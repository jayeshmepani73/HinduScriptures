[
  {
    "text": "३.१ रविवालखिल्यप्रश्नवर्णनं नाम प्रथमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "शौनक उवाच ।\nसूत सर्वार्थतत्त्वज्ञ तारितोऽहं त्वया द्विज ।\nगणेशचरितं पुण्यं श्रावितं परमाद्भुतम् ॥ १॥"
  },
  {
    "text": "एकदन्तस्य माहात्म्यं श्रुतं त्वत्तो द्विजोत्तम ।\nयथा नरः सुधापानात् न तृप्तोऽहं तथाऽभवम् ॥ २॥"
  },
  {
    "text": "महोदरस्य माहात्म्यमधुना वद विस्तरात् ।\nकीदृशोऽयं गणेशस्तु कति तस्यावतारकाः ॥ ३॥"
  },
  {
    "text": "कुरुक्षेत्रं महत्तस्य कस्माद्भूमौ समागतः ।\nइत्यादि सर्वमत्यन्तं माहात्म्यं वद तस्य मे ॥ ४॥"
  },
  {
    "text": "सूत उवाच ।\nश‍ृणु शौनक विपेन्द्र धन्योऽस्यत्र न संशयः ।\nविवर्धयसि ढुण्ढेस्त्वं रहस्यं परमाद्भुतम् ॥ ५॥"
  },
  {
    "text": "अतोऽहं हर्षितः सर्वं कथयिष्यामि विस्तरात् ।\nमहोदरस्य माहात्म्यं यथा व्यासाच्छ्रुतं मया ॥ ६॥"
  },
  {
    "text": "दक्षेणाऽपि तथा पृष्टं यथा त्वं मां प्रपृच्छसि ।\nमुद्गलेन यथा प्रोक्तं तथैव त्वां ब्रवीम्यहम् ॥ ७॥"
  },
  {
    "text": "दक्ष उवाच ।\nत्वया मुद्गल योगीन्द्र तारितोऽहं विशेषतः ।\nमङ्गलायतनां पूर्णां कथां वदसि मानद ॥ ८॥"
  },
  {
    "text": "अधुना वद मे ब्रह्मन् महोदरचरित्रकम् ।\nविस्तरेण महाभाग भवबन्धविमोचनम् ॥ ९॥"
  },
  {
    "text": "मुद्गल उवाच ।\nधन्योऽसि दक्ष येन त्वं गणेशामृतसत्कथाम् ।\nभावयुक्तश्च पिबसि सङ्क्षेपेण ब्रवीमि ते ॥ १०॥"
  },
  {
    "text": "महोदरस्य माहात्म्यं विस्तरेणैव वर्णितुम् ।\nभुवनेष्वर्हति च कः सर्वसिद्धिप्रदायकम् ॥ ११॥"
  },
  {
    "text": "एवमेव पुरा पृष्टो वालखिल्यैर्महात्मभिः ।\nसूर्यस्तानब्रवीद्यच्च तदेव श‍ृणु यत्नतः ॥ १२॥"
  },
  {
    "text": "दक्ष उवाच ।\nकथं स वालखिल्यैश्व पृष्टो भानुर्महायशाः ।\nतत्सर्वं विस्तरेणैव वक्तुमर्हसि मुद्गल ॥ १३॥"
  },
  {
    "text": "मुद्गल उवाच ।\nरथस्थं भास्करं नित्यं महर्षय उपासते ।\nवालखिल्या महाभागा भक्तियुक्तेन चेतसा ॥ १४॥"
  },
  {
    "text": "तत्र सूर्यं गणेशस्य कीर्तने निरतं मुदा ।\nदृष्ट्वा पप्रच्छुरादित्यं विस्मिता वालखिल्यकाः ॥ १५॥"
  },
  {
    "text": "भानो त्वं ब्रह्मरूपश्च वेदेषु प्रतिपादितः ।\nएक एवाद्वितीयाख्योऽमृतात्मा नात्र संशयः ॥ १६॥"
  },
  {
    "text": "त्वदीयभजनेनैव सिद्धाः परमयोगिनः ।\nविष्णुमुख्याः सुरेशाना भवन्ति विविधा जनाः ॥ १७॥"
  },
  {
    "text": "कर्मणां मूलरूपेण सगुणस्त्वं विभासि वै ।\nज्ञानरूपेण सर्वत्र निर्गुणोऽसि दिवाकर ॥ १८॥"
  },
  {
    "text": "त्वत्तः परतरं नास्ति वेदादिषु विशेषतः ।\nतदपि त्वं विशेषेण भजसे गणनायकम् ॥ १९॥"
  },
  {
    "text": "कोऽसौ गणेशनामा वै तं कथं भजसे वद ।\nमोहयुक्ता वयं जातास्तव दृष्ट्वा चिकीर्षितम् ॥ २०॥"
  },
  {
    "text": "अतो नस्तेजसा नाथ वद तत्त्वं यथातथम् ।\nकस्माद्भ्रामयसे सर्वान् गणेशस्तवनेन वै ॥ २१॥"
  },
  {
    "text": "मुद्गल उवाच ।\nइति पृष्टो महातेजाः सूर्य आत्मा शरीरिणाम् ।\nजगाद सकलं तेभ्यस्तच्छृणु त्वं प्रजापते ॥ २२॥"
  },
  {
    "text": "सूर्य उवाच ।\nवालखिल्या महाभागाः श‍ृणुध्वं सर्वसम्मताः ।\nचरितं गणनाथस्य भविष्यथ च योगिनः ॥ २३॥"
  },
  {
    "text": "अहमात्मा च वेदेषु कथितो नात्र संशयः ।\nतत्र ज्ञानं वो वदामि भ्रमनाशकरं महत् ॥ २४॥"
  },
  {
    "text": "असत्यं ब्रह्म यत् प्रोक्तं तत्राहं जीवधारकः ।\nएक एवाद्वितीयश्च सत्यरूपो महर्षयः ॥ २५॥"
  },
  {
    "text": "वेदादिभावभिन्नेष्वात्माकारेण व्यवस्थितः ।\nसत्यासत्य इति द्वन्द्वं ज्ञातव्यं विबुधोत्तमैः ॥ २६॥"
  },
  {
    "text": "तयोरभेदभावे यत् समरूपं परात्परम् ।\nआनन्द उभयानन्दाद्ब्रह्म यद्विष्णुरुच्यते ॥ २७॥"
  },
  {
    "text": "समानन्दात्तुरीयं यद्ब्रह्माव्यक्तस्वरूपकम् ।\nसर्वेषां नेति कर्ताऽसौ शङ्करश्च प्रकथ्यते ॥ २८॥"
  },
  {
    "text": "चतुर्णां योगकर्ताऽसौ स्वानन्दः परिकीर्तितः ।\nसर्वसंयोगरूपं तद्ब्रह्म वेदेषु कथ्यते ॥ २९॥"
  },
  {
    "text": "स्वपदान्न परो योगः संयोगात्मक उच्यते ।\nस एव गणनाथश्च मायायुक्तः प्रकथ्यते ॥ ३०॥"
  },
  {
    "text": "मायया सर्वभावेषु संयोगाभेदतः स्वयम् ।\nतिष्ठति ब्रह्म विप्रेशास्तेन तन्मायया युतम् ॥ ३१॥"
  },
  {
    "text": "अयोगश्च परः प्रोक्तः संयोगान्नात्र संशयः ।\nनिर्मायिकमिदं ब्रह्म वेदे चैव हि कथ्यते ॥ ३२॥"
  },
  {
    "text": "तत्र केषां न संयोगस्तस्य केष्वपि नो भवेत् ।\nअयोगस्तेन नामाऽभूदभिन्नोऽपि महर्षयः ॥ ३३॥"
  },
  {
    "text": "संयोगायोगयोर्योगे गणेशो योगवाचकः ।\nशान्तिदो ब्रह्मभावेषु ब्रह्मणस्पतिरुच्यते ॥ ३४॥"
  },
  {
    "text": "सर्वेषां ब्रह्मणां विप्राः पतिस्तेन प्रकीर्तितः ।\nगणेशस्तं सदा भक्तियुक्तोऽहं प्रभजामि हि ॥ ३५॥"
  },
  {
    "text": "गणः समूहरूपश्च धातुरुक्तो मनीषिभिः ।\nबाह्यान्तरादियोगे वै समूहो जायते द्विजाः ॥ ३६॥"
  },
  {
    "text": "तेनाऽयं गणराजोऽभूद्ब्रह्मरूपा गणा मताः ।\nतेषां स्वामी न सन्देहस्तं भजेऽहं विशेषतः ॥ ३७॥"
  },
  {
    "text": "आत्माकारं च यद्ब्रह्म तदेवैकगणात्मकम् ।\nसोऽहं स्वामिनमत्यन्तं भजे भक्तिपरिप्लुतः ॥ ३८॥"
  },
  {
    "text": "मुद्गल उवाच ।\nसूर्यस्य वचनं श्रुत्वा वालखिल्या महर्षयः ।\nऊचुस्तं विस्मिताः सर्वे प्रबद्धकरसम्पुटाः ॥ ३९॥"
  },
  {
    "text": "वालखिल्या ऊचुः ।\nरवे गणेशमाहात्म्यं विस्तराद्वद योगदम् ।\nयेन तत्त्वार्थविज्ञाने भवामस्तस्य कौशलाः ॥ ४०॥"
  },
  {
    "text": "रविरुवाच ।\nश‍ृणुध्वं मुनयः सर्वे कथां सकलसिद्धिदाम् ।\nब्रह्मणा कथिता मे या सर्वपापप्रणाशिनी ॥ ४१॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nतृतीये खण्डे महोदरचरिते रविवालखिल्यप्रश्नवर्णनं नाम प्रथमोऽध्यायः ॥ ३.१\n३.२ सूर्यसञ्जीवनदानं नाम द्वितीयोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "वालखिल्या ऊचुः ।\nवद सूर्य विशेषेण ब्रह्मणा कथितं महत् ।\nगणेशस्य चरित्रं ते श्रवणे लालसा प्रभो ॥ १॥"
  },
  {
    "text": "सूर्य उवाच ।\nपुराऽहमात्मरूपे च संस्थितः सर्वलोकगः ।\nगणेशध्यानसन्निष्ठो योगीन्द्राणां गुरुः स्वयम् ॥ २॥"
  },
  {
    "text": "ब्रह्मणा सृष्टमत्यन्तं त्रैलोक्यं सचराचरम् ।\nकश्यपस्तत्र मुख्यो वै प्रजापतिसमोऽभवत् ॥ ३॥"
  },
  {
    "text": "तेन मे वै तपस्तप्तं वर्षाणामयुतं द्विजाः ।\nआकृष्णेनेति मन्त्रेण ध्याननिष्ठो बभूव ह ॥ ४॥"
  },
  {
    "text": "ततस्तं वरदाताऽहं गतस्तस्याश्रमे पुरा ।\nस मां दृष्ट्वा नमस्कृत्याऽपूजयद्भक्तिसंयुतः ॥ ५॥"
  },
  {
    "text": "ततस्तुष्टाव मां विप्रः प्रबद्धकरसम्पुटः ।\nवरदं सर्वभावेन भक्तिनम्रात्मकन्धरः ॥ ६॥"
  },
  {
    "text": "कश्यप उवाच ।\nनमस्ते जगदाधार आत्मने परमात्मने ।\nसूर्याय त्रिविधायैव त्रिकालज्ञाय ते नमः ॥ ७॥"
  },
  {
    "text": "भेदाभेदविहीनाय नानाभेदधराय ते ।\nअनाकाराय देवाय शाश्वताय नमो नमः ॥ ८॥"
  },
  {
    "text": "अमेयशक्तये तुभ्यं कर्माधाराय भानवे ।\nसर्वकर्ममयायैव त्रिरूपाय नमो नमः ॥ ९॥"
  },
  {
    "text": "अमृताय सदा ब्रह्मनिष्ठाय त्वन्तरात्मने ।\nअर्यम्णे रवये चैव हरिदश्वाय ते नमः ॥ १०॥"
  },
  {
    "text": "आदिमध्यान्तहीनाय तदाधाराय ते नमः ।\nअनन्तविभवायैव तेजोराशे नमो नमः ॥ ११॥"
  },
  {
    "text": "दीननाथाय सर्वाय दिनानां पतये नमः ।\nनमो हन्त्रे स्वभक्तानां पालकाय नमो नमः ॥ १२॥"
  },
  {
    "text": "भुक्तिमुक्तिप्रदायैव नानाखेलकराय च ।\nनमो नमः परेशाय पुरुषाय दिवस्पते ॥ १३॥"
  },
  {
    "text": "एकस्मै चाद्वितीयाय मायाधाराय मायिने ।\nसंज्ञापते नमस्तुभ्यं रक्ष मां शरणागतम् ॥ १४॥"
  },
  {
    "text": "आत्माकारं च सर्वत्र किं स्तौमि त्वां दिवाकरम् ।\nसमर्था नाभवन् वेदा अतस्त्वां प्रणमामहे ॥ १५॥"
  },
  {
    "text": "देहि मे परमेशान भक्तिं ते चरणाम्बुजे ।\nअन्यं वरं ययाचेऽहं त्वं मे पुत्रो भव प्रभो ॥ १६॥"
  },
  {
    "text": "सूर्य उवाच ।\nएवं वदन्तमानन्दयुक्तं मुनिवरं द्विजाः ।\nअवदं तं प्रसन्नोऽहं भावयुक्तं तपस्विनम् ॥ १७॥"
  },
  {
    "text": "तव पुत्रो भविष्यामि द्वादशादित्यरूपवान् ।\nमदीया भक्तिरुग्रा ते भविष्यति महामुने ॥ १८॥"
  },
  {
    "text": "यद्यदिच्छसि विप्रेन्द्र तत्तत्ते सफलं भवेत् ।\nभवामि स्मरणेनाऽहं प्रत्यक्षस्ते पुरो मुने ॥ १९॥"
  },
  {
    "text": "त्वया कृतमिदं स्तोत्रं मदीयं सर्वदं भवेत् ।\nभुक्तिं मुक्तिं प्रदास्यामि मुने स्तोत्रेण तोषितः ॥ २०॥"
  },
  {
    "text": "एवमुक्त्वा वालखिल्याः सौरलोके गतोऽभवम् ।\nअन्तर्धाय स्वमात्मानं सोऽपि सम्मुदितोऽभवत् ॥ २१॥"
  },
  {
    "text": "अदित्यापि तथा तप्तं तपो मे परमाद्भुतम् ।\nतयाऽपीदं च विप्रेन्द्रा याचितं तन्मया कृतम् ॥ २२॥"
  },
  {
    "text": "अहं पुत्रस्य भावेन कश्यपाज्जठरे गतः ।\nअदित्याश्च सुकाले सा सुषुवे मां महर्षयः ॥ २३॥"
  },
  {
    "text": "जातकर्मादिकं सर्वं चकार मुनिसत्तमः ।\nकाले मौञ्ज्यादिकं कर्म वेदाध्ययनमादिशत् ॥ २४॥"
  },
  {
    "text": "तथा तताप पुत्र्यर्थं विश्वकर्मा तपो द्विजाः ।\nसंज्ञाऽग्रे भविता पुत्री कर्मरूपा सुसिद्धिदा ॥ २५॥"
  },
  {
    "text": "तया तस्मै वरो दत्तः साऽपि पुत्री बभूव ह ।\nमह्यं ततस्तेन भावेन दत्ता विश्वकर्मणा ॥ २६॥"
  },
  {
    "text": "अहं च ब्रह्मणा तत्राभिषिक्तो ज्योतिषां तथा ।\nग्रहाणां कर्मणां राज्ये ततोऽहं मुदितोऽभवम् ॥ २७॥"
  },
  {
    "text": "सदाधारमिदं सर्वं त्रैलोक्यं सचराचरम् ।\nवृष्ट्यादिना तथा काले तत्करोमि स्म तर्पितम् ॥ २८॥"
  },
  {
    "text": "कर्मणां फलदाताऽहं कर्माधारः प्रकीर्तितः ।\nवेदे सर्वजनानामन्तरात्मा जगदात्मनाम् ॥ २९॥"
  },
  {
    "text": "ततो बहौ गते कालेऽभवं मनसि गर्वितः ।\nनिराधारोऽहमेको वै मदाधारमिदं बभौ ॥ ३०॥"
  },
  {
    "text": "कश्यपस्य सुतोऽहं वै जातस्तत्र मया द्विजाः ।"
  },
  {
    "text": "गणेशाराधनं किञ्चिन्न कृतं कर्मधारिणा ॥ ३१॥"
  },
  {
    "text": "एवं क्रमेण तत्राऽपि बहुः कालो गतोऽभवत् ।\nततोऽकस्माच्च मे विघ्नः समुत्पन्नः सुदारुणः ॥ ३२॥"
  },
  {
    "text": "माली सुमालिको दैत्यौ तेपतुस्तप उत्तमम् ।\nदिव्यवर्षसहस्राणि शिवः सन्तोषितोऽभवत् ॥ ३३॥"
  },
  {
    "text": "वरं ददौ स ताभ्यां यद्याचितं तादृशं परम् ।\nसूर्यतेजःसमं दिव्यं विमानं प्रापतुस्तदा ॥ ३४॥"
  },
  {
    "text": "ताभ्यां विमाननिष्ठाभ्यां जितं सर्वं चराचरम् ।\nराज्यं तौ चक्रतुर्दैत्यौ त्रिलोकस्य महर्षयः ॥ ३५॥"
  },
  {
    "text": "ततो बहौ गते काले धर्षयन्तौ च मां द्विजाः ।\nविमाने संस्थितौ दैत्यौ जग्मतुर्दिवि भानुवत् ॥ ३६॥"
  },
  {
    "text": "विमानतेजसा सर्वं व्याप्तं त्र्यैलोक्यमण्डलम् ।\nरात्रिलोपं च सर्वत्र चक्रतुः परमाद्भुतौ ॥ ३७॥"
  },
  {
    "text": "अहमस्तङ्गतो दैत्यौ विमाने तत्र संस्थितौ ।\nउदये समनुप्राप्तौ ततश्च दिवसोऽभवत् ॥ ३८॥"
  },
  {
    "text": "एवं मां तौ निरर्थं वै चक्रतुर्दैत्यपुङ्गवौ ।\nअर्कतेजःसमानेन विमानेन महौजसौ ॥ ३९॥"
  },
  {
    "text": "अहं सङ्क्षुभितोऽत्यन्तं जातस्तदपि भो द्विजाः ।\nअसहे वरदानस्य बलं ज्ञात्वा विशेषतः ॥ ४०॥"
  },
  {
    "text": "एवं सप्त गतास्तत्र दिवसास्तदपि द्विजाः ।\nन समे संस्थितौ दैत्यौ लोकाः सर्वे सुविस्मताः ॥ ४१॥"
  },
  {
    "text": "कर्मलोपश्च सर्वत्र भ्रमाज्जातो महर्षयः ।\nतेजसा दग्धरूपा वै पृथ्वी जाता तथा जनाः ॥ ४२॥"
  },
  {
    "text": "ततोऽहं क्षुभितोऽत्यन्तं गर्वयुक्तः स्वतेजसा ।\nज्वालयामि विमानं स्म दैत्यौ भूमौ मुमूर्च्छतुः ॥ ४३॥"
  },
  {
    "text": "दग्धौ तेजःसमूहेन मदीयेन ततः शिवः ।\nआययौ सहसा क्रुद्धः स्मृतस्ताभ्यां विशेषतः ॥ ४४॥"
  },
  {
    "text": "त्रिशूलेन मदीयं वै शिरश्छिन्नं शिवेन च ।\nपतितोऽहं ततः काश्यां लुलितः स मृतोऽभवम् ॥ ४५॥"
  },
  {
    "text": "ततः सर्वं जगत् क्षुब्धं सूर्यहीनतया द्विजाः ।\nतद् दृष्ट्वा परमाश्चर्यं ययुस्तत्र महर्षयः ॥ ४६॥"
  },
  {
    "text": "देवाः सर्वे भयोद्विग्ना विष्णुब्रह्मादयो ययुः ।\nशङ्करं सान्त्वयामासुर्नानायत्नैः सुरर्षयः ॥ ४७॥"
  },
  {
    "text": "ततः शिवं समूचुस्ते किं कृतं वृषभध्वज ।\nसूर्यं हत्वा सदात्मानं जगद्धारयसे कथम् ॥ ४८॥"
  },
  {
    "text": "त्वं कालरूपभावेन तमोयुक्तः सदाशिव ।\nअकाले विश्वसंहारे वर्तसे किं महेश्वर ॥ ४९॥"
  },
  {
    "text": "तेषां वचनमाकर्ण्य शङ्करः शोकसंयुतः ।\nजगाद तान् महादेवान् दैवेनेदं सुकारितम् ॥ ५०॥"
  },
  {
    "text": "निमित्तमात्रं भावेन मां कृत्वा च सुरर्षयः ।\nविघ्नराजेन विघ्नोऽयं दारुणः सम्प्रकाशितः ॥ ५१॥"
  },
  {
    "text": "मह्यं पुरा गणेशानो वरदाता बभूव ह ।\nस्मृतमात्रस्तवाग्रेऽहं साक्षाद्वै सम्भवामि च ॥ ५२॥"
  },
  {
    "text": "अतोऽहं शरणं तं च गमिष्याम्यधुना विभुम् ।\nजीवयिष्यामि भानुं तं तेजसा गणपस्य च ॥ ५३॥"
  },
  {
    "text": "इत्युक्त्वा तं हृदि ध्यात्वा मनसाऽपूजयच्च सः ।\nअयाचत विशेषेण जीवनाय रवेरपि ॥ ५४॥"
  },
  {
    "text": "जगज्जीवनदाताऽयं सूर्यः स्वामिन् मया हतः ।"
  },
  {
    "text": "तं जीवय गणेशान नोचेद्देहं त्यजाम्यहम् ॥ ५५॥"
  },
  {
    "text": "इति प्रार्थयमानं तं ज्ञात्वा शम्भुं गजाननः ।\nआत्मनामात्मरूपः स जीवयामास तं रविम् ॥ ५६॥"
  },
  {
    "text": "उत्थितं कश्यपस्यैवं पुत्रं दृष्ट्वा सुरर्षयः ।\nहर्षितास्तं जयेति स्म गजानन जगुर्मुदा ॥ ५७॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nतृतीये खण्डे महोदरचरिते सूर्यसञ्जीवनदानं नाम द्वितीयोऽध्यायः ॥ ३.२\n३.३ सूर्यवरप्रदानं नाम तृतीयोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "सूर्य उवाच ।\nततो लोलार्कनामाऽहं काश्यां जातो महर्षयः ।\nविस्मितो मानसेऽत्यन्तं किमाधारमिदं भवेत् ॥ १॥"
  },
  {
    "text": "अहमात्मा च सर्वेषामात्मनो मरणं कथम् ।\nमृते मयि जगत् सर्वं केन जीवयुतं कृतम् ॥ २॥"
  },
  {
    "text": "अहं च जीवितः केन नाहमात्मा शरीरिणाम् ।\nमोहयुक्ततया व्यर्थं गर्विष्ठः सम्भवामि वै ॥ ३॥"
  },
  {
    "text": "अतोऽहं काननं यास्ये त्यक्त्वा सर्वं विशेषतः ।\nयदाधारं भवेद्विश्वं तं भजिष्यामि नित्यदा ॥ ४॥"
  },
  {
    "text": "निःसृतोऽहं गृहं त्यक्त्वा तत्र मां विधिरब्रवीत् ।\nसान्त्वयित्वा स वेदानां वाक्यैः परमतत्त्ववित् ॥ ५॥"
  },
  {
    "text": "श‍ृणु सूर्य रहस्यं यत् सर्वेभ्यः शान्तिदायकम् ।\nभवितासि ततः शान्तः किमर्थं श्राम्यते मुधा ॥ ६॥"
  },
  {
    "text": "त्वमात्मा सर्वभूतानामात्माधारमिदं स्मृतम् ।\nआत्मनो मरणं नास्ति ब्रह्मवेदे वदन्ति भोः ॥ ७॥"
  },
  {
    "text": "ब्रह्मणां पतिरूपेण संस्थितो गणनायकः ।\nतस्मान्नानाविधानीह ब्रह्माणि प्रोद्भवन्ति वै ॥ ८॥"
  },
  {
    "text": "कश्यपात्मज सर्वत्र योगेन च स तिष्ठति ।\nतस्मिन् स्थिते कथं विश्वं तन्नश्यति वदस्व माम् ॥ ९॥"
  },
  {
    "text": "त्वं कश्यपस्य पुत्रत्वं प्राप्तश्च वरदानतः ।\nतत्राज्ञानावृतत्वेन पूजितो न गणाधिपः ॥ १०॥"
  },
  {
    "text": "तेन विघ्नः समुत्पन्नो विपरीतमयः परः ।\nआत्मनो मरणं पश्य तव प्राप्तं भजस्व तम् ॥ ११॥"
  },
  {
    "text": "तेन सर्वं शुभं पूर्णं भविष्यति रवे पुनः ।\nयोगशान्तिधरस्त्वं वै गाणपत्यो भविष्यसि ॥ १२॥"
  },
  {
    "text": "अर्यमोवाच ।\nइति श्रुत्वा विधेर्वाक्यं विस्मितोऽहं वदामि तत् ।\nज्ञानार्थं गणराजस्य श‍ृणुध्वं मे विचेष्टितम् ॥ १३॥"
  },
  {
    "text": "अहो ब्रह्मंस्त्वया स्वामिन् बोधितोऽहं विशेषतः ।\nसंशयं तत्र जातं मे छेदयस्व पितामह ॥ १४॥"
  },
  {
    "text": "योगशान्तिधरः पूर्णो गणेशः परिकीर्तितः ।\nकरोति स कथं विघ्नं विकारीव वदस्व मे ॥ १५॥"
  },
  {
    "text": "ब्रह्मोवाच ।\nश‍ृणु सूर्य महाप्राज्ञ वचः संशयनाशकम् ।\nगणेशभक्तस्त्वं येन भविताऽसि महाप्रभो ॥ १६॥"
  },
  {
    "text": "योगशान्तिमयः पूर्णो गणेशश्चैव निश्चितम् ।\nतेन नानाविधं विश्वं रचितं ब्रह्म मानद ॥ १७॥"
  },
  {
    "text": "तत्र मायामयो मोहः सर्वत्र भ्रान्तिदायकः ।\nतेन भ्रान्तिसमायुक्ते जगद्ब्रह्म बभूवतुः ॥ १८॥"
  },
  {
    "text": "तयोर्मोहविनाशार्थं योगमार्गं गजाननः ।"
  },
  {
    "text": "चकार सर्वशान्तेभ्यः शान्तिदं योगसेवया ॥ १९॥"
  },
  {
    "text": "तत्र तस्य कलांशा ये ब्रह्माकाराः शिवादयः ।\nब्रह्मभावेन गर्वेणाऽभवन् स्वब्रह्मणि स्थिताः ॥ २०॥"
  },
  {
    "text": "तेभ्यः शान्तिप्रदानार्थं विघ्नदाता गजाननः ।\nभवते तेन ते सर्वे गर्वहीना भवन्ति वै ॥ २१॥"
  },
  {
    "text": "गर्वहीनस्वभावेन योगमिच्छन्ति शाश्वतम् ।\nमूलभूतं च सर्वेषां जगतां ब्रह्मणां रवे ॥ २२॥"
  },
  {
    "text": "साधयित्वा महायोगं शान्तिरूपा भवन्ति ते ।\nतत्र विघ्नहरो ढुण्ढिस्तेषां भवति सर्वदा ॥ २३॥"
  },
  {
    "text": "ततो विघ्नेश्वरं देवं भजन्ते शान्तिधारकाः ।\nयोगशान्तिमयं पूर्णं भक्तिभावसमन्विताः ॥ २४॥"
  },
  {
    "text": "एतदर्थं गणेशानः कुरुते विघ्नमुत्तमम् ।\nदेवर्षीणां च साधूनां दुष्टानां नैव तादृशम् ॥ २५॥"
  },
  {
    "text": "ब्रह्मणो गिरमाकर्ण्य प्रसन्नः सविता पुनः ।\nविधिं जगाद योगार्थं सर्वज्ञं भक्तिसंयुतः ॥ २६॥"
  },
  {
    "text": "सूर्य उवाच ।\nवद ब्रह्मन् गणेशस्य प्राप्त्यर्थं योगमुत्तमम् ।\nसाधयित्वा गणेशोऽहं भविष्यामि विधे यतः ॥ २७॥"
  },
  {
    "text": "ब्रह्मोवाच ।\nसम्यक् पृष्टं त्वया वत्स त्वं जानासि विशेषतः ।\nअपि तत् कश्यपाज्जातः सर्वं तेन सुविस्मृतम् ॥ २८॥"
  },
  {
    "text": "अधुना श‍ृणु सर्वं त्वं गाणेशं ज्ञानमुत्तमम् ।\nसाधयित्वा गणेशानः कालेन प्रभविष्यसि ॥ २९॥"
  },
  {
    "text": "मायाशक्तिरसद्रूपा भेदाकारा महामते ।\nजानीहि तत्र सर्वात्मा त्वं च सद्रूप उच्यसे ॥ ३०॥"
  },
  {
    "text": "तयोः स्रष्टा सदानन्दो विष्णुः साम्यप्रधारकः ।\nत्रिभिर्हीनः शिवो व्यक्तस्त्रिभिर्जानीहि संयुतः ॥ ३१॥"
  },
  {
    "text": "चतुर्णां चैव संयोगे स्वानन्दः परिकीर्तितः ।\nस्वानन्दान्न परब्रह्म संयोगात्मकमुच्यते ॥ ३२॥"
  },
  {
    "text": "स एव गणराजस्तु मायाखेलक उच्यते ।\nसंयोगाभेदभावेन जगति ब्रह्मणि स्थितः ॥ ३३॥"
  },
  {
    "text": "अयोगे मायया हीनो गणेशो ब्रह्मवाचकः ।\nसर्वसंयोगहीनश्चासमाधिसुखदायकः ॥ ३४॥"
  },
  {
    "text": "संयोगायोगयोर्योगे गणेशः शान्तिवाचकः ।\nयोगशान्तिप्रदः सोऽपि शान्तीनां शान्तिरुच्यते ॥ ३५॥"
  },
  {
    "text": "मनोवाणीमयं सर्वं गकाराक्षरवाचकम् ।\nमनोवाणीविहीनं यत् तत् जानीहि णकारजम् ॥ ३६॥"
  },
  {
    "text": "तयोः स्वामी गणेशानो ब्रह्मणां ब्रह्म उच्यते ।\nसामवेदे रवे पश्य तं भजस्व विधानतः ॥ ३७॥"
  },
  {
    "text": "द्विविधा तस्य माया वै सिद्धिर्बुद्धिश्च कथ्यते ।\nताभ्यां युक्तः खेलति स नानार्थे गणनायकः ॥ ३८॥"
  },
  {
    "text": "चित्तं पञ्चविधं पुत्र बुद्धिरूपं न संशयः ।\nउच्यते सिद्धिरैश्वर्यं भोगभेदाय पञ्चसु ॥ ३९॥"
  },
  {
    "text": "तयोर्बिम्बिस्वरूपं यज्जहि तद् योगसेवया ।\nशान्तियोगधरः पुत्र भविष्यसि न संशयः ॥ ४०॥"
  },
  {
    "text": "एवमुक्त्वा गणेशस्य ददौ मन्त्रं षडक्षरम् ।\nतस्मै सूर्याय पूर्णं स विधियुक्तं पितामहः ॥ ४१॥"
  },
  {
    "text": "विधिं प्रणम्य च वनं ययौ भानुः सुशोभनम् ।\nतताप तप उग्रं स निराहारपरायणः ॥ ४२॥"
  },
  {
    "text": "जजाप हृदि सन्ध्याय गणेशं मन्त्रमुत्तमम् ।\nएवं वर्षसहस्रेण प्रसन्नोऽभूद्गजाननः ॥ ४३॥"
  },
  {
    "text": "तं ययौ भक्तिभावेन सुप्रीतः सूर्यमादरात् ।\nस्वगणैः सेवितः साक्षाद्बोधयामास विघ्नपः ॥ ४४॥"
  },
  {
    "text": "गणेश उवाच ।\nभो सूर्य वृणु मत्तस्त्वं वरान्नानाविधान् परान् ।\nतान् दास्यामि महाभाग तपसा तोषितस्त्वया ॥ ४५॥"
  },
  {
    "text": "श्रुत्वा गणेशवाणीं स सविता बोधसंयुतः ।\nदृष्ट्वा गणपतिं भक्त्या समुत्तस्थौ भ्रमान्वितः ॥ ४६॥"
  },
  {
    "text": "तं प्रणम्यापूजयत् स यथाविधि गजाननम् ।\nतुष्टाव सुमना भानुः पुरो बद्धाञ्जलिः स्थितः ॥ ४७॥"
  },
  {
    "text": "भानुरुवाच ।\nनमस्ते विघ्ननाथाय विघ्नकर्त्रे दुरात्मनाम् ।\nभक्तानां विघ्नहर्त्रे ते गणेशाय नमो नमः ॥ ४८॥"
  },
  {
    "text": "चतुर्बाहुधरायैव मूषकवाहनाय ते ।\nनागयज्ञोपवीताय नाभिशेषाय ते नमः ॥ ४९॥"
  },
  {
    "text": "महोदराय देवाय सिद्धिबुद्धियुताय ते ।\nशूर्पकर्णाय सर्वाय चैकदन्ताय वै नमः ॥ ५०॥"
  },
  {
    "text": "गजवक्त्रधरायैव भालचन्द्राय ते नमः ।\nचिन्तामणिधरायैव हृदये ते नमो नमः ॥ ५१॥"
  },
  {
    "text": "रक्ताम्बराय रक्ताय नानाभूषणशालिने ।\nअमेयाय नमस्तुभ्यं नानालीलाकराय च ॥ ५२॥"
  },
  {
    "text": "अनाधाराय सर्वेषामाधाराय च ते नमः ।\nस्वानन्दवासिने तुभ्यमिक्षुसागरखेलिने ॥ ५३॥"
  },
  {
    "text": "हेरम्बाय नमस्तुभ्यं लम्बोदर नमो नमः ।\nजगतां ब्रह्मणां पात्रे ब्रह्माधीशाय ते नमः ॥ ५४॥"
  },
  {
    "text": "निराकाराय सर्वेश पालकाय नमो नमः ।\nसाकाराय च भो ढुण्ढे ताभ्यां योगाय ते नमः ॥ ५५॥"
  },
  {
    "text": "योगशान्तिप्रदात्रे ते योगशान्तिमयाय च ।\nयोगिभ्यो योगदात्रे ते योगेशाय नमो नमः ॥ ५६॥"
  },
  {
    "text": "एवं स्तुवति सूर्ये च भक्तिरससमन्विते ।\nअकस्माद्बाष्पकण्ठः स सरोमाञ्चो बभूव ह ॥ ५७॥"
  },
  {
    "text": "पुलकाङ्कितदेहं तं दृष्ट्वा खिन्नमिव स्थितम् ।\nजगाद गणनाथो वै सूर्यं भक्तिरसप्लुतम् ॥ ५८॥"
  },
  {
    "text": "गणेश उवाच ।\nत्वया कृतमिदं स्तोत्रं मदीयं सर्वदं भवेत् ।\nभुक्तिमुक्तिप्रदं भानो मम प्रीतिविवर्धनम् ॥ ५९॥"
  },
  {
    "text": "यद्यदिच्छसि तत्तद्वै सफलं प्रभविष्यति ।\nपठतां श‍ृण्वतां चैव सदानन्दप्रवर्धनम् ॥ ६०॥"
  },
  {
    "text": "त्वं तु मत्तो वरान् ब्रूहि तान् दास्यामि न संशयः ।\nतपसा भावितोऽत्यन्तं भृशं स्तोत्रेण तोषितः ॥ ६१॥"
  },
  {
    "text": "एवमुक्तो गणेशेन भानुर्भक्तिपरायणः ।\nउवाच तं गणाधीशं हर्षनिर्भरमानसः ॥ ६२॥"
  },
  {
    "text": "सूर्य उवाच ।\nतुष्टोऽसि गणनाथ त्वं यदि दास्यसि मे वरम् ।\nतदा भक्तिं दृढां ते वै देहि नाथ नमोऽस्तु ते ॥ ६३॥"
  },
  {
    "text": "अन्यं यदा स्मरामि त्वां तदा दर्शय रूपकम् ।\nयद्यदिच्छामि तत्तन् मे सफलं भवतु प्रभो ॥ ६४॥"
  },
  {
    "text": "ओमित्युक्त्वा गणेशानस्तत्रैवान्तरधीयत ।\nसूर्यः खिन्न इवातिष्ठत्तत्रैवं वालखिल्यकाः ॥ ६५॥"
  },
  {
    "text": "ततस्तेन गणेशस्य स्थापिता मूर्तिरादरात् ।\nब्राह्मणैः सह भानुस्तां पूजयामास भक्तितः ॥ ६६॥"
  },
  {
    "text": "ततः स्वगृहमागत्य मूर्तिं कृत्वाऽहमादरात् ।\nपूजयामि सदा देवं गणेशानं भजामि तम् ॥ ६७॥"
  },
  {
    "text": "एतत् सर्वं मदीयं वश्चेष्टितं कथितं द्विजाः ।\nवालखिल्या महाभागाः किं भूयः श्रोतुमिच्छथ ॥ ६८॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nतृतीये खण्डे महोदरचरिते सूर्यवरप्रदानं नाम तृतीयोऽध्यायः ॥ ३.३"
  },
  {
    "text": "३.४ कामचरितं नाम चतुर्थोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nश्रुत्वा सूर्यचरित्रं ते गणेशभक्तिसंयुतम् ।\nहृष्टास्तं वालखिल्या वै पप्रच्छुः पुनरादरात् ॥ १॥"
  },
  {
    "text": "वालखिल्या ऊचुः ।\nभानो त्वया महच्चित्रं कथितं चेष्टितं प्रभो ।\nतव वाक्यामृतेनैव सन्तृप्ता भृशमुत्तमम् ॥ २॥"
  },
  {
    "text": "अधुना ब्रूहि देवेश मोहपाशनिकृन्तनम् ।\nगणेशचरितं येन मोहहीना भवन्ति च ॥ ३॥"
  },
  {
    "text": "अहो मोहस्य माहात्म्यं येन सञ्छादितो महान् ।\nगणेशस्तेन सम्भ्रान्ता न विदुस्तं गजाननम् ॥ ४॥"
  },
  {
    "text": "मुद्गल उवाच ।\nएवं पृष्टो महातेजा भानुस्तैः स महर्षिभिः ।\nउवाच तान् प्रहृष्टात्मा गाणपत्यो महायशाः ॥ ५॥"
  },
  {
    "text": "भानुरुवाच ।\nअत्र वः कथयिष्यामि इतिहासं पुराभवम् ।\nमोहासुरचरित्रं यद्गणेशज्ञानसंयुतम् ॥ ६॥"
  },
  {
    "text": "कदाचित्तारको नाम दैत्योऽभूद्दारुणः खलः ।\nब्रह्मणो वरदानेन त्रैलोक्याधिपतिः स्वयम् ॥ ७॥"
  },
  {
    "text": "सर्वदेवगणास्तेन मुनयश्च प्रपीडिताः ।\nवनेषु भयसन्त्रस्ता अवसन् दुःखभागिनः ॥ ८॥"
  },
  {
    "text": "ततो बहुगते काले देवाः सर्षिगणाः पुरा ।\nशिवस्य ध्यानसंयुक्ताः शरणं पार्वतीं ययुः ॥ ९॥"
  },
  {
    "text": "शिववीर्यभवो देवः सेनाधीशो हनिष्यति ।\nतारकं नात्र सन्देहो ज्ञात्वा तां तुष्टुवुः पराम् ॥ १०॥"
  },
  {
    "text": "महादेवो वने गत्वा तपसे संस्थितोऽभवत् ।\nतत्र देवगणैर्युक्ता पार्वती तं ययौ द्विजाः ॥ ११॥"
  },
  {
    "text": "दृष्ट्वा ध्यानस्थितं शम्भुं मोहार्थं तस्य सा सती ।\nभिल्लीवेषं चकारैव ययौ तं शङ्कराश्रमम् ॥ १२॥"
  },
  {
    "text": "इतस्ततश्च बभ्राम भिल्लीरूपा गुणाधिका ।\nपुष्पाणां ग्रहणे सक्ता महामोहप्रवर्धिनी ॥ १३॥"
  },
  {
    "text": "एतस्मिन्नन्तरे तत्र त्यक्त्वा ध्यानं शिवः स्थितः ।\nतेन दृष्टा महाभागा रूपयौवनशालिनी ॥ १४॥"
  },
  {
    "text": "तां दृष्ट्वा सहसा शम्भुर्मोहितो मायया भृशम् ।\nआदिमायां ययौ तत्र कामविह्वलमानसः ॥ १५॥"
  },
  {
    "text": "हावभावयुतां भिल्लीं दृष्ट्वा परममोहितः ।\nतां धर्तुं स मनश्चक्रे तज्ज्ञात्वा साऽपलायत ॥ १६॥"
  },
  {
    "text": "पृष्ठलग्नः स्वयं साक्षाच्छङ्करो विह्वलो भृशम् ।\nततः सा यत्र तत्राऽस्य समीपे विचचार ह ॥ १७॥"
  },
  {
    "text": "एवं मुहूर्तमात्रं वै नग्नः शम्भुर्महर्षयः ।\nबभ्राम तां प्रधर्तुं तु साऽस्य नो हस्तगाऽभवत् ॥ १८॥"
  },
  {
    "text": "ततो वीर्यं पपातास्य शिवस्य परमाद्भुतम् ।\nभिल्ली सान्तर्दधे विप्राः शिवः शान्तो बभूव ह ॥ १९॥"
  },
  {
    "text": "तस्माच्छिवस्य वीर्याद्वै सम्भूतः पुरुषो महान् ।\nमोहरूपो महोग्रः स चतुर्बाहुधरो बभौ ॥ २०॥"
  },
  {
    "text": "वनेऽभूत् संस्थितस्तत्रैकाकी तेजस्विनां वरः ।\nचारुरूपो महामानी सर्वावयवसंयुतः ॥ २१॥"
  },
  {
    "text": "स तु कन्दफलादीनि भक्षयामास यत्नतः ।\nइतस्ततश्च बभ्राम गतो नानावनेषु वै ॥ २२॥"
  },
  {
    "text": "शिवस्तत्र समासीनो बभूव भृशदुःखितः ।\nध्यानेन सकलं ज्ञात्वा देवीकृतविचेष्टितम् ॥ २३॥"
  },
  {
    "text": "ततो क्रोधसमायुक्तः कामं सद्यो ददाह सः ।\nस्वस्थानं प्रययौ शम्भुः पार्वतीं तां ददर्श ह ॥ २४॥"
  },
  {
    "text": "देवकार्यार्थमत्यन्तं पार्वत्या प्रार्थितः प्रभुः ।\nकामं सस्मार शम्भुस्तं पुरोऽनङ्गं ददर्श सः ॥ २५॥"
  },
  {
    "text": "प्रणिपत्य महेशानं स्तुत्वा रुद्रं महायशाः ।\nअवदद्देहसंयुक्तं मां कुरुष्व महेश्वर ॥ २६॥"
  },
  {
    "text": "कामस्य वचनं श्रुत्वा ददौ तस्मै सदाशिवः ।\nएकाक्षरं गणेशस्य मन्त्रं तं विधिसंयुतम् ॥ २७॥"
  },
  {
    "text": "जगाद शङ्करः काममनेनाराधय प्रभुम् ।\nगणेशं तेन तेऽभीष्टं भविष्यति न संशयः ॥ २८॥"
  },
  {
    "text": "नाशिकं स समागत्य सस्त्रीकश्च तताप ह ।\nतपो गणपतिं ध्यायन् जपन् मन्त्रपरायणः ॥ २९॥"
  },
  {
    "text": "गतेषु वर्षसाहस्रेषु ययौ गणनायकः ।\nतं कामं बोधयामास वरं वृणु हृदीप्सितम् ॥ ३०॥"
  },
  {
    "text": "दृष्ट्वा कामो गणेशानमुत्थाय प्रणतोऽभवत् ।\nतुष्टाव तं गणेशानं भक्तिनम्रात्मकन्धरः ॥ ३१॥"
  },
  {
    "text": "काम उवाच ।\nगणेशाय नमस्तुभ्यं पाशाङ्कुशविधारिणे ।\nदन्ताभयधरायैव मूषकध्वज ते नमः ॥ ३२॥"
  },
  {
    "text": "गजवक्त्राय देवाय शूर्पकर्णाय वै नमः ।\nमहोदराय पूर्णाय पूर्णानन्दाय ते नमः ॥ ३३॥"
  },
  {
    "text": "सर्वाकाराय सर्वाय स्थूलसूक्ष्मादिभेदिने ।\nगुणेशाय गुणानां ते चालकाय नमो नमः ॥ ३४॥"
  },
  {
    "text": "देहदेहिमयायैव प्रकृतेर्लयरूपिणे ।\nविदेहाय स्वसंवेद्यपतये ते नमो नमः ॥ ३५॥"
  },
  {
    "text": "रजसा सृष्टिकर्त्रे ते सत्वतः पालकाय च ।\nतमसा सर्वसंहर्त्रे कर्माकाराय ते नमः ॥ ३६॥"
  },
  {
    "text": "जगद्रूपाय वै तुभ्यं स्थावराय चराय च ।\nअनाकाराय हेरम्बाय ब्रह्मपतये नमः ॥ ३७॥"
  },
  {
    "text": "वेदाद्यगम्यरूपाय योगेभ्यो योगदायक ।\nकिं स्तौमि त्वां गणाधीश अल्पज्ञोऽहं नमोस्तु ते ॥ ३८॥"
  },
  {
    "text": "अधुना मे वरं देहि गजानन दृढां पराम् ।\nभक्तिं ते मे सुदेहं वै मां कुरुष्व महोदर ॥ ३९॥"
  },
  {
    "text": "एवमुक्त्वा नतोऽभूत् सस्त्रीकः कामः स तं द्विजाः ।\nततस्तं प्रत्युवाचाथ गणेशो भक्तवत्सलः ॥ ४०॥"
  },
  {
    "text": "गणेश उवाच ।\nमदीया भक्तिरुग्रा वै भविष्यति रतेः पते ।\nशिवदग्धश्च ते देहस्तथा कर्तुं न शक्यते ॥ ४१॥"
  },
  {
    "text": "मदीयवरदानेन शिवः सर्वार्थवानभूत् ।\nअतस्त्वां भिन्नदेहं वै हितायाऽहं करोमि ते ॥ ४२॥"
  },
  {
    "text": "यौवनं स्त्री च पुष्पाणि सुवासानि महामते ।\nगानं मधुरसश्चैव मृदुलाण्डजशब्दकः ॥ ४३॥"
  },
  {
    "text": "उद्यानानि वसन्तश्च सुवासाश्चन्दनादयः ।\nसङ्गो विषयसक्तानां नराणां गुह्यदर्शनम् ॥ ४४॥"
  },
  {
    "text": "वायुर्मृदुः सुवासश्च वस्त्राण्यपि नवानि वै ।\nभूषणादिकमेवं ते देहा नाना कृता मया ॥ ४५॥"
  },
  {
    "text": "तैर्युतः शङ्करादींश्च जेष्यसि त्वं पुरा यथा ।\nमनोभूः स्मृतिभूरेवं त्वन्नामानि भवन्तु वै ॥ ४६॥"
  },
  {
    "text": "त्वया कृतमिदं स्तोत्रं मदीयं सर्वदं भवेत् ।\nदग्धमूले प्ररोहाणां कारकं प्रभविष्यति ॥ ४७॥"
  },
  {
    "text": "एवं गणेशवाक्यं स श्रुत्वा कामस्तमब्रवीत् ।\nहितं सर्वं त्वया मे यत् कृतं नाथ विशेषतः ॥ ४८॥"
  },
  {
    "text": "तथापि पूर्ववद्देहं देहि ढुण्ढे नमोऽस्तु ते ।\nदग्धोऽहं शङ्करेणैवानङ्गं रक्षस्व विघ्नप ॥ ४९॥"
  },
  {
    "text": "मुद्गल उवाच ।\nकामस्य वचनं श्रुत्वा भक्तिभावेन यन्त्रितः ।\nगणेशस्तमथोवाच तपसा तोषितं भृशम् ॥ ५०॥"
  },
  {
    "text": "गणेश उवाच ।\nत्वया त्वघटितं प्रोक्तं तथापि त्वत्सुभक्तितः ।\nसन्तुष्टोऽहं प्रियं सर्वं करिष्यामि मनोभव ॥ ५१॥"
  },
  {
    "text": "यादवेषु स्वयं विष्णुः कृष्णो नाम्ना भविष्यति ।\nलक्ष्मीर्वेषेण रुक्मिण्यास्तयोः पुत्रो भविष्यसि ॥ ५२॥"
  },
  {
    "text": "प्रद्युम्न इति विख्यातः सर्वमान्यः सुदेहभृत् ।\nइयं ते वल्लभा तत्र भार्या देवी भविष्यति ॥ ५३॥"
  },
  {
    "text": "इत्युक्त्वा तं गणेशानः स्वानन्दस्थो बभूव ह ।\nजगाम कामः सस्त्रीको पुनः क्षेत्रे मयूरके ॥ ५४॥"
  },
  {
    "text": "तत्र यात्राविधानेन पूजयामास विघ्नपम् ।\nवासार्थं गणनाथस्य तपस्तत्र चकार सः ॥ ५५॥"
  },
  {
    "text": "वर्षेणैकेन सन्तुष्टस्तं ययौ विघ्ननायकः ।\nपूजितश्च स्तुतस्तेन प्रसन्नो वरदोऽभवत् ॥ ५६॥"
  },
  {
    "text": "जगाद कामस्तं देवं गणपं भक्तिसंयुतः ।\nज्ञात्वा नश्वररूपं यद्देहादिकमनुत्तमम् ॥ ५७॥"
  },
  {
    "text": "काम उवाच ।\nभूस्वानन्दमिदं क्षेत्रं तत्र वासं करोम्यहम् ।\nस्थानं देहि गणाधीश तव सेवार्थमेव मे ॥ ५८॥"
  },
  {
    "text": "अत्रैव मरणेऽनाथ ब्रह्मभूतत्वमादरात् ।\nददासि त्वं गणेशान अतो मां पालय प्रभो ॥ ५९॥"
  },
  {
    "text": "ततस्तं गणनाथः सः तथेति प्रत्युवाच ह ।\nशक्तिं पश्चिमद्वारस्थां तदोवाच च विघ्नपः ॥ ६०॥"
  },
  {
    "text": "त्वदीये वामभागे वै दक्षिणाङ्गे जगन्मयि ।\nरतिं कामं कुरुष्व त्वं क्षेत्रेऽस्मिन् वासकारणात् ॥ ६१॥"
  },
  {
    "text": "तथेति तत्र सस्त्रीकः कृतः कामः स मायया ।\nउवास क्षेत्रे सेवार्थं मयूरे गणपस्य सः ॥ ६२॥"
  },
  {
    "text": "तदादि सर्वमान्योऽयं कामो जातो महर्षयः ।\nत्रैलोक्यविजयी सर्वं मोहयामास निर्भयः ॥ ६३॥"
  },
  {
    "text": "एतत् कामस्य यश्चित्रं चरित्रं संश‍ृणोति वै ।\nपठेद्वा तस्य नैवं स्यात् काममोहः कदाचन ॥ ६४॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nतृतीये खण्डे महोदरचरिते कामचरितं नाम चतुर्थोऽध्यायः ॥ ३.४\n३.५ स्कन्दमाहात्म्यं नाम पञ्चमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "ततः कामसमायुक्तः शङ्करोऽभूत्तया सह ।\nपार्वत्या पुत्रकामार्थं रेमे हर्षसमन्वितः ॥ १॥"
  },
  {
    "text": "ततस्तस्य महेशस्य क्रीडतः प्रगतानि वै ।\nवर्षाणि हि सहस्राणां षष्टिर्देवर्षिसत्तमाः ॥ २॥"
  },
  {
    "text": "महामायायुतः शम्भुर्न बुबोध दिवानिशम् ।\nततस्तस्य महेशस्य रतिभङ्गार्थमागताः ॥ ३॥"
  },
  {
    "text": "देवास्तैः प्रेषितो वह्निर्द्विजरूपधरो ययौ ।\nभिक्षां देहि जगादासौ तच्छ्रुत्वा तौ समुत्थितौ ॥ ४॥"
  },
  {
    "text": "पपात भूतले वीर्यं शिवस्यैवोत्थितस्य च ।\nतदेव पार्वती विप्रा ददौ वै भिक्षुकाय च ॥ ५॥"
  },
  {
    "text": "शिववीर्यं ततस्तेन प्राशितं दहनेन वै ।\nअभवद्दाहसंयुक्तो गङ्गायामक्षिपत् स तत् ॥ ६॥"
  },
  {
    "text": "कार्तिकस्नानकार्यार्थं कृत्तिकाभिर्महाद्भुतम् ।\nषड्भिः समागताभिस्तत् पीतमाचमनेन वै ॥ ७॥"
  },
  {
    "text": "स्नात्वा स्वस्वगृहे ताश्च गताः सद्यः समुज्ज्वलाः ।"
  },
  {
    "text": "पतिभिः परवीर्येण युक्ताः सन्त्याजिता ययुः ॥ ८॥"
  },
  {
    "text": "शरस्तम्बे महद्वीर्यं त्यक्त्वा स्नात्वा पुनर्गृहम् ।\nययुस्तत्र समुत्पन्नः षण्मुखो बालको बभौ ॥ ९॥"
  },
  {
    "text": "स दृष्टो गच्छता तत्र नारदेन शिशुः पुरः ।\nज्ञात्वा ध्यानेन कैलासे गतोऽभून् मुनिसत्तमः ॥ १०॥"
  },
  {
    "text": "तत्र शक्त्यै स वृत्तान्तं कथयित्वा महामुनिः ।\nयदृच्छाविचरन् यातः पार्वती बालमाययौ ॥ ११॥"
  },
  {
    "text": "चकार बालमागृह्य स्तनपानं यशस्विनी ।\nवह्निगङ्गाकृत्तिकाद्या मातरस्तस्य तं ययुः ॥ १२॥"
  },
  {
    "text": "शिवेन मातरः सर्वाः सत्कृताः स्वगृहं ययुः ।\nब्रह्मेशाद्यैस्ततो देवैर्मुनिभिः सोऽभिषेकितः ॥ १३॥"
  },
  {
    "text": "देवसेनापतित्वे स प्रययौ सेनया सह ।\nप्रार्थितस्तारकस्यैव नाशाय बलवान् स्वयम् ॥ १४॥"
  },
  {
    "text": "स्कन्दस्य तारकस्यैव युद्धं परमदारुणम् ।\nसञ्जातं च ततः स्कन्दो भृशं शक्त्या जघान तम् ॥ १५॥"
  },
  {
    "text": "सम्मूर्च्छितो महादैत्यः पुनः संज्ञायुतोऽभवत् ।\nताडयामास तं स्कन्दं गदया क्रोधसंयुतः ॥ १६॥"
  },
  {
    "text": "पतितं वीक्ष्य ते देवाः पलायनमकुर्वत ।\nगृहीत्वा कार्तिकेयं तं दैत्यः स्वस्थानमाययौ ॥ १७॥"
  },
  {
    "text": "तत ओषधिभिर्देवैः सावधानः कृतोऽभवत् ।\nस्कन्दः परमदुःखार्तः शङ्करं शरणं ययौ ॥ १८॥"
  },
  {
    "text": "जयोपायं वद ब्रह्मन् शिवशान्तिप्रदं तथा ।\nसर्वार्थसाधकं पूर्णं तं भजामि विशेषतः ॥ १९॥"
  },
  {
    "text": "ततश्च शम्भुना तस्मै गणेशस्य षडक्षरः ।\nमन्त्रो दत्तो विशाखाय ज्ञानं सङ्कथितं परम् ॥ २०॥"
  },
  {
    "text": "शम्भुरुवाच ।\nश‍ृणु स्कन्द महायोगं येन शान्तो भविष्यसि ।\nचित्ते चिन्तामणिं ज्ञात्वा शान्ता जाता वयं पुरा ॥ २१॥"
  },
  {
    "text": "यद्यच्चित्तेन वै पुत्र लभ्यते तत्प्रणश्वरम् ।\nभवेज्जानीहि चित्तं ब्रह्माकारं योगसेवया ॥ २२॥"
  },
  {
    "text": "अन्तर्बाह्यादिभेदा ये ते सर्वे चित्तसम्भवाः ।\nओङ्कारोऽर्थसमायुक्तश्चित्तरूपो न संशयः ॥ २३॥"
  },
  {
    "text": "स्वकोत्थानं बभौ ब्रह्म परोत्थानकमेव च ।\nचित्तरूपं विजानीहि बुद्ध्या मोहप्रदं कृतम् ॥ २४॥"
  },
  {
    "text": "स्वानन्दश्च निवृत्तिश्च चित्तरूपे न संशयः ।\nबहुनाऽत्र किमुक्तेन चित्तं सर्वात्मकं बभौ ॥ २५॥"
  },
  {
    "text": "ब्रह्माकारं च जानीहि जगदाकारकं तथा ।\nचित्तं पञ्चविधं पुत्र जहि तद् योगसेवया ॥ २६॥"
  },
  {
    "text": "चित्ते यद्बिम्बितं ब्रह्म भवति भ्रमसंयुतम् ।\nबिम्बभावं परित्यज्य भव चिन्तामणिः सुत ॥ २७॥"
  },
  {
    "text": "चित्तं त्यक्त्वा महाभाग त्वन्न भिन्नो भविष्यसि ।\nएतदेव परं ज्ञानं शान्तिरूपं वदन्ति च ॥ २८॥"
  },
  {
    "text": "रविरुवाच ।\nशिवस्य वचनं श्रुत्वा तं प्रणम्य ययौ वनम् ।\nकार्तिकेयः स विघ्नेशं ध्यायंश्च विधिपूर्वकम् ॥ २९॥"
  },
  {
    "text": "षडक्षरविधानेन पूजति स्म निरन्तरम् ।\nमन्त्रं जजाप वै स्कन्दस्तताप तप उत्तमम् ॥ ३०॥"
  },
  {
    "text": "वायुभक्षः सदा भूत्वा जपध्यानपरायणः ।\nदण्डकारण्यदेशे स गजाननमतोषयत् ॥ ३१॥"
  },
  {
    "text": "ततो वर्षसहस्रेण शान्तियोगमवाप ह ।\nकार्तिकेयः स विघ्नेशमभजत्तदपि द्विजाः ॥ ३२॥"
  },
  {
    "text": "ततस्तुष्टो गणेशानो ययौ तं भक्तमुत्तमम् ।\nतं दृष्ट्वा प्रणनामाथ पूजयन् भक्तिसंयुतः ॥ ३३॥"
  },
  {
    "text": "ततस्तुष्टाव विघ्नेशं कार्तिकेयो महाद्युतिः ।\nकृत्वा करपुटं विप्राः स्वानुभावपरायणः ॥ ३४॥"
  },
  {
    "text": "स्कन्द उवाच ।\nनमस्ते योगरूपाय सम्प्रज्ञातशरीरिणे ।\nअसम्प्रज्ञातमूर्ध्ने ते तयोर्योगमयाय च ॥ ३५॥"
  },
  {
    "text": "वामाङ्गे भ्रान्तिरूपा ते सिद्धिः सर्वप्रदा प्रभो ।\nभ्रान्तिधारकरूपा वै बुद्धिस्ते दक्षिणाङ्गके ॥ ३६॥"
  },
  {
    "text": "माया सिद्धिस्तथा देवो मायिको बुद्धिसंज्ञितः ।\nतयोर्योगे गणेशान त्वं स्थितोऽसि नमोस्तु ते ॥ ३७॥"
  },
  {
    "text": "जगद्रूपो गकारश्च णकारो ब्रह्मवाचकः ।\nतयोर्योगे गणेशाननामा तुभ्यं नमो नमः ॥ ३८॥"
  },
  {
    "text": "चतुर्विधं जगत् सर्वं ब्रह्म तन्त्रं सदात्मकम् ।\nहस्ताश्चत्वार एवं ते चतुर्भुज नमो नमः ॥ ३९॥"
  },
  {
    "text": "स्वसंवेद्यं च यद्ब्रह्म तत्र खेलकरो भवान् ।\nतेन स्वानन्दवासी त्वं स्वानन्दपतये नमः ॥ ४०॥"
  },
  {
    "text": "द्वन्द्वं चरसि भक्तानां हृदि तेषां व्यवस्थितः ।\nचौरवत्तेन तेऽभूद्वै मूषको वाहनं प्रभो ॥ ४१॥"
  },
  {
    "text": "जगति ब्रह्मणि स्थित्वा भोगान् भुङ्क्षे सुयोगगः ।\nजगद्भिर्ब्रह्मभिस्ते तच्चेष्टितं ज्ञायते न च ॥ ४२॥"
  },
  {
    "text": "चौरवद्भोगकर्ता त्वं तेन ते वाहनं परम् ।\nमूषको मूषकारुढ हेरम्बाय नमो नमः ॥ ४३॥"
  },
  {
    "text": "किं स्तौमि त्वां गणाधीश योगशान्तिधरं परम् ।\nवेदादयो ययुः शान्तिमतो देवं नमाम्यहम् ॥ ४४॥"
  },
  {
    "text": "इति स्तोत्रं समाकर्ण्य गणेशस्तमुवाच ह ।\nवरं वृणु महाभाग चेद्धि दास्यामि दुर्लभम् ॥ ४५॥"
  },
  {
    "text": "त्वया कृतमिदं स्तोत्रं योगशान्तिप्रदं भवेत् ।\nमयि भक्तिकरं स्कन्द सर्वसिद्धिप्रदं तथा ॥ ४६॥"
  },
  {
    "text": "यद्यदिच्छति तत्तद्वै दास्यामि स्तोत्रयन्त्रितः ।\nपठते श‍ृण्वते नित्यं कार्तिकेय विशेषतः ॥ ४७॥"
  },
  {
    "text": "एवं गणेशवाक्यं वै श्रुत्वा हर्षसमन्वितः ।\nजगाद गणपं वाक्यं कार्तिकेयः स योगवित् ॥ ४८॥"
  },
  {
    "text": "स्कन्द उवाच ।\nकिं वृणोमि गणेशान सर्वं भ्रान्तिमयं विभो ।\nअतस्त्वदीयभक्तिं मे सुदृढां देहि विघ्नप ॥ ४९॥"
  },
  {
    "text": "जगाद गणराजः स ततस्तं भक्तवत्सलः ।\nमदीया भक्तिरुग्रा ते भविष्यति सदाऽनघ ॥ ५०॥"
  },
  {
    "text": "तारकाद्यान् महादैत्यान् त्वमेव च हनिष्यसि ।\nयद्यदिच्छसि तत्तत्ते सफलं प्रभविष्यति ॥ ५१॥"
  },
  {
    "text": "एवमुक्त्वान्तर्दधेऽसौ गणेशो भक्तमुत्तमम् ।\nकार्तिकेयोऽभवत्तत्र संस्थितो गणपं स्मरन् ॥ ५२॥"
  },
  {
    "text": "ब्राह्मणैः स्थापयामास मूर्तिं गणपतेः पराम् ।\nलक्षं विनायकं नाम्ना स चकार द्विजेरितः ॥ ५३॥"
  },
  {
    "text": "तस्य दर्शनमात्रेण वाञ्छितं लभते नरः ।\nतत्रैव मरणे प्राप्ते ब्रह्मभूतः स जायते ॥ ५४॥"
  },
  {
    "text": "ततो जगाम स्वगृहं कार्तिकेयः प्रतापवान् ।\nदेवैः सह जघानाऽसौ तारकासुरमुल्बणम् ॥ ५५॥"
  },
  {
    "text": "हत्वा तारकदैत्यं स गणेशक्षेत्रगोऽभवत् ।\nतत्र विघ्नेशमत्यन्तं भजते नित्यमादरात् ॥ ५६॥"
  },
  {
    "text": "इति स्कन्दस्य माहात्म्यं कथितं सर्वदं परम् ।\nपठते श‍ृण्वते वाऽपि ब्रह्मभूयकरं भवेत् ॥ ५७॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nतृतीये खण्डे महोदरचरिते स्कन्दमाहात्म्यं नाम पञ्चमोऽध्यायः ॥ ३.५"
  },
  {
    "text": "३.६ मोहासुरराज्याभिषेको नाम षष्ठोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "वालखिल्या ऊचुः ।\nश्रुतं सर्वं महाभाग भानो ब्रह्मप्रदायकम् ।\nतथापि न वयं तृप्ता भवामोऽमृतपानवत् ॥ १॥"
  },
  {
    "text": "अधुना ब्रूहि माहात्म्यं मोहस्य जगदीश्वर ।\nशिववीर्यात् समुत्पन्नः किं चकार रवे वद ॥ २॥"
  },
  {
    "text": "मुद्गल उवाच ।\nमुनीनां वचनं श्रुत्वा तान् जगाद महामतिः ।\nसूर्यः सर्वान्तरात्मा च मोहस्य चरितं विधे ॥ ३॥"
  },
  {
    "text": "सूर्य उवाच ।\nशिववीर्यात् समुत्पन्नो मोहः परमशोभनः ।\nजगाम शरणं तत्र काव्यं वेदविदांवरम् ॥ ४॥"
  },
  {
    "text": "तं प्रणम्य जगदासौ वृत्तान्तं सर्वमञ्जसा ।\nस्वस्योत्पत्तिस्वरूपं यद्विनीतात्मा विशेषतः ॥ ५॥"
  },
  {
    "text": "कथयित्वा पुनः प्राह स्वामिन् मां शाधि शिष्यकम् ।\nत्वदधीनं विनाथं वै कार्यं वद महामुने ॥ ६॥"
  },
  {
    "text": "इति तस्य वचः श्रुत्वा शुक्रो दयासमन्वितः ।\nउपवीतादिकं सर्वं कारयामास दैत्यपैः ॥ ७॥"
  },
  {
    "text": "जृम्भाय पुत्रभावेन ददौ तं मोहमुल्बणम् ।\nतत्र वेदादिकं तेनाधीतं सर्वं महर्षयः ॥ ८॥"
  },
  {
    "text": "प्रमादासुरनामा वै तस्मै पुत्रीं ददौ स्वकाम् ।\nरूपलावण्यसंयुक्तां नाम्ना च मदिरां द्विजाः ॥ ९॥"
  },
  {
    "text": "मोहो नत्वा स्वतातं सङ्गृह्य शुक्रान् महामनुम् ।\nसूर्यस्य सवने गत्वा तताप परमं तपः ॥ १०॥"
  },
  {
    "text": "ऊर्ध्वदृष्टिं बबन्धाऽसौ सूर्यं ध्यायन् स मण्डले ।\nमन्त्रं जजाप भावेन निराहारपरायणः ॥ ११॥"
  },
  {
    "text": "दिव्यवर्षसहस्रेण प्रसन्नोऽभूद्दिवाकरः ।\nतं ययौ वरदानार्थं स्वभक्तं भक्तिभावितः ॥ १२॥"
  },
  {
    "text": "अस्थित्वचासमायुक्तं मोहं दृष्ट्वार्यमा प्रभुः ।\nविस्मितोऽभून् महद्धैर्यं दैत्यस्य परमाद्भुतम् ॥ १३॥"
  },
  {
    "text": "बोधयामास तं शीघ्रं रविर्देववरः स्वयम् ।\nवरं ब्रूहि महामोह प्रसन्नोऽहं ददामि ते ॥ १४॥"
  },
  {
    "text": "श्रुत्वा मदीयवाक्यं स प्रबुद्धो सुरनायकः ।\nपुरतो मां स्थितं वीक्ष्य प्रणनाम कृताञ्जलिः ॥ १५॥"
  },
  {
    "text": "उत्थाय पूजयामास परैर्नानोपचारकैः ।\nकृताञ्जलिः पुनर्नत्वा स तुष्टाव महर्षयः ॥ १६॥"
  },
  {
    "text": "मोहासुर उवाच ।\nनमः सूर्याय तपतां श्रेष्ठ ते सर्वरूपिणे ।\nभानवे भास्करायैव रवये ते नमो नमः ॥ १७॥"
  },
  {
    "text": "कर्मणां फलदात्रे ते कर्ममूलधराय च ।\nकर्माकाराय देवाय स्वात्मने ते नमो नमः ॥ १८॥"
  },
  {
    "text": "नानाभेदधरायैव नानाभेदविवर्जित ।\nसदामृतस्वरूपाय परमात्मन्नमोऽस्तु ते ॥ १९॥"
  },
  {
    "text": "अनन्तापाररूपाय जगज्जीवनमूर्तये ।\nसत्याय सत्यपात्रे ते दिवाकर नमोऽस्तु ते ॥ २०॥"
  },
  {
    "text": "त्रयीबोधाय ते त्रय्यै त्रयीकर्मप्रवर्तक ।\nसर्वाहङ्कारमूलाय सदाहङ्कारनाशिने ॥ २१॥"
  },
  {
    "text": "ज्ञानदात्रे प्रकाशाय प्रकाशानां विशेषतः ।\nअनादये महेशाय परेशाय नमो नमः ॥ २२॥"
  },
  {
    "text": "वृष्टिबीजाय सर्वेषां कालकर्मप्रवर्तक ।\nमायाधाराय मायायाश्चालकाय नमो नमः ॥ २३॥"
  },
  {
    "text": "किं स्तौमि त्वां दिवानाथ आत्माकारधरं प्रभो ।\nतथापि ज्ञानप्रामाण्यात् संस्तुतोऽसि नमाम्यहम् ॥ २४॥"
  },
  {
    "text": "यदि तुष्टोऽसि देवेश वरं दातुं समागतः ।\nतदा मे मरणं स्वामिन्न भवेन्मां तथा कुरु ॥ २५॥"
  },
  {
    "text": "नामरूपधरं सर्वं तस्मान् मृत्युर्न मे भवेत् ।"
  },
  {
    "text": "राज्यं त्रैलोक्यसंस्थं यद्देहि तज्जगदीश्वर ॥ २६॥"
  },
  {
    "text": "आरोग्यादिसमायुक्तां देहसत्तां महाप्रभो ।\nसर्वातिगां च मे देहि सङ्ग्रामे विजयं तथा ॥ २७॥"
  },
  {
    "text": "यद्यदिच्छामि देवेश तत्तन्मे सुलभं भवेत् ।\nत्वदीयपादपद्मे ते भक्तिं देहि महाप्रभो ॥ २८॥"
  },
  {
    "text": "एवमुक्त्वा महादेवं भास्करं प्रणनाम सः ।\nउत्थाय तस्य सामीप्ये संस्थितो विनयान्वितः ॥ २९॥"
  },
  {
    "text": "ततः स सविता तत्र विस्मितस्तमुवाच ह ।\nत्वया यत् प्रार्थितं दैत्य तत् सर्वं लभसे महत् ॥ ३०॥"
  },
  {
    "text": "त्वया कृतमिदं स्तोत्रं मम प्रीतिविवर्धनम् ।\nसर्वकामप्रदं चैव भविष्यति सुश‍ृण्वते ॥ ३१॥"
  },
  {
    "text": "इत्युक्त्वान्तर्दधे देवः सविता स्वस्थलं ययौ ।\nदैत्योऽपि हर्षितोभूत्वा स्वगृहं प्रजगाम ह ॥ ३२॥"
  },
  {
    "text": "मातरं पितरं तत्र प्रणनाम महासुरः ।\nसुहृदो मानयामास यथा सम्बन्धपूर्वकम् ॥ ३३॥"
  },
  {
    "text": "ततः शुक्रं जगामाऽसौ तं प्रणम्य महासुरः ।\nमोहः सङ्कथयामास वृत्तान्तं तस्य सन्निधौ ॥ ३४॥"
  },
  {
    "text": "उपचारैः प्रपूज्याऽसौ प्रणम्य स्वगृहं पुनः ।\nआययौ हर्षसंयुक्तो नगरं निर्ममे ततः ॥ ३५॥"
  },
  {
    "text": "विषयावासकं नाम मुनिस्तस्य चकार वै ।\nशुक्रः परमतेजस्वी तत्र वासं चकार सः ॥ ३६॥"
  },
  {
    "text": "असुरादय एवं वै वृत्तान्तं यत्र तत्र ते ।\nश्रुत्वा समागतास्तस्य नगरे चक्रिरे स्थितिम् ॥ ३७॥"
  },
  {
    "text": "चातुर्वर्ण्यसमायुक्तं नगरं शुशुभे द्विजाः ।\nसर्वातिगं चानुपमं पृथिव्यां पूर्णभोगदम् ॥ ३८॥"
  },
  {
    "text": "ततो दैत्यगणाः सर्वे श्रेष्ठास्तत्र समागताः ।\nशुक्रेण प्रेरितास्तं ते प्रणेमुर्भावसंयुताः ॥ ३९॥"
  },
  {
    "text": "प्रचण्डश्चैव चण्डश्च महाकालश्च वीर्यवान् ।\nकालान्तकादयश्चान्ये बहवो दैत्यनायकाः ॥ ४०॥"
  },
  {
    "text": "मिलिता दैत्यसंयुक्तास्तदाज्ञावशवर्तिनः ।\nभूत्वा ते नगरे तस्य समीपे संस्थिता बभुः ॥ ४१॥"
  },
  {
    "text": "ततो द्विजैः स्वयं काव्यस्तं चकार महर्षयः ।\nदैत्याधिपं स सिषेच तदर्थं राज्यसम्पदि ॥ ४२॥"
  },
  {
    "text": "ततस्ते मुदिताः सर्वे दैत्याः स्वस्वस्थलं ययुः ।\nमुख्यास्तत्र स्थिता विप्राः सेवार्थं लालसायुताः ॥ ४३॥"
  },
  {
    "text": "एवं मोहासुरः श्रेष्ठोऽसुराणां नायकोऽभवत् ।\nतमाश्रित्य महादैत्या हर्षिता अचरन् धराम् ॥ ४४॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nतृतीये खण्डे महोदरचरिते मोहासुरराज्याभिषेको नाम षष्ठोऽध्यायः ॥ ३.६"
  },
  {
    "text": "३.७ मोहासुरविजयवर्णनं नाम सप्तमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "रविरुवाच ।\nमदिरायां सुताः पञ्च तस्माद्दैत्यान् महाबलाः ।\nतेजस्विनश्च पित्रा ते बभूवुः समशीलकाः ॥ १॥"
  },
  {
    "text": "उग्रः क्रूरश्च मेधावी शोचनो हरणस्तथा ।\nपञ्चैते शास्त्रसम्पन्ना रेजुस्तन्नगरे द्विजाः ॥ २॥"
  },
  {
    "text": "ततः किञ्चिद्गते काले राजा मोहासुरो द्विजाः ।\nआह्वयामास दैत्येशान् सकलान् स्वनरैर्महान् ॥ ३॥"
  },
  {
    "text": "समागतानुवाचाऽथ वचनं हितकारकम् ।\nदैत्येशान्नीतिसंयुक्तं सुखदं प्रीतिवर्धनम् ॥ ४॥"
  },
  {
    "text": "मोहासुर उवाच ।\nभो भो दैत्याधिपाः सर्वे प्रचण्डाद्या वचो हितम् ।\nश‍ृणुध्वं सकलं विश्वं जयेयमधुना किल ॥ ५॥"
  },
  {
    "text": "यदि स्वमानसे दैत्या हितं भवति चेत्तदा ।\nसर्वेषां भवतां कार्यं कुर्वेऽहं नात्र संशयः ॥ ६॥"
  },
  {
    "text": "शुक्रेण पालिता यूयं तथाऽहमसुरेश्वराः ।\nअजेयाः प्रभविष्यामो रवेश्च वरदानतः ॥ ७॥"
  },
  {
    "text": "ततस्ते तं नमस्कृत्य सञ्जगुर्हर्षसंयुताः ।\nमहात्मानं महाभागं तपस्तेजःसमन्वितम् ॥ ८॥"
  },
  {
    "text": "दैत्येशा ऊचुः ।\nसम्यग्विचारिताः स्वामिंस्तृप्ता वाक्यामृतेन ते ।\nजेष्यामः सकलान् लोकांस्त्वदाज्ञावशगा वयम् ॥ ९॥"
  },
  {
    "text": "न ते पराक्रमे तुल्यो विश्वस्मिन् विद्यते प्रभो ।\nअतो विष्णुमुखान् देवान् जेष्यामोऽन्यांश्च साम्प्रतम् ॥ १०॥"
  },
  {
    "text": "रविरुवाच ।\nइति मोहासुरस्तेषां वचः श्रुत्वा प्रतापवान् ।\nआज्ञापयच्च दैत्येशान् मुदा भवत दंशिताः ॥ ११॥"
  },
  {
    "text": "ते सर्वे युद्धमार्गज्ञा ययुस्तस्य प्रसन्निधौ ।\nनानाशस्त्रधरा भूत्वा यममत्तुमिवोद्यताः ॥ १२॥"
  },
  {
    "text": "तान् दृष्ट्वा हर्षितो दैत्यो वीर्यवांश्च महासुरः ।\nरथसंस्थः स्वयं दैत्यैर्निर्जगाम स दंशितः ॥ १३॥"
  },
  {
    "text": "चतुरङ्गचमूमध्ये रराज रथसंस्थितः ।\nकालरुद्र इवाध्यक्षः सर्वेभ्यो भयदायकः ॥ १४॥"
  },
  {
    "text": "स्वयं शुक्रेण संयुक्तः पृथिवीजयनोद्यतः ।\nअसुरैः सहितः पूर्वं बभ्राम वसुधातले ॥ १५॥"
  },
  {
    "text": "अपारा तस्य सेना सा छादयामास वै धराम् ।\nचलनोत्थरजस्केन च्छादितो भास्करोऽभवत् ॥ १६॥"
  },
  {
    "text": "कालरूपैर्महादैत्यैः प्रयोद्धुं भूमिमण्डले ।\nकः समर्थो भवेद्विप्रा जितं तैः स्वेन तेजसा ॥ १७॥"
  },
  {
    "text": "सप्तद्वीपवतीं पृथ्वीं जित्वा तेऽसुरसत्तमाः ।\nययुः सर्वे जयार्थाय देवान् विष्णुपुरोगमान् ॥ १८॥"
  },
  {
    "text": "देवाः सर्वे समाश्रुत्य ससैन्यं चागतं द्विजाः ।\nमोहासुरं भयोद्विग्ना इन्द्रं ते शरणं ययुः ॥ १९॥"
  },
  {
    "text": "इन्द्रेण सहिताः सर्वे ब्रह्माणं प्रययुस्ततः ।\nतेन सार्धं च कैलासे शङ्करं शरणं ययुः ॥ २०॥"
  },
  {
    "text": "शङ्करेण युता देवा वैकुण्ठे केशवं ययुः ।\nकेशवेन युताः सर्वे भास्करं प्रययुस्ततः ॥ २१॥"
  },
  {
    "text": "भास्करस्तानुवाचाऽथ भययुक्तान् सुरेश्वरान् ।\nनिःश्वस्य भयसंयुक्तो वचनं हितकारकम् ॥ २२॥"
  },
  {
    "text": "भास्कर उवाच ।\nमदीयवरदानेन समर्थो दैत्यपुङ्गवः ।\nमोहासुरश्च देवेन्द्रास्तं जेतुं कः क्षमो भवेत् ॥ २३॥"
  },
  {
    "text": "कर्मणां फलमुग्रं यच्च्यवते केनचिन्न तत् ।\nअतो वयं वनेष्वद्य वसामो भयसंयुताः ॥ २४॥"
  },
  {
    "text": "त्यक्त्वा राज्यादिकं सर्वं देहं रक्षामहे वयम् ।\nपुण्यान्ते तस्य मृत्युर्वै भविष्यति न संशयः ॥ २५॥"
  },
  {
    "text": "अन्यथा दैत्यभूपेन्द्रो मोहदैत्यः प्रतापवान् ।\nहनिष्यति स देवेन्द्रं तस्मात् कुर्वन्तु मे वचः ॥ २६॥"
  },
  {
    "text": "एवं मदीयं वाक्यं वै श्रुत्वा प्राह बृहस्पतिः ।\nसर्वनीतिविशेषज्ञो देवाचार्यो महायशाः ॥ २७॥"
  },
  {
    "text": "बृहस्पतिरुवाच ।\nश‍ृणुध्वं देवराजानो वचनं हितकारकम् ।\nभानुना भाषितं वाक्यं तन्नो भवति वै हितम् ॥ २८॥"
  },
  {
    "text": "ततः सर्वेऽब्रुवन् देवाः साधु साधु त्वयेरितम् ।\nभानुना च गुरोर्वाक्यं करिष्यामो वयं तथा ॥ २९॥"
  },
  {
    "text": "एवं निश्चित्य देवेन्द्रा देवैः सर्वे ययुर्वनम् ।\nगुहासु पर्वतोद्देशे संस्थिता भयसंयुताः ॥ ३०॥"
  },
  {
    "text": "मोहासुरोऽसुरैः सर्वैर्देवानां नगरेषु च ।\nआययौ तत्र देवेन्द्रान् स नापश्यत् सुहर्षितः ॥ ३१॥"
  },
  {
    "text": "तेषु दैत्यान् समास्थाप्य स्वयमैन्द्रपदे स्थितः ।\nदैत्यैः संसेव्यमानश्च बुभुजे भोगमुत्तमम् ॥ ३२॥"
  },
  {
    "text": "गन्धर्वाप्सरसस्तस्य सेवां चक्रुर्भयाकुलाः ।\nस्वर्लोकवासिनो नाना तथैव च महर्षयः ॥ ३३॥"
  },
  {
    "text": "ततोऽगाद्दैत्यपैः सर्वैः सत्यलोकं महाबलः ।\nमोहासुरो द्विजास्तत्र न ददर्श पितामहम् ॥ ३४॥"
  },
  {
    "text": "शून्यं नगरमेवं तत् दृष्ट्वा हर्षसमन्वितः ।\nययौ वैकुण्ठमुग्रोऽसावदर्शत्तत्र तादृशम् ॥ ३५॥"
  },
  {
    "text": "ततः कैलासमागत्य शङ्करेण विवर्जितम् ।\nपुरं वीक्ष्य ययौ सोऽपि सौरलोकं महासुरः ॥ ३६॥"
  },
  {
    "text": "तत्रादित्यविहीनं च शक्तिलोकं तथा ययौ ।\nदृष्ट्वा शक्तिविहीनं तं मुमुदे दैत्यनायकम् ॥ ३७॥"
  },
  {
    "text": "ततो दैत्येन्द्रमुख्योऽसौ स्वसुतान् बलगर्वितान् ।\nस्थापयामास देवानां नगरेषु विशेषतः ॥ ३८॥"
  },
  {
    "text": "कैलासेऽधिपतिं चक्रे ह्युग्रं पुत्रं महासुरः ।\nविकुण्ठाधिपतिं तद्वत् क्रूरं दैत्यसमन्वितम् ॥ ३९॥"
  },
  {
    "text": "सौरलोकाधिपं मेधाविनं चक्रे च गर्वितम् ।\nशक्तिलोके तथा सोऽपि शोचनं युद्धलालसम् ॥ ४०॥"
  },
  {
    "text": "सत्यलोकेऽधिपं चक्रे हरणं सर्वहारकम् ।\nप्रचण्डमुख्यकान् चक्रे इन्द्रलोकादिकाधिपान् ॥ ४१॥"
  },
  {
    "text": "कालान्तकश्च पातालदेशेषु प्रेषितस्ततः ।\nमोहासुरेण नागेन्द्रं ययौ शेषं स सैनिकः ॥ ४२॥"
  },
  {
    "text": "कालान्तकं दैत्यराजमागतं च हि नागराट् ।\nविनयेन ययौ तं स साम चक्रे सुरेण वै ॥ ४३॥"
  },
  {
    "text": "एवं जिगाय ब्रह्माण्डं स उग्रो दैत्यनायकः ।\nमोहासुरो महावीर्यो मुमुदे दैत्यपैर्द्विजाः ॥ ४४॥"
  },
  {
    "text": "ततः स्वनगरे दैत्यो ययौ सर्वैः समन्वितः ।\nविषयावासके तत्र पुरे स शुशुभे ततः ॥ ४५॥"
  },
  {
    "text": "तत्रस्थः प्रशशासाऽसौ ब्रह्माण्डं लोकसङ्कुलम् ।\nराज्यं चकार दैत्येन्द्रो दैत्येन्द्रेश्च समन्वितः ॥ ४६॥"
  },
  {
    "text": "भोगान् स बुभुजे नाना ह्यतुलान् विषयप्रियः ।\nदैत्यैः सह प्रगर्वेण कृतकृत्यममन्यत ॥ ४७॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nतृतीये खण्डे महोदरचरिते मोहासुरविजयवर्णनं नाम सप्तमोऽध्यायः ॥ ३.७"
  },
  {
    "text": "३.८ देवर्षिवरप्रदानं नामाष्टमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "रविरुवाच ।\nततोऽतिगर्वितो मोहासुरो दैत्यः प्रतापवान् ।\nदेवानां जीवघातार्थं प्रयत्नं स चकार ह ॥ १॥"
  },
  {
    "text": "तदर्थं प्रेषयामास दैत्यान् परमदारुणान् ।\nकर्ममार्गस्य ते सर्वे चक्रुः खण्डनमादरात् ॥ २॥"
  },
  {
    "text": "स्वल्पकालेन भो विप्राः कर्महीनं महीतलम् ।\nकृतं दैत्यैश्च सर्वत्र त्रासिताः कर्मकारकाः ॥ ३॥"
  },
  {
    "text": "वर्णाश्रमविहीनं तैः कृतं सर्वत्र भूतलम् ।\nधर्ममूलं तथा नष्टं बभूव क्रमतः किल ॥ ४॥"
  },
  {
    "text": "न स्वाहा न स्वधा कुत्र प्रबभूव महर्षयः ।\nमोहासुरस्य मूर्तिं ते स्थापयामासुरादरात् ॥ ५॥"
  },
  {
    "text": "दैत्यपास्तत्र लोकैर्वा पूजां सर्वत्र सम्मताम् ।\nकारयामासुरुग्रैश्च दण्डैः सन्ताड्य मानवान् ॥ ६॥"
  },
  {
    "text": "ततो मुनिगणाः सर्वे भ्रष्टा जाता विशेषतः ।\nमृताः केचित्तथाऽरण्ये गताः परमदारुणे ॥ ७॥"
  },
  {
    "text": "तत्र ते भयसंयुक्ताः क्रियां चक्रुर्महर्षयः ।\nएवं धर्मस्य विच्छेदः कृतस्तेन सुरारिणा ॥ ८॥"
  },
  {
    "text": "ततो देवगणाः सर्वे भययुक्ता विशेषतः ।\nउपोषणसमायुक्ता विचारं चक्रिरे द्विजाः ॥ ९॥"
  },
  {
    "text": "मिलिता मुनिभिः सार्धं मोहासुरविनाशने ।\nन प्रापुर्देवविप्रेन्द्रा उपायं सुखदं परम् ॥ १०॥"
  },
  {
    "text": "ततस्तानर्यमा प्राह श‍ृणुध्वं सुरसत्तमाः ।\nमुनयश्च महाभागा वचो मे हितकारकम् ॥ ११॥"
  },
  {
    "text": "नामरूपधरं सर्वं तस्मान् मृत्युर्न वै भवेत् ।\nमोहासुरस्य देवेन्द्रास्तत्रोपायं वदाम्यहम् ॥ १२॥"
  },
  {
    "text": "गणेश्वरस्य हस्तेन दैत्योऽयं प्रमरिष्यति ।\nस्वयं योगमयः प्रोक्तस्तस्मात्तं प्रभजामहे ॥ १३॥"
  },
  {
    "text": "स एव निजलोकस्थो निजबोधेन दैत्यपम् ।\nहनिष्यति न सन्देहः स्तूयतां स सुरेश्वराः ॥ १४॥"
  },
  {
    "text": "सूर्यस्य वचनं श्रुत्वा देवा हर्षसमन्विताः ।\nविष्ण्वाद्याश्च पुनस्तं ते जगुर्वचनमुत्तमम् ॥ १५॥"
  },
  {
    "text": "देवा ऊचुः ।\nसम्यगुक्तं त्वया भानो बुद्ध्या त्वमधिको मतः ।\nसर्वेभ्यो जीवदाता भो जातोऽस्यत्र न संशयः ॥ १६॥"
  },
  {
    "text": "ततो देवाश्च विप्राश्च तपसा गणनायकम् ।\nआराधयन् प्रयत्नेन विघ्नवारणकारणम् ॥ १७॥"
  },
  {
    "text": "एकाक्षरविधानेनापूजयंस्तं निरन्तरम् ।\nअजपन् मन्त्रमाद्यं तु ध्यायन्तो गणपं हृदि ॥ १८॥"
  },
  {
    "text": "नानातपःसमायुक्ता उपोषणपरायणाः ।\nऋषयो देवदेवेशा विघ्नेश्वरमतोषयन् ॥ १९॥"
  },
  {
    "text": "वर्षाणां शतकेष्वेवं गतेषु गणनायकः ।\nआययौ तान् वरं दातुं भृशं भावेन तोषितः ॥ २०॥"
  },
  {
    "text": "सौम्यतेजोयुतश्चैवाखुगः पूर्णो गजाननः ।\nचतुर्बाहुर्दयापूर्णो महोदरविराजितः ॥ २१॥"
  },
  {
    "text": "एकदन्तो विशालाक्षः शूर्पकर्णधरः प्रभुः ।\nसिद्धिबुद्धिसमायुक्तो नाभिशेषविराजितः ॥ २२॥"
  },
  {
    "text": "चिन्तामणिं गले बद्ध्वा नागयज्ञोपवीतवान् ।\nएवं समाययौ देवो देवर्षीणां पुरो विभुः ॥ २३॥"
  },
  {
    "text": "तं दृष्ट्वा देवविप्रास्ते हर्षिता भक्तिसंयुताः ।\nप्रणेमुः पूजयामासुर्यथाशास्त्रविधानतः ॥ २४॥"
  },
  {
    "text": "ततस्तं तुष्टुवुः सर्वे कृताञ्जलय आदरात् ।\nतद्दर्शनमहोत्साहा यथामतय भो द्विजाः ॥ २५॥"
  },
  {
    "text": "देवर्षय ऊचुः ।\nनमस्ते गणनाथाय महोदरस्वरूपिणे ।\nअनाथाय च नाथाय सर्वेषां ते नमो नमः ॥ २६॥"
  },
  {
    "text": "अनादिसिद्धिनाथाय बुद्धिनाथाय ढुण्ढये ।\nहेरम्बाय स्वभक्तेभ्यः सर्वदाय नमो नमः ॥ २७॥"
  },
  {
    "text": "चतुर्बाहुधरायैव शूर्पकर्णाय ते नमः ।\nलम्बोदराय विघ्नेश विघ्नवारण ते नमः ॥ २८॥"
  },
  {
    "text": "गजाननाय देवायाऽखुवाहाय महात्मने ।\nशेषनाभिस्थितायैवैकदन्ताय नमो नमः ॥ २९॥"
  },
  {
    "text": "महागणपते तुभ्यं सर्वकारणकारण ।\nभक्तवाञ्छाविधातानां हराय तु नमो नमः ॥ ३०॥"
  },
  {
    "text": "मायाश्रयाय मायायाधारकाय महाभुज ।\nअभक्तकामदहनरूपाय च नमो नमः ॥ ३१॥"
  },
  {
    "text": "योगानां पतये तुभ्यं योगदात्रेऽव्ययाय ते ।\nस्वानन्दवासिने चैव योगाकाराय ते नमः ॥ ३२॥"
  },
  {
    "text": "सर्वेषां जठरेषु त्वं स्थित्वा भोगान् करोषि वै ।\nभोक्ता त्वदुदरे वै न कोऽपि तेन महोदरः ॥ ३३॥"
  },
  {
    "text": "देहदेहिसमायोगे बोधब्रह्मणि संस्थितम् ।\nको जानाति च तं देवं सोऽपि दर्शनतां गतः ॥ ३४॥"
  },
  {
    "text": "भक्तवत्सलभावेन प्रकटस्त्वं समागतः ।\nवयं तेन कृतार्थाश्च देवदेवेश निश्चितम् ॥ ३५॥"
  },
  {
    "text": "वयं धन्या यतो दृष्टः सर्वोदरविलासकृत् ।\nमहोदरः प्रसन्नात्मा साक्षाद्ब्रह्मपतिः प्रभुः ॥ ३६॥"
  },
  {
    "text": "किं स्तौमि त्वां गणाधीश वेदादीनां तथोदरे ।\nसंस्थितं प्रणमामस्तं योगगम्यं सनातनम् ॥ ३७॥"
  },
  {
    "text": "रविरुवाच ।\nएवं स्तुतिं समाकर्ण्य प्रणयेन सुतोषितः ।\nजगाद तान् गणेशानो भक्तिभावनियन्त्रितः ॥ ३८॥"
  },
  {
    "text": "महोदर उवाच ।\nवृणुध्वं सर्वदेवेशा मुनयश्च यथेप्सितम् ।\nदास्यामि सकलं तद्वो भक्त्या स्तोत्रेण तोषितः ॥ ३९॥"
  },
  {
    "text": "भवत्कृतमिदं स्तोत्रं भवेन् मत्प्रीतिवर्धनम् ।\nपठतां श‍ृण्वतां देवाः सर्वसिद्धिप्रदायकम् ॥ ४०॥"
  },
  {
    "text": "इति तस्य वचः श्रुत्वा देवा मुनिगणैः सह ।\nहर्षयुक्ताः प्रणम्यैनं जगुस्ते तं गणेश्वरम् ॥ ४१॥"
  },
  {
    "text": "देवर्षय ऊचुः ।\nयदि प्रसन्नतां यातो देवदेवेश विघ्नप ।\nतदा ते पादपद्मे नो भक्तिं देहि विशेषतः ॥ ४२॥"
  },
  {
    "text": "मोहासुरेण दुष्टेन स्थानभ्रष्टाः कृता वयम् ।\nमुनयः कर्महीनाश्च जहि तं गर्वसंयुतम् ॥ ४३॥"
  },
  {
    "text": "ब्रह्माण्डं विजितं तेन तत्र लोकाः सुदुःखिताः ।\nकृतास्तान् सुखदाता वै भव स्वामिन्नमोऽस्तु ते ॥ ४४॥"
  },
  {
    "text": "तेषां वचनमाकर्ण्य तानुवाच तथेति ह ।\nमहोदरः प्रसन्नात्मा भक्तवत्सलभावतः ॥ ४५॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nतृतीये खण्डे महोदरचरिते देवर्षिवरप्रदानं नामाष्टमोऽध्यायः ॥ ३.८"
  },
  {
    "text": "३.९ मोहासुरज्ञानप्रदानं नाम नवमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "रविरुवाच ।\nततो महोदरः क्रोधसमायुक्तः प्रतापवान् ।\nपरश्वादि स्वायुधानि दधानो प्रबभौ द्विजाः ॥ १॥"
  },
  {
    "text": "मूषकोपरि संस्थाय देवर्षिगणसंयुतः ।\nमोहासुरं निहन्तुं स ययौ तन्नगरे प्रभुः ॥ २॥"
  },
  {
    "text": "एतस्मिन्नन्तरे तत्र समासीनो महासुरः ।\nमोहो दैत्याधिपैः सर्वैर्वेष्टितः प्रबभौ द्विजाः ॥ ३॥"
  },
  {
    "text": "अकस्मान्नारदो दैत्यं ययौ गानपरायणः ।\nतं दृष्ट्वा प्रणनामाऽथ मोहः सर्वसमन्वितः ॥ ४॥"
  },
  {
    "text": "समासीनं महादैत्यः पप्रच्छ विनयान्वितः ।\nवद चित्रं मुने किञ्चित् भ्रमसि त्वं च सर्वगः ॥ ५॥"
  },
  {
    "text": "दैत्यस्य वचनं श्रुत्वा नारदस्तमुवाच ह ।\nहर्षयुक्तः कथां पुण्यां दैत्यस्य विषरूपिणीम् ॥ ६॥"
  },
  {
    "text": "नारद उवाच ।\nमोहासुर महाभाग श‍ृणु मे वचनं हितम् ।\nचित्रं वदामि यद् दृष्टं भावपूर्वेण चेतसा ॥ ७॥"
  },
  {
    "text": "देवैः सम्प्रार्थितो देवो मुनिभिर्वनसंस्थितैः ।\nमहोदरवधार्थाय तव दैत्यपतेऽधुना ॥ ८॥"
  },
  {
    "text": "स देवो मूषकारूढो वधार्थं ते समागतः ।\nदशयोजनदूरस्थो बभूवासुर चाधुना ॥ ९॥"
  },
  {
    "text": "इत्युक्त्वा नारदस्तं स मौनभावपरायणः ।\nबभूव दैत्यराजस्तु भयोद्विग्नस्तदाऽभवत् ॥ १०॥"
  },
  {
    "text": "नियम्य दुःखमुग्रं स उवाच नारदं पुनः ।\nमोहासुरो भयोद्विग्नो हृदयेन विदूयता ॥ ११॥"
  },
  {
    "text": "मोहासुर उवाच ।\nश‍ृणु नारद मे वाक्यं न मृत्युर्मे प्रवर्तते ।\nनामरूपात्मकेभ्यश्च किं करिष्यति देवपः ॥ १२॥"
  },
  {
    "text": "महोदरात्मको नाम रूपधारी समागतः ।\nस देवं तं हनिष्यामि नात्र कार्या विचारणा ॥ १३॥"
  },
  {
    "text": "तस्य दैत्याधिपस्यैतद्वचनं नारदो मुनिः ।\nश्रुत्वोवाच महायोगी मोहासुरं विचारतः ॥ १४॥"
  },
  {
    "text": "श‍ृणु मोहासुर त्वं मे वचनं हितकारकम् ।\nमहोदरो नरो नैव न देवो न च राक्षसः ॥ १५॥"
  },
  {
    "text": "नामरूपविहीनं यद्ब्रह्म वेदेषु कथ्यते ।\nनामरूपमयं पूर्णं स एवायं समागतः ॥ १६॥"
  },
  {
    "text": "हनिष्यति यदा क्रुद्धस्त्वां तस्माच्छरणं व्रज ।\nमहोदरं महाभागं तेन त्वं सुखमेष्यसि ॥ १७॥"
  },
  {
    "text": "ततस्तं दैत्यराजः स जगाद भयसङ्कुलः ।\nवद नारद योगज्ञ भ्रमनाशाय मे वचः ॥ १८॥"
  },
  {
    "text": "नामरूपविहीनोऽयं कथ्यसे च महोदरः ।\nसमागतः कथं देही नामरूपसमन्वितः ॥ १९॥"
  },
  {
    "text": "नामरूपमयं ब्रह्म नामरूपविवर्जितम् ।\nसर्वत्रयोगभावेन तिष्ठत्यत्र न संशयः ॥ २०॥"
  },
  {
    "text": "स्वपरभ्रान्तिजो मोहो न कदा तत्र वर्तते ।\nदेवदैत्यादिभेदेषु समभावयुतं सदा ॥ २१॥"
  },
  {
    "text": "अयं महोदरश्चैव देवपक्षविवर्धनः ।\nदैत्यानां प्रवधार्थाय किमर्थं कुरुते मतिम् ॥ २२॥"
  },
  {
    "text": "विपरीतमिदं विप्र वचनं ते च साम्प्रतम् ।\nभासते पश्य योगीन्द्र नुद मे संशयं प्रभो ॥ २३॥"
  },
  {
    "text": "महोदरस्य मामन्यत् ब्रह्मर्षे वद चेष्टितम् ।\nकिंरूपः किंस्वभावश्च कस्यांशः किम्पराक्रमः ॥ २४॥"
  },
  {
    "text": "कुत्र वासकरः सोऽपि कीदृशं ब्रह्म तस्य यत् ।\nएतत् सर्वं सुविस्तार्य ज्ञानं मे करुणानिधे ॥ २५॥"
  },
  {
    "text": "भानुरुवाच ।\nएवं पृष्टो महायोगी गाणपत्यः प्रतापवान् ।\nमोहासुरं यथापूर्वं तं जगाद महासुरम् ॥ २६॥"
  },
  {
    "text": "नारद उवाच ।\nमोहासुर महाभाग मतिस्ते योगिसम्मता ।\nयोगरूपं त्वया पृष्टं तेनाऽहं तोषितो भृशम् ॥ २७॥"
  },
  {
    "text": "अतस्त्वां सकलं दैत्य कथयामि विशेषतः ।\nश‍ृणुष्वैकमना ढुण्ढेश्चेष्टितं योगदं परम् ॥ २८॥"
  },
  {
    "text": "नामरूपमयं विद्धि जगत्सर्वं चतुर्विधम् ।\nनामरूपविहीनं यद्देहिरूपं जगद्धितम् ॥ २९॥"
  },
  {
    "text": "तयोर्योगे च दैत्येन्द्र बोधः सर्वत्र सम्मतः ।\nब्रह्म यद्वेदवादेषु कथ्यते विद्धि चेतसा ॥ ३०॥"
  },
  {
    "text": "तदेव नामरूपादियुक्तं भवति सर्वदा ।\nतदेव नामरूपादि हीनं भवति सर्वदा ॥ ३१॥"
  },
  {
    "text": "तद्ब्रह्म पूर्णभावेन संस्थितं योगवाचकम् ।\nदैत्यपुङ्गव जानीहि तदेवाऽसौ महोदरः ॥ ३२॥"
  },
  {
    "text": "देहदेहिकृतो भोगः स्वस्वस्वानन्ददः परः ।\nसर्वत्रगः स उदरे भुक्तभोगश्च कथ्यते ॥ ३३॥"
  },
  {
    "text": "उदरेन कृतो भोगो यदि बाह्यपरायणैः ।\nतदा ते मरणैर्युक्ता भवन्ति स्वल्पकालतः ॥ ३४॥"
  },
  {
    "text": "स्वस्वानन्दमयो भोगो भुज्यते सर्वभावतः ।\nसर्वैर्ब्रह्मभिरत्यन्तं जगद्भिश्चैव निश्चितम् ॥ ३५॥"
  },
  {
    "text": "भिन्नभोगश्च विश्वस्मिन्नात्मनि ह्यमृतात्मकः ।\nएकभावमयो भोगो भोगयुक्तानुभौ मतौ ॥ ३६॥"
  },
  {
    "text": "देहेषु जठरं भिन्नं जठरं मतमात्मनि ।\nएकभावात्मकं दैत्य जानीहि योगसेवया ॥ ३७॥"
  },
  {
    "text": "यदि भोगविहीनौ तौ विश्वात्मानौ महामते ।\nविशेषतो यत्नवन्तौ किमर्थं वै बभूवतुः ॥ ३८॥"
  },
  {
    "text": "नामरूपधरं विश्वं जातं भोगार्थमेव च ।\nनामरूपविहीनं यद्देही जातस्तदर्थतः ॥ ३९॥"
  },
  {
    "text": "नास्ति भोगस्य चेच्छा चेत् किमर्थं द्विविधं भवेत् ।\nअतो जानीहि दैत्येन्द्र भोगयुक्तौ विशेषतः ॥ ४०॥"
  },
  {
    "text": "विश्वात्मनोश्च संस्थोऽयं जठरे गणनायकः ।\nमहोदराख्या सञ्जाता तेन तस्य महात्मनः ॥ ४१॥"
  },
  {
    "text": "द्विविधस्य च दैत्येन्द्र जठरं स्वल्पवाचकम् ।\nस्वस्वभोगपरत्वाद्वै विचारय महामते ॥ ४२॥"
  },
  {
    "text": "सकलानां विशेषेणोदरेषु स सदा स्थितः ।\nमहोदरश्च तेनाऽयं कथितो वेदवादिभिः ॥ ४३॥"
  },
  {
    "text": "विश्वं देहमयं तस्य मस्तकं चात्मवाचकम् ।\nतयोर्योगे गणेशोऽयं कथ्यते स गजाननः ॥ ४४॥"
  },
  {
    "text": "जायते सकलं यस्मादन्ते गच्छति यत्र च ।\nदैत्यनायक जानीहि गजरूपं तदेव वै ॥ ४५॥"
  },
  {
    "text": "विश्वात्मानौ च संसृष्टौ ताभ्यां ज्ञानार्थमेव सः ।\nतपसाऽऽराधितो देवो देहधारी बभूव ह ॥ ४६॥"
  },
  {
    "text": "न तस्य प्राकृतो देहः सर्ववत्पश्य दैत्यप ।\nभुक्तिमुक्त्यर्थमेवं स स्वेच्छया देहभोगवत् ॥ ४७॥"
  },
  {
    "text": "स्वसंवेद्येन योगेन लभ्यते गणनायकः ।\nतदेव नगरं तस्मात्तस्य जानीहि सर्वगम् ॥ ४८॥"
  },
  {
    "text": "सिद्धिर्भ्रान्तिप्रदा माया ततो भ्रमति वै जनः ।\nबुद्धिर्भ्रान्तिधरा प्रोक्ता चित्तरूपा विशेषतः ॥ ४९॥"
  },
  {
    "text": "चित्तं पञ्चविधं प्रोक्तं तदैश्वर्यं भ्रमात्मकम् ।\nत्यक्त्वा शान्तिमवाप्नोति योगीशो योगसेवया ॥ ५०॥"
  },
  {
    "text": "तस्मात्सिद्धेश्च बुद्धेश्च स्वामी प्रोक्तो महोदरः ।\nतं भजस्व महादैत्य नोचेत्त्वां स हनिष्यति ॥ ५१॥"
  },
  {
    "text": "सुरासुरमयं तेन सृष्टं विश्वं विशेषतः ।\nस्वस्वधर्मसमायुक्तं तेन खेलति विघ्नपः ॥ ५२॥"
  },
  {
    "text": "देवा दैत्यविनाशार्थं यतन्ते स्म यदा प्रभो ।"
  },
  {
    "text": "तदा दैत्याय भवति सिद्धीशः सिद्धिदायकः ॥ ५३॥"
  },
  {
    "text": "देहधारी स्वयं भूत्वा वरदो भवति प्रभुः ।\nअसुरेभ्यो न सन्देहस्तं जानीहि महोदरम् ॥ ५४॥"
  },
  {
    "text": "दैत्या देवविनाशार्थं यतन्ते सर्वभावतः ।\nतदा देहधरश्चाऽयं हन्ति दैत्यान्न संशयः ॥ ५५॥"
  },
  {
    "text": "देवाः सङ्ख्यायुता वेदे वर्तन्ते दैत्यनायक ।\nवृद्धिक्षयविहीनत्वाद् हन्ति तान्न विशेषतः ॥ ५६॥"
  },
  {
    "text": "दैत्या अपाररूपाश्च वृद्धिक्षययुता मताः ।\nतस्मात्तान् हन्ति वेगेन गणेशो ब्रह्मनायकः ॥ ५७॥"
  },
  {
    "text": "स्वस्वधर्मरता एते यदा खलु सुरासुराः ।\nतदा तिष्ठत्ययं योगरूपश्च जठरे विभुः ॥ ५८॥"
  },
  {
    "text": "सर्वं ते कथितं दैत्य ब्रह्मभूतोऽयमुच्यते ।\nतस्यांशैः सर्वमुत्पन्नं जगद्ब्रह्म च कथ्यते ॥ ५९॥"
  },
  {
    "text": "तस्मात्तं शरणं गच्छ यदि जीवितुमिच्छसि ।\nभोगार्थं दैत्यराज त्वं मोक्षार्थं लालसा यदि ॥ ६०॥"
  },
  {
    "text": "एवमुक्वान्तर्दधेऽसौ नारदः करुणानिधिः ।\nगणेशगानसंयुक्तो वीणावादे प्रलालसः ॥ ६१॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nतृतीये खण्डे महोदरचरिते मोहासुरज्ञानप्रदानं नाम नवमोऽध्यायः ॥ ३.९\n३.१० मोहासुरशान्तिवर्णनं नाम दशमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "रविरुवाच ।\nगते मुनौ महाभागा मोहो जातः सुहर्षितः ।\nविचारमकरोच्चित्ते नारदोक्तविचारवित् ॥ १॥"
  },
  {
    "text": "एकान्ते संस्थितो दैत्यो गणेशध्यानतत्परः ।\nमहोदरस्य माहात्म्यं ज्ञात्वा मनसि हर्षितः ॥ २॥"
  },
  {
    "text": "स शुक्रमुपसङ्गम्याकथयत् प्रकथानकम् ।\nनारदोक्तं च काव्येन तेनैवं बोधितो द्विजाः ॥ ३॥"
  },
  {
    "text": "ततः स्वगृहमागत्य गणेशे मोहितोऽभवत् ।\nमोहासुरश्च मोहेन वर्जितः प्रबभौ स्वयम् ॥ ४॥"
  },
  {
    "text": "एतस्मिन्नन्तरे तत्र विष्णुः स्वयमुपाययौ ।\nप्रेषितो गणराजेन सामार्थं दैत्यसन्निधौ ॥ ५॥"
  },
  {
    "text": "केशवं मानयामास मोहासुरः प्रतापवान् ।\nअपूजयन् महादैत्यो निवेश्य शुभ आसने ॥ ६॥"
  },
  {
    "text": "पप्रच्छ तं महाविष्णुं किमर्थं त्वमिहागतः ।\nवद विष्णो महाभाग कारणं ते करोम्यहम् ॥ ७॥"
  },
  {
    "text": "विष्णुरुवाच ।\nमहोदरः समायातो धर्मरक्षणतत्परः ।\nदेवैश्च मुनिभिः सार्धं तेनाऽहं प्रेषितोऽसुर ॥ ८॥"
  },
  {
    "text": "सामार्थं ते महाभागाऽसि धन्यो दैत्यनायक ।\nमित्रभावं त्वया सार्धं स इच्छति महोदरः ॥ ९॥"
  },
  {
    "text": "देहदेहिमयं ब्रह्म तदेव गणनायकः ।\nमहोदरः समाख्यातो मुनिभिस्तत्त्वदर्शिभिः ॥ १०॥"
  },
  {
    "text": "सर्वेषामुदरे स्थित्वा भोगान् सर्वान् भुनक्ति सः ।\nमहोदरश्च तेनाऽसौ वयं स्वल्पोदराः स्मृताः ॥ ११॥"
  },
  {
    "text": "नगरस्य पुरो राजन् दशयोजनदूरगः ।\nसंस्थितो देवविप्राद्यैः संस्तुतः प्रबभौ विभुः ॥ १२॥"
  },
  {
    "text": "स उवाच तदेवाऽहं कथयामि श‍ृणुष्व तत् ।\nवचनं सर्वभावज्ञ सर्वेभ्यः सुखदायकम् ॥ १३॥"
  },
  {
    "text": "विरुद्धं त्यज दैत्येन्द्र तिष्ठ स्थाने स्वके सुखम् ।\nदेवा हविर्भुजः सन्तु ब्राह्मणाः कर्मकारकाः ॥ १४॥"
  },
  {
    "text": "तिष्ठन्तु लोका वर्णाश्रमयुता दुःखवर्जिताः ।\nएतत् कुरु महादैत्य नोचेद्युद्ध्यस्व दैत्यपैः ॥ १५॥"
  },
  {
    "text": "एतत्ते कथितं वाक्यं गणेशेन विशेषतः ।\nतत् कुरुष्व महाभाग भव मित्रं महात्मनः ॥ १६॥"
  },
  {
    "text": "रविरुवाच ।\nश्रुत्वा विष्णुवचो रम्यं तमुवाच महाबलः ।\nमोहासुरः प्रसन्नात्मा सर्वेषां मोहकारकम् ॥ १७॥"
  },
  {
    "text": "मोहासुर उवाच ।\nसम्यग् ब्रवीषि विष्णो त्वं मदीयहितकारकम् ।\nकरिष्यामि तथा देवं मानयिष्ये महोदरम् ॥ १८॥"
  },
  {
    "text": "एवमुक्त्वा स दैत्येन्द्रानाह्वयामास सत्वरम् ।\nसमागतानुवाचाथ विष्णुना कथितं वचः ॥ १९॥"
  },
  {
    "text": "मोहासुरस्य वाक्यं तच्छ्रुत्वा ते दैत्यसत्तमाः ।\nक्रोधयुक्ताश्च पातालं विविशुर्भयसङ्कुलाः ॥ २०॥"
  },
  {
    "text": "शुक्रेण सहितो मोहासुरो दैत्यः प्रतापवान् ।\nविष्णुना च तथा विप्रा गणेशं शरणं ययौ ॥ २१॥"
  },
  {
    "text": "समागत्य स दैत्येन्द्रो ननाम स महोदरम् ।\nभक्तिभावसमायुक्तः पूजयामास यत्नतः ॥ २२॥"
  },
  {
    "text": "पूजयित्वा यथान्यायं पुनस्तं प्रणनाम सः ।\nकृत्वा करपुटं मोहस्तुष्टाव च महोदरम् ॥ २३॥"
  },
  {
    "text": "मोहासुर उवाच ।\nनमस्ते ब्रह्मरूपाय महोदर सुरूपिणे ।\nसर्वेषां भोगभोक्त्रे वै देहदेहिमयाय ते ॥ २४॥"
  },
  {
    "text": "मूषकारूढदेवाय त्रिनेत्राय नमो नमः ।\nचतुर्भुजाय देवानां पतये ते नमो नमः ॥ २५॥"
  },
  {
    "text": "अनादये च सर्वेषामादिरूपाय ते नमः ।\nविनायकाय हेरम्ब दीनपालाय वै नमः ॥ २६॥"
  },
  {
    "text": "गणेशाय निजानन्दपतये ब्रह्मनायक ।\nसिद्धिबुद्धिप्रदात्रे वै ब्रह्मभूताय वै नमः ॥ २७॥"
  },
  {
    "text": "ब्रह्मभ्यो ब्रह्मदात्रे वै योगशान्तिमयाय च ।\nयोगिनां पतये तुभ्यं योगिभ्यो योगदायक ॥ २८॥"
  },
  {
    "text": "सिद्धिबुद्धिपते नाथ एकदन्ताय ते नमः ।\nशूर्पकर्णाय शूराय वीराय च नमो नमः ॥ २९॥"
  },
  {
    "text": "सर्वेषां मोहकर्त्रे वै भक्तेभ्यः सुखदायिने ।\nअभक्तानां विशेषेण विघ्नकर्त्रे नमो नमः ॥ ३०॥"
  },
  {
    "text": "मायाविने च मायाया आधाराय नमो नमः ।\nमायिभ्यो मायया चैव भ्रान्तिदाय नमो नमः ॥ ३१॥"
  },
  {
    "text": "किं स्तौमि त्वां गणाध्यक्ष यत्र वेदाः सहाङ्गकाः ।\nशान्तिं प्राप्तास्तथापि त्वं संस्तुतोऽसि दयापरः ॥ ३२॥"
  },
  {
    "text": "धन्यौ मे पितरौ ज्ञानं तपः स्वाध्याय एव च ।\nधन्यं वपुश्च देवेश येन दृष्टं पदाम्बुजम् ॥ ३३॥"
  },
  {
    "text": "इत्युक्त्वा प्रणनामाथ तमुवाच महोदरः ।\nभक्तं भावयुतं दृष्ट्वा वचः परमशोभनम् ॥ ३४॥"
  },
  {
    "text": "महोदर उवाच ।\nमोहासुर वृणुष्व त्वं वरं यं मनसीप्सितम् ।\nदास्यामि भक्तिमोहेन मोहितोऽहं त्वयाऽधुना ॥ ३५॥"
  },
  {
    "text": "त्वां हन्तुं क्रोधसंयुक्त आगतोऽहं न संशयः ।\nशरणागतमेवं त्वां हन्मि नो भक्तिसंयुतम् ॥ ३६॥"
  },
  {
    "text": "मदीयं स्तोत्रमेतद्वै सर्वदं यत्त्वया कृतम् ।\nभविष्यति जनायैव पठते श‍ृण्वतेऽसुर ॥ ३७॥"
  },
  {
    "text": "मोहनाशकरं चैव भुक्तिमुक्तिप्रदं भवेत् ।\nधनधान्यादिदं सर्वं पुत्रपौत्रसुखप्रदम् ॥ ३८॥"
  },
  {
    "text": "रविरुवाच ।\nएवं गणेशवाक्यं स श्रुत्वा हर्षसमन्वितः ।\nमोहासुर उवाचाऽथ निबद्धकरसम्पुटः ॥ ३९॥"
  },
  {
    "text": "मोहासुर उवाच ।\nमहोदर नमस्तुभ्यं यदि दास्यसि मे वरम् ।\nतदा ते पादपद्मे वै भक्तिं देहि दृढां प्रभो ॥ ४०॥"
  },
  {
    "text": "त्वदीयभक्तमित्रत्वं स्थानं भक्ष्यादिकं तथा ।\nदेहि मे देवदेवेश तत्र स्थास्यामि निश्चलः ॥ ४१॥"
  },
  {
    "text": "मोहासुरस्य तद्वाक्यं श्रुत्वा तं प्रत्युवाच ह ।\nमहोदरः प्रसन्नात्मा भक्तिभावेन तोषितः ॥ ४२॥"
  },
  {
    "text": "महोदर उवाच ।\nमदीया भक्तिरुग्रा ते भविष्यति महामते ।\nमदीयभक्तमित्रत्वं प्राप्स्यसि त्वं न संशयः ॥ ४३॥"
  },
  {
    "text": "कर्मज्ञानादिभावेषु मदीयं पूजनं न हि ।\nस्मरणं तत्र दैत्य त्वं भोगभोक्ता भविष्यसि ॥ ४४॥"
  },
  {
    "text": "स्वस्थाने तिष्ठ दैत्येन्द्र स्वधर्मस्थितमादरात् ।\nनरं मोहविहीनं च तं कुरुष्व भजस्व माम् ॥ ४५॥"
  },
  {
    "text": "तथेति गणपं मोहासुरो नत्वा प्रतापवान् ।\nस्वस्थाने संस्थितो गत्वा शान्तियुक्तो बभूव ह ॥ ४६॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nतृतीये खण्डे महोदरचरिते मोहासुरशान्तिवर्णनं नाम दशमोऽध्यायः ॥ ३.१०\n३.११ महोदरांऽतर्धानं नामैकादशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "रविरुवाच ।\nगते मोहासुरे तत्र शान्तरूपे सुरेश्वराः ।\nसुरैश्च मुनिभिः सार्धं महोदरमपूजयन् ॥ १॥"
  },
  {
    "text": "पूजयित्वा गणेशानं प्रणता भक्तिसंयुताः ।\nतुष्टुवुस्ते विशेषेण हर्षयुक्ताः सुरर्षयः ॥ २॥"
  },
  {
    "text": "सुरर्षय ऊचुः ।\nअमेयमायामितविक्रमाय निरञ्जनायाऽथ गणेश्वराय ।\nअमायिने मायिकमोहनाय नमो नमस्तेऽस्तु महोदराय ॥ ३॥"
  },
  {
    "text": "मनोवचोहीनतया स्थिताय मनोवचोयुक्तगजाननाय ।\nअयोगसंयोगमयाय ढुण्ढे नमो नमस्तेऽस्तु महोदराय ॥ ४॥"
  },
  {
    "text": "विदेहरूपाय च बोधकाय तथाहि सोऽहम्पदभोगकाय ।\nसदा सुबिन्द्वात्मकदेहगाय नमो नमस्तेऽस्तु महोदराय ॥ ५॥"
  },
  {
    "text": "गुणेशरूपाय सुषुप्तिकाय तथा सुसूक्ष्माय च जागृते ते ।\nहरीश ब्रह्मादिषु संस्थिताय नमो नमस्तेऽस्तु महोदराय ॥ ६॥"
  },
  {
    "text": "शुभाशुभाकारधराय भूम्ने शुभाशुभादौ च सुपूजिताय ।\nशुभाशुभे कर्मणि सिद्धिदाय नमो नमस्तेऽस्तु महोदराय ॥ ७॥"
  },
  {
    "text": "कर्त्रे सुपात्रे हरणाय कालप्रकाशरूपाय च भानवे ते ।\nक्रियास्वरूपाय च शक्तिदाय नमो नमस्तेऽस्तु महोदराय ॥ ८॥"
  },
  {
    "text": "यमाय चन्द्राय च वायवे वै कुबेररूपाय पुरन्दराय ।\nशिवाय वन्ह्यात्मकनैरृताय नमो नमस्तेऽस्तु महोदराय ॥ ९॥"
  },
  {
    "text": "अनन्तरूपाय जलेशकाय प्रजापते रूपधराय पाशिन् ।\nदिगीशपालाय दिशामयाय नमो नमस्तेऽस्तु महोदराय ॥ १०॥"
  },
  {
    "text": "सुरासुराणां च समाय नित्यं सुरासुराकारधराय धात्रे ।"
  },
  {
    "text": "पिशाचगन्धर्वमयाय यक्ष नमो नमस्तेऽस्तु महोदराय ॥ ११॥"
  },
  {
    "text": "धरास्वरूपाय जलप्रकाश जलस्वरूपाय च तेजसे ते ।\nवाताय चाकाशमयाय धाम्ने नमो नमस्तेऽस्तु महोदराय ॥ १२॥"
  },
  {
    "text": "अनादिमध्यान्तविहारकाय सदादिमध्यान्तमयाय चित्रम् ।\nतत्त्वप्रकाशाय च तत्त्वमूर्ते नमो नमस्तेऽस्तु महोदराय ॥ १३॥"
  },
  {
    "text": "नराय वर्णाश्रमसंस्थिताय द्विजस्वरूपाय नराधिपाय ।\nवैश्याय शूद्राय तथांऽतिमाय नमो नमस्तेऽस्तु महोदराय ॥ १४॥"
  },
  {
    "text": "गुरोरधीनाय गृहस्थरूपवनस्थितायाऽथ परिव्रजाय ।\nवर्णाश्रमैर्हीनमयाय योगिन् नमो नमस्तेऽस्तु महोदराय ॥ १५॥"
  },
  {
    "text": "वृक्षादिवीरुत्तृणसंस्थिताय धराधराकारमयाय देव ।\nपशुस्वरूपाय च पक्षिणे ते नमो नमस्तेऽस्तु महोदराय ॥ १६॥"
  },
  {
    "text": "रसस्वरूपाय रसाधिपाय तथाऽन्नरूपाय च जीवनाय ।\nचराचराकारमयाय नाग नमो नमस्तेऽस्तु महोदराय ॥ १७॥"
  },
  {
    "text": "वराङ्कुशाद्यैश्च सुचिह्नितायोन्दुरुध्वजायाऽऽखुसुवाहनाय ।\nत्रिनेत्रधाराय च शूर्पकर्ण नमो नमस्तेऽस्तु महोदराय ॥ १८॥"
  },
  {
    "text": "स्वानन्दलोकाधिप देवदेव सुसिद्धिबुद्धिप्रभवे परात्मन् ।\nसदैकदन्ताय चतुर्भुजाय नमो नमस्तेऽस्तु महोदराय ॥ १९॥"
  },
  {
    "text": "महोदरायादिसुपूजिताय सुवस्त्रसम्भूषणभूषिताय ।\nप्रमोदमोदादिगणैः स्तुताय नमो नमस्तेऽस्तु महोदराय ॥ २०॥"
  },
  {
    "text": "सदामृताभेदमयेक्षुनीरसमुद्रलीलाकरकञ्जपाणे ।\nगणेश हेरम्ब च भक्तपोष नमो नमस्तेऽस्तु महोदराय ॥ २१॥"
  },
  {
    "text": "प्रविश्य विश्वोदरमेव भोगविहारिणे विश्वमयाय पूर्ण ।\nविकारहीनाय सुबोधदाय नमो नमस्तेऽस्तु महोदराय ॥ २२॥"
  },
  {
    "text": "अल्पोदरा देवमुखाश्च सर्वे स्वस्वप्रभोगे कुशलाश्च तेन ।\nतेषु त्वमेवं सुखभोगकारिन् नमो नमस्तेऽस्तु महोदराय ॥ २३॥"
  },
  {
    "text": "भानुरुवाच ।\nएवं संस्तुवतां तेषां सुरर्षीणां महर्षयः ।\nसमुत्पन्नो भक्तिरसस्तेन ते ननृतुः पुरः ॥ २४॥"
  },
  {
    "text": "साश्रुनेत्रान् स रोमाञ्चान् रुद्धकण्ठान् विशेषतः ।\nतानुवाच स्वयं देवो भक्तान् वै भक्तवत्सलः ॥ २५॥"
  },
  {
    "text": "गणेश उवाच ।\nवरान् वृणुत देवेशा देवा मुनिगणास्तथा ।\nभक्त्या स्तोत्रेण तुष्टोऽहं दास्यामि मनसीप्सितान् ॥ २६॥"
  },
  {
    "text": "गणेशवचनं श्रुत्वा हर्षयुक्ताः सुरर्षयः ।\nतं प्रणम्य महात्मानं द्विजा ऊचुर्महोदरम् ॥ २७॥"
  },
  {
    "text": "देवर्षय ऊचुः ।\nयदि तुष्टोऽसि देवेश तदा ते भक्तिमुत्तमाम् ।\nदेहि नो गणनाथ त्वं तया तृप्ताः स्म साम्प्रतम् ॥ २८॥"
  },
  {
    "text": "त्वया शान्तिधरो दुष्टः कृतो मोहासुरः प्रभो ।\nतेन सर्वं जगत् पूर्णं वरैश्चापि प्रपालितम् ॥ २९॥"
  },
  {
    "text": "अधुना तापसंहीनाः कृता गणपते वयम् ।\nत्वं नाथोऽसि जगन्नाथ अनाथानां करोषि तत् ॥ ३०॥"
  },
  {
    "text": "एवमुक्त्वा गणेशानं प्रणेमुस्ते सुरर्षयः ।\nतथेति तानुवाचैव गणेशोंऽतर्दधे द्विजाः ॥ ३१॥"
  },
  {
    "text": "देवाश्च मुनयः सर्वे स्वस्वस्थानं ययुस्ततः ।\nस्वस्वधर्मरता लोका बभूवुर्विगतज्वराः ॥ ३२॥"
  },
  {
    "text": "एवं मोहासुरं विप्राः शान्तिरूपधरं प्रभुः ।\nचकार गणनाथो वै मोहहीनं जगत्तथा ॥ ३३॥"
  },
  {
    "text": "महोदरस्य तस्यैवावतारा विविधाः स्मृताः ।\nचरित्रमखिलं तेषां गदितुं न प्रशक्यते ॥ ३४॥"
  },
  {
    "text": "रामः सीतावियोगार्तः शरणं तं महोदरम् ।\nययौ तेन स शान्तोऽभूत् ससीतो भजने रतः ॥ ३५॥"
  },
  {
    "text": "दक्षिणस्यां दिशि प्रान्ते स्थापितोऽसौ महोदरः ।\nदेवर्षिभिश्च भो विप्राः स्थानं तद्भुवि पप्रथे ॥ ३६॥"
  },
  {
    "text": "इदं महोदरस्यैव चरितं मोहनाशनम् ।\nमोहशान्तिप्रदं पूर्णं कथितं वो मया द्विजाः ॥ ३७॥"
  },
  {
    "text": "यः पठेच्छृणुयाद्यश्च तस्मै शान्तिप्रदायकम् ।\nभुक्तिमुक्तिप्रदं चैव भविष्यति न संशयः ॥ ३८॥"
  },
  {
    "text": "मोहेन मोहिता विप्रा मां वदन्ति परात्परम् ।\nस्वल्पयोगधरास्ते ये ज्ञातव्याश्च न संशयः ॥ ३९॥"
  },
  {
    "text": "एतद्वः कथितं सर्वं मदीयं सुचरित्रकम् ।\nगणेशभक्तिसंयुक्तं तस्मात्तं प्रभजाम्यहम् ॥ ४०॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nतृतीये खण्डे महोदरचरिते महोदरांऽतर्धानं नामैकादशोऽध्यायः ॥ ३.११\n३.१२ नरनारायणविष्णुसंवादो नाम द्वादशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nसूर्येण कथितं चित्रं महोदरकथानकम् ।\nश्रुत्वा विस्मयसंयुक्ता बभूवुर्वालखिल्यकाः ॥ १॥"
  },
  {
    "text": "मानसे धारयामासुर्गणेशोऽयं सुशान्तिदः ।\nयोगरूपो न सन्देहो भानुना बोधिता वयम् ॥ २॥"
  },
  {
    "text": "हर्षयुक्ताः पुनस्तं ते वालखिल्याः प्रजापते ।\nमहोदरस्य पप्रच्छुश्चेष्टितं तस्य शान्तिदम् ॥ ३॥"
  },
  {
    "text": "वालखिल्या ऊचुः ।\nधन्योऽसि च रवे त्वं वै योगशान्तिप्रकाशकः ।\nवयं बोधेन संयुक्ता संशयो न त्वया कृतः ॥ ४॥"
  },
  {
    "text": "धन्यं जन्म गणेशस्य कथां तस्य महाप्रभोः ।\nश्रुत्वा मनसि सन्तुष्टा भवामस्त्वदनुग्रहात् ॥ ५॥"
  },
  {
    "text": "सर्वज्ञोऽसि महाभाग साक्षाद्गणपतिः स्वयम् ।\nआत्माकारेण सूर्यस्त्वं तन्न चित्रं किमप्युत ॥ ६॥"
  },
  {
    "text": "अधुना ब्रूहि देवेश रामो गणपतिं कथम् ।\nअभजद्भक्तिसंयुक्तः शान्तिरूपो बभूव ह ॥ ७॥"
  },
  {
    "text": "धन्यास्ते पुरुषा लोके गणेशस्य कथां रवे ।\nपृच्छन्ति प्रपठन्त्यन्ये श‍ृण्वते योगशान्तिदाम् ॥ ८॥"
  },
  {
    "text": "मुद्गल उवाच ।\nइति पृष्टो महातेजा वालखिल्यैः प्रजापते ।\nरविस्तान् हर्षितो भूत्वा भो जगाद श‍ृणुष्व तत् ॥ ९॥"
  },
  {
    "text": "रविरुवाच ।\nअत्राऽहं कथयिष्यामि चेतिहासं पुरातनम् ।\nनारायणस्य संवादं मार्कण्डेयस्य सिद्धिदम् ॥ १०॥"
  },
  {
    "text": "मृकण्डाच्च समुत्पन्नो मार्कण्डेयो महामुनिः ।\nकृतोपवीतको भूत्वा तताप परमं तपः ॥ ११॥"
  },
  {
    "text": "ब्रह्मचर्यसमायुक्तो वेदशास्त्रज्ञसत्तमः ।\nनित्यं जजाप गायत्रीं मोक्षेप्सुः स विशेषतः ॥ १२॥"
  },
  {
    "text": "अयुते प्रगते विप्रा वर्षाणां च तदाऽऽश्रमे ।\nआययौ शङ्करस्तत्र पार्वत्या गणसंवृतः ॥ १३॥"
  },
  {
    "text": "ध्याने विष्णुं समाधृत्वा संस्थितो न बुबोध तम् ।"
  },
  {
    "text": "समागतं महेशानं शिवश्चित्रं तदाऽकरोत् ॥ १४॥"
  },
  {
    "text": "योगमायाबलेनाऽसौ हृदि तस्य गतः शिवः ।\nलोपयामास विष्णुं तं हृदि संस्थं मुनेः किल ॥ १५॥"
  },
  {
    "text": "हृदये शङ्करं दृष्ट्वा विस्मितोऽसौ महामुनिः ।\nत्यक्त्वा ध्यानं बहिर्वीक्ष्य शङ्करं प्रणनाम सः ॥ १६॥"
  },
  {
    "text": "अथर्वशिरसा शम्भुं स्तुत्वा हर्षसमन्वितः ।\nपुनः पुनर्महेशानं प्रणम्य पुरतः स्थितः ॥ १७॥"
  },
  {
    "text": "तमुवाच महादेवो वरं वृणु हृदीप्सितम् ।\nदास्यामि तपसा तुष्टो गायत्र्याश्च जपेन ते ॥ १८॥"
  },
  {
    "text": "गायत्री वेदमाता वै पिता ओङ्कार उच्यते ।\nओङ्काराच्च वयं जाता जानीहि तापसोत्तम ॥ १९॥"
  },
  {
    "text": "अतो जपेन गायत्र्याः सन्तुष्टोऽहं न संशयः ।\nस्तुत्या गम्भीरया विप्र दास्यामि हृदि वाञ्छितम् ॥ २०॥"
  },
  {
    "text": "शिवस्य वचनं श्रुत्वा तं जगाद महामुनिः ।\nभक्तिं देहि त्वदीयां मे मुक्तिं संसारसागरात् ॥ २१॥"
  },
  {
    "text": "ततस्तं प्रत्युवाचेदं वाक्यं वाक्यविशारदः ।\nशिवः सन्तोषदः पूर्णः स्वभक्तेभ्यो विशेषतः ॥ २२॥"
  },
  {
    "text": "शिव उवाच ।\nमदीया भक्तिरुग्रा ते भविष्यति महामुने ।\nमुक्तिश्च शाश्वती पूर्णा पुराणाचार्यता तथा ॥ २३॥"
  },
  {
    "text": "आयुश्च सप्तकल्पाख्यं भविष्यति महामुने ।\nयद्यदिच्छसि तत्तत्ते सफलं नात्र संशयः ॥ २४॥"
  },
  {
    "text": "एवमुक्त्वान्तर्दधे सशक्तिकोऽसौ शिवः स्वयम् ।\nमार्कण्डेयश्च सङ्खिन्नः संस्थितोऽभून् महर्षयः ॥ २५॥"
  },
  {
    "text": "प्रकीर्तिता मन्त्रशक्तिर्गायत्री रूपधारिणी ।\nदेवता शम्भुरूपा च कल्पिताऽभून् महात्मना ॥ २६॥"
  },
  {
    "text": "शैवमार्गेण शम्भुं सोऽभजच्चानन्यचेतसा ।\nकालात्मकं महेशानं मोहहीनं विशेषवित् ॥ २७॥"
  },
  {
    "text": "तत्र तेन समाख्यातं पुराणं सर्वसिद्धिदम् ।\nमार्कण्डेयं शिवस्यैव शक्तेर्माहात्म्यसंयुतम् ॥ २८॥"
  },
  {
    "text": "ततो बहुगते काले नरनारायणावुभौ ।\nआश्रमे तस्य देवर्षेर्जग्मतुः परमेश्वरौ ॥ २९॥"
  },
  {
    "text": "वालखिल्या ऊचुः ।\nवद भानो महाभाग चरित्रं च तयोः शुभम् ।\nपरमेश्वरसंज्ञौ तौ भवतः कथमादरात् ॥ ३०॥"
  },
  {
    "text": "भानुरुवाच ।\nमम पुत्रश्च धर्मात्मा धर्मः सर्वसमानगः ।\nतेन विष्णोस्तपस्तप्तं कीर्त्या सह महर्षयः ॥ ३१॥"
  },
  {
    "text": "गते वर्षशते पूर्णे विष्णुश्च वरदोऽभवत् ।\nताभ्यां पुत्रस्त्वमेवं नौ भव सोऽपि तथाऽकरोत् ॥ ३२॥"
  },
  {
    "text": "नरनारायणावेवं तयोः पुत्रौ बभूवतुः ।\nनरो जीवमयः प्रोक्तो परो नारायणः शिवः ॥ ३३॥"
  },
  {
    "text": "तयोर्योगे च यद्ब्रह्म वैष्णवं कथ्यते बुधैः ।\nअतस्तौ प्रसमाख्यातौ मया वः परमेश्वरौ ॥ ३४॥"
  },
  {
    "text": "धर्मस्याज्ञां गृहीत्वा वै निमिषारण्यगौ द्विजाः ।\nभवतः स्म ततो देवौ तेपाते परमं तपः ॥ ३५॥"
  },
  {
    "text": "समाययौ तत्र साक्षात् स्वयं विष्णुर्यदृच्छया ।\nतं दृष्टा सन्नतौ तुष्टुवतुर्देवौ च केशवम् ॥ ३६॥"
  },
  {
    "text": "नानास्तोत्रैः प्रसाद्यैनं नेमतुर्भक्तितत्परौ ।\nतावुवाच महाविष्णुरिच्छथः किं महामुनी ॥ ३७॥"
  },
  {
    "text": "ततस्तौ केशवं चैवोचतुः परमधार्मिकौ ।\nवद योगं महाभाग सर्वशान्तिकरं परम् ॥ ३८॥"
  },
  {
    "text": "एवमुक्तो महायोगी तावुवाच प्रहर्षितः ।"
  },
  {
    "text": "योगं शान्तिप्रदं पूर्णं गाणपत्यप्रियः सदा ॥ ३९॥"
  },
  {
    "text": "विष्णुरुवाच ।\nचित्तं पञ्चविधं प्रोक्तं तदैश्वर्यं च यत् स्मृतम् ।\nमायारूपं तदेवाशु त्यक्त्वा योगं समाप्स्यथः ॥ ४०॥"
  },
  {
    "text": "यद्यच्चित्तेन सम्प्राप्तं तत्तद्योगेन मानदौ ।\nयोगरूपं प्रकर्तव्यं तदाकारसमाधिना ॥ ४१॥"
  },
  {
    "text": "यद्यच्चित्तेन न ज्ञातं तत्तन्निर्वृत्तिवाचकम् ।\nतदेव योगरूपं वै कर्तव्यं योगसेवया ॥ ४२॥"
  },
  {
    "text": "चित्ते चिन्तामणिर्नित्यं तिष्ठेद्वै चित्तचालकः ।\nभजतं तं महाभागौ तेन शान्तिमवाप्स्यथः ॥ ४३॥"
  },
  {
    "text": "मायामोहयुतं चित्तं नानाभावेषु लालसम् ।\nमायाहीनं सदा चित्तं शान्तिरूपं भविष्यति ॥ ४४॥"
  },
  {
    "text": "चित्तमिच्छति धर्मं वै तथार्थं काममादरात् ।\nमोक्षं च ब्रह्मभूतत्वं भ्रमयुक्तं न संशयः ॥ ४५॥"
  },
  {
    "text": "अहं चिन्तामणिः साक्षान्न मे भिन्नं प्रविद्यते ।\nतदिच्छेयं भ्रामयति किमर्थं मां भ्रमात्मिका ॥ ४६॥"
  },
  {
    "text": "अनेन योगमार्गेण चित्तं त्यक्त्वा महामुनी ।\nशान्तियोगस्वरूपौ वै संशयो न भविष्यथः ॥ ४७॥"
  },
  {
    "text": "एवमुक्त्वांऽतर्दधेऽसौ विष्णुर्वैकुण्ठगोऽभवत् ।\nनरनारायणौ तत्र योगयुक्तौ बभूवतुः ॥ ४८॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nतृतीये खण्डे महोदरचरिते नरनारायणविष्णुसंवादो नाम द्वादशोऽध्यायः ॥ ३.१२\n३.१३ नरनारायणमार्कण्डेयसमागमो नाम त्रयोदशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "वालखिल्या ऊचुः ।\nवद भानो महायोगिन्नरनारायणावृषी ।\nकिं चक्रतुस्ततः सर्वं ब्रह्मभूतौ विशेषतः ॥ १॥"
  },
  {
    "text": "रविरुवाच ।\nस्वाश्रमे तौ स्थितौ देवौ नरनारायणावृषी ।\nविष्णुना कथितो योगः साधयामासतुः परम् ॥ २॥"
  },
  {
    "text": "क्रमेण शान्तिमापन्नौ गाणपत्यौ बभूवतुः ।\nगणपस्य महामन्त्रं शिवात् सङ्गृह्य जेपतुः ॥ ३॥"
  },
  {
    "text": "चतुरक्षरकं मन्त्रं हेरम्बस्य विशेषतः ।\nमूर्तिं रत्नमयीं कृत्वा पूजयेतां महामुनी ॥ ४॥"
  },
  {
    "text": "हेरम्बस्य हृदि ध्यानं चक्रतुः परमादृतौ ।\nशान्तिं प्राप्तौ ततो विप्रा न मुञ्चन्तौ गजाननम् ॥ ५॥"
  },
  {
    "text": "एवं वर्षशते पूर्णे तयोराश्रमगोऽभवत् ।\nहेरम्बः सिंहगो भूत्वा नागयज्ञोपवीतवान् ॥ ६॥"
  },
  {
    "text": "चतुर्बाहुधरश्चैव त्रिनेत्रो भूषणैर्वरैः ।\nभूषितः सिद्धिबुद्धिभ्यां युतो लम्बोदरः प्रभुः ॥ ७॥"
  },
  {
    "text": "नानापुष्पमयीं मालां त्रिशूलं मुद्गरं तथा ।\nअङ्कुशं च करैर्विप्रा दधानस्तेजसा युतः ॥ ८॥"
  },
  {
    "text": "एतादृशं च हेरम्बं दृष्ट्वा तौ मुनिसत्तमौ ।\nप्रणेमतुर्दण्डवत्तु पादयोस्तस्य योगिनौ ॥ ९॥"
  },
  {
    "text": "हेरम्बं तत उत्थायापूजयेतां यथाविधि ।\nपुनस्तुष्टुवतुस्तत्र तौ प्रणम्य गजाननम् ॥ १०॥"
  },
  {
    "text": "नरनारायणावूचतुः ।\nनमस्ते गणनाथाय भक्तसंरक्षकाय ते ।\nभक्तेभ्यो भक्तिदात्रे वै हेरम्बाय नमो नमः ॥ ११॥"
  },
  {
    "text": "अनाथानां विशेषेण नाथाय गजवक्त्रिणे ।"
  },
  {
    "text": "चतुर्बाहुधरायैव लम्बोदर नमोऽस्तु ते ॥ १२॥"
  },
  {
    "text": "ढुण्ढये सर्वसाराय नानाभेदप्रचारिणे ।\nभेदहीनाय देवाय नमश्चिन्तामणे नमः ॥ १३॥"
  },
  {
    "text": "सिद्धिबुद्धिपते तुभ्यं सिद्धिबुद्धिस्वरूपिणे ।\nयोगाय योगनाथाय शूर्पकर्णाय ते नमः ॥ १४॥"
  },
  {
    "text": "सगुणाय नमस्तुभ्यं निर्गुणाय परात्मने ।\nसर्वपूज्याय सर्वाय देवदेवाय ते नमः ॥ १५॥"
  },
  {
    "text": "ब्रह्मणां ब्रह्मणे तुभ्यं सदा शान्तिप्रदायक ।\nसुखशान्तिधरायैव नाभिशेषाय ते नमः ॥ १६॥"
  },
  {
    "text": "पूर्णाय पूर्णनाथाय पूर्णानन्दाय ते नमः ।\nयोगमायाप्रचालाय खेलकाय नमो नमः ॥ १७॥"
  },
  {
    "text": "अनादये नमस्तुभ्यमादिमध्यान्तमूर्तये ।\nस्रष्ट्रे पात्रे च संहर्त्रे सिंहवाहाय ते नमः ॥ १८॥"
  },
  {
    "text": "गताभिमानिनां नाथस्त्वमेवात्र न संशयः ।\nतेन हेरम्बनामाऽसि विनायक नमोऽस्तु ते ॥ १९॥"
  },
  {
    "text": "किं स्तुवस्त्वां गणाधीश योगाभेदमयं परम् ।\nअतस्त्वां प्रणमावो वै तेन तुष्टो भव प्रभो ॥ २०॥"
  },
  {
    "text": "एवमुक्त्वा नतौ तत्र नरनारायणावृषी ।\nतावुत्थाप्य गणेशान उवाच घननिस्वनः ॥ २१॥"
  },
  {
    "text": "हेरम्ब उवाच ।\nवरं चित्तेप्सितं दास्यामि ब्रूतं भक्तियन्त्रितः ।\nमहाभागावादिमुनी योगमार्गप्रकाशकौ ॥ २२॥"
  },
  {
    "text": "भवत्कृतमिदं स्तोत्रं मम प्रीतिकरं भवेत् ।\nपठते श‍ृण्वते चैव भुक्तिमुक्तिप्रदं तथा ॥ २३॥"
  },
  {
    "text": "यद्यदिच्छति तत्तद्वै दास्यामि स्तोत्रपाठतः ।\nमम भक्तिप्रदं चैव भविष्यति सुसिद्धिदम् ॥ २४॥"
  },
  {
    "text": "भानुरुवाच ।\nहेरम्बवचनं श्रुत्वा हर्षितौ मुनिपुङ्गवौ ।\nकृताञ्जलिपुटौ चोभावूचतुस्तं गजाननम् ॥ २५॥"
  },
  {
    "text": "यदि प्रसन्नभावेन वरं दास्यसि विघ्नप ।\nतदा ते भक्तिमुग्रां नौ देहि चाव्यभिचारिणीम् ॥ २६॥"
  },
  {
    "text": "तथेति गणनाथस्तौ जगाद भक्तिभावितः ।\nअन्तर्धानं चकाराऽसौ स्वानन्दस्थो बभूव ह ॥ २७॥"
  },
  {
    "text": "ततस्तौ नित्यमत्यन्तं गणेशभजने रतौ ।\nहेरम्बेति सदा मन्त्रं वाण्या प्रोचतुरादरात् ॥ २८॥"
  },
  {
    "text": "ततो बहुगते काले मार्कण्डेयाश्रमे द्विजाः ।\nजग्मतुर्ज्ञानदानार्थं करुणायुक्तमानसौ ॥ २९॥"
  },
  {
    "text": "नरनारायणौ दृष्ट्वा मार्कण्डेयो महामुनिः ।\nप्रणनाम स साष्टाङ्गं पूजयन् भक्तिसंयुतः ॥ ३०॥"
  },
  {
    "text": "पूजयित्वा स्वयं तत्र पादसंवाहने स्थितः ।\nउवाच तौ विनीतात्मा मार्कण्डेयो महामुनिः ॥ ३१॥"
  },
  {
    "text": "मार्कण्डेय उवाच ।\nधन्यं मे जन्म विद्या च तपो ज्ञानादिकं तथा ।\nधन्यौ मे जनकौ चैव युवयोः पाददर्शनात् ॥ ३२॥"
  },
  {
    "text": "एवं नानाविधैर्वाक्यैः संस्तुतौ मुनिपुङ्गवौ ।\nऊचतुस्तं विनीतं तौ भक्तिभावेन तोषितौ ॥ ३३॥"
  },
  {
    "text": "नरनारायणावूचतुः ।\nमार्कण्डेय वृणुष्व त्वं वरं स्वमनसीप्सितम् ।\nतवातिथ्यकृतेनैव सन्तुष्टौ नात्र संशयः ॥ ३४॥"
  },
  {
    "text": "तयोर्वचनमाकर्ण्य मार्कण्डेयः प्रतापवान् ।\nप्रणम्य तावुवाचाऽथ भक्तिनम्रात्मकन्धरः ॥ ३५॥"
  },
  {
    "text": "मार्कण्डेय उवाच ।\nज्ञानं शान्तिप्रदं पूर्णं वदतं मुनिसत्तमौ ।\nतेन तृप्तो भविष्यामि शान्तियोगपरायणः ॥ ३६॥"
  },
  {
    "text": "दर्शयेथां महामायां तां ज्ञात्वा सन्त्यजाम्यहम् ।"
  },
  {
    "text": "भक्तिरेव गुरोः पादे दीयतां मे वरस्त्वयम् ॥ ३७॥"
  },
  {
    "text": "रविरुवाच ।\nतथेति तं महात्मानावूचतुर्ज्ञानमुत्तमम् ।\nशान्तियोगप्रदं पूर्णं गाणेशं मुनिपुङ्गवौ ॥ ३८॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nतृतीये खण्डे महोदरचरिते नरनारायणमार्कण्डेयसमागमो नाम त्रयोदशोऽध्यायः ॥ ३.१३\n३.१४ मायावर्णनं नाम चतुर्दशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "नरनारायणावूचतुः ।\nज्ञानं शान्तिप्रदं पूर्णं श‍ृणु त्वं मुनिसत्तम ।\nतपसा ब्रह्मचर्येण सिद्धोऽस्यत्र न संशयः ॥ १॥"
  },
  {
    "text": "शिवेन रामचन्द्राय कथितं योगदायकम् ।\nतेन शान्तिसमायुक्तो बभूवे लक्ष्मणाग्रजः ॥ २॥"
  },
  {
    "text": "राज्यसङ्गसमायुक्तस्तेनाभूत्तच्च विस्मृतम् ।\nपुनर्वसिष्ठवाक्येन तज्ज्ञानं समपद्यत ॥ ३॥"
  },
  {
    "text": "मार्कण्डेय उवाच ।\nकोऽसौ रामो महाभागः कस्मिन् वंशे समुद्भवः ।\nकस्य पुत्रश्च तत्सर्वं वदतं मां महामुनी ॥ ४॥"
  },
  {
    "text": "रविरुवाच ।\nएवं पृष्टौ महात्मानौ मार्कण्डेयेन धीमता ।\nऊचतुः परमप्रीतौ चेष्टितं राघवस्य च ॥ ५॥"
  },
  {
    "text": "नरनारायणावूचतुः ।\nमरीचिर्ब्रह्मणः पुत्रस्तस्माज्जातश्च कश्यपः ।\nअदित्यां कश्यपाज्जज्ञे सूर्य आत्मा शरीरिणाम् ॥ ६॥"
  },
  {
    "text": "सूर्याच्च मनुनामा यो वैवस्वत इति श्रुतः ।\nतस्य मन्वन्तरं प्रोक्तं सप्तमं भूमिमण्डले ॥ ७॥"
  },
  {
    "text": "ब्रह्मणो दिवसः प्रोक्तो मुनिभिः कालवादिभिः ।\nचतुयुर्गसहस्राख्यस्तावती रात्रिरुच्यते ॥ ८॥"
  },
  {
    "text": "एकस्मिन् दिवसे विप्र मनवश्च चतुर्दश ।\nभवन्ति स्वस्वकालेन प्रेरिताः क्षत्रकर्मणि ॥ ९॥"
  },
  {
    "text": "एकसप्ततिरेषैवाधिका किञ्चिन् महामुने ।\nमन्वन्तरं चतुर्णां च युगानां वै प्रकथ्यते ॥ १०॥"
  },
  {
    "text": "स्वायम्भुवादयश्चैव मनवः कथिता बुधैः ।\nतेषु षट्कं तथा भिन्नं भवति स्वाधिकारतः ॥ ११॥"
  },
  {
    "text": "मनुर्देवाश्च विप्रा वै सप्त चैव पुरन्दरः ।\nमनुपुत्राश्च विष्णोर्यत्रावतारः प्रकीर्तितः ॥ १२॥"
  },
  {
    "text": "विभागतश्च मनुना सर्वधर्मः प्रकाश्यते ।\nभूमिपालनकं कार्यं वर्णाश्रमविधानतः ॥ १३॥"
  },
  {
    "text": "ऋषिभिस्तत्त्वमार्गेण कर्मज्ञानादिकं मुने ।\nसुबोधेन नराणां तत् प्रकाश्यं सर्वमादरात् ॥ १४॥"
  },
  {
    "text": "यजमानस्य यज्ञादि कर्म सर्वं तथा मुने ।\nकारणीयं प्रकर्तव्यं स्वस्वमन्वन्तरेषु तैः ॥ १५॥"
  },
  {
    "text": "वृष्ट्यादिना त्रिभुवनं महेन्द्रेण विशेषतः ।\nकर्मानुसारभोगेन पालनीयं यथातथम् ॥ १६॥"
  },
  {
    "text": "देवैः स्वयज्ञभागस्थं भोगं भुक्त्वा स्वलोकदम् ।\nकर्मकर्त्रे तथा स्वर्गे फलं दातव्यमादरात् ॥ १७॥"
  },
  {
    "text": "इन्द्रस्य दैत्यजं घोरं भयं प्राप्तं यदा मुने ।\nतदा विष्णुः कलांशेन तं रक्षति बिडौजसम् ॥ १८॥"
  },
  {
    "text": "मनोः पुत्रैश्च पौत्रैश्च तेषां सन्ततिभिः सदा ।\nप्रजापालनकं कार्यं क्षात्रधर्मपरायणैः ॥ १९॥"
  },
  {
    "text": "एवं षट्कं समाख्यातं मन्वन्तरमयं मुने ।\nमन्वन्तरे समाप्ते वै द्वितीयस्य समुद्भवः ॥ २०॥"
  },
  {
    "text": "ज्ञाननिष्ठं तदा षट्कं भवेद्वै नित्यमादरात् ।\nतपसा देहमुत्सृज्य स्वस्वधाम्नि गतं भवेत् ॥ २१॥"
  },
  {
    "text": "लयस्तत्र समाख्यातो मन्वन्तरलयात्मकः ।\nतत्र सर्वे लयं प्राप्ता जनाः स्थावरजङ्गमाः ॥ २२॥"
  },
  {
    "text": "द्वितीये मनुमुख्ये समुद्यते वै महामुने ।\nभृग्वादयः स्वमात्मानं ससृजुर्योगसेवया ॥ २३॥"
  },
  {
    "text": "पुनः सृष्टिं प्रचक्रुस्ते चराचरमयीं मुने ।\nएवं सर्वान्तरे प्रोक्तं ज्ञातव्यं विबुधैः सदा ॥ २४॥"
  },
  {
    "text": "ब्रह्मणो दिवसान्ते यो लयो नैमित्तिकाह्वयः ।\nभवति तत्र त्रैलोक्यं नाशमेति न संशयः ॥ २५॥"
  },
  {
    "text": "एवं दिनक्रमेणैव शतवर्षमयं मुने ।\nब्रह्मणः पूर्णमायुष्यं भविष्यति न संशयः ॥ २६॥"
  },
  {
    "text": "तदा स्वयं लयेनैव मरिष्यति पितामहः ।\nएवं क्रमेण त्रैगुण्यं नाशरूपं वदन्ति च ॥ २७॥"
  },
  {
    "text": "जन्ममृत्युमयी पूर्णा नानाद्वन्द्वप्रकाशिनी ।\nमाया ते कथिता विप्र द्वन्द्वभावेषु भ्रान्तिदा ॥ २८॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nतृतीये खण्डे महोदरचरिते मायावर्णनं नाम चतुर्दशोऽध्यायः ॥ ३.१४\n३.१५ कालगतिवर्णनं नाम पञ्चदशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मार्कण्डेय उवाच ।\nभवद्भ्यां कथितं चित्रं मायारूपं विशेषतः ।\nश्रुत्वाऽहं तृप्तिसंयुक्तो भवामि भृशहर्षितः ॥ १॥"
  },
  {
    "text": "मायारूपं मया नाथौ न ज्ञातं पूर्णभावतः ।\nअतो मां विस्तरेणैव वदतं योगिनां वरौ ॥ २॥"
  },
  {
    "text": "वर्णाश्रमविभागं वै स्वस्वाचारसमन्वितम् ।\nयुगमानं तथा विप्रो युगधर्मान् विशेषतः ॥ ३॥"
  },
  {
    "text": "पितृदेवासुराणां वै कर्ममार्गं सुतृप्तिदम् ।\nसूर्यचन्द्रप्रसूतानां राज्ञां सर्वं चरित्रकम् ॥ ४॥"
  },
  {
    "text": "एतानि प्रश्नपीठानि वदतं चर्षिसत्तमौ ।\nतत्र द्वन्द्वादिकस्यैव ज्ञानं मे प्रभविष्यति ॥ ५॥"
  },
  {
    "text": "भानुरुवाच ।\nएवं पृष्टौ महाभागौ नरनारायणावृषी ।\nऊचतुस्तं दयायुक्तो मार्कण्डेयं तु तापसम् ॥ ६॥"
  },
  {
    "text": "नरनारायणावूचतुः ।\nसम्यक् पृष्टं महाभाग वदिष्यावोऽखिलं च ते ।\nयेन मायाचरित्राणां ज्ञानं भवति निश्चलम् ॥ ७॥"
  },
  {
    "text": "निमेषमात्रः कालो यो लघ्वक्षरसमन्वितः ।\nदशपञ्चनिमेषैश्च काष्ठाकालः प्रकीर्तितः ॥ ८॥"
  },
  {
    "text": "त्रिंशत्काष्ठाभिरेवं यः कलाकालः प्रजायते ।\nत्रिंशत्कलाभिरेकं वै मुहूर्तं परिकीर्तितम् ॥ ९॥"
  },
  {
    "text": "त्रिंशन्मुहूर्तमानेन दिवानक्तमयो मतः ।\nतैस्त्रिंशद्भिस्तथा कालो मासाख्यो विप्र जायते ॥ १०॥"
  },
  {
    "text": "मासपक्षद्वयाकारः शुक्लकृष्णविभागतः ।\nमासैर्द्वादशभिः संवत्सरः पूर्णश्च जायते ॥ ११॥"
  },
  {
    "text": "द्वाभ्यामाभ्यामृतुः प्रोक्तः स षडृतुभिरुच्यते ।\nसंवत्सरप्रमाणाख्यः कथितः कालवेदिभिः ॥ १२॥"
  },
  {
    "text": "निमेषादिभिरेवं स कालः संवत्सरान्तगः ।"
  },
  {
    "text": "नानाभावसमायुक्तः कालधर्मं प्रकाशते ॥ १३॥"
  },
  {
    "text": "संवत्सरात्मकः कालः पञ्चधा परिकीर्तितः ।\nआद्यः संवत्सरः प्रोक्तो द्वितीयः परिवत्सरः ॥ १४॥"
  },
  {
    "text": "इडावत्सर एवाऽसौ चतुर्थश्चानुवत्सरः ।\nवत्सरश्चैव पञ्चैते श‍ृणु तेषां गतिं मुने ॥ १५॥"
  },
  {
    "text": "अङ्गप्रत्यङ्गसंयोगः कालेनैव प्रजायते ।\nअग्निर्जठरसंस्थश्च कुरुते सर्वमञ्जसा ॥ १६॥"
  },
  {
    "text": "देहोत्पत्तिः स्थितिश्चैव नाशस्तस्य प्रकीर्तितः ।\nकालेन जायते सर्वं सोऽग्निः संवत्सरः स्मृतः ॥ १७॥"
  },
  {
    "text": "पञ्चानां मुख्यरूपोऽयं कालकर्मप्रवर्तकः ।\nदेहसंस्थो महायोगी बुधैः कालः प्रकथ्यते ॥ १८॥"
  },
  {
    "text": "परिवत्सरनामाऽयं सूर्यः कालमयो मुने ।\nअयनादिस्वभावेन स्मृतः कालस्य चालकः ॥ १९॥"
  },
  {
    "text": "वर्षाशीतोष्णकालेषु ऋतुमासक्रमादिषु ।\nकालधर्मं स चरति प्रकाशयति नित्यशः ॥ २०॥"
  },
  {
    "text": "इडावत्सरनामाऽयं चन्द्रः प्रोक्तो मनीषिभिः ।\nतारानक्षत्रकादीनां चालकश्च प्रजायते ॥ २१॥"
  },
  {
    "text": "पितॄणां ज्ञानकारी च कालस्यात्र न संशयः ।\nकालक्रमेण सोमोऽयं दधात्यमृतमंशुभिः ॥ २२॥"
  },
  {
    "text": "ओषधीनामंशुभिर्वै काले भावं प्रकाशते ।\nकाले देवजनानाममृतपानं ददाति सः ॥ २३॥"
  },
  {
    "text": "अनुवत्सरनामाऽसौ वायुः सर्वत्र पठ्यते ।\nप्राणापानादिभिर्भावैश्चालकः कामकारकः ॥ २४॥"
  },
  {
    "text": "आवहप्रवहाद्यैः स नेमिभिर्ज्योतिषां गणम् ।\nसञ्चालयति कालेन कालज्ञः कालरूपधृक् ॥ २५॥"
  },
  {
    "text": "वत्सरो रुद्ररूपोऽयं तथा कालः प्रकाशते ।\nमहालये समुत्पन्ने लयमोषधयो गताः ॥ २६॥"
  },
  {
    "text": "तत्र कालप्रमाणेन त्र्यम्बकः पुनरेव च ।\nस ओषधीनां प्रस्रष्टा जायते कालसंस्थितः ॥ २७॥"
  },
  {
    "text": "गायत्री जगती त्रिष्टुबम्बिका नामतः स्मृताः ।\nताभिरेकत्वभूताभिस्त्रिविधाभिः स्ववीर्यतः ॥ २८॥"
  },
  {
    "text": "पुनश्चौषधयः सृष्टास्तत्र रुद्रेण कालतः ।\nतेनाऽयं कालभावेन जगद्भावयति प्रभुः ॥ २९॥"
  },
  {
    "text": "एवं पञ्चविधं कालं यो जानाति स्वभावतः ।\nन तस्य कालभावस्य दुःखं भवति कर्हिचित् ॥ ३०॥"
  },
  {
    "text": "अधुना श‍ृणु विप्रर्षे कालमानं विशेषतः ।\nअयनं द्विविधं प्रोक्तं षण्मासात्मकमुच्यते ॥ ३१॥"
  },
  {
    "text": "तदेव देवतानां वै दिनमेकं प्रकथ्यते ।\nउत्तरायणरूपश्च दिवसः परिकीर्तितः ॥ ३२॥"
  },
  {
    "text": "दक्षिणायनरूपा वै रात्रिस्तेषां प्रकीर्तिता ।\nएवं त्रिंशद्भिराख्यातो मासश्चैव महामुने ॥ ३३॥"
  },
  {
    "text": "मासैर्द्वादशभिश्चैव वर्षस्तेषां प्रकीर्तितः ।\nएवं सर्वत्र विप्राग्र्य ज्ञातव्यं कालजं वपुः ॥ ३४॥"
  },
  {
    "text": "शुक्लपक्षमयी रात्रिः कृष्णपक्षोऽहरेव च ।\nपितॄणां सुखदः कालो मासेन दिवसो भवेत् ॥ ३५॥"
  },
  {
    "text": "मासौ च द्विविधौ प्रोक्तौ सौरचान्द्रौ विधानतः ।\nसङ्क्रमेण रवेर्मासो जायते रविजः स्मृतः ॥ ३६॥"
  },
  {
    "text": "पूर्णिमायां स सम्पूर्णश्चन्द्रो लोकैः प्रदृश्यते ।\nतदाधारेण मासो वै ज्ञातव्यश्चन्द्रमानतः ॥ ३७॥"
  },
  {
    "text": "अथवा क्षीणचन्द्रायाममायां ज्ञायते बुधैः ।\nमासश्चान्द्रमसो विप्र द्विविधः परिकीर्तितः ॥ ३८॥"
  },
  {
    "text": "तत्रैव कारणं ब्रूवः श‍ृणु तत्त्वार्थसिद्धये ।"
  },
  {
    "text": "अधिमासस्तथा लोकैः क्षयमासो मलात्मकः ॥ ३९॥"
  },
  {
    "text": "अमायां चन्द्रचिह्नेन ज्ञायते नान्यथा क्वचित् ।\nस्नानार्थं मासमाहात्म्यं पूर्णिमायां विशेषतः ॥ ४०॥"
  },
  {
    "text": "चन्द्रचिह्नेन विप्रर्षे ज्ञातव्यं विबुधैः सदा ।\nअन्यच्च पितृणां कालश्चन्द्रमासेन जायते ॥ ४१॥"
  },
  {
    "text": "देवानां पितृणां स्वर्गे सुधापानं प्रकीर्तितम् ।\nपूर्णं सोमकलाभूतं चान्द्रमासे न जायते ॥ ४२॥"
  },
  {
    "text": "देवानां दिवसे कालः सूर्यचिह्नेन जायते ।\nशुक्लकृष्णगतिश्चैव कारणं परिकीर्तितम् ॥ ४३॥"
  },
  {
    "text": "त्रीणि वर्षसहस्राणि मानुषेण प्रमाणतः ।\nत्रिंशताधिकरूपाणि मतः सप्तर्षिवत्सरः ॥ ४४॥"
  },
  {
    "text": "नव वर्षसहस्राणि मानुषेण प्रमाणतः ।\nअन्यानि नवतिश्चैव ध्रौव्यः संवत्सरः स्मृतः ॥ ४५॥"
  },
  {
    "text": "एवं कालप्रमाणं यत् कथितं ते द्विजोत्तम ।\nमृत्युयुक्तं सदा भ्रान्तं ज्ञातव्यं द्वन्द्वसंयुतम् ॥ ४६॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nतृतीये खण्डे महोदरचरिते कालगतिवर्णनं नाम पञ्चदशोऽध्यायः ॥ ३.१५\n३.१६ युगधर्मवर्णनं नाम षोडशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "नरनारायणावूचतुः ।\nदिव्यवर्षसहस्राणि द्वादशाऽथ महामुने ।\nचतुर्युगमयः कालो ज्ञातव्यो विबुधैः सदा ॥ १॥"
  },
  {
    "text": "चत्वारि च सहस्राणि वर्षाणि कृतनामकम् ।\nयुगं प्रकीर्तितं तत्राष्टशतैः सन्धिरुच्यते ॥ २॥"
  },
  {
    "text": "त्रीणि वर्षसहस्राणि युगं त्रेता प्रकीर्तितम् ।\nसन्ध्यांशो द्विगुणैस्तत्र ज्ञातव्यो विबुधैः शतैः ॥ ३॥"
  },
  {
    "text": "सहस्रे द्वे च वर्षाणि द्वापरः परिकीर्तितः ।\nसन्ध्यांशो द्विगुणैस्तस्माच्छतैस्तु परिकीर्तितः ॥ ४॥"
  },
  {
    "text": "एकवर्षसहस्रं वै कलिः परमदारुणः ।\nतस्याऽपि सन्धिर्द्विगुणो ज्ञातव्यो विबुधैस्तथा ॥ ५॥"
  },
  {
    "text": "शतानि सन्धिरूपाणि ज्ञातव्यानि विशेषतः ।\nसर्वत्र युगमानेष्वाद्यं तयोर्भोगदानि वै ॥ ६॥"
  },
  {
    "text": "एवं द्वादशसाहस्रदेववर्षाणि तानि वै ।\nचतुर्युगानां मानं च कथितं कालवेदिभिः ॥ ७॥"
  },
  {
    "text": "आद्यं कृतयुगं प्रोक्तं ततस्त्रेता प्रकीर्तिता ।\nततो द्वापरनामाऽपि कलिस्तस्मात् प्रकीर्तितः ॥ ८॥"
  },
  {
    "text": "ध्यानं कृतयुगे मुख्यं त्रेतायामध्वरस्तपः ।\nद्वापरे पूजनाचारः कलौ स्तवनमुच्यते ॥ ९॥"
  },
  {
    "text": "ब्राह्मः कृतयुगे धर्मश्चतुष्पादः सनातनः ।\nत्रेतायां त्रिपदः प्रोक्तो धर्मो धर्मविदां वरैः ॥ १०॥"
  },
  {
    "text": "द्वापरे द्विपदो धर्मः सर्वशास्त्रेषु सम्मतः ।\nकलावेकपदः प्रोक्तः सोप्यंऽते नाशमेष्यति ॥ ११॥"
  },
  {
    "text": "कृते ज्ञानं सदा पूज्यं त्रेतायां रविरुच्यते ।\nद्वापरे दैवतं विष्णुं कलौ शम्भुं वदन्ति च ॥ १२॥"
  },
  {
    "text": "चतुर्युगानां मानेषु गणेशो मुख्यभावतः ।\nपूज्यते मानवैः सर्वैः स्वस्वसिद्ध्यर्थमादरात् ॥ १३॥"
  },
  {
    "text": "कृते विनायकः प्रोक्तः कश्यपात्मज एव सः ।\nसिंहारूढश्च दिग्बाहुस्तेजोरूपी प्रकथ्यते ॥ १४॥"
  },
  {
    "text": "त्रेतायां पूज्यते देवो मयूरेशश्च षड्भुजः ।\nमयूरवाहनः पुत्रः शशिवर्णः शिवस्य वै ॥ १५॥"
  },
  {
    "text": "द्वापरे मूषकारूढः पूज्यते च चतुर्भुजः ।\nगजाननो वरेण्यस्य रक्तवर्णः सुतः स्मृतः ॥ १६॥"
  },
  {
    "text": "कलावश्वस्थितश्चैव धूम्रवर्णो द्विबाहुभृत् ।\nतारकः सर्वभावज्ञो गणेशः पूज्यते जनैः ॥ १७॥"
  },
  {
    "text": "ब्रह्माकारमयश्चैव तेन भेदो न विद्यते ।\nचतुर्युगेषु धर्मेषु सिद्धिदाता विशेषतः ॥ १८॥"
  },
  {
    "text": "कृते नराणामायुष्यं लक्षवर्षाणि सम्मतम् ।\nत्रेतायां दशसाहस्रं द्वापरे तु सहस्रकम् ॥ १९॥"
  },
  {
    "text": "कलौ तु शतवर्षाण्यन्ते तन्न्यूनं भविष्यति ।\nवर्षाणि पञ्चदश वै क्रमेण परमं मतम् ॥ २०॥"
  },
  {
    "text": "कृते स्वधर्मसन्निष्ठा जनाः सर्वे हिते रताः ।\nपरस्परं भावयन्तो भेदहीना विशेषतः ॥ २१॥"
  },
  {
    "text": "न मात्सर्यादि संयुक्ताः कलहादिविवर्जिताः ।\nबाल्याद् धर्मधरा विप्र सदानन्दयुतास्तथा ॥ २२॥"
  },
  {
    "text": "विषयात्मसुखं तुच्छं मन्यन्ते सततं नराः ।\nसुखे सन्ति सदा ज्ञानयुक्ता ध्यानपरायणाः ॥ २३॥"
  },
  {
    "text": "वर्णाश्रमविभागस्थाः स्वस्वाचारसमन्विताः ।\nब्रह्मणि श्रद्धया युक्ता योगाभ्यासपरायणाः ॥ २४॥"
  },
  {
    "text": "ऋतुगामिन एवं ते नानाधर्मकराः सदा ।\nअन्तर्बाह्यैकभावाश्च भवन्ति सुखभोगिनः ॥ २५॥"
  },
  {
    "text": "त्रेतायां पादहीनेन नरा धर्मेण संयुताः ।\nतत्रान्तर्बाह्यभावेषु भिन्नभावधरा मताः ॥ २६॥"
  },
  {
    "text": "तथा स्वार्थं परार्थं ते न समाना विशेषतः ।\nविषयेच्छायुता विप्र किञ्चित् किञ्चित् क्रमेण वै ॥ २७॥"
  },
  {
    "text": "तत्र सन्ध्यांशमार्गं त्वं श‍ृणुष्वैतं महामुने ।\nअष्टौ शतानि वर्षाणि कृते सन्ध्यांश उच्यते ॥ २८॥"
  },
  {
    "text": "चतुःशतानि तत्रैव कृतान्ते वर्षकाणि च ।\nशतानि त्रीणि त्रेताया अर्धांशेन युतानि च ॥ २९॥"
  },
  {
    "text": "शतसप्तकवर्षाणि सन्ध्यांशः परिकीर्तितः ।\nदिने दिने क्रमेणैव कृतधर्मो विनश्यति ॥ ३०॥"
  },
  {
    "text": "त्रेताधर्मोऽधिकत्वेन तत्र तिष्ठति निश्चितम् ।\nशतसप्तकवर्षेषु गतेषु मुनिसत्तम ॥ ३१॥"
  },
  {
    "text": "केवलं प्रभवे त्रेतायुगं सर्वस्वभावतः ।\nज्ञातव्यमेवं सर्वत्र सन्ध्यांशेषु युगक्रमैः ॥ ३२॥"
  },
  {
    "text": "द्वापरे द्विपदो धर्मस्तत्र स्वार्थपरायणाः ।\nकलहादिसमायुक्ता भवन्ति किल मानवाः ॥ ३३॥"
  },
  {
    "text": "बाह्यभावेषु साधूनां धर्माणां सेवका मताः ।\nलज्जायुक्ततया विप्र अन्तरे विषयप्रियाः ॥ ३४॥"
  },
  {
    "text": "परेषां लज्जया धर्मं चरन्ति द्वापरे नराः ।\nविषयेच्छायुताः सर्वे स्वगृहे धर्मलोपकाः ॥ ३५॥"
  },
  {
    "text": "एतादृशास्ते भवन्ति द्वापरे मलसंयुताः ।\nनराः सर्वत्र भावेषु जानीहि मुनिसत्तम ॥ ३६॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nतृतीये खण्डे महोदरचरिते युगधर्मवर्णनं नाम षोडशोऽध्यायः ॥ ३.१६"
  },
  {
    "text": "३.१७ कलियुगवर्णनं नाम सप्तदशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "नरनारायणावूचतुः ।\nसात्त्विकं च युगं प्रोक्तं कृतं त्रेता च राजसी ।\nद्वापरस्तमसा युक्तः स्वयं राजस उच्यते ॥ १॥"
  },
  {
    "text": "कलिस्तमोमयः पूर्णस्तत्र सर्वं विनश्यति ।\nपापरूपधरः साक्षाद्विप्रधर्मः कुतो भवेत् ॥ २॥"
  },
  {
    "text": "कलौ प्रमारको रोगः सततं क्षुद्भयं मुने ।\nअनावृष्टिभवं दुःखं देशानां च विपर्ययः ॥ ३॥"
  },
  {
    "text": "अधार्मिका अनाचारा महाकोपाऽल्पचेतसः ।\nवदिष्यन्त्यनृतं लुब्धाः कलौ जाताः सुदुःप्रजाः ॥ ४॥"
  },
  {
    "text": "अरिष्टैर्दुरधीतैश्च दुराचारैर्दुरागमैः ।\nविप्राणां कर्मदोषैश्च प्रजानां जायते भयम् ॥ ५॥"
  },
  {
    "text": "नाधीयते कलौ वेदान्न यजन्ति द्विजातयः ।\nपठन्ति न्यायतो वेदान् शूद्राग्रे चाल्पबुद्धयः ॥ ६॥"
  },
  {
    "text": "शूद्राणां मन्त्रयोगैश्च सम्बन्धो ब्राह्मणैः सह ।\nभविष्यति कलौ विप्र शयनासनभोजनैः ॥ ७॥"
  },
  {
    "text": "शूद्रा भवन्ति राजानो ब्राह्मणान् बाधयन्ति ते ।\nब्रह्महत्यां पशोर्हत्यां कुर्वन्ते वै नरेश्वराः ॥ ८॥"
  },
  {
    "text": "स्नानं होमं जपं दानं देवतानां तथाऽर्चनम् ।\nअन्यानि चैव कर्माणि न कुर्वन्ति द्विजातयः ॥ ९॥"
  },
  {
    "text": "विनिन्दन्ति गणेशानं ब्राह्मणान् दैवतान्यपि ।\nवेदान् शास्त्राणि सर्वाणि पुराणानि कलौ युगे ॥ १०॥"
  },
  {
    "text": "कुर्वन्त्यवेदकर्माणि ह्यनाधाराणि भो मुने ।\nस्वधर्मेषु रुचिर्नैव द्विजादीनां प्रजायते ॥ ११॥"
  },
  {
    "text": "कुशीलचर्यापाखण्डो वृथाऽनृतभयं भवेत् ।\nयाचकाः सर्ववर्णाश्च भविष्यन्ति कलौ युगे ॥ १२॥"
  },
  {
    "text": "अदृशूला जनपदाः शिवशूलाश्चतुष्पथाः ।\nप्रमदाः केशशूलाश्च भविष्यन्ति कलौ युगे ॥ १३॥"
  },
  {
    "text": "शुक्लदन्ता अक्षजिता मुण्डाः काषायवाससः ।\nशूद्रा धर्मं चरिष्यन्ति ब्राह्मणानां कलौ युगे ॥ १४॥"
  },
  {
    "text": "अन्नचौरा भविष्यन्ति तथा वेलाभिमर्षिणः ।\nचौरा चौरस्य हर्तारो हर्तुर्हर्तार एव च ॥ १५॥"
  },
  {
    "text": "दुःखप्रचुरताऽल्पायुः शिश्नोदरपरायणाः ।\nद्यूतमद्यादिसंसक्ताः परस्त्रीलम्पटा मुने ॥ १६॥"
  },
  {
    "text": "कापालिकास्तथा चान्ये यतयो गृहमेधिनः ।\nवेदविक्रयिणो विप्रास्तीर्थविक्रयिणस्तथा ॥ १७॥"
  },
  {
    "text": "आसनस्था द्विजान् दृष्ट्वा न चलन्त्यल्पबुद्धयः ।\nताडयन्ति द्विजान् शूद्रा राजानो राजजीविनः ॥ १८॥"
  },
  {
    "text": "उच्चासनसमासीना ब्राह्मणानां च पूजकाः ।\nभविष्यन्ति कलौ शूद्रा वेदाध्ययनतत्पराः ॥ १९॥"
  },
  {
    "text": "सेवावसरमालोक्य द्वारि तिष्ठन्ति वै द्विजाः ।\nउपायनादि सङ्गृह्य शूद्राणां राजजीविनाम् ॥ २०॥"
  },
  {
    "text": "बुद्धिशालिन एवं वै शूद्रा धर्मान् वदन्ति वै ।\nवेदवादविचारज्ञा ब्राह्मणान् शिक्षयन्ति ते ॥ २१॥"
  },
  {
    "text": "तपो यज्ञफलानां वै वेदानां च सुकर्मणाम् ।\nविक्रेतारो भविष्यन्ति ब्राह्मणाश्च कलौ युगे ॥ २२॥"
  },
  {
    "text": "पतिं त्यक्त्वा स्त्रियश्चैव परे पुंसि निरन्तरम् ।\nसंसक्ताश्च भविष्यन्ति पतिद्रोहपरायणाः ॥ २३॥"
  },
  {
    "text": "यतयश्च भविष्यन्ति शतशोऽथ सहस्रशः ।\nमद्यस्त्रीसङ्गसंसक्ताश्चरन्ति च कलौ युगे ॥ २४॥"
  },
  {
    "text": "वाममार्गाः पाशुपताः साङ्ख्या वै पञ्चवाहकाः ।\nभविष्यन्ति कलौ तस्मिन् ब्राह्मणाः क्षत्रियास्तथा ॥ २५॥"
  },
  {
    "text": "ज्ञानमार्गेषु नष्टेषु लोके निष्क्रियतां गते ।\nकीटमूषकसर्पाश्च धर्षयिष्यन्ति मानवान् ॥ २६॥"
  },
  {
    "text": "करिष्यन्त्यवतारांश्च ब्राह्मणानां कुलेषु ते ।\nदधीचिशापनिर्दग्धा पुरा दक्षाध्वरे द्विज ॥ २७॥"
  },
  {
    "text": "शापयुक्ता गौतमस्य भविष्यन्ति विशेषतः ।\nवामादिमार्गसंसक्ता जनान् भ्रष्टांश्च कुर्वते ॥ २८॥"
  },
  {
    "text": "अन्यजातिषु सर्वत्र भविष्यन्ति तथा नराः ।\nदक्षाध्वरे सर्ववर्णाः शापितास्ते दुराग्रहाः ॥ २९॥"
  },
  {
    "text": "मोहयिष्यन्ति च जनान् दर्शयित्वा फलानि वै ।\nतमसाऽऽविष्टहृदया बिडालव्रतिकाऽधमाः ॥ ३०॥"
  },
  {
    "text": "बौद्धमायाधरस्तत्र विष्णुः पाखण्डपोषकः ।\nसहायस्तान् सदा देवो दधीचेः शापकारणात् ॥ ३१॥"
  },
  {
    "text": "कर्ममार्गस्य सञ्छेत्ता भ्रष्टाचारयुतान्नरान् ।\nकरिष्यति स्वयं विष्णुर्युगधर्मप्रवर्तकः ॥ ३२॥"
  },
  {
    "text": "अतज्ज्ञास्तं भविष्यन्ति शरणागतवत्सलम् ।\nबौद्धमायाश्रितं सर्वे भ्रष्टाचारयुता नराः ॥ ३३॥"
  },
  {
    "text": "कलौ दशसहस्रं वै वर्षाणां च यदा भवेत् ।\nविष्णुस्त्यक्त्वा तदा पृथ्वीमालयं स्वं गमिष्यति ॥ ३४॥"
  },
  {
    "text": "वर्षपञ्चसहस्राणि स्थिरा भागीरथी नदी ।\nग्रामदेवास्तदर्धेन गताः स्वर्गं महामुने ॥ ३५॥"
  },
  {
    "text": "स्वधर्मविधिसंयुक्तं कर्म यत् क्रियते नरैः ।\nतदेव देवभोग्यं वै भवति द्विज सर्वदा ॥ ३६॥"
  },
  {
    "text": "विपरीतं कृतं कर्म त्वासुरं तत् प्रजायते ।\nकलावासुरभावेन गता देवा निजालयम् ॥ ३७॥"
  },
  {
    "text": "आसुरेण स्वभावेन तीर्थायतनकादिषु ।\nसमागतं नरं दृष्ट्वा गच्छन्ति तीर्थदेवताः ॥ ३८॥"
  },
  {
    "text": "तेषु तीर्थेषु देवानां मूर्त्यादिषु तदाऽसुराः ।\nप्रविश्य कर्मभोक्तारो भविष्यन्ति कलौ युगे ॥ ३९॥"
  },
  {
    "text": "तीर्थानि गुप्तभावेन देवतायतनानि वै ।\nसंस्थितानि कलौ तस्मिन्नुपवासयुतानि च ॥ ४०॥"
  },
  {
    "text": "दैवेन संयुतं दृष्ट्वा स्वभावेन महासुराः ।\nगच्छन्ति मानवं तीर्थदेवाः स्वस्थानगाः पुनः ॥ ४१॥"
  },
  {
    "text": "तत्र वै कर्मकर्तारो नरा आसुरभावतः ।\nभविष्यन्ति सदा विप्र भ्रष्टा वै दोषसंयुताः ॥ ४२॥"
  },
  {
    "text": "क्रियारूपा महाशक्तिः संस्थिता जगतीतले ।\nक्रियाफलप्रदाता वै गणेशः संस्थितो भवेत् ॥ ४३॥"
  },
  {
    "text": "असुराणां सुराणां च सिद्धिदाता गजाननः ।\nमहिमानं स्वकीयं स कलौ सङ्गोप्य संस्थितः ॥ ४४॥"
  },
  {
    "text": "धर्मपादाश्च चत्वारस्तपः शौचं दया तथा ।\nसत्यं तत्र क्रमेणैव सर्वे नश्यन्ति धर्मजाः ॥ ४५॥"
  },
  {
    "text": "त्रेतायां च दया नष्टा नष्टं च द्वापरे तपः ।\nआचारश्च कलौ प्राप्ते नष्टरूपो भविष्यति ॥ ४६॥"
  },
  {
    "text": "सत्यरूपमयः पादः कलौ तिष्ठति मानद ।\nतेन सर्वे जना भूमौ व्यवहारं प्रकुर्वते ॥ ४७॥"
  },
  {
    "text": "द्वापरस्य तु सन्ध्यांशे गते पृथुबलः कलिः ।\nबहुलानृतभावेनादरात् सत्यं छिनत्ति च ॥ ४८॥"
  },
  {
    "text": "ततः क्रमेण सत्यस्य विनाशश्च भविष्यति ।\nतदा कोलाहलो विप्र देवानां सदने भवेत् ॥ ४९॥"
  },
  {
    "text": "कलौ दुःखयुता लोका अन्नादिकविवर्जिताः ।\nग्रामादि सकलं त्यक्त्वा वसन्ति वनगोचराः ॥ ५०॥"
  },
  {
    "text": "परस्परं क्षुधाविष्टा भक्षयन्ति विचेतसः ।\nसत्यहीना धरित्री वै भविष्यति महामते ॥ ५१॥"
  },
  {
    "text": "षोडशाब्दं परं चायुः पञ्चवर्षसमन्विता ।\nअन्तर्वत्नी भवेन्नारी कलौ तस्मिन् विशेषतः ॥ ५२॥"
  },
  {
    "text": "एवमासुरभावेन जितं सर्वं महामुने ।\nदेवता मुनयः सर्वे गणेशानं स्तुवन्ति ते ॥ ५३॥"
  },
  {
    "text": "तदा ढुण्ढिः सुराणां स हितायाऽवतरिष्यति ।\nधूम्रवर्णो ह्यधर्मं तं हत्वा धर्मं करिष्यति ॥ ५४॥"
  },
  {
    "text": "धर्मं प्रवर्तयित्वा स अन्तर्धानं गमिष्यति ।\nतदा पुनः कृतं प्राप्तं सन्ध्यांशेन युगक्रमैः ॥ ५५॥"
  },
  {
    "text": "एवं युगप्रमाणं च युगधर्मः प्रकीर्तितः ।\nमायामयमिदं सर्वं त्वं जानीहि भ्रमात्मकम् ॥ ५६॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nतृतीये खण्डे महोदरचरिते कलियुगवर्णनं नाम सप्तदशोऽध्यायः ॥ ३.१७\n३.१८ ब्रह्मचर्याश्रमवर्णनं नामाष्टादशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "नरनारायणावूचतुः ।\nवर्णाश्रमाश्च चत्वारस्ताञ्छृणुष्व महामुने ।\nब्राह्मणः क्षत्रियो वैश्यः शूद्रो वर्णाः प्रकीर्तिताः ॥ १॥"
  },
  {
    "text": "ब्रह्मचर्यं च गार्हस्थ्यं वानप्रस्थ्यं तथैव च ।\nप्रोक्ता वेदेषु संन्यास आश्रमा वेदवादिभिः ॥ २॥"
  },
  {
    "text": "ब्राह्मणानां क्रमेणैते मताश्चत्वार आश्रमाः ।\nक्षत्रियाणां च वैश्यानां संन्यासो न प्रविद्यते ॥ ३॥"
  },
  {
    "text": "गार्हस्थ्यमेव शूद्राणामाश्रमः परिकीर्तितः ।\nअन्त्यजानां तदेवापि ज्ञातव्यं विबुधैः सदा ॥ ४॥"
  },
  {
    "text": "ब्राह्मणश्च समुत्पन्नो बालभावपरायणः ।\nपञ्चमे सप्तमे चैवाऽष्टमे मौञ्जीं समाचरेत् ॥ ५॥"
  },
  {
    "text": "कृतोपवीतको विप्रः प्रगच्छेद्गुरुसन्निधौ ।\nतत्र वेदादिकं सर्वमभ्यसेद् विनयान्वितः ॥ ६॥"
  },
  {
    "text": "तत्रैव ब्रह्मचर्यान्तं ब्राह्मणः प्रसमाचरेत् ।\nसायं प्रातश्चरेद्भिक्षां गायत्रीमभ्यसेत्ततः ॥ ७॥"
  },
  {
    "text": "प्रातःकाले ब्रह्मरूपां मध्याह्ने रुद्ररूपिणीम् ।\nगायत्रीं विष्णुरूपां तां ध्यायेत् सायाह्न आदरात् ॥ ८॥"
  },
  {
    "text": "भूर्भुवःस्वस्त्रिभिश्चैवाचामेन्नियमसंयुतः ।\nस्वाहान्ताभिर्महातेजाः स्पृशेन्न्यासेषु चेन्द्रियम् ॥ ९॥"
  },
  {
    "text": "तर्जन्याद्यङ्गुलीभिश्च तिसृभिः संस्पृशेन् मुखम् ।\nतर्जन्यङ्गुष्ठयोगेन नासिकां संस्पृशेद् बुधः ॥ १०॥"
  },
  {
    "text": "अङ्गुष्ठानामिकाभ्यां वै तथा चक्षूंषि संस्पृशेत् ।\nकनिष्ठया च कर्णौ वै संस्पृशेन्नात्र संशयः ॥ ११॥"
  },
  {
    "text": "अङ्गुष्ठाभ्यां स्पृशेन्नाभिमुरः करतलेन च ।\nसर्वाङ्गुलीभिर्भ्रूमध्यमङ्गुष्ठाग्रेण वै शिखाम् ॥ १२॥"
  },
  {
    "text": "सर्वाङ्गुलीभिर्बाहुं स्वं स्पृशेन्न्यासादिकर्मसु ।\nएवमाचमनं प्रोक्तं स्वस्वशाखोक्तनामभिः ॥ १३॥"
  },
  {
    "text": "मन्त्रैर्वैदिकसम्भूतैः सन्ध्या कार्या विशेषतः ।\nन्यासांश्च कारयेत्तत्र प्रणवस्य महामुने ॥ १४॥"
  },
  {
    "text": "व्याहृतीनां च गायत्र्याः षडङ्गेष्वक्षरोद्भवान् ।\nगायत्रीशिरसो न्यासांस्तत आचमनं चरेत् ॥ १५॥"
  },
  {
    "text": "सूर्यश्चेति च मन्त्रेण प्रातःकाले विशेषतः ।\nआपः पुनन्तु मध्याह्ने सायाह्नेऽग्निश्च मन्त्रतः ॥ १६॥"
  },
  {
    "text": "ततो मार्जनकं कुर्यान्नवविंशतिसङ्ख्यया ।"
  },
  {
    "text": "ततोऽर्घ्यदानकं कुर्यादुपस्थानं ततश्चरेत् ॥ १७॥"
  },
  {
    "text": "गायत्र्याः शापमोक्षं वै ततो ध्यानं जपं चरेत् ।\nब्रह्मचारी शतान्येव पञ्चकालेषु वै पृथक् ॥ १८॥"
  },
  {
    "text": "गायत्र्याश्च जपं कुर्याद्वाग्यतो मानसैक्यतः ।\nअष्टोत्तरशतं काले गृहस्थो जपमाचरेत् ॥ १९॥"
  },
  {
    "text": "वानप्रस्थश्च काले वै सहस्रं जपमाचरेत् ।\nएवं सन्ध्या त्रिकालेषु ब्राह्मणैः क्रियते सदा ॥ २०॥"
  },
  {
    "text": "त्रिपदां चैव गायत्रीं जपेदोङ्कारसंयुताम् ।\nतत्र क्रमं प्रवक्ष्यामि श‍ृणु तं मुनिसत्तम ॥ २१॥"
  },
  {
    "text": "आदौ प्रणवमुच्चार्य पश्चाद्व्याहृतिरुच्यते ।\nभूर्भुवः स्वरिति प्रोक्ता ततः प्रणव उच्यते ॥ २२॥"
  },
  {
    "text": "ततः सा त्रिपदा विप्र गायत्री च ततः पुनः ।\nओङ्कारो विधिना नित्यं जपः सङ्क्रियते द्विजैः ॥ २३॥"
  },
  {
    "text": "संन्यासिभिश्च विप्रेन्द्र चतुष्पादा विशेषतः ।\nजप्तव्या सैव गायत्री स्वस्वाश्रमविभागतः ॥ २४॥"
  },
  {
    "text": "ब्रह्मचारी स्वगोत्रादिगृहस्थेषु महामुने ।\nभिक्षां चरेद्विधानेन गुरवे तां निवेदयेत् ॥ २५॥"
  },
  {
    "text": "भवत् पूर्वं व्रती विप्रो भवन् मध्यं तु क्षत्रियः ।\nभवदन्तं तथा वैश्यः सदा भिक्षार्थमुच्चरेत् ॥ २६॥"
  },
  {
    "text": "गृहीता गुरुणा भिक्षा सम्पूर्णा यदि मानद ।\nतदोपवाससंयुक्तो वसेद्वै ब्रह्मचर्यवान् ॥ २७॥"
  },
  {
    "text": "स्वल्पा वा परिपूर्णा वा दत्ता भिक्षा महात्मना ।\nगुरुणा तावतीं भुक्त्वा सन्तिष्ठेत्तस्य सन्निधौ ॥ २८॥"
  },
  {
    "text": "पालाशदण्डसंयुक्तः सायं प्रातः स वह्निषु ।\nजुहुयात् समिधं चैव नखलोमधरो भवेत् ॥ २९॥"
  },
  {
    "text": "गुरुदेवपरं तस्य दैवतं सर्वभावतः ।\nगुरुस्त्रीपुत्रसेवां स गुरुवत्तां समाचरेत् ॥ ३०॥"
  },
  {
    "text": "एकान्ते गुरुपत्नीभिर्न वसेच्च कदाचन ।\nन स्त्रीभिः सह सम्भाषां स कुर्यात् कार्यहीनकः ॥ ३१॥"
  },
  {
    "text": "स्त्रीगानादिकभावान् वै श‍ृणुयान्न सुयन्त्रितः ।\nन शुक्रं सन्त्यजेतापि ब्रह्मचारी विशेषतः ॥ ३२॥"
  },
  {
    "text": "स्वप्ने शुक्रं गतं चेद्वै तदा स्नानं समाचरेत् ।\nअष्टोत्तरशतं तत्र गायत्री जप उच्यते ॥ ३३॥"
  },
  {
    "text": "गुरुणाऽध्यापितश्चैव कुर्यादध्ययनं मुने ।\nन स्वयं संवदेत् प्राज्ञो गुरुं विद्यापरायणः ॥ ३४॥"
  },
  {
    "text": "एवं नानाविधैः प्रोक्तैर्लक्षणैः संयुतो भवेत् ।\nब्रह्मचारी महाभागो वेदाध्ययनतत्परः ॥ ३५॥"
  },
  {
    "text": "वर्षाणि द्वादशैवाऽयं षोडशाऽप्यथ वा द्विजः ।\nअथ वेच्छाप्रमाणेन ब्रह्मचर्यं समाचरेत् ॥ ३६॥"
  },
  {
    "text": "वेदादिकं समभ्यस्य कृत्वा कण्ठगमादरात् ।\nपश्चाद्गुरुं समभ्यर्च्य दद्यात्तस्मै स दक्षिणाम् ॥ ३७॥"
  },
  {
    "text": "मनोविषयसंयुक्तं यदा तत्र गृही भवेत् ।\nनोचेत् संन्यासकं कुर्यादथवा वनगो भवेत् ॥ ३८॥"
  },
  {
    "text": "अथवा ब्रह्मचर्यस्थः सदा तिष्ठेद् द्विजोत्तमः ।\nयादृशी चित्तशुद्धिर्वै तादृशं सर्वमाचरेत् ॥ ३९॥"
  },
  {
    "text": "कृतमध्ययनं येन तदधीनं महामुने ।\nज्ञानं योगादिकं कर्म तस्मात्तच्च समाचरेत् ॥ ४०॥"
  },
  {
    "text": "ब्रह्मचर्यमिदं प्रोक्तं सङ्क्षेपेण महामुने ।\nश्रवणात् पुण्यदं पूर्णं लोकोपकृतये भवेत् ॥ ४१॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nतृतीये खण्डे महोदरचरिते ब्रह्मचर्याश्रमवर्णनं नामाष्टादशोऽध्यायः ॥ ३.१८"
  },
  {
    "text": "३.१९ आश्रमधर्मवर्णनं नाम एकोनविंशतितमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "नरनारायणावूचतुः ।\nततः क्षौरं द्विजः कृत्वा पितृमातृपरायणः ।\nस्वगृहे वासमातिष्ठेत् द्विजदेवपरायणः ॥ १॥"
  },
  {
    "text": "ऊनेन वयसा युक्तां कुलशीलादिसंयुताम् ।\nसर्वावयवसम्पूर्णां वधूं स वरयेत्ततः ॥ २॥"
  },
  {
    "text": "ऋतुगामी भवेच्चैव सन्तानार्थं कलत्रवान् ।\nदेवविप्रातिथिप्रेप्सुः सन्तिष्ठेत् स गृहाश्रमी ॥ ३॥"
  },
  {
    "text": "यजनं याजनं चैव दानमध्ययनं तथा ।\nप्रतिग्रहोऽध्यापनं च षट् कर्माणि समाचरेत् ॥ ४॥"
  },
  {
    "text": "स्नानं सन्ध्यां जपं होममातिथ्यं देवतार्चनम् ।\nस्वाध्यायं वैश्वदेवं वै गृही नित्यं समाचरेत् ॥ ५॥"
  },
  {
    "text": "चतुर्थीव्रतमाद्यं च कर्तव्यं त्वाश्रमस्थितैः ।\nतथाऽन्यानि व्रतादीनि कर्तव्यानि विशेषतः ॥ ६॥"
  },
  {
    "text": "चतुर्थी व्रतहीनस्य नाधिकारो व्रतेषु वै ।\nसदा शौची भवेन्नूनं चतुःपदविवर्जितः ॥ ७॥"
  },
  {
    "text": "शुक्ले चतुर्थिकायां वै योऽन्नं भुङ्क्ते महामुने ।\nमांसाहारी मतो नूनं तथा भवति नारकी ॥ ८॥"
  },
  {
    "text": "अग्निहोत्रं चरेन्नित्यं तथा श्राद्धादिकं मुने ।\nसदा दयापरो भूत्वा सन्तिष्ठेद् गृहसंस्थितः ॥ ९॥"
  },
  {
    "text": "अभक्षभक्षणं क्वापि न कुर्यात् स गृहाश्रमी ।\nशौचाचारसमायुक्तो भवेन्नियमसंयुतः ॥ १०॥"
  },
  {
    "text": "तर्पणं पितृदेवानां मुनीनां च समाचरेत् ।\nपञ्चयज्ञादिकं सर्वं नित्यं शास्त्रे प्रकीर्तितम् ॥ ११॥"
  },
  {
    "text": "स्वस्वसत्ताप्रमाणेन कर्तव्यं गृहमेधिना ।\nतत्र धर्ममनुप्रोक्तं तं श‍ृणुष्व महामुने ॥ १२॥"
  },
  {
    "text": "अर्धेन पुत्रदारादींश्चतुर्थांशेन सौहृदम् ।\nचतुर्थांशेन देवादीन् तोषयेच्च गृहाश्रमी ॥ १३॥"
  },
  {
    "text": "एवं नानाविधं धर्मं गृहस्थश्च समाचरेत् ।\nतृतीयभाग आयुष्ययुक्तः सोऽपि वनी भवेत् ॥ १४॥"
  },
  {
    "text": "संस्थाप्य दारान् पुत्रादिसमीपे वा सह स्त्रिया ।\nवनं गच्छेत् स धर्मार्थं तपस्वी कर्मसिद्धये ॥ १५॥"
  },
  {
    "text": "पुत्रा जाताश्च नोत्पन्ना अपि तद् वनगो भवेत् ।\nतपस्तत्र प्रकुर्यात् स फलकन्दादि भक्षयन् ॥ १६॥"
  },
  {
    "text": "वन्येन चाग्निहोत्राद्यतिथीनां पूजनादिकम् ।\nसमाचरेद्वनस्थश्च नानातपसि संस्थितः ॥ १७॥"
  },
  {
    "text": "समीपे संस्थिता पत्नी मैथुनं न समाचरेत् ।\nमनसाऽपि महाभाग वानप्रस्थः कदाचन ॥ १८॥"
  },
  {
    "text": "वायुभक्षादिकं कुर्याद्वायुसाधनमेव सः ।\nप्राणायामैश्च विप्रेश आचरेद्वनसंस्थितः ॥ १९॥"
  },
  {
    "text": "पञ्चाग्निसाधनं ग्रीष्मे हेमन्ते जलवासनम् ।\nवर्षास्वाकाशवासी स वानप्रस्थो भवेत्तथा ॥ २०॥"
  },
  {
    "text": "सङ्कटे च वनस्थः स ग्रामे नैव वसेत् कदा ।\nप्रवेशोऽपि न कर्तव्यो ग्रामे तेन महात्मना ॥ २१॥"
  },
  {
    "text": "एवं नानाविधान् धर्मान् वानप्रस्थग आचरेत् ।\nचतुर्थांशं यदा तस्यायुष्यं विद्येत भो मुने ॥ २२॥"
  },
  {
    "text": "चतुर्थांशायुषि स्थाता संन्यासं स समाचरेत् ।\nतदा स्त्रियाऽपि तस्यैवाशां त्यक्त्वा ज्ञापितो भवेत् ॥ २३॥"
  },
  {
    "text": "आज्ञा तस्मै प्रदातव्या स्त्रिया चैव विशेषतः ।\nस्वयं तपसि देहं स्त्री शोषयेन् मरणावधि ॥ २४॥"
  },
  {
    "text": "अग्निहोत्रं स्वदेहेऽसावात्मन्येकस्वभावतः ।\nकृत्वा च निःस्पृहो भूत्वा विचरेत् पृथिवीमिमाम् ॥ २५॥"
  },
  {
    "text": "अहं ब्रह्मेति भावेन योगभूमिक्रमेण च ।"
  },
  {
    "text": "योगी भवति संन्यासी चित्तभूमिविवर्जितः ॥ २६॥"
  },
  {
    "text": "कर्मादिन्याससंयुक्तो विचरेद्यत्र तत्र वै ।\nग्रामैकरात्रवासी स भवेन्न्यासपरायणः ॥ २७॥"
  },
  {
    "text": "द्वन्द्वभावविहीनः स भिक्षां नित्यं समाचरेत् ।\nकरपात्री भवेद्वाऽपि संन्यासी च सदा मुने ॥ २८॥"
  },
  {
    "text": "करपात्री स संन्यासी ग्रासे ग्रासे महामुने ।\nअश्वमेधादिकं पुण्यं प्राप्नोत्यत्र न संशयः ॥ २९॥"
  },
  {
    "text": "चातुर्मास्ये वसेच्चैव तीर्थक्षेत्रादिभूमिषु ।\nजितेन्द्रियो जितप्राणो निःसङ्गः सर्वकर्मसु ॥ ३०॥"
  },
  {
    "text": "अहिंसा परमो धर्मः संन्यासानां विशेषतः ।\nतृणादिकं च विप्रेश च्छेदयेन्न कदा न च ॥ ३१॥"
  },
  {
    "text": "त्रिदण्डी यस्तु संन्यासी कुटीचक उदाहृतः ।\nविधिं तत्र प्रवक्ष्यामि श‍ृणु त्वं मुनिसत्तम ॥ ३२॥"
  },
  {
    "text": "स्वधर्माचरणं नित्यं देहदण्डः स उच्यते ।\nमौनं वाचामयं दण्डो द्वितीयश्च प्रकीर्तितः ॥ ३३॥"
  },
  {
    "text": "सर्वत्र रसहीनं च मानसं वर्तते यथा ।\nकर्तव्यं तत्तथा तेन मनोदण्डः प्रकीर्तितः ॥ ३४॥"
  },
  {
    "text": "कुटीं देहमयीं योगी चालयेत् बिम्बभावतः ।\nब्रह्मणि ब्रह्मभूतश्च स कुटीचक उच्यते ॥ ३५॥"
  },
  {
    "text": "ततो बहूदको योगी द्विदण्डी स भवेन् मुने ।\nदेहदण्डविहीनत्वात् स्वेच्छाचारी विशेषतः ॥ ३६॥"
  },
  {
    "text": "एकगर्तस्थमुदकं सर्वैः सङ्गृह्यते यथा ।\nगर्ते दोषो नराणां वै विद्यते न कदाचन ॥ ३७॥"
  },
  {
    "text": "तथात्मा देहसंस्थश्च चतुर्देही विकारतः ।\nभिन्नः सदा न तद्दोषैर्लिप्यते क्वापि निश्चितम् ॥ ३८॥"
  },
  {
    "text": "सोऽहं ब्रह्मणि संस्थश्च भेदहीनो महामुनिः ।\nबहूदकः स निःसङ्गो देहादिभ्यः प्रकीर्तितः ॥ ३९॥"
  },
  {
    "text": "ततो हंसाश्रमः प्रोक्तो मानसे दण्डधारकः ।\nदेहवाणीदण्डहीनः स्वेच्छाचारी मतो मुने ॥ ४०॥"
  },
  {
    "text": "देहदेहिसमायोगे ब्रह्म बोधात्मकं मतम् ।\nतत्र संस्थः स्वयं योगी द्विविधे तन्मयो भवेत् ॥ ४१॥"
  },
  {
    "text": "द्वन्द्वं जलमयं प्रोक्तं देहदेहिस्वरूपकम् ।\nतत्र दुग्धं भवेद्ब्रह्म हंसस्तद् ग्राहको भवेत् ॥ ४२॥"
  },
  {
    "text": "ततः परमहंसश्च ज्ञानदण्डपरायणः ।\nदेहवाणीमनोभूतैर्दण्डैर्हीनः प्रकीर्तितः ॥ ४३॥"
  },
  {
    "text": "देहदेहिमयं ब्रह्म भ्रान्तियुक्तं विशेषतः ।\nतच्च प्रोक्तं सविषयं हंसकर्म परायणम् ॥ ४४॥"
  },
  {
    "text": "सदा साक्षिस्वरूपं यत्परं ब्रह्म महामुने ।\nतत्र संस्थो महायोगी त्रिविधेषु विभागतः ॥ ४५॥"
  },
  {
    "text": "नाहं देहो न देहस्थो देहदेहिमयो न वै ।\nसदा साक्षिस्वरूपस्थो ज्ञानानन्दमयो भवेत् ॥ ४६॥"
  },
  {
    "text": "यद्यज्ञानं भवेत्तस्य तत्तत् सर्वं विकारजम् ।\nतत्त्यक्त्वा द्वन्द्वहीनश्च स्वेच्छाचारी भवेत् स्वयम् ॥ ४७॥"
  },
  {
    "text": "चतुर्विधोऽयं संन्यासस्तत्राश्रमसमाश्रितः ।\nअहं ब्रह्मेति योगेन ब्रह्मभूतो भवेन्नरः ॥ ४८॥"
  },
  {
    "text": "मनसा रसयुक्तेन विषयादिषु भो मुने ।\nसंन्यासश्च कृतो येन नारकः स भविष्यति ॥ ४९॥"
  },
  {
    "text": "कपर्दिका यदा तेनैका गृहीता महामुने ।\nतदा सहस्रवर्षाणि कुम्भीपाके पतेत् ध्रुवम् ॥ ५०॥"
  },
  {
    "text": "स्त्रीसम्भोगसुखेच्छा चेत्तस्य वै मानसे क्षणम् ।\nसम्भवेच्चेत्तदा विप्र गोसहस्रवधी भवेत् ॥ ५१॥"
  },
  {
    "text": "कृते मनः सदाऽऽधीनं नराणां धर्मयोगतः ।"
  },
  {
    "text": "ध्यानं मुख्यं कृतं तत्र तेन सर्वं प्रलभ्यते ॥ ५२॥"
  },
  {
    "text": "त्रेतायां चञ्चलं चित्तं धर्मस्य पादहीनतः ।\nतपस्तत्र कृतं मुख्यं तेन सर्वं लभेन्नरः ॥ ५३॥"
  },
  {
    "text": "द्वापरे देहकष्टं यन्न भवेत्तेन तत्र च ।\nमुख्यः स्वधर्माचारश्च तेन सर्वं लभेन्नरः ॥ ५४॥"
  },
  {
    "text": "कलावासुरभावेन नष्टो धर्मः क्रमेण वै ।\nतत्र स्मरणमात्रेण नाम्नः सर्वं लभेन्नरः ॥ ५५॥"
  },
  {
    "text": "नामस्मरणमार्गे वर्णाश्रमो न च विद्यते ।\nसंन्यासादिः सदाचारो भवेत्तेनासुरं हतम् ॥ ५६॥"
  },
  {
    "text": "कलावासुरबाहुल्यान्न संन्यासस्य योग्यता ।\nचञ्चलं देहचित्तादि तेन नष्टो भविष्यति ॥ ५७॥"
  },
  {
    "text": "वर्णाश्रमविहीनश्च यो वै भवति निश्चितम् ।\nतस्य दण्डो न विद्येतादण्डी वेदे स कथ्यते ॥ ५८॥"
  },
  {
    "text": "ज्ञानदण्डपरित्यागात् स्वयं योगी भवेन्नरः ।\nनिषेधविधिहीनश्च स्वेच्छाधर्मपरो भवेत् ॥ ५९॥"
  },
  {
    "text": "कर्तव्यं यदि तेनाऽपि वेदेषु विधृतं भवेत् ।\nतदा विधिसमायुक्तो जन्तुर्भवति निश्चितम् ॥ ६०॥"
  },
  {
    "text": "किञ्चिन्न तेन कर्तव्यं यदा वेदे प्रकीर्तिम् ।\nतदा निषेधसंयुक्तो नरो भवति मानद ॥ ६१॥"
  },
  {
    "text": "अतो विधिनिषेधाभ्यां हीनो योगी प्रकीर्तितः ।\nतेनाचरित आचारः स एवं तस्य योगदः ॥ ६२॥"
  },
  {
    "text": "अतो योगी महाभाग दण्डहीनः प्रकीर्तितः ।\nवर्णाश्रमविहीनः स ब्रह्मभूतः प्रजायते ॥ ६३॥"
  },
  {
    "text": "स विनायकनामा वै नायकैर्वर्जितः स्वयम् ।\nयोगी तेन समाख्यातः सर्वेषां नायको भवेत् ॥ ६४॥"
  },
  {
    "text": "ब्रह्मणि ब्रह्मभूतश्चेज्जातो योगस्य सेवया ।\nयदि वर्णाश्रमे संस्थो भवति स्वेच्छया मुने ॥ ६५॥"
  },
  {
    "text": "लोकसङ्ग्रहणार्थं स नित्यं धर्मं समाचरेत् ।\nनिःस्पृहो धर्मभोगार्थे मतं तदपि तादृशम् ॥ ६६॥"
  },
  {
    "text": "एतदाश्रममार्गश्च कथितस्ते महामुने ।\nमायया रचितं सर्वं जानीहि भ्रमणात्मकम् ॥ ६७॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nतृतीये खण्डे महोदरचरिते आश्रमधर्मवर्णनं नाम एकोनविंशतितमोऽध्यायः ॥ ३.१९\n३.२० वर्णधर्मप्रकाशो नाम विंशतितमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "नरनारायणावूचतुः ।\nवर्णाश्चत्वार एवं ते स्वस्वधर्मयुता मुने ।\nब्राह्मणः क्षत्रियो वैश्यः श‍ृणु शूद्रः प्रकथ्यते ॥ १॥"
  },
  {
    "text": "व्यभिचारेण तेषां वै वर्णा जाता महामुने ।\nनानाविधा विशेषेण जानीह्यत्र न संशयः ॥ २॥"
  },
  {
    "text": "तत्र ब्राह्मणधर्मं ते कथयामि समासतः ।\nश‍ृणु मायाविनाशार्थं मायारूपं पुरातनम् ॥ ३॥"
  },
  {
    "text": "चतुर्धा ब्राह्मणानां वै वृत्तिः शास्त्रैः प्रकीर्तिता ।\nउञ्छः शिलं तथा शुक्लं मृतं चामृतकं भवेत् ॥ ४॥"
  },
  {
    "text": "अयाचितं च भूमेर्यत् कर्षणं वा वने स्थितिः ।\nतेषां मार्गं प्रवक्ष्यामि श‍ृणुष्व सुसमाहितः ॥ ५॥"
  },
  {
    "text": "गृहीतं कृषिकैर्धान्यं तत्र शिष्टं तदग्रहम् ।\nकणादि तस्य योगेन देहपोषणमाचरेत् ॥ ६॥"
  },
  {
    "text": "अथवा वाणिजादीनां गृहेभ्यो मार्जितं भवेत् ।\nकणादि तस्य योगेन देहपोषणमाचरेत् ॥ ७॥"
  },
  {
    "text": "एका वृत्तिरियं प्रोक्ता द्वितीयां श‍ृणु साम्प्रतम् ।\nभूमेः कर्षणहीनेन वृष्ट्याऽन्नं तत्र जायते ॥ ८॥"
  },
  {
    "text": "तेनैव देहनिर्वाहः कर्तव्यो ब्राह्मणैः सदा ।\nशुक्लवृत्याऽऽचरेद्भैक्ष्यं रागलोभविवर्जितः ॥ ९॥"
  },
  {
    "text": "तेन देहस्य निर्वाहं स कुर्यात्तन्मृतं स्मृतम् ।\nअयाचितेन वा कार्योऽमृतमेतत् प्रकीर्तितम् ॥ १०॥"
  },
  {
    "text": "कृषीवलैः स भूमेर्यत् कर्षणं वा समाचरेत् ।\nतत्र धान्योद्भवे नैव देहपोषणकं चरेत् ॥ ११॥"
  },
  {
    "text": "स्वधर्मः पूर्वभागे ते कथितश्च महामुने ।\nसेवादिवृत्तियोगेन तिष्ठेन्न ब्राह्मणः कदा ॥ १२॥"
  },
  {
    "text": "क्षत्रियाणां च शस्त्रादिधारणेन महामुने ।\nदेहनिर्वाहकः प्रोक्तो न सेवाकारको भवेत् ॥ १३॥"
  },
  {
    "text": "अग्निहोमं च विप्रस्य हस्तेनाऽयं समाचरेत् ।\nसंन्यासं नैव विप्रेश कुर्यात् क्षत्रियजः कदा ॥ १४॥"
  },
  {
    "text": "वैश्योऽपि क्रयकारी वै विक्रयं च तथाऽऽचरेत् ।\nकृषिभिः कर्षणं भूमेर्गवां पालनमादरात् ॥ १५॥"
  },
  {
    "text": "संन्यासधर्महीनश्च सदा तिष्ठेत् स मानद ।\nक्षत्रियाणां विशां विप्र यजनं दानमेव च ॥ १६॥"
  },
  {
    "text": "समाख्यातं त्वध्ययनं न प्रोक्तं याजनादिकम् ।\nअग्निकर्म तथा देवार्चनं ब्राह्मणहस्ततः ॥ १७॥"
  },
  {
    "text": "कारयेद्वैश्यधर्मज्ञः स्वधर्मपालनाय वै ।\nतर्पणं ब्राह्मणास्येन मन्त्रेण तु समाचरेत् ॥ १८॥"
  },
  {
    "text": "एष वैश्यस्य मार्गो वै कथितस्ते द्विजोत्तम ।\nशूद्रस्य तु त्रिवर्णानां सदा सेवा प्रकीर्तिता ॥ १९॥"
  },
  {
    "text": "दासवन्नात्र सन्देह आश्रमो गृहिसंज्ञितः ।\nदानं दद्याद् द्विजायैव पुराणश्रवणं तथा ॥ २०॥"
  },
  {
    "text": "कुर्याद्वेदाक्षरस्यायं न कुर्याच्छ्रवणं कदा ।\nपुराणादिषु देवानामवताराः प्रकीर्तिताः ॥ २१॥"
  },
  {
    "text": "तेषां मूर्तिप्रतिष्ठा वै कृता देवर्षिभिः पुरा ।\nतासां स्पर्शादिकं चैव न कर्तव्यं कदाचन ॥ २२॥"
  },
  {
    "text": "नरादिभिश्च सर्वत्र स्वेच्छया स्थापिता भवेत् ।\nतस्याः स्पर्शश्च कर्तव्यः शूद्रैर्नित्यं महामुने ॥ २३॥"
  },
  {
    "text": "नाममन्त्रेण पूजा वै कर्तव्या स्मरणं तथा ।\nमृत्तिकार्चां समभ्यर्चेन्नाममन्त्रेण वा मुने ॥ २४॥"
  },
  {
    "text": "आवाहनादि प्रारभ्य विसर्गान्तं समाचरेत् ।\nपुराणसम्भवैर्मन्त्रैः श्राद्धतर्पणकादिकम् ॥ २५॥"
  },
  {
    "text": "ब्राह्मणानां मुखैश्चैव शुद्रैः कर्तव्यमादरात् ।\nन पुराणादिसम्भूताः श्लोकास्ते शूद्रजातिभिः ॥ २६॥"
  },
  {
    "text": "पठितव्या महाभाग श्रवणं सम्मतं सदा ।\nअन्त्यजातिभवाः शूद्रास्तैर्नामस्मरणं सदा ॥ २७॥"
  },
  {
    "text": "कर्तव्यं देवमूर्तीनां स्पर्शो नैव कदाचन ।\nपुराणसम्भवैर्मन्त्रैर्न कर्तव्यं महामुने ॥ २८॥"
  },
  {
    "text": "कर्म किञ्चिच्च तैः सर्वैः स्वस्वधर्मपरायणैः ।\nपितॄणां देवतानां चोद्देशं कृत्वा धनादिकम् ॥ २९॥"
  },
  {
    "text": "धान्यं तैः सम्प्रदातव्यमेष मार्गः पुरातनः ।\nस्वस्वधर्मरता एते स्वर्गगामिन एव च ॥ ३०॥"
  },
  {
    "text": "भवन्ति नात्र सन्देहो महाभोगाः सुखे रताः ।\nप्राजापत्यं ब्राह्मणानां क्षत्रियाणां तथैन्द्रकम् ॥ ३१॥"
  },
  {
    "text": "वायवं वैश्यजातीनां गान्धर्वं शूद्रजन्मिनाम् ।\nस्वस्वकर्मरतानां वै पदं प्रोक्तं मनीषिभिः ॥ ३२॥"
  },
  {
    "text": "तत्र ते भोगभोक्तारो भवन्त्यत्र न संशयः ।\nएवं मायामयं स्वल्पं वर्णधर्मप्रकाशनम् ।\nश‍ृणोति यः पठेत्तस्य मायामोहो न विद्यते ॥ ३३॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nतृतीये खण्डे महोदरचरिते वर्णधर्मप्रकाशो नाम विंशतितमोऽध्यायः ॥ ३.२०\n३.२१ देवपितृकर्मवर्णनं नामैकविंशतितमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "नरनारायणावूचतुः ।\nस्त्रीणां धर्मं प्रवक्ष्यावस्तं श‍ृणुष्व महामते ।\nजातमात्रा च सा देवैर्भुज्यते त्रिभिरादरात् ॥ १॥"
  },
  {
    "text": "चन्द्रो गन्धर्वको वह्निर्द्वे द्वे वर्षे महामते ।\nकन्यां भुनक्ति धर्मेण षट् वर्षाणि विभागतः ॥ २॥"
  },
  {
    "text": "तन्मध्ये न प्रदातव्या कन्या कस्मै सुहृज्जनैः ।\nदत्ता चेद्देवताक्षोभो भवेद्वै धर्मनाशनात् ॥ ३॥"
  },
  {
    "text": "सप्ताष्टनवदिग्वर्षवयोयुक्ता सुहृज्जनैः ।\nकन्या नराय दातव्या साधवे कुलजाय वै ॥ ४॥"
  },
  {
    "text": "दशवर्षाधिका कन्या रजोयुक्ता च सम्मता ।\nन दत्ता यदि तन्मध्ये महापापप्रवर्धिनी ॥ ५॥"
  },
  {
    "text": "पदे पदे ब्रह्महत्यां लभन्ते जनकादयः ।\nअतः कन्या प्रदातव्या विधिना स्वर्गदा भवेत् ॥ ६॥"
  },
  {
    "text": "कन्यादानसमं पुण्यं विद्यते न कदाचन ।\nयया वंशः प्रवर्धेत सर्वेभ्यः सुखदायकः ॥ ७॥"
  },
  {
    "text": "रजोदर्शनयुक्ता चेज्जाता स्त्री सा तदा भवेत् ।\nवशगा स्वपतेस्तस्या एव तद्दैवतं मतम् ॥ ८॥"
  },
  {
    "text": "दासीवत्तं पतिं सा वै सम्भजेद्भक्तिसंयुता ।\nवने पतिर्यदा यातस्तदा तमनुगा भवेत् ॥ ९॥"
  },
  {
    "text": "यदि पुत्रादयो बालास्तदा तेषां प्रसन्निधौ ।\nपोषणार्थं भवेच्चैव संस्थिता वनगे पतौ ॥ १०॥"
  },
  {
    "text": "यदि संन्यासधारी चेत् पतिर्भवति भो मुने ।\nतदा स्त्रिया प्रदातव्या तस्मा आज्ञा महामुने ॥ ११॥"
  },
  {
    "text": "यदा गृहस्थितो भर्ता मृतश्चेत् सहगा भवेत् ।\nवनस्थितस्तदा तद्वत् कर्तव्यं सुस्त्रिया किल ॥ १२॥"
  },
  {
    "text": "मृते भर्तरि पत्नी सा गर्भयुक्ता रजस्वला ।\nतदा पत्या न सङ्गच्छेद्विधवाधर्मगा भवेत् ॥ १३॥"
  },
  {
    "text": "चतुर्थे दिवसे शुद्धा भवेत् सा पतिकर्मणि ।\nपञ्चमे दिवसे विप्रादिपूजायां शुचिर्भवेत् ॥ १४॥"
  },
  {
    "text": "विधवा स्त्री सदा विप्र एकभुक्तपरायणा ।\nव्रतादिना स्वदेहं वै शोषयेन्नित्यमादरात् ॥ १५॥"
  },
  {
    "text": "एवमादिः सतीनां वै धर्मो मुख्यः प्रकीर्तितः ।\nश्रवणात् पुण्यदस्तासां भवत्येव महामुने ॥ १६॥"
  },
  {
    "text": "सर्वेषां पितृदेवानां कर्म कर्तव्यमादरात् ।\nमनुजैस्तत्र पितॄणां कर्म सङ्क्षेपतः श‍ृणु ॥ १७॥"
  },
  {
    "text": "अथ श्राद्धममावास्यां प्राप्य कार्यं द्विजोत्तमैः ।\nपिण्डान्वाहार्यकं भक्त्या भुक्तिमुक्तिफलप्रदम् ॥ १८॥"
  },
  {
    "text": "पिण्डान्वाहार्यकं श्राद्धं सङ्क्रमेषु प्रशस्यते ।\nअपराह्णे द्विजातीनां प्रशस्तेनामिषेण वै ॥ १९॥"
  },
  {
    "text": "पूर्णिमाद्या अमान्ता यास्तिथयः कृष्णपक्षके ।\nचतुर्दशीं वर्जयित्वा प्रशस्ताः श्राद्धकर्मणि ॥ २०॥"
  },
  {
    "text": "शस्त्रादिविषयोगैर्ये मृतास्तेषां महामुने ।\nचतुर्दश्यां समाख्यातं श्राद्धं नान्यत्र शस्यते ॥ २१॥"
  },
  {
    "text": "कृष्णपक्षेऽष्टकास्तिस्रः पौषमासादिषु त्रिषु ।\nचतस्रोऽप्यष्टकाः पुण्याः श्राद्धकर्मणि सर्वदा ॥ २२॥"
  },
  {
    "text": "त्रयोदशी समायुक्ता युगादितिथयः स्मृताः ।\nमन्वादितिथयः श्राद्धे प्रशस्ताः पुण्यदा मताः ॥ २३॥"
  },
  {
    "text": "नैमित्तिकमिदं प्रोक्तं व्यतीपाते च वैधृतौ ।\nबान्धवानां मृतानां च दशपिण्डादिकं मुने ॥ २४॥"
  },
  {
    "text": "काम्यानि चैव श्राद्धानि शस्यन्ते ग्रहणादिषु ।\nअयने विषुवे चैव तीर्थे क्षेत्रे त्वनित्यकम् ॥ २५॥"
  },
  {
    "text": "अक्षय्यं वारतिथिषु स्वस्वजन्मदिनेष्वपि ।\nनक्षत्रेषु च सर्वेषु कार्यं श्राद्धं विशेषतः ॥ २६॥"
  },
  {
    "text": "अथवेह सुखप्राप्त्यै पितृलोकसुखाय च ।\nश्राद्धं कामप्रदं प्रोक्तं सर्वदा नित्यवन् मुने ॥ २७॥"
  },
  {
    "text": "गयायामक्षयं श्राद्धं प्रयागेऽमरकण्टके ।\nमयूरेशपुरे चैव काश्यादिषु विशेषतः ॥ २८॥"
  },
  {
    "text": "गायन्ति पितरो गाथां नर्तयन्ति मनीषिणः ।\nएष्टव्या बहवः पुत्राः शीलवन्तो गुणान्विताः ॥ २९॥"
  },
  {
    "text": "तेषां तु समवेतानां यद्येकोऽपि गयां व्रजेत् ।\nगयां प्राप्यानुसर्गेण यदि श्राद्धं समाचरेत् ॥ ३०॥"
  },
  {
    "text": "तारिताः पितरस्तेन स याति परमां गतिम् ।\nवाराहे पर्वते चैव गयायां च विशेषतः ॥ ३१॥"
  },
  {
    "text": "मयूरे च तथा काश्यामष्टवैनायकस्थले ।\nगङ्गाद्वारे प्रभासे च बिल्वके नीलपर्वते ॥ ३२॥"
  },
  {
    "text": "कुरुक्षेत्रे सेतुबन्धे भृगुतुङ्गे महालये ।\nकेदारे फल्गुतीर्थे वै नैमिषारण्यकादिषु ॥ ३३॥"
  },
  {
    "text": "इत्यादिबहुरूपेषु यदि श्राद्धं समाचरेत् ।\nतदा भुक्तिप्रदं प्रोक्तमपवर्गप्रदं भवेत् ॥ ३४॥"
  },
  {
    "text": "चतुर्थी शुक्लकृष्णैवैकादशी रविवासरः ।\nप्रदोषश्च तथा विप्र अष्टमी सर्वसिद्धिदा ॥ ३५॥"
  },
  {
    "text": "नित्यं देवार्चनं प्रोक्तं व्रतादिषु विशेषतः ।\nएवं नानाव्रतादीनां कर्तव्यं सेवनं नरैः ॥ ३६॥"
  },
  {
    "text": "अग्निहोत्रादिमार्गैश्च देवानां सेवनं मतम् ।\nतीर्थादिदानसम्भावैरिष्टापूर्तादिसम्मतम् ॥ ३७॥"
  },
  {
    "text": "एवं दैवं तथा पित्र्यं विविधं कर्म कथ्यते ।\nतदेव ब्रह्मणि प्राज्ञैरर्पितं योगदं भवेत् ॥ ३८॥"
  },
  {
    "text": "इदं मायामयं प्रोक्तं कर्म वर्णाश्रमात्मकम् ।\nमायामोहनिवृत्त्यर्थं रचितं विश्वयोनिना ॥ ३९॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nतृतीये खण्डे महोदरचरिते देवपितृकर्मवर्णनं नामैकविंशतितमोऽध्यायः ॥ ३.२१"
  },
  {
    "text": "३.२२ मान्धातुश्चरित्रकथनं नाम द्वाविंशतितमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "नरनारायणावूचतुः ।\nचतुर्दश मनूनां वै षट्कं यत्ते प्रकीर्तितम् ।\nतैस्तपश्च कृतं घोरं गणेशस्य महात्मनः ॥ १॥"
  },
  {
    "text": "नानामन्त्रजपेनैव नानाध्यानपरायणैः ।\nनिराहारप्रभावेण तोषितस्तैर्गजाननः ॥ २॥"
  },
  {
    "text": "पूर्णवर्षसहस्रेण ययौ विघ्नपतिः प्रभुः ।\nउवाच वृणुत प्राज्ञा वरांस्तान् प्रददाम्यहम् ॥ ३॥"
  },
  {
    "text": "ततस्तैः पूजितो देवः स्तुतश्च विविधैः स्तवैः ।\nबहुत्वान्नैव शक्यं तद्वर्णनं मुनिसत्तम ॥ ४॥"
  },
  {
    "text": "सर्वेषामीप्सितं दत्त्वा ययौ स्वानन्दके पुरे ।\nते सर्वे स्वस्वकर्मज्ञाश्चक्रुः स्वस्वक्रियां मुने ॥ ५॥"
  },
  {
    "text": "मन्वन्तरेष्वतीतेषु तैः पुनश्च गणेश्वरः ।\nआराधितो विशेषेण योगशान्त्यर्थमादरात् ॥ ६॥"
  },
  {
    "text": "क्रमेण ब्रह्मभूतास्ते ययुस्तं गणपं पुनः ।\nएकभावेन योगज्ञा योगाकारं महामुने ॥ ७॥"
  },
  {
    "text": "पुत्राश्च बहवस्तेषां वर्णनं नैव शक्यते ।\nपौत्रादिक्रमभावेन पालिता तैर्वसुन्धरा ॥ ८॥"
  },
  {
    "text": "वैवस्वतेन्तरे प्राप्तेऽधुना तत्र ब्रवीमि ते ।\nश‍ृणु सङ्क्षेपतो विप्र मनुजानां चरित्रकम् ॥ ९॥"
  },
  {
    "text": "मनोस्तु दश पुत्रा वै जाताः पितृसमा मुने ।\nसुद्युम्नः प्रथमस्तेषां ज्येष्ठा कन्या बभूव ह ॥ १०॥"
  },
  {
    "text": "इक्ष्वाकुर्नृगशर्यातिदिष्टा धृष्णः करूषकः ।\nनरिष्यन्तपृषध्रौ च नभगः परिकीर्तिताः ॥ ११॥"
  },
  {
    "text": "नवैते सूर्यवंशे वै शक्रतुल्यपराक्रमाः ।\nज्येष्ठे चन्द्रस्य वंशो वै स्त्रीभावात् सम्बभूव ह ॥ १२॥"
  },
  {
    "text": "सुद्युम्नः स कदाचिद्वै मृगयार्थं वने ययौ ।\nवनेषु सैन्यसंयुक्तो बभ्रामामितविक्रमः ॥ १३॥"
  },
  {
    "text": "दैवयोगेन राजाऽयं ययौ गौरीवनं मुने ।\nतत्र प्रवेशमात्रेण स्त्रीरूपः स बभूव ह ॥ १४॥"
  },
  {
    "text": "शिवेन शैलपुत्र्यर्थं शापितं तद्वनं सदा ।\nमृकण्डदेहज श‍ृणुष्वोग्रं वै तत्र कारणम् ॥ १५॥"
  },
  {
    "text": "गौरीवने भवान्या स नग्नः शम्भुश्च सा तथा ।\nनग्ना रेमे शिवेनैव तया शम्भुश्च मानद ॥ १६॥"
  },
  {
    "text": "एकदा मुनयः श्रेष्ठा वसिष्ठाद्याः समाययुः ।\nदर्शनार्थं महेशस्य तत्र ते विविशुः सुखम् ॥ १७॥"
  },
  {
    "text": "तान् दृष्ट्वा लज्जिता देवी शिवश्चैव महामुने ।\nततस्ते विमुखा जग्मुर्मुनयो लज्जिता भृशम् ॥ १८॥"
  },
  {
    "text": "ततः शिवेन शापो वै दत्तस्तत्र वने मुने ।\nप्रवेशेऽत्र पुमान् सद्यो भवतु स्त्रीस्वरूपधृक् ॥ १९॥"
  },
  {
    "text": "सुद्युम्नस्तत्र सञ्जातो नारीरूपो विशेषतः ।\nशुशुभे यौवनश्रिया स्तनभारभरान्वितः ॥ २०॥"
  },
  {
    "text": "ततस्तत्र बुधो देवश्चन्द्रपुत्रः समाययो ।\nतेन दृष्टा सुरूपा सा नारी मोहकरी मुने ॥ २१॥"
  },
  {
    "text": "साऽपि तं चक्रमे तत्र देवरूपं महाप्रभम् ।\nतेन भुक्ता ययौ स्थानं स्वकीयं लज्जिताऽभवत् ॥ २२॥"
  },
  {
    "text": "तस्यां पुरुरवा जज्ञे चन्द्रवंशधरः प्रभुः ।\nश्राद्धकर्मणि विख्यातो बभूव पितृभक्तितः ॥ २३॥"
  },
  {
    "text": "तदर्थं च वसिष्ठेन गणेशस्य महामनुः ।\nदत्तो विनायकायेति नमोन्तः स्त्रीस्वरूपिणे ॥ २४॥"
  },
  {
    "text": "राजपुत्री वनं गत्वा तताप तप उत्तमम् ।\nशतवर्षैर्गणाध्यक्षस्तां ययौ भक्तिभावतः ॥ २५॥"
  },
  {
    "text": "तया सम्पूजितो ढुण्ढिः स्तुतस्तस्यै वरं ददौ ।\nतया पुरुषभावाय याचितश्च वरः शुभः ॥ २६॥"
  },
  {
    "text": "तथेति तं पुनः सद्यः कृत्वा नरसुरूपिणम् ।"
  },
  {
    "text": "गणेशः स ययौ स्थानं स्वकीयं भक्तवत्सलः ॥ २७॥"
  },
  {
    "text": "सुद्युम्नस्य ततस्तस्य पुत्रा जातास्त्रयो मुने ।\nउत्कलश्च गयश्चैव विनीतश्च महाबलः ॥ २८॥"
  },
  {
    "text": "पुत्रान् स राज्ये संस्थाप्य महातेजा ययौ वनम् ।\nगणेशं योगमार्गेण तोषयामास नित्यदा ॥ २९॥"
  },
  {
    "text": "शान्तियोगधरः सोऽपि बभूव वनसंस्थितः ।\nअन्ते सायुज्यतां प्राप्तो गणेशस्य महाबलः ॥ ३०॥"
  },
  {
    "text": "सुद्युम्ने स्त्रीत्वमापन्ने इलानामधरे मुने ।\nइक्ष्वाकुं राज्यधर्मे तं स्थापयामास वै मनुः ॥ ३१॥"
  },
  {
    "text": "वनं ययौ महाभागो मनुर्वैवस्वतो मुने ।\nसूर्यात् प्राप्य महामन्त्रं जजाप च षडक्षरम् ॥ ३२॥"
  },
  {
    "text": "सूर्येण योगमार्गश्च कथितस्तेन विघ्नपम् ।\nअभजद्योगशान्त्यर्थं सोऽपि शान्तो बभूव ह ॥ ३३॥"
  },
  {
    "text": "नित्यं गणपतिं स्वर्गेऽभजच्चानन्यचेतसा ।\nमहायोगी मनुर्देवं न मुमोच कदाचन ॥ ३४॥"
  },
  {
    "text": "इक्ष्वाकुः पुत्रकामार्थं वसिष्ठस्योपदेशतः ।\nअष्टाक्षरेण मन्त्रेणाऽतोषयद् गणनायकम् ॥ ३५॥"
  },
  {
    "text": "शतवर्षैः प्रसन्नोऽभूद्ददौ तं वरमुत्तमम् ।\nस्तुतः सम्पूजितस्तेन ययौ स्थानं गणेश्वरः ॥ ३६॥"
  },
  {
    "text": "गणेशवरदानेन विकुक्षिस्तस्य चात्मजः ।\nबभूव सर्वमान्यः स तेजस्वी दृढविक्रमः ॥ ३७॥"
  },
  {
    "text": "संस्थाप्य स्वाधिकारे वै राज्ये राजा ययौ वनम् ।\nपुनस्तेन सुमन्त्रेण तोषयामास विघ्नपम् ॥ ३८॥"
  },
  {
    "text": "क्रमेण शान्तिमापन्न इक्ष्वाकुर्ब्रह्मणो मुने ।\nब्रह्मभूतः स्वभावस्थः स्वानन्दे गणपं ययौ ॥ ३९॥"
  },
  {
    "text": "विकुक्षेरभवन् पुत्रा दश पञ्च महामुने ।\nतेषां ज्येष्ठः ककुत्स्थश्च श‍ृणु तस्य विचेष्टितम् ॥ ४०॥"
  },
  {
    "text": "दैत्यैः सन्ताडिता देवाः शरणं तं नृपात्मजम् ।\nययुः सोऽपि महातेजा दैत्यान् योद्धुं समाययौ ॥ ४१॥"
  },
  {
    "text": "तत्रेन्द्रं वृषभं तस्य कृत्वा ककुदि संस्थितः ।\nजघान दैत्यपान् सर्वान् विजयी चाऽभवन्नृपः ॥ ४२॥"
  },
  {
    "text": "ककुत्स्थस्तेन देवेन्द्रैर्नाम्ना सङ्कीर्तितो नृपः ।\nस गणेश्वरभक्तो वै ययौ विघ्नेश्वरं परम् ॥ ४३॥"
  },
  {
    "text": "ततोऽनेनाः पृथुस्तस्माद्विश्वरन्धिश्च तत्सुतः ।\nतस्माच्चन्द्रो महाबाहुस्तस्माच्च युवनाश्वकः ॥ ४४॥"
  },
  {
    "text": "तस्माच्छाबस्तनामाऽभूद् बृहदश्वश्च तत्सुतः ।\nततः कुवलयाश्वश्च पुत्रोऽभूदेव धुन्धुहा ॥ ४५॥"
  },
  {
    "text": "धुन्धुं हत्वा महादैत्यं धुन्धुमारो बभूव ह ।\nधुन्धुमारस्य पुत्रा वै त्रयः प्रोक्ता महामुने ॥ ४६॥"
  },
  {
    "text": "दृढाश्वः कपिलाश्वश्च भद्राश्वश्च महाबलः ।\nदृढाश्वस्य च हर्यश्वो महाबलपराक्रमः ॥ ४७॥"
  },
  {
    "text": "हर्यश्वस्य निकुम्भोऽभून्निकुम्भाद्बर्हणाश्वकः ।\nकृशाश्वश्च रणाश्वश्च द्वौ पुत्रौ तस्य सम्मतौ ॥ ४८॥"
  },
  {
    "text": "कृशाश्वस्य च पुत्रोऽभूद्युवनाश्व इति स्मृतः ।\nस युद्धे देवतुल्यो वै बभूव परमद्युतिः ॥ ४९॥"
  },
  {
    "text": "तेन पुत्रार्थमानन्दान् मुनिभिश्च महात्मना ।\nवरुणस्य कृतो यज्ञस्तत्र तैर्मन्त्रितं जलम् ॥ ५०॥"
  },
  {
    "text": "रात्रौ राजा पपौ विप्र तृषितो दैवयोगतः ।\nब्राह्मणैश्च तदा पृष्टं केन पीतं जलं महत् ॥ ५१॥"
  },
  {
    "text": "राज्ञा पीतं विदित्वा ते विस्मिता ब्राह्मणास्ततः ।\nऊचुस्तं राजशार्दूलं किं कृतं च त्वया प्रभो ॥ ५२॥"
  },
  {
    "text": "तवोदरे तथा गर्भो भविष्यति न संशयः ।"
  },
  {
    "text": "एवमुक्त्वा च ते यज्ञं पूर्णं कृत्वा ययुः स्थलम् ॥ ५३॥"
  },
  {
    "text": "उदरे युवनाश्वस्य गर्भः संववृधे मुने ।\nसम्पूर्णे तत्र देवेन्द्रो गर्भे तस्य महात्मनः ॥ ५४॥"
  },
  {
    "text": "विदार्य जठरं सद्यः पूर्ववत्तं चकार ह ।\nकं धास्यति कुमारोऽयं तत्रेन्द्रस्तानुवाच ह ॥ ५५॥"
  },
  {
    "text": "मां धास्यति ततस्तेन मान्धाता कथितो द्विजैः ।\nइन्द्रेण वर्धितः सोऽपि रराज परमद्युतिः ॥ ५६॥"
  },
  {
    "text": "स तु सर्वान् वशे कृत्वा सार्वभौमो बभूव ह ।\nअव्याहतगतिर्लोके देवतुल्यो विशेषतः ॥ ५७॥"
  },
  {
    "text": "गुणा वर्णयितुं शक्या मान्धातुर्न महात्मनः ।\nस एव गणराजं तमभजन्नित्यमादरात् ॥ ५८॥"
  },
  {
    "text": "वसिष्ठाद्योगमाश्रित्य योगिवन्द्यो बभूव ह ।\nपुरुकुत्सः सुतस्तस्य संस्थाप्य स वनं ययौ ॥ ५९॥"
  },
  {
    "text": "गणेशभक्तिं वै तत्र चकारांऽते लयं ययौ ।\nस्वानन्दे गणपे विप्र ब्रह्मभूतः स्वभावतः ॥ ६०॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nतृतीये खण्डे महोदरचरिते मान्धातुश्चरित्रकथनं नाम द्वाविंशतितमोऽध्यायः ॥ ३.२२\n३.२३ अम्बरीषचरितं नाम त्रयोविंशतितमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुनिरुवाच ।\nमनोर्वंशे महाभागोंऽबरीषश्च बभूव यः ।\nएकादशीव्रती नित्यं वदतं तस्य चेष्टितम् ॥ १॥"
  },
  {
    "text": "नरनारायणावूचतुः ।\nमनोर्वंशेंऽत्यपुत्रोऽभूदम्बरीषः प्रतापवान् ।\nनित्यं विष्णुं स्वभावेनाऽभजच्चानन्यमानसः ॥ २॥"
  },
  {
    "text": "एकादशीव्रतेनैव तोषयामास माधवम् ।\nततो बहुगते काले द्वादश्यां तं ययौ मुनिः ॥ ३॥"
  },
  {
    "text": "दुर्वासाः क्रोधशाली चातिथिः पारणकेऽभवत् ।\nतं प्रणम्य स राजर्षिरुवाच प्रकृताञ्जलिः ॥ ४॥"
  },
  {
    "text": "भगवन् स्वल्पकालस्था द्वादशी मे च पारणे ।\nव्रतसाधनकार्यार्थं प्रार्थयामि महामुने ॥ ५॥"
  },
  {
    "text": "स्वल्पकालेन सन्ध्यादि कृत्वाऽऽगन्तव्यमादरात् ।\nतथेति नृपतिं विप्र उक्त्वा तीर्थं जगाम ह ॥ ६॥"
  },
  {
    "text": "तत्र शीघ्रतया तेन कृतं सन्ध्यादिकं मुने ।\nतथापि कालयोगेन द्वादशी प्रगता ततः ॥ ७॥"
  },
  {
    "text": "मुहूर्तमात्रकालस्योत्क्रमणं तेन वै कृतम् ।\nनृपेण पलमात्रा सा द्वादशी साधिताऽभवत् ॥ ८॥"
  },
  {
    "text": "विष्णुतीर्थं ततस्तेन भक्षितं व्रतसिद्धये ।\nपश्चादतिथिराजस्य प्रतीक्षामकरोन्नृपः ॥ ९॥"
  },
  {
    "text": "ततः शीघ्रतया तत्र दुर्वासाः प्रययौ मुने ।\nराज्ञा तस्मै स्ववृत्तान्तः कथितो विस्तरेण ह ॥ १०॥"
  },
  {
    "text": "श्रुत्वा स कुपितोऽत्यन्तं दुर्वासास्तं शशाप ह ।\nनिमन्त्र्य मां त्वया राजन् प्रकृतं पारणं कथम् ॥ ११॥"
  },
  {
    "text": "अतस्त्वं फलहीनो वै भविष्यसि न संशयः ।\nएवमुक्त्वा जगामाऽसौ दुर्वासाः स्वेच्छया चरन् ॥ १२॥"
  },
  {
    "text": "ततः सोऽपि नृपोऽत्यन्त दुःखितः संस्थितोऽभवत् ।\nउपोषणसमायुक्तः स्वगृहे तं प्रतीक्षयन् ॥ १३॥"
  },
  {
    "text": "अतिथिं त्वागतं त्यक्त्वा कथं कुर्वे हि भोजनम् ।"
  },
  {
    "text": "निमन्त्र्य तं विशेषेण जपध्यानपरायणः ॥ १४॥"
  },
  {
    "text": "गते संवत्सरे तत्राऽऽजगाम मुनिनारदः ।\nप्रपूज्य सर्ववृत्तान्तं कथयामास तं नृपः ॥ १५॥"
  },
  {
    "text": "ततस्तं नारदः प्राह श‍ृणु राजन् महामते ।\nजलभक्षणमात्रेण पारणं च त्वया कृतम् ॥ १६॥"
  },
  {
    "text": "तेनोपोषणयुक्तेन त्वया धर्मः प्रपालितः ।\nद्वादशी व्रतगा पूर्णा साधिता व्रतसिद्धये ॥ १७॥"
  },
  {
    "text": "अपराधविहीनस्य तवाऽयं विघ्न उत्थितः ।\nदुर्वासाः कोपसंयुक्तो जगाम क्षुधितो गृहात् ॥ १८॥"
  },
  {
    "text": "अतस्त्वं विघ्नराजं तं भज यत्नेन मानद ।\nतेन विघ्नविहीनश्च भविष्यसि न संशयः ॥ १९॥"
  },
  {
    "text": "विष्णुना प्रेषितोऽहं वै त्वदर्थं नृपसत्तम ।\nसर्वेषामादिरूपोऽयमन्ते सोऽपि गणेश्वरः ॥ २०॥"
  },
  {
    "text": "शिवविष्ण्वादयस्तस्य गणाः प्रोक्ता न संशयः ।\nतेन संस्थापिताः सर्वे नानाकार्येषु भूमिप ॥ २१॥"
  },
  {
    "text": "चित्तं बुद्धिस्वरूपं यत्तत्र चिन्तामणिः स्थितः ।\nतं गच्छ शरणं वत्स पतिं बुद्धेर्विशेषतः ॥ २२॥"
  },
  {
    "text": "त्यक्त्वा सिद्धिपतिं देवं सिद्धिमिच्छति दुर्मतिः ।\nतस्यासिद्धिर्भवेन्नित्यं सर्वत्राऽत्र न संशयः ॥ २३॥"
  },
  {
    "text": "एवमुक्त्वा मुनिस्तस्मै ददौ मन्त्रं षडक्षरम् ।\nमहाविष्णुर्जपति यं ततः सोंऽतर्हितोऽभवत् ॥ २४॥"
  },
  {
    "text": "अम्बरीषस्तदारभ्य विघ्नेशं शरणं गतः ।\nजजाप मन्त्रराजं तं पूजयित्वा विनायकम् ॥ २५॥"
  },
  {
    "text": "विष्णोर्गणेशस्य चैवाभेदस्तेन समाश्रितः ।\nगणेशस्य चतुर्धा सा मूर्तिः सर्वत्र दृश्यते ॥ २६॥"
  },
  {
    "text": "ततो दुर्वाससो विप्र मनश्चञ्चलतां गतम् ।\nदयया स्वयमेवासावम्बरीषं जगाम ह ॥ २७॥"
  },
  {
    "text": "समागतं मुनीन्द्रं तं दृष्ट्वा विस्मितमानसः ।\nप्रणम्यादावम्बरीषोऽपूजयद् भक्तिसंयुतः ॥ २८॥"
  },
  {
    "text": "ततस्तं नृपशार्दूलं जगाद मुनिसत्तमः ।\nदुर्वासा विनयेनैव युक्तं परमहर्षितः ॥ २९॥"
  },
  {
    "text": "दुर्वासा उवाच ।\nक्षमस्वैनं मेऽपराधं साहसं नृपसत्तम ।\nअपराधविहीनं त्वामशपं क्रोधसंयुतः ॥ ३०॥"
  },
  {
    "text": "त्वं तु साधुस्वभावेन संस्थितः स्वगृहे नृप ।\nउपोषणसमायुक्तस्तेन सर्वं जितं त्वया ॥ ३१॥"
  },
  {
    "text": "मां त्यक्त्वा जलपानेन पारणं यत्त्वया कृतम् ।\nसैव निष्फलरूपैकादशी तव भविष्यति ॥ ३२॥"
  },
  {
    "text": "अन्याः फलयुताः सर्वास्ते भवन्तु नृपोत्तम ।\nएवमुक्त्वा स तेनैव बुभुजे मुनिसत्तमः ॥ ३३॥"
  },
  {
    "text": "तमनुगृह्य दुर्वासा ययौ स्वस्याश्रमं शुभम् ।\nअम्बरीषस्ततो देवं गणेशमभजत् सदा ॥ ३४॥"
  },
  {
    "text": "तस्मात्पुत्राः समुत्पन्नास्तत्र ज्येष्ठं प्रतापवान् ।\nराज्ये नृपोत्तमस्तं स स्थापयित्वा वनं ययौ ॥ ३५॥"
  },
  {
    "text": "भक्त्या गणपतिं तत्राऽभजच्चानन्यचेतसा ।\nकालेनांऽते गणेशानं ययौ योगेन तत्त्वतः ॥ ३६॥"
  },
  {
    "text": "अम्बरीषस्य पठति चित्रं यच्च श‍ृणोति यः ।\nचरित्रं तस्य भक्तिश्च मुक्तिर्भवति शाश्वती ॥ ३७॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nतृतीये खण्डे महोदरचरिते अम्बरीषचरितं नाम त्रयोविंशतितमोऽध्यायः ॥ ३.२३\n३.२४ मुचुकुन्दचरितं नाम चतुर्विंशतितमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "नरनारायणावूचतुः ।\nपुरुकुत्सस्य दायादावभूतां तु महाबलौ ।\nअम्बरीषो महाभागो मुचुकुन्दस्तथाऽपरः ॥ १॥"
  },
  {
    "text": "अम्बरीषः स्वराज्यं वै कृत्वा गणपतिं ययौ ।\nतपस्तप्त्वा सुविपुलं पुत्रे राज्यं निधाय च ॥ २॥"
  },
  {
    "text": "चकार मुचुकुन्दः स राजर्षिर्राज्यमुत्तमम् ।\nधर्मयुक्तो महातेजाः शक्रतुल्यपराक्रमः ॥ ३॥"
  },
  {
    "text": "कदाचिद्देवदैत्यानां युद्धं जातं महाद्भुतम् ।\nतत्र देवा जिताः सर्वे दैत्यैः परमदारुणैः ॥ ४॥"
  },
  {
    "text": "मुचुकुन्दं ततो देवाः शरणं जग्मुरादरात् ।\nततस्तेन महादैत्या हताः शस्त्रबलेन वै ॥ ५॥"
  },
  {
    "text": "तत्र युद्धप्रसङ्गेन कालो विप्र गतो बहुः ।\nयुगातिक्रमणं तेन प्राप्तं तस्य महात्मनः ॥ ६॥"
  },
  {
    "text": "युगभेदं निरीक्ष्याऽसौ देवान् सर्वानुवाच ह ।\nज्ञानं दातव्यमाद्यं मे भवद्भिरधुना परम् ॥ ७॥"
  },
  {
    "text": "ततस्ते दैवताः सर्वे जगुः परमभाविताः ।\nअधुना पर्वतद्रोण्यां निद्रायुक्तो भव प्रभो ॥ ८॥"
  },
  {
    "text": "नृप त्वां यो नरस्तत्र कश्चिदुत्थापयिष्यति ।\nस एव मरणं सद्यः प्राप्नोतु त्वत्समीपगः ॥ ९॥"
  },
  {
    "text": "तत्र ते वासुदेवस्य दर्शनं प्रभविष्यति ।\nस एव ज्ञानसन्दाता महायोगी नृपोत्तम ॥ १०॥"
  },
  {
    "text": "ययावुवाचैव वनं तान् तथेति महाबलः ।\nस गन्धमादनद्रोण्यां सुष्वाप च नृपोत्तमः ॥ ११॥"
  },
  {
    "text": "ततो बहुगते काले वसुदेवसुतोऽभवत् ।\nविष्णुः साक्षान् महायोगी तपसाऽऽराधितो मुने ॥ १२॥"
  },
  {
    "text": "कंसं हत्वा महावीरं मथुरायां स्थितोऽभवत् ।\nकंसस्य श्वशुरोऽत्यन्तं क्रोधयुक्तो बभूव ह ॥ १३॥"
  },
  {
    "text": "जरासन्धो ययौ तत्र युद्धार्थं सैन्यसंयुतः ।\nराजभिः शाल्वकाद्यैश्च संवृतो वीरसत्तमैः ॥ १४॥"
  },
  {
    "text": "त्रयोविंशतिरेतस्याऽक्षौहिण्यश्च बलं बभौ ।\nतन्ममर्द महातेजाः कृष्णः सङ्कर्षणान्वितः ॥ १५॥"
  },
  {
    "text": "पलायत ततो राजा गतः स्थानं पुनर्ययौ ।\nतावत् सन्यैन संयुक्तो भवदेवं पराजितः ॥ १६॥"
  },
  {
    "text": "एवं महाबलः सप्त दश वारं समागतः ।\nजरासन्धस्ततो राजा न यशः प्राप दुःखितः ॥ १७॥"
  },
  {
    "text": "तदा तेनाऽपि विप्रेन्द्र यवनाधिपतिः खलः ।\nसहायार्थं धृतः पक्षे स कालयवनाभिधः ॥ १८॥"
  },
  {
    "text": "स वै यवनराजश्च यादवानां विनाशकृत् ।\nगर्गशापात् समुद्भूत आययौ मथुरां मुने ॥ १९॥"
  },
  {
    "text": "तमागतं परिज्ञाय मायया निर्ममे स्वयम् ।\nद्वारकां जलधौ कृष्णस्तत्र चिक्षेप यादवान् ॥ २०॥"
  },
  {
    "text": "ततो यवनराजस्य समीपे स समागतः ।\nदर्शयित्वा तथाऽऽत्मानं वासुदेवः पलायत ॥ २१॥"
  },
  {
    "text": "नारदेन च कृष्णस्य चिह्नानि कथितानि वै ।\nयवनेन्द्राय तैः कृष्णं ज्ञात्वा सन्धावितोऽभवत् ॥ २२॥"
  },
  {
    "text": "अभर्त्सयन् महात्मानं कृष्णकालसमः स्वयम् ।\nयवनः किं यदोर्वंशे लाञ्छनप्रद धावसि ॥ २३॥"
  },
  {
    "text": "ततः कृष्णो गतस्तत्र यत्र सुष्वाप वै नृपः ।\nमुचुकुन्दः स तं त्यक्त्वा गुहान्तरगतोऽभवत् ॥ २४॥"
  },
  {
    "text": "यवनेन्द्रेण सुप्तोऽसौ दृष्टस्तं स्वपदाऽहनत् ।\nकिं सुप्तोऽसि च निर्लज्ज कुरु युद्धं मया सह ॥ २५॥"
  },
  {
    "text": "बोधितो यवनेनैवं मुचुकुन्दः प्रतापवान् ।\nतस्य नेत्रोद्भवो वह्निर्यवनं स ददाह च ॥ २६॥"
  },
  {
    "text": "एवं तं कालयवनं हतं दृष्ट्वा जनार्दनः ।\nआययौ नृपनाथं तं हर्षनिर्भरमानसः ॥ २७॥"
  },
  {
    "text": "तमागतं समादृष्ट्वा मुचुकुन्दो ननाम च ।\nउवाच भक्तिसंयुक्तः कृष्णं योगीश्वरं मुने ॥ २८॥"
  },
  {
    "text": "मुचुकुन्द उवाच ।\nदेवैः सङ्कथितं कृष्ण ममैतदभवत् प्रभो ।\nअधुना ज्ञानमार्गं वै कथयस्व कृपानिधे ॥ २९॥"
  },
  {
    "text": "मुचुकुन्दस्य वाक्यं स श्रुत्वा हर्षसमन्वितः ।\nजगाद तं महाभागं कृष्णः परमयोगवित् ॥ ३०॥"
  },
  {
    "text": "श्रीकृष्ण उवाच ।\nअहं गणेश्वरः पूर्णो न भिन्नश्च महामते ।\nएतदेव परं ज्ञानं संज्ञातव्यं त्वया नृप ॥ ३१॥"
  },
  {
    "text": "त्यक्त्वा पञ्चविधं चित्तं तदैश्वर्यं च मोहदम् ।\nयोगेन ब्रह्मणि प्रोक्तं गणेशस्त्वं भविष्यसि ॥ ३२॥"
  },
  {
    "text": "चित्तरूपा महाबुद्धिर्मोहरूपा च भूमिप ।\nसिद्धिर्गणपतेर्माये तत्र बिम्बं स्थितं च यत् ॥ ३३॥"
  },
  {
    "text": "तदेव गणनाथोऽयं पश्य तं योगसेवया ।\nचित्ते चिन्तामणिं भूप त्यक्त्वा बिम्बभवं भ्रमम् ॥ ३४॥"
  },
  {
    "text": "गकारात्मकरूपां वै सिद्धिं जानीहि मानद ।\nणकाररूपिकां बुद्धिं तयोः स्वामी गणेश्वरः ॥ ३५॥"
  },
  {
    "text": "तं भजस्व महाभाग तेन शान्तिमवाप्स्यसि ।\nज्ञानं गुह्यतमं प्रोक्तं मया ते नृपसत्तम ॥ ३६॥"
  },
  {
    "text": "एवमुक्त्वा महायोगी कृष्णस्तेन प्रपूजितः ।\nआगत्य मथुरायां स जघान यवनान् प्रभुः ॥ ३७॥"
  },
  {
    "text": "जरासन्धं समागत्य धावितो रामसंयुतः ।\nवञ्चयित्वा ययौ तं स द्वारकायां महामुने ॥ ३८॥"
  },
  {
    "text": "मुचुकुन्दश्च राजर्षिः साधयामास यत्नतः ।\nकृष्णेन कथितं योगं तेन शान्तिं जगाम ह ॥ ३९॥"
  },
  {
    "text": "ततो भ्रमन् स राजेन्द्रः पृथिव्यां यत्र तत्र च ।\nगणेशमभजत् भक्त्या तं प्राणान्तं महायशाः ॥ ४०॥"
  },
  {
    "text": "मुचुकुन्दस्य यो मर्त्यश्चरितं श‍ृणुयात् परम् ।\nपठेत्तस्मै तु सर्वं स प्रदद्याद्गणपः प्रभुः ॥ ४१॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nतृतीये खण्डे महोदरचरिते मुचुकुन्दचरितं नाम चतुर्विंशतितमोऽध्यायः ॥ ३.२४\n३.२५ सगरभगीरथचरितं नाम पञ्चविंशतितमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "नरनारायणावूचतुः ।\nअम्बरीषस्य पुत्रोऽभूद्यौवनाश्वो परः स्मृतः ।\nहरितो यौवनाश्वस्य हारितस्तु सुतोऽभवत् ॥ १॥"
  },
  {
    "text": "पुरुकुत्सस्य पुत्रोऽभूत्त्रसद्दस्युस्ततोऽभवत् ।\nअनरण्यस्तस्य पुत्रो हर्यश्वः साधुसम्मतः ॥ २॥"
  },
  {
    "text": "अरुणस्तत्सुतः सूर्यवरात् प्रोक्तः समुद्भवः ।\nतस्य पुत्रोऽभवत् सत्यव्रतो विद्वान् महाशयाः ॥ ३॥"
  },
  {
    "text": "स एवाऽभूत्त्रिशङ्क्वाख्यो देहभृत् स्वर्गर्लोकगः ।\nतस्य पुत्रो हरिश्चन्द्रः सर्वधर्मपरायणः ॥ ४॥"
  },
  {
    "text": "विश्वामित्राच्च विघ्नेशं ज्ञात्वा गाणेशकोऽभवत् ।\nस्वानन्दे गणनाथं सोंऽते जगाम महायशाः ॥ ५॥"
  },
  {
    "text": "रोहितस्तस्य पुत्रोऽभूद्धरितो वै ततोऽभवत् ।\nचम्पस्तस्मात् सुदेवोऽतो विजयो भरुकस्ततः ॥ ६॥"
  },
  {
    "text": "ततो वृकस्ततो बाहुः सगरस्तस्य चात्मजः ।\nसगरस्याऽपि भार्ये द्वे प्रभा भानुमती तथा ॥ ७॥"
  },
  {
    "text": "ताभ्यामाराधितो योगी भृगुः परमपावनः ।"
  },
  {
    "text": "पुत्रार्थं स ददौ ताभ्यां वरं पुत्रप्रदं परम् ॥ ८॥"
  },
  {
    "text": "षष्टिसाहस्रपुत्रा वै वृताश्च प्रभया ततः ।\nएकं वंशधरं भानुमती वव्रे महामुने ॥ ९॥"
  },
  {
    "text": "भृगोः प्रसादयोगेन भानुमत्यां समुद्भवः ।\nअसमञ्जसनामा वै पुत्रो वंशधरो मुने ॥ १०॥"
  },
  {
    "text": "स तु योगयुतः सर्वान् शिशून् धृत्वा महायशाः ।\nचिक्षेप शरयूमध्ये बालो बालविनाशकृत् ॥ ११॥"
  },
  {
    "text": "वनं ययौ ततः पित्रा स सन्त्यक्तो महामुने ।\nजीवयित्वा शिशून् सर्वान् योगी मायाबलेन वै ॥ १२॥"
  },
  {
    "text": "तस्य पुत्रः समुत्पन्नोंऽशुमान् धर्मपरायणः ।\nप्रभायां षष्टिसाहस्रं पुत्राणां प्रबभूव ह ॥ १३॥"
  },
  {
    "text": "सगरेण ततो यज्ञा अश्वमेधाः कृता बलात् ।\nशतसङ्ख्याः प्रमाणेन तत्रेन्द्रः क्षुभितोऽभवत् ॥ १४॥"
  },
  {
    "text": "अन्त्ये यज्ञे समारब्धे मायया च सुराधिपः ।\nअश्वं सङ्गृह्य पाताले स्थापयामास सन्निधौ ॥ १५॥"
  },
  {
    "text": "कपिलस्य ततस्तत्र पुत्राश्च सगरस्य ये ।\nकुपितास्ते सहस्राणां षष्टिः परमदुर्जयाः ॥ १६॥"
  },
  {
    "text": "अश्वपादं प्रपश्यद्भिर्भूमिमध्ये विचक्षणैः ।\nततस्तैः खनिता भूमिः सर्वत्र बलसंयुतैः ॥ १७॥"
  },
  {
    "text": "तैऽस्तु संवर्धितो विप्र समुद्रो लवणात्मकः ।\nतेन सागरनामाऽभूत्तदारभ्य स्वकर्मणा ॥ १८॥"
  },
  {
    "text": "तमश्वराजं ददृशुश्चरन्तं कपिलान्तिके ।\nतं चौरं सागरा ज्ञात्वा हन्तुं शस्त्राणि सन्दधुः ॥ १९॥"
  },
  {
    "text": "कपिलक्रोधवह्नौ ते भस्मीभूता बभूविरे ।\nसगरा हर्षितस्तेन स प्रतापी पुरन्दरः ॥ २०॥"
  },
  {
    "text": "नारदात् सगरो ज्ञात्वांऽशुमन्तं पौत्रकं ततः ।\nप्रेषयामास तं विप्रं ननाम स महाद्युतिः ॥ २१॥"
  },
  {
    "text": "स्तुतः सम्पूजितस्तेन कपिलः प्रददौ हयम् ।\nसङ्गृह्य स ययौ विप्र सगरं स्वपितामहम् ॥ २२॥"
  },
  {
    "text": "ततश्चकार तं यज्ञं सम्पूर्णं त्वश्वमेधकम् ।\nययौ राज्येऽभिषिच्याऽसौ वनं पौत्रं महायशाः ॥ २३॥"
  },
  {
    "text": "गुरोः प्राप्य महामन्त्रं गाणेशं योगशान्तिदम् ।\nसाधयित्वा स वै योगी बभूव परमद्युतिः ॥ २४॥"
  },
  {
    "text": "अनन्यमनसा देवं गणेशमभजन्नृपः ।\nअन्ते स गणपं विप्र ययौ ब्रह्मपरायणः ॥ २५॥"
  },
  {
    "text": "अंशुमान् कपिलाच्चैव ज्ञानं प्राप्य महायशाः ।\nगणेशमभजन्नित्यं गाणपत्यस्वभावतः ॥ २६॥"
  },
  {
    "text": "तस्य पुत्रो दिलीपश्च दिलीपात्तु भगीरथः ।\nदिलीपोऽन्यस्य राज्ये तं ययौ विघ्नेशमुत्तमम् ॥ २७॥"
  },
  {
    "text": "ततो भगीरथो राजा दिलीपस्थापितः स वै ।\nपालयामास सम्पूर्णं राज्यं सद्धर्मभावतः ॥ २८॥"
  },
  {
    "text": "एकदा नारदस्तत्र जगाम नृपतिं मुने ।\nपूजितस्तेन होवाच नृपं वचनमुत्तमम् ॥ २९॥"
  },
  {
    "text": "नारद उवाच ।\nभगीरथ महाभाग श‍ृणु मे वचनं हितम् ।\nतव ब्राह्मणसङ्क्रोधाद्दग्धाश्च प्रपितामहाः ॥ ३०॥"
  },
  {
    "text": "विप्रक्रोधेन दग्धा ये गतिस्तेषां न विद्यते ।\nअतस्त्वं च महाराज कुरु तेषां हितं परम् ॥ ३१॥"
  },
  {
    "text": "स्वर्णदीं त्वं समानीय प्लावयस्व च तान् जलैः ।\nस्वर्गवासिन एवं ते प्रभविष्यन्ति पूर्वजाः ॥ ३२॥"
  },
  {
    "text": "एवमुक्त्वा महायोगी नारदो गणपं स्मरन् ।"
  },
  {
    "text": "ययौ स्वर्गं ततो विप्र राजा सन्दुःखितोऽभवत् ॥ ३३॥"
  },
  {
    "text": "प्रधानेषु स्वकीयं तद्राज्यं त्यक्त्वा वनं ययौ ।\nतपसाऽऽराधयामास स्वर्णदीं च भगीरथः ॥ ३४॥"
  },
  {
    "text": "पूर्णे वर्षशते चैव तं ययौ स्वर्गवाहिनी ।\nवरेण च्छन्दयामास राजानं भक्तिसंयुतम् ॥ ३५॥"
  },
  {
    "text": "पूजयामास तां देवीं स्तुत्वा च विविधैः स्तवैः ।\nप्रतापवान् जगादाऽसौ भूमिपः स भगीरथः ॥ ३६॥"
  },
  {
    "text": "भगीरथ उवाच ।\nयदि तुष्टा महाभागे तदा मे प्रपितामहान् ।\nप्लावयस्व महीसंस्था सा तथेति तमब्रवीत् ॥ ३७॥"
  },
  {
    "text": "मदीयमुग्रवेगं सन्धारणार्थं महामते ।\nपात्रं पश्य महाभागाऽऽगमिष्यामि महीतलम् ॥ ३८॥"
  },
  {
    "text": "तथेति स महीपालः पूजयामास शङ्करम् ।\nवर्षेणैकेन तं शम्भुः प्रसन्नो वरदोऽभवत् ॥ ३९॥"
  },
  {
    "text": "स्वर्णदीं धारयस्व त्वं यदि तुष्टोऽसि शङ्कर ।\nतथेति शिव ऊचे तं सस्मार स महानदीम् ॥ ४०॥"
  },
  {
    "text": "आगतां तां तदा प्राह पत देवि महीतले ।\nधारयिष्यति ते वेगं शङ्करः करुणानिधिः ॥ ४१॥"
  },
  {
    "text": "स्वर्गङ्गा गर्वयुक्ता च तथेति शिवमस्तके ।\nपपात सैव धाराभिः सहस्रेण समन्ततः ॥ ४२॥"
  },
  {
    "text": "शिवमस्तकमाप्लाव्य गमिष्यामि रसातलम् ।\nइति सन्धार्य मनसि महावेगयुता ययौ ॥ ४३॥"
  },
  {
    "text": "तस्या गर्वं परिज्ञाय शङ्करेण स्वमायया ।\nजटायां गोपिता देवी तत्र बभ्राम वै नदी ॥ ४४॥"
  },
  {
    "text": "नान्तं जगाम शम्भोः सा जटायास्तं नमाम वै ।\nततः शिवेन राजार्थे मोचिता धरणीं ययौ ॥ ४५॥"
  },
  {
    "text": "तत्र जन्हुं महीपालं ददर्श स्वर्गवाहिनी ।\nतं तपन्तं तपो घोरं जगाद चल तापस ॥ ४६॥"
  },
  {
    "text": "नोचेत्त्वां प्लावयिष्यामि स जगाद न तां यदा ।\nतदा सा क्रोधसंयुक्ता प्लावितुं तं समाययौ ॥ ४७॥"
  },
  {
    "text": "तामागतां समाज्ञाय क्रोधयुक्तो महीपतिः ।\nतपोबलेन तां पीत्वा सन्तस्थौ तपसि प्रभुः ॥ ४८॥"
  },
  {
    "text": "ततो भगीरथस्तं प्रणनामाऽथ महायशाः ।\nप्रार्थितः स मुमोचाऽपि स्वोरुं भित्वा ततो नदीम् ॥ ४९॥"
  },
  {
    "text": "तस्य पुत्रीत्वमापन्ना जाह्नवी तेन कथ्यते ।\nपुनः सा वेगसंयुक्ता प्लावयामास सागरान् ॥ ५०॥"
  },
  {
    "text": "विमानवरमारूढास्ते भगीरथसन्निधौ ।\nते गताः स्वर्गलोके च जलस्पर्शेन तत्क्षणात् ॥ ५१॥"
  },
  {
    "text": "राज्ञा भगीरथेनैवं पूजिता स्वर्गवाहिनी ।\nपुत्रीभावेन सङ्क्लृप्ताऽभवत् भागीरथी ततः ॥ ५२॥"
  },
  {
    "text": "एवं भगीरथोऽसौ प्रभावयुक्तः प्रतापवान् ।\nभगीरथसुतोऽप्यासीच्छ्रुतो नाम महीपतिः ॥ ५३॥"
  },
  {
    "text": "संस्थाप्य स्वपदे राज्ये स ययौ वनमुत्तमम् ।\nवसिष्ठात् स विदित्वा च योगं गाणेशकं मुने ॥ ५४॥"
  },
  {
    "text": "साधयित्वा स वै राजा गाणपत्यो बभूव ह ।\nअन्ते जगाम गाणेशसायुज्यं योगसेवया ॥ ५५॥"
  },
  {
    "text": "इदं भगीरथाऽऽख्यानं यः श‍ृणोति नरोत्तमः ।\nपठेद्वा तस्य भो विप्र भुक्तिमुक्तिप्रदं भवेत् ॥ ५६॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nतृतीये खण्डे महोदरचरिते सगरभगीरथचरितं नाम पञ्चविंशतितमोऽध्यायः ॥ ३.२५\n३.२६ रामचन्द्रचरितं नाम षड्विंशतितमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "नरानरायणावूचतुः ।\nश्रुतस्य चैव नाभाख्यः पुत्रस्तस्य बभूव ह ।\nसिन्धुद्वीपस्ततो जज्ञे ज्ञानी पुत्रो महायशाः ॥ १॥"
  },
  {
    "text": "अयुतायुः सुतस्तस्य ततो य ऋतुपर्णकः ।\nस वै नलसखस्तस्मादश्वविद्यापरायणः ॥ २॥"
  },
  {
    "text": "सर्वकामस्ततो जज्ञे तस्माज्जातः सुदासकः ।\nसौदासस्तस्य पुत्रोऽभूत् ख्यातः कल्माषपादकः ॥ ३॥"
  },
  {
    "text": "कल्माषपादक्षेत्रे वै वसिष्ठो मुनिसत्तमः ।\nअश्मकं जनयामास चेक्ष्वाकुकुलवर्धकम् ॥ ४॥"
  },
  {
    "text": "अश्मकस्य च पुत्रोऽभून्मूलको नाम पार्थिवः ।\nस हि रामभयाद्राजा वनं प्राप्य सुदुःखितः ॥ ५॥"
  },
  {
    "text": "तत्र नारीस्वरूपः सन्नारीभिः परिरक्षितः ।\nनारीकवचनामाऽभूत् कर्मणा तेन भो मुने ॥ ६॥"
  },
  {
    "text": "तस्माच्छतरथश्चैलविलो जज्ञे च तत्सुतः ।\nततो विश्वसहस्तस्मात् खट्वाङ्गो ढुण्ढिमाप्तवान् ॥ ७॥"
  },
  {
    "text": "दीर्घबाहुस्ततस्तस्माद्रघुस्तस्मादजोऽभवत् ।\nपुत्रो दशरथस्तस्य कश्यपांशः स वै स्मृतः ॥ ८॥"
  },
  {
    "text": "तस्य भार्यात्रयं चासीद्रूपेणाप्रतिमं मुने ।\nकौसल्या चैव कैकेयी सुमित्रा धर्मसंयुता ॥ ९॥"
  },
  {
    "text": "यौवने प्रगते प्राप न राजा पुत्रमुत्तमम् ।\nनानायत्नं चकाराऽसौ व्रततीर्थादिकं मुने ॥ १०॥"
  },
  {
    "text": "ततो वसिष्ठं विप्रेशं सस्त्रीकः शरणं ययौ ।\nप्रधानेषु विनिक्षिप्य राज्यं निहतकण्टकम् ॥ ११॥"
  },
  {
    "text": "वसिष्ठेन गणेशस्य मन्त्रो दत्तो दशाक्षरः ।\nतस्मै राज्ञे तथा चैवोवाच पत्नीसमन्वितम् ॥ १२॥"
  },
  {
    "text": "सूर्यस्य कुलदेवत्वं सम्प्राप्तः स गजाननः ।\nतस्य वंशे त्वमुत्पन्नः कथं विस्मृतवांश्च तम् ॥ १३॥"
  },
  {
    "text": "तस्य विस्मृतिमात्रेण न सिद्धिं पुरुषो लभेत् ।\nपरत्रेह च विघ्नेन पीडितोऽतिमहाद्भुतम् ॥ १४॥"
  },
  {
    "text": "अतस्त्वमपि राजेन्द्र गणपं भज भावतः ।\nन त्याज्योऽयं मन्त्रराजस्त्यागे हानिर्भविष्यति ॥ १५॥"
  },
  {
    "text": "तथेति तं वसिष्ठं स उक्त्वा नत्वा ययौ वनम् ।\nतताप वै दशरथस्तप उग्रं महायशाः ॥ १६॥"
  },
  {
    "text": "वायुमात्राशनो भूत्वाऽपूजयद् गणनायकम् ।\nपत्न्या सह विनीतात्माऽजपत्तं मन्त्रमुत्तमम् ॥ १७॥"
  },
  {
    "text": "ततो वर्षशते पूर्णे प्रसन्नोऽभूद्गजाननः ।\nआययौ तं वरान् दातुं मूषकारूढ एव सः ॥ १८॥"
  },
  {
    "text": "तं दृष्ट्वोत्थाय सस्त्रीको ननाम सहसा प्रभुम् ।\nपूजयामास तं देवं स्तुत्वा स्तोत्रैर्ननाम च ॥ १९॥"
  },
  {
    "text": "ततस्तं गणराजो वै जगाद स नृपोत्तमम् ।\nवरं ब्रूहि महाबाहो दास्ये ते मनसेप्सितम् ॥ २०॥"
  },
  {
    "text": "ततस्तद्वचनं श्रुत्वोवाच संविनयान्वितः ।\nप्रसन्नात्मा दशरथो गणेशं सर्वसिद्धिदम् ॥ २१॥"
  },
  {
    "text": "दशरथ उवाच ।\nयदि प्रसन्नो देवेश तदा देहि गजानन ।\nभक्तिं ते चरणे नाथ ययाऽज्ञानं न विद्यते ॥ २२॥"
  },
  {
    "text": "अन्यद्देहि गणाधीश पुत्रं पृथुलकीर्तिदम् ।\nबलेनाप्रतिमं चैव तव भक्तिपरायणम् ॥ २३॥"
  },
  {
    "text": "मया यत्र तपस्तप्तं तत्र त्वं सुस्थिरो भव ।\nपूरयन् भक्तिभावेन जनानां मनसीप्सितम् ॥ २४॥"
  },
  {
    "text": "तथेति वै दशरथं जगाद गणनायकः ।\nअन्तर्धाय स्वमात्मानं ययौ स्वानन्दमादरात् ॥ २५॥"
  },
  {
    "text": "ततो वसिष्ठहस्तेन स्थापिता मूर्तिरादरात् ।"
  },
  {
    "text": "गणेशस्य च तत्राऽऽसीत् क्षेत्रं सकलसिद्धिदम् ॥ २६॥"
  },
  {
    "text": "पूजयित्वा दशरथः सस्त्रीकश्च स विप्र तम् ।\nआययौ नगरेऽयोध्यायां सर्वान् सम्प्रहर्षयन् ॥ २७॥"
  },
  {
    "text": "ततो रावणनाशार्थं विष्णुमाज्ञापयत् प्रभुः ।\nगणेशः स तु पुत्रोऽभून् मुने दशरथस्य भोः ॥ २८॥"
  },
  {
    "text": "चतुर्धात्मानमाभज्य विबभौ हरिरव्ययः ।\nकौसल्यायां समुत्पन्नो रामः शस्त्रभृतां वरः ॥ २९॥"
  },
  {
    "text": "कैकेय्यां भरतो जज्ञे सुमित्रायां च लक्ष्मणः ।\nशत्रुघ्नश्चैव विप्रेन्द्र सर्वे विष्णुसमा बभुः ॥ ३०॥"
  },
  {
    "text": "ततो दशरथो राजा कामभोगपरायणः ।\nसञ्जातस्तं न सस्मार विस्मृत्या गणनायकम् ॥ ३१॥"
  },
  {
    "text": "ततो रामस्य मौञ्ज्यादि कर्म तेन कृतं मुने ।\nविश्वामित्रेण यज्ञस्य रक्षार्थं याचितोऽभवत् ॥ ३२॥"
  },
  {
    "text": "स लक्ष्मणेन रामेण यज्ञस्तस्य प्रपालितः ।\nहतः सुबाहको नाम राक्षसो दारुणो मुने ॥ ३३॥"
  },
  {
    "text": "प्रसन्नोऽभून् महायोगी विश्वामित्रः प्रतापवान् ।\nअस्त्रविद्यां ददौ तस्मै रामाय सकलां मुने ॥ ३४॥"
  },
  {
    "text": "ततो जनकयज्ञं वै जगाम मुनिकौशिकः ।\nरामलक्ष्मणसंयुक्तः पूजितो जनकेन सः ॥ ३५॥"
  },
  {
    "text": "माहेश्वरं धनुस्तत्र सज्यं रामेण वै कृतम् ।\nआकर्षणेन महता भग्नं मध्ये महामुने ॥ ३६॥"
  },
  {
    "text": "ततो जनकभूपेन दत्ता सीता महात्मने ।\nरामाय प्रीतियुक्तेन लक्ष्मणाय तथोर्मिला ॥ ३७॥"
  },
  {
    "text": "भ्रातृकन्ये ततो राज्ञा दत्ते तत्र महामुने ।\nभरताय तथा शत्रुघ्नाय भावेन मानद ॥ ३८॥"
  },
  {
    "text": "ततो दशरथो राजा कैकेय्या प्रार्थितो भृशम् ।\nरामस्य वनवासार्थं राज्यार्थं भरतस्य च ॥ ३९॥"
  },
  {
    "text": "वरदानप्रभावेन तथेति स चकार ह ।\nवर्षाणि वनवासं स चतुर्दश च राघवः ॥ ४०॥"
  },
  {
    "text": "सलक्ष्मणश्च सस्त्रीकश्चकार पितृगौरवात् ।\nस तत्र नासिके रामो वासं चक्रे प्रहर्षितः ॥ ४१॥"
  },
  {
    "text": "तत्रातिथिस्वरूपेण रावणश्च समाययौ ।\nएकाकिनीं च सीतां सङ्गृह्य लङ्कां ययौ खलः ॥ ४२॥"
  },
  {
    "text": "सलक्ष्मणस्ततो रामो न ददर्श विदेहजाम् ।\nपपात मूर्च्छितो भूत्वा विललाप भृशातुरः ॥ ४३॥"
  },
  {
    "text": "ततो जगाम रामश्च सीतामन्वेषयन् वने ।\nकर्णाटे तत्र शैवं स क्षत्रं मुख्यं ददर्श ह ॥ ४४॥"
  },
  {
    "text": "तत्र शम्भुं स रामो वै लक्ष्मणेन समन्वितः ।\nआराधयन् महाभक्त्या मासं वै शैवरूपधृक् ॥ ४५॥"
  },
  {
    "text": "सन्तुष्टस्तत्र रामाय वरं प्रादात् सदाशिवः ।\nसीताप्राप्तिस्वरूपं तमुपदेशं चकार सः ॥ ४६॥"
  },
  {
    "text": "शिव उवाच ।\nश‍ृणु राम महाभाग त्वं वै विष्णुः सनातनः ।\nभृगोः शापेन जातोऽसि मानुषे देहधारकः ॥ ४७॥"
  },
  {
    "text": "सीतावियोगजं दुःखं वनवासं तथाऽऽश्रितः ।\nअतस्त्वं गणराजं वै भज त्वं भक्तिसंयुतः ॥ ४८॥"
  },
  {
    "text": "तेन ज्ञानं च ते राम भविष्यति पुरातनम् ।\nसीताप्राप्तिर्महाबाहो भविता नात्र संशयः ॥ ४९॥"
  },
  {
    "text": "शिवस्य वचनं श्रुत्वा तं पप्रच्छ महायशाः ।\nरामः परमशोकार्तो विनयेन समन्वितः ॥ ५०॥"
  },
  {
    "text": "राम उवाच ।\nवद शम्भो महेशान गणेशस्य स्वरूपकम् ।\nकीदृशोऽयं विशेषेण सर्वाधीशश्च कथ्यते ॥ ५१॥"
  },
  {
    "text": "रामस्य वचनं श्रुत्वा शङ्करस्तमुवाच ह ।\nयोगं गाणेशकं पूर्णं बोधयन् मुनिसत्तम ॥ ५२॥"
  },
  {
    "text": "शिव उवाच ।\nश‍ृणु राम गणेशस्य ज्ञानं ते कथयाम्यहम् ।\nतेन त्वं सर्वभावज्ञः शान्तिं प्रलभसे प्रभो ॥ ५३॥"
  },
  {
    "text": "पञ्चधा हृदि संस्था या बुद्धिः सैव न संशयः ।\nचित्तरूपा महाभागा प्रकृतिस्तस्य भो विभो ॥ ५४॥"
  },
  {
    "text": "नानाभ्रमकरी माया सिद्धिः सर्वत्र दृश्यते ।\nभ्रमन्ति सर्वलोका वै सिद्ध्यर्थं मोहितास्तया ॥ ५५॥"
  },
  {
    "text": "सा तस्य प्रकृतिः प्रोक्ता वामभागे प्रसंस्थिता ।\nबभूव दक्षिणाङ्गे वै बुद्धिर्मायेति कथ्यते ॥ ५६॥"
  },
  {
    "text": "तयोः स्वामी गणेशः स योगशान्तिमयो मतः ।\nतं ज्ञात्वा च वयं राम शान्तिं प्राप्ता भजामहे ॥ ५७॥"
  },
  {
    "text": "बुद्ध्या यद् बुध्यते राम तदेवं तस्य रूपकम् ।\nयोगादिसाधने नैव लभ्यते तच्च सिद्धिजम् ॥ ५८॥"
  },
  {
    "text": "माये च द्विविधे त्यक्त्वा भजस्व गणनायकम् ।\nतेन त्वं योगमार्गज्ञो गणेशश्च भविष्यसि ॥ ५९॥"
  },
  {
    "text": "विघ्नराजः स वेदेषु प्रोक्तो वै वेदवादिभिः ।\nतमनादृत्य विघ्नेशं विघ्नहीनः कथं भवेत् ॥ ६०॥"
  },
  {
    "text": "विघ्नाधीनं महाभाग सकलं वेदवर्णितम् ।\nअतो विघ्नेन संयुक्तं हीनं प्रभवति प्रभो ॥ ६१॥"
  },
  {
    "text": "विघ्नाः सत्तात्मकाः प्रोक्तास्तेषां स्वामी गणेश्वरः ।\nतं भजस्व विधानेन विघ्नहीनो भविष्यसि ॥ ६२॥"
  },
  {
    "text": "हेरम्बं भज भावेन भक्तिमार्गं वदामि ते ।\nतेन त्वं लभसे देवं गणेशं नात्र संशयः ॥ ६३॥"
  },
  {
    "text": "स्वकीयसत्तया हीनो भवेद्वै यदि मानवः ।\nहीनस्तदा समाख्यातः पराधीनस्वभावतः ॥ ६४॥"
  },
  {
    "text": "दीनानां रक्षका ये वै ईश्वराः परमेश्वराः ।\nते दीनपालकाः प्रोक्ता विचारय महामते ॥ ६५॥"
  },
  {
    "text": "दीनार्थवाचको राम हेर्वेदेषु विनिश्चितम् ।\nनाथो रम्बस्तयोर्योगे हेरम्बश्च प्रकथ्यते ॥ ६६॥"
  },
  {
    "text": "दीनाः सत्ताविहीनाश्च सत्तायुक्ताश्च पालकाः ।\nतेषां स्वामी स हेरम्बस्तं भजस्व विधानतः ॥ ६७॥"
  },
  {
    "text": "अभिमानं च द्विविधं त्यज त्वं राघव प्रभो ।\nदीनात्मकं तथा पूर्णपालनात्मकमुत्तमम् ॥ ६८॥"
  },
  {
    "text": "दीना येन कृता जीवाः पालकाः परमेश्वराः ।\nतदधीनं जगद्ब्रह्म मत्वा तं शरणं ब्रज ॥ ६९॥"
  },
  {
    "text": "एवमुक्त्वा महादेवो राघवं च सलक्ष्मणम् ।\nअन्तर्धानं जगामाऽपि राघवस्तत्र संस्थितः ॥ ७०॥"
  },
  {
    "text": "विद्याधीशपुरे रामस्तताप तप उत्तमम् ।\nशिवोपदिष्टमन्त्रेण तोषयामास विघ्नपम् ॥ ७१॥"
  },
  {
    "text": "हेरम्बं तं सदा रामो लक्ष्मणश्च विशेषतः ।\nपुपूज भक्तिसंयुक्तो निराहारसमन्वितः ॥ ७२॥"
  },
  {
    "text": "ध्यानेन तस्य देवस्य स्वल्पकालेन च प्रभुः ।\nरामः शान्तियुतो विप्र समभूद् योगसेवया ॥ ७३॥"
  },
  {
    "text": "निश्चयं तस्य रामस्य दृष्ट्वा भक्तं तमाययौ ।\nषण्मासैश्च वरं दातुं गणेशः करुणानिधिः ॥ ७४॥"
  },
  {
    "text": "सलक्ष्मणं च रामं स बोधयामास विघ्नपः ।\nततो ध्यानं परित्यज्य गणपं नेमतुः परम् ॥ ७५॥"
  },
  {
    "text": "ततस्तं पूजयामास रामो देववरो मुने ।\nतुष्टाव स गणाधीशं भक्तिनम्रात्मकन्धरः ॥ ७६॥"
  },
  {
    "text": "राम उवाच ।\nहेरम्बाय नमस्तुभ्यं दीनकर्त्रे कृपालवे ।\nदीनानाथस्वरूपाणां कर्त्रे ते वै नमो नमः ॥ ७७॥"
  },
  {
    "text": "ईश्वराणां च दीनानामभेदाय च ते नमः ।\nविघ्नेशाय गणानां वै पतये ते नमो नमः ॥ ७८॥"
  },
  {
    "text": "अनादये च सर्वेषामादिरूपाय ते नमः ।\nअन्तमध्यप्रतिष्ठाय लम्बोदर नमो नमः ॥ ७९॥"
  },
  {
    "text": "चिन्तामणे च चित्तानां चालकाय नमो नमः ।\nभेदाभेदादिहीनाय तदाकाराय ते नमः ॥ ८०॥"
  },
  {
    "text": "सर्वपूज्याय सर्वादिपूज्याय परमात्मने ।\nअनन्ताय परेशाय ढुण्ढिराजाय ते नमः ॥ ८१॥"
  },
  {
    "text": "पूर्णाय पूर्णनाथाय स्वानन्दस्थाय ते नमः ।\nसिद्धिबुद्धिप्रदात्रे च सिद्धिबुद्धिवराय च ॥ ८२॥"
  },
  {
    "text": "समर्थानां च ते भक्तिहीनानां दैन्यकारिणे ।\nदीनानां भक्तियुक्तानां नमः सामर्थ्यकारिणे ॥ ८३॥"
  },
  {
    "text": "दीनत्वं च समर्थत्वं त्वदधीनं न संशयः ।\nअतो मां रक्ष योगेश योगेशाय नमो नमः ॥ ८४॥"
  },
  {
    "text": "किं स्तौमि त्वां गणाधीश शान्तियोगस्वरूपिणम् ।\nन समर्थाश्च वेदा यं योगीन्द्रास्तत्र कोऽप्यहम् ॥ ८५॥"
  },
  {
    "text": "रामस्य तस्य स्तुवत एवं सम्भक्तिभावितः ।\nरोमोद्गमः प्रादुरासीत् कण्ठरोधस्तथैव च ॥ ८६॥"
  },
  {
    "text": "ततो भक्तिरसे मग्नं रामं वीक्ष्य गजाननः ।\nजगाद तं वरं ब्रूहि मनसीप्सितमादरात् ॥ ८७॥"
  },
  {
    "text": "त्वया कृतमिदं स्तोत्रं भवेन् मत्प्रीतिवर्धनम् ।\nशान्तियोगप्रदं चैव भक्तिलक्षणवर्धनम् ॥ ८८॥"
  },
  {
    "text": "यद्यदिच्छति तत्तद्वै दास्यामि स्तोत्रपाठतः ।\nश्रवणेन न सन्देहः प्रियो मे स भविष्यति ॥ ८९॥"
  },
  {
    "text": "हेरम्बस्य वचः श्रुत्वा तमुवाच जनार्दनः ।\nरामः परमभावेन भक्त्या च प्रकृताञ्जलिः ॥ ९०॥"
  },
  {
    "text": "राम उवाच ।\nयदि प्रसन्नभावेन वरदोऽसि गजानन ।\nतदा त्वदीयपादाब्जे भक्तिर्भवतु शाश्वती ॥ ९१॥"
  },
  {
    "text": "योगशान्तिः स्मृतिर्नित्यं यथा शङ्करभाषितम् ।\nतथा योगीन्द्रवन्द्यं मां कुरुष्व गणप प्रभो ॥ ९२॥"
  },
  {
    "text": "रावणेन हृता सीता तद्वधार्थं समुद्यतः ।\nअहं तत्र च हेरम्ब जयं देहि विशेषतः ॥ ९३॥"
  },
  {
    "text": "मदीयस्य च नाम्नो वै महिमानं महाद्भुतम् ।\nकुरु सर्वत्र मान्यं मां कीर्तियुक्तं गजानन ॥ ९४॥"
  },
  {
    "text": "एवं तस्य वचः श्रुत्वा हेरम्बो राममब्रवीत् ।\nयथा सम्प्रार्थितं विष्णो तथाऽस्तु तव नित्यदा ॥ ९५॥"
  },
  {
    "text": "मदीयस्मरणेनैव सर्वं ते सुलभं भवेत् ।\nतव नामप्रभावेण तरिष्यन्ति तु जन्तवः ॥ ९६॥"
  },
  {
    "text": "एवमुक्त्वा गणेशानोंऽतर्धानं प्रचकार ह ।\nरामो लक्ष्मणसंयुक्तोऽभवत्तत्रैव संस्थितः ॥ ९७॥"
  },
  {
    "text": "ततोऽगस्त्यं समानीय रामो विपेन्द्रसत्तमैः ।\nमूर्तिं संस्थापयामास हेरम्बस्य विधानतः ॥ ९८॥"
  },
  {
    "text": "तदादिगणनाथस्तु हेरम्बः संस्थितोऽभवत् ।\nविद्याधीशपुरे विप्र भक्तेभ्यः सर्वसिद्धिदः ॥ ९९॥"
  },
  {
    "text": "तं पूजयित्वा रामः स शोकहीनतया मुने ।\nजगाम लक्ष्मणेनैव युक्तो रक्षोवधाय च ॥ १००॥"
  },
  {
    "text": "सुग्रीवं मित्रभावेन वानरैः सहितं मुने ।\nकृत्वा च वालिनं हत्वा ययौ लङ्कां महाबलः ॥ १०१॥"
  },
  {
    "text": "हनूमदङ्गदाद्यैश्च सुग्रीवाद्यैश्च संवृतः ।\nअन्यैर्जाम्बवदाद्यैश्च वानरैर्देवरूपिभिः ॥ १०२॥"
  },
  {
    "text": "सलक्ष्मणश्च रामोऽयं युयुधे राक्षसैस्ततः ।\nहत्वा राक्षससङ्घान् स कुम्भकर्णं जघान च ॥ १०३॥"
  },
  {
    "text": "लक्ष्मणश्चेन्द्रजेतारं मारयामास वेगतः ।\nततोऽतिकोपसंयुक्तो रावणो युयुधे भृशम् ॥ १०४॥"
  },
  {
    "text": "तेन सर्वे कपीन्द्राश्च हताः सम्मूर्च्छिताः कृताः ।\nलक्ष्मणो मूर्च्छितस्तत्र भृशं रामश्च पीडितः ॥ १०५॥"
  },
  {
    "text": "शस्त्रास्त्राणि च रामस्य कुण्ठितानि विशेषतः ।\nततोऽतिविह्वलो रामः सस्मार गणनायकम् ॥ १०६॥"
  },
  {
    "text": "स्मृतिमात्रेण रामस्य हृदि चिन्तामणिः स्वयम् ।\nददौ स्फूर्तिं तथा रामो जघान रावणं मुने ॥ १०७॥"
  },
  {
    "text": "स्वयं बुद्धिपतिः साक्षाद्रामार्थं बुद्धिदोऽभवत् ।\nबुद्ध्यधीनं विशेषेण जगद्ब्रह्म महामुने ॥ १०८॥"
  },
  {
    "text": "ततो हत्वा महावीरं रावणं रविवंशजः ।\nरामश्चकार लङ्कायां राजानं च बिभीषणम् ॥ १०९॥"
  },
  {
    "text": "ययौ सीतां विमानेन सङ्गृह्य नगरे स्वके ।\nचकार राज्यमुग्रं वै सदा धर्मेण धर्मवित् ॥ ११०॥"
  },
  {
    "text": "सीतयाऽऽसक्तचित्तः स व्यस्मरत् ज्ञानमुत्तमम् ।\nगाणेशं च ततस्तस्य वियोगः सीतयाऽभवत् ॥ १११॥"
  },
  {
    "text": "अश्वमेधादिकं कृत्वा संस्थितो राज्यकर्मणि ।\nततो वसिष्ठयोगेन पुनर्ज्ञानमवाप ह ॥ ११२॥"
  },
  {
    "text": "ततः शान्तिसमायुक्तो गणेशं मनसा सदा ।\nपुपूज भक्तिसंयुक्तो बहिर्मूर्तिधरं मुने ॥ ११३॥"
  },
  {
    "text": "अन्ते जगाम रामः स विकुण्ठं विष्णुरव्ययः ।\nतत्र तं गणनाथं सोऽभजतानन्यचेतसा ॥ ११४॥"
  },
  {
    "text": "इदं रामचरित्रं यः श‍ृणुते भक्तिसंयुतः ।\nपठेद्वा भुक्तिदं तस्य मुक्तिदं प्रभविष्यति ॥ ११५॥"
  },
  {
    "text": "अयं महोदरस्यैवावतारस्ते महामुने ।\nहेरम्बाख्यस्तथा प्रोक्तः श्रवणात् सर्वसिद्धिदः ॥ ११६॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nतृतीये खण्डे महोदरचरिते रामचन्द्रचरितं नाम षड्विंशतितमोऽध्यायः ॥ ३.२६\n३.२७ सूर्यवालखिल्यसंवादसमाप्तिवर्णनं नाम सप्तविंशतितमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "नरनारायणवूचतुः ।\nइत्यादि राजमाहात्म्यं वक्तुं नैव प्रशक्यते ।\nसर्वं मायामयं विद्धि मार्कण्डेय विशेषतः ॥ १॥"
  },
  {
    "text": "ब्रह्मणा सृष्टमापूर्णं विष्णुना पालितं तथा ।\nहरेण संहृतं सर्वं ब्रह्माण्डं मायया कृतम् ॥ २॥"
  },
  {
    "text": "अनन्तानि च सर्वत्र ब्रह्माण्डानि स्थितानि वै ।\nमहाकारणरूपेण सन्धृता विद्धि मानद ॥ ३॥"
  },
  {
    "text": "मायात्मकानि सर्वाणि ज्ञातव्यानि विशेषतः ।\nभ्रमनाशेन योगेन ज्ञायन्ते नात्र संशयः ॥ ४॥"
  },
  {
    "text": "मनोवाणीमयं सर्वं भ्रमरूपं प्रकथ्यते ।\nमनोवाणीविहीनं वै तदेवं तादृशं मतम् ॥ ५॥"
  },
  {
    "text": "धर्मार्थकाममोक्षाश्च ब्रह्मभूतत्वमेव च ।\nभ्रमेण मायया विप्र भासते योगिनां हृदि ॥ ६॥"
  },
  {
    "text": "रामस्य चरितं पूर्णं कथितं ते समासतः ।\nकिं श्रोतुमिच्छसि प्राज्ञ गमिष्यावो निजाश्रमम् ॥ ७॥"
  },
  {
    "text": "भानुरुवाच ।\nतयोर्वचनमाकर्ण्य मार्कण्डेयश्च तौ पुनः ।"
  },
  {
    "text": "जगाद प्रणतो भूत्वा योगार्थं पूर्णभावतः ॥ ८॥"
  },
  {
    "text": "मार्कण्डेय उवाच ।\nनरनारायणौ देवौ भवद्भ्यां पावितोऽह्यहम् ।\nकथां श्रुत्वा न मे तृप्तिर्जायतेऽमृतपानवत् ॥ ९॥"
  },
  {
    "text": "अतो गणेशयोगं मे वदतं येन चाप्यहम् ।\nरामवच्छान्तिमाश्रित्य ब्रह्मभूतो भवामि च ॥ १०॥"
  },
  {
    "text": "नरनारायणावूचतुः ।\nगणेशयोगमार्गं ते वदिष्यावः सुयुक्तितः ।\nन शक्तिस्तं वर्णयितुं मनसाऽपि मुनीश्वर ॥ ११॥"
  },
  {
    "text": "चित्तं पञ्चविधं विप्र तत्र चिन्तामणिः स्थितः ।\nपञ्चवृत्तिनिरोधेन लभ्यते नात्र संशयः ॥ १२॥"
  },
  {
    "text": "भ्रान्तिदा सर्वभावेषु सिद्धिः सर्वत्र संस्थिता ।\nभ्रान्तिधारकरूपा वै बुद्धिः सा कथ्यते बुधैः ॥ १३॥"
  },
  {
    "text": "तयोर्बिम्बं च यत् प्रोक्तं तदेव गणनायकः ।\nमोहयुक्तः स्वभावेन खेलते मुनिसत्तम ॥ १४॥"
  },
  {
    "text": "बिम्बिभावं परित्यज्य भव त्वं गणनायकः ।\nअहं गणेशरूपश्च योगोऽयं शान्तिदायकः ॥ १५॥"
  },
  {
    "text": "चित्तं पञ्चविधं त्यक्त्वा तदैश्वर्यं भ्रमात्मकम् ।\nअधुना गणनाथो वै त्वं योगेन भविष्यसि ॥ १६॥"
  },
  {
    "text": "मनोवाणीमयं सर्वं गकाराक्षरवाचकम् ।\nमनोवाणी विहीनं च णकारः कथ्यते बुधैः ॥ १७॥"
  },
  {
    "text": "तयोः स्वामी गणेशानो वेदे पश्य महामुने ।\nतं भजस्व ततः शान्तिं गच्छसि त्वं न संशयः ॥ १८॥"
  },
  {
    "text": "एवमुक्त्वा वालखिल्या नरनारायणावृषी ।\nविरेमतुरथैवं तं जानीत गणनायकम् ॥ १९॥"
  },
  {
    "text": "तौ प्रणम्य पुनः प्राह मार्कण्डेयः प्रतापवान् ।\nधन्योऽहं भवतोश्चैव दर्शनेन महामुनी ॥ २०॥"
  },
  {
    "text": "मायां मोहकरीं नाथौ द्रष्टुमिच्छामि शाश्वतीम् ।\nदर्शयेतं महामायां भगवन्तौ नमाम्यहम् ॥ २१॥"
  },
  {
    "text": "भानुरुवाच ।\nतथेति तं वालखिल्या ऊचतुर्मुनिसत्तमौ ।\nपश्यसि त्वं महामायां मार्कण्डेय न संशयः ॥ २२॥"
  },
  {
    "text": "आज्ञां प्रगृह्य तेनैव पूजितौ योगिनां वरौ ।\nययतुः स्वाश्रमं योगाद्गाणपत्यौ महर्षयः ॥ २३॥"
  },
  {
    "text": "ततः कदाचिद्विप्रेन्द्रो मार्कण्डेयः स्व आश्रमे ।\nसंस्थितो योगिनौ ध्यात्वा मायादर्शनलालसः ॥ २४॥"
  },
  {
    "text": "ततोऽकस्मात् प्रशुश्राव महानादं समुद्भवम् ।\nभयभ्रान्तोऽभवत् सोऽपि ततो मेघा जगर्जिरे ॥ २५॥"
  },
  {
    "text": "हस्तिहस्तोपमाभिस्ते धाराभिर्ववृषुस्ततः ।\nमेघैस्तत्र जगत् सर्वं मज्जितं पश्यतो मुनेः ॥ २६॥"
  },
  {
    "text": "ततः समुद्रजेनैव जलेन प्लावितं महत् ।\nसर्वं चराचरं तत्र बभ्राम मुनिसत्तमः ॥ २७॥"
  },
  {
    "text": "मत्स्यादिभिश्च विप्रेन्द्रः किञ्चित् क्षतयुतः कृतः ।\nसस्मार गणनाथं स मार्कण्डेयोऽतिविह्वलः ॥ २८॥"
  },
  {
    "text": "ततो ददर्श तत्रैव वटपत्रस्थितं शिशुम् ।\nअङ्गुष्ठपर्वमात्रं स विष्णुं सर्वार्थदं परम् ॥ २९॥"
  },
  {
    "text": "तं प्रणम्य प्रतुष्टाव मार्कण्डेयो महर्षयः ।\nअथर्वशिरसा देवं सन्तुष्टं स चकार ह ॥ ३०॥"
  },
  {
    "text": "उवाच तं स विप्रेन्द्रं किमिच्छसि महामुने ।\nवद तेऽहं प्रदास्यामि वरदो नात्र संशयः ॥ ३१॥"
  },
  {
    "text": "तं प्रणम्य तथोऽवाच मार्कण्डेयः प्रसन्नधीः ।\nमायां दर्शय मे विष्णो तां ज्ञात्वा सन्त्यजाम्यहम् ॥ ३२॥"
  },
  {
    "text": "ततस्तं विष्णुरूपः स बालको भक्तियन्त्रितः ।\nजगाद हास्यसंयुक्तो भक्तरक्षणतत्परः ॥ ३३॥"
  },
  {
    "text": "बालविष्णुरुवाच ।\nपश्य मायां महर्षे त्वं ज्ञानदृष्ट्या महामुने ।\nज्ञानचक्षुर्मया दत्तं तुभ्यं भक्तिप्रभावतः ॥ ३४॥"
  },
  {
    "text": "मार्कण्डेयस्ततो विप्रा ज्ञानचक्षुःसमन्वितः ।\nमायामपश्यदानन्दान्नानाभावप्रकाशिनीम् ॥ ३५॥"
  },
  {
    "text": "व्याप्यव्यापकरूपेण द्विजाः सर्वत्र संस्थिताः ।\nनानागुणविभेदेन मोहयन्ति नरान् सदा ॥ ३६॥"
  },
  {
    "text": "कुत्र ब्रह्माण्डनाशश्च कुत्र ब्रह्माण्डपालनम् ।\nकुत्रोत्पत्तिश्च विप्रेन्द्रा दृश्यते तेन योगिना ॥ ३७॥"
  },
  {
    "text": "कुत्र शून्यमयं कुत्र पूर्णरूपं तथा पुनः ।\nध्यानसंस्थं परं ब्रह्म ददर्श मुनिसत्तमः ॥ ३८॥"
  },
  {
    "text": "कुत्र योगार्थमत्यन्तं नराः परमभाविकाः ।\nलिप्यन्ते कुत्र भोगार्थं मोक्षार्थं कुत्रचिद् द्विजाः ॥ ३९॥"
  },
  {
    "text": "पुनः पुनश्च सृज्यन्ते म्रियन्ते च पुनः पुनः ।\nईश्वरानेश्वराः कुत्र प्रभवन्तीश्वरा नराः ॥ ४०॥"
  },
  {
    "text": "अमृतं विषरूपं च विषं चामृतदायकम् ।\nददर्श तत्र विप्रर्षिः सूर्यं शीतत्वमास्थितम् ॥ ४१॥"
  },
  {
    "text": "स्थले जलं जले चैव स्थलं नानाविकारजम् ।\nमुक्तं नरं तथा बद्धं ददर्श मुनिसत्तमः ॥ ४२॥"
  },
  {
    "text": "न प्रलेभे गतिं तत्रेश्वरो भ्रान्त्या ह्यनीश्वरः ।\nजगच्च जगदात्मा वै ततोऽसौ विस्मितोऽभवत् ॥ ४३॥"
  },
  {
    "text": "एवं नानाविधं भावं ददर्श मुनिसत्तमः ।\nन शक्यते मया वक्तुं वर्षकोटिशतैरपि ॥ ४४॥"
  },
  {
    "text": "ततस्तं परितुष्टाव बालविष्णुं महामुनिः ।\nनानास्तोत्रैः सुतुष्टं स प्रार्थयामास भावतः ॥ ४५॥"
  },
  {
    "text": "निवर्तय हरे मायां कुरु मां पूर्ववद्यथा ।\nइति प्रार्थयमानं स चक्रे स्वे चाश्रमे स्थितम् ॥ ४६॥"
  },
  {
    "text": "ततस्तत्र द्विजेन्द्रेण न दृष्टमिव तद्बभौ ।\nयथा स्वप्नगतं जन्तुर्न ददर्श समुत्थितः ॥ ४७॥"
  },
  {
    "text": "न जलं नैव सामुद्रं भयं दुःखं न केशवः ।\nबालरूपधरश्चैव न माया तेन विस्मितः ॥ ४८॥"
  },
  {
    "text": "वालखिल्यास्ततो विप्रस्त्यक्त्वा मायां भ्रमात्मिकाम् ।\nगणेशभजने सक्तोऽजपद्वै मन्त्रमुत्तमम् ॥ ४९॥"
  },
  {
    "text": "नरनारायणाभ्यां यः कथितो योग उत्तमः ।\nहेरम्बमन्त्रभावेन साधयामास तं पुनः ॥ ५०॥"
  },
  {
    "text": "रामेण साधितः पूर्वं तथा तेनाऽपि साधितः ।\nयोगः शान्तिप्रदः पूर्णो गाणपत्यस्वभावतः ॥ ५१॥"
  },
  {
    "text": "योगशान्तिपरो भूत्वाऽभजत्तं गणनायकम् ।\nअनन्यचेतसा सोऽपि मार्कण्डेयः सुयोगवित् ॥ ५२॥"
  },
  {
    "text": "अन्ते गणेशदेहे स सायुज्यं प्राप भक्तितः ।\nएवं नानाविधा विप्रा गाणेशाः सम्भवन्ति वै ॥ ५३॥"
  },
  {
    "text": "एतन् मृकण्डपुत्रस्य चरितं यः श‍ृणोति वा ।\nपठेत्तु तस्य वै मायाबन्धो न प्रभविष्यति ॥ ५४॥"
  },
  {
    "text": "महोदरो भवेद्देवो हेरम्बाख्यः प्रकीर्तितः ।\nविद्याधीशपुरे भक्तिसिद्धिदस्तत्र तिष्ठति ॥ ५५॥"
  },
  {
    "text": "अतोऽहं गणनाथं तं प्रभजे वालखिल्यकाः ।\nयोगभावेन संसाध्यं कृत्वा भक्तिसमन्वितः ॥ ५६॥"
  },
  {
    "text": "मुद्गल उवाच ।\nएवं भानोर्वचः श्रुत्वा प्रणेमुर्वालखिल्यकाः ।\nरविं सर्वत्र चात्मानं तुष्टुवुर्विविधैः स्तवैः ॥ ५७॥"
  },
  {
    "text": "ऊचुः प्राञ्जलयस्ते तं भानुं सर्वप्रियं पुनः ।\nकृतकृत्याः कृता भानो वयं देव न संशयः ॥ ५८॥"
  },
  {
    "text": "किं प्रदद्मो महात्मंस्त्वां देहोऽयं ते समर्पितः ।\nतेन तुष्टो भव स्वामिन् गुरुरस्माकमादरात् ॥ ५९॥"
  },
  {
    "text": "ततः सर्वे पुपूजुस्तं वालखिल्यास्तपोधनाः ।\nप्रणम्य प्रययुस्ते वै तपसे वनमुत्तमम् ॥ ६०॥"
  },
  {
    "text": "साधयित्वा यथायोगं श्रुतमत्र प्रजापते ।\nयोगिनः सर्ववन्द्यास्ते सम्बभूवुर्विशेषतः ॥ ६१॥"
  },
  {
    "text": "हेरम्बं भजमानाश्च नित्यं ध्यानपरायणाः ।\nअनन्यबुद्धयः सर्वे योगशान्तिं प्रलेभिरे ॥ ६२॥"
  },
  {
    "text": "हेरम्बाख्यावतारश्च महोदरकलात्मकः ।\nकथितस्ते प्रजापाल नानाख्यानसमन्वितः ॥ ६३॥"
  },
  {
    "text": "एतादृशाऽवताराश्च बहवस्तस्य मानद ।\nमहोदरस्य तेषां यच्चरित्रं परमाद्भुतम् ॥ ६४॥"
  },
  {
    "text": "नैव शक्यं कथयितुं तत् केनाऽपि न संशयः ।\nअतः सङ्क्षेपतः प्रोक्तं मया दक्ष प्रजापते ॥ ६५॥"
  },
  {
    "text": "सूर्यस्य वालखिल्यानां संवादः परमाद्भुतः ।\nब्रह्मभूयप्रदः प्रोक्तो धर्मकामार्थमोक्षदः ॥ ६६॥"
  },
  {
    "text": "प्रभवेत् स विशेषेण सर्वसम्पत्प्रदायकः ।\nमोहनाशकरः पूर्णः श्रोतुमिच्छसि किं पुनः ॥ ६७॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nतृतीये खण्डे महोदरचरिते सूर्यवालखिल्यसंवादसमाप्तिवर्णनं नाम सप्तविंशतितमोऽध्यायः ॥ ३.२७\n३.२८ बुधोत्पत्तिवर्णनं नामाष्टाविंशतितमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "शौनक उवाच ।\nसूत त्वया महाख्यानं कथितं सर्वसिद्धिदम् ।\nश्रुत्वा तृप्तिं न यामीहाऽमृतं पीत्वा यथा नरः ॥ १॥"
  },
  {
    "text": "पुनस्त्वं वद मे ब्रह्मन् भवेद्दक्षेण संश्रुतम् ।\nमुद्गलान् मुनिमुख्याच्च सर्वेषां सम्मतं परम् ॥ २॥"
  },
  {
    "text": "सूत उवाच ।\nसूर्यस्य वालखिल्यानां संवादं ब्रह्मदायकम् ।\nश्रुत्वा पप्रच्छ तं दक्षो मुद्गलं विनयान्वितः ॥ ३॥"
  },
  {
    "text": "दक्ष उवाच ।\nश्रुतं हेरम्बमाहात्म्यं ब्रह्मभूतपदप्रदम् ।\nपुनस्त्वं वद विप्रर्षे महोदरचरित्रकम् ॥ ४॥"
  },
  {
    "text": "श्रुत्वा श्रुत्वा न मे तृप्तिर्जायते योगिसत्तम ।\nकथां ब्रह्ममयीं पूर्णां सुधारससमां पराम् ॥ ५॥"
  },
  {
    "text": "सूत उवाच ।\nदक्षस्य वचनं श्रुत्वा हृष्टरोमा महायशाः ।\nजगाद तं प्रजापालं यत्तच्छृणु हि शौनक ॥ ६॥"
  },
  {
    "text": "मुद्गल उवाच ।\nयुधिष्ठिरेण देवेशो मानप्रद महोदरः ।\nआराधितो विशेषेण योगी सोऽभूच्च पाण्डवः ॥ ७॥"
  },
  {
    "text": "दक्ष उवाच ।\nयुधिष्ठिरस्य विप्रर्षे चरित्रं वद साम्प्रतम् ।\nप्रारभ्य चन्द्रवंशाच्च तदन्तं पुण्यदं भवेत् ॥ ८॥"
  },
  {
    "text": "मुद्गल उवाच ।\nअत्रिनेत्रात् समुत्पन्नश्चन्द्रोऽमृतमयः पुरा ।\nतेनातितपसा देवः सेवितो गणनायकः ॥ ९॥"
  },
  {
    "text": "गणेशवरदानेन ताराणामधिपोऽभवत् ।\nओषधीनां च विप्राणां योगयुक्तः प्रतापवान् ॥ १०॥"
  },
  {
    "text": "ततः स राजा मोहेन मोहितोऽतितरां विभो ।\nगणेशभजनं त्यक्त्वा भोगयुक्तो बभूव ह ॥ ११॥"
  },
  {
    "text": "ततो विघ्नेन वै चन्द्रः पीडितो मोहसंयुतः ।\nमोहेन गर्हितं कर्म यच्चकार श‍ृणुष्व तत् ॥ १२॥"
  },
  {
    "text": "बृहस्पतेश्च या नारी तारा यौवनशालिनी ।\nरूपेणाप्रतिमा तां स जगृहे तीर्थसंश्रिताम् ॥ १३॥"
  },
  {
    "text": "मा मेति ब्रुवतीं तारां हाहाकारं प्रकुर्वतीम् ।\nगुरुपत्नीं महामूर्खश्चुचुम्ब हठसंयुतः ॥ १४॥"
  },
  {
    "text": "वनेषु पर्वतद्रोण्यां नानाभावेषु सोऽत्रिजः ।\nरेमे तया प्रजापाल कामबाणप्रपीडितः ॥ १५॥"
  },
  {
    "text": "ततो बहौ गते काले गर्भस्तस्यां व्यवर्धत ।\nन मुमोच तदाऽप्येतां मोहयुक्तश्च चन्द्रमाः ॥ १६॥"
  },
  {
    "text": "बृहस्पतिश्च तं ज्ञात्वा वृत्तान्तं क्षुभितो भृशम् ।\nनानायत्नेन चन्द्रं स ययाचे न ददौ शठः ॥ १७॥"
  },
  {
    "text": "ततश्च गुरुणा दक्ष शिवस्तेन प्रसादितः ।\nशम्भुरङ्गिरसः शिष्यः स वै क्रोधयुतोऽभवत् ॥ १८॥"
  },
  {
    "text": "देवैरिन्द्रादिभिः सर्वैः शङ्करः क्रोधसंयुतः ।\nहन्तुं चन्द्रं ययौ तत्र क्रोधारुणविलोचनः ॥ १९॥"
  },
  {
    "text": "भयभीतः शशी तत्र शुक्रं स शरणं ययौ ।\nतेनाप्याङ्गिरस्यैव वैरी सम्पादितोऽभवत् ॥ २०॥"
  },
  {
    "text": "शुक्रेणाकारिता दैत्याः प्रह्लादप्रमुखा ययुः ।\nसङ्ग्रामाय शिवेनैव ससुरेण महाबलाः ॥ २१॥"
  },
  {
    "text": "ततस्तेषामभूद्युद्धं तुमुलं रोमहर्षणम् ।\nदैत्यानां चैव देवानां परस्परविनाशनम् ॥ २२॥"
  },
  {
    "text": "मासमात्रं महोग्रं तन्न शान्तिमलभन् कदा ।\nदिवारात्रं देवगणा दैत्यानां च गणा विभो ॥ २३॥"
  },
  {
    "text": "ततो बृहस्पतिर्दुःखात् सस्मार गणनायकम् ।\nनिन्दयामास चात्मानं तथा चन्द्रं प्रजापते ॥ २४॥"
  },
  {
    "text": "अहो भ्रातृविरोधेन मम ज्ञानं गतं महत् ।\nगतो गणेशस्तेनाऽहं विघ्नयुक्तोऽधुनाऽभवम् ॥ २५॥"
  },
  {
    "text": "मदर्थं देवदैत्यानामधुना नाश आगतः ।\nकिं भविष्यति देवेश गजानन नमोऽस्तु ते ॥ २६॥"
  },
  {
    "text": "निर्विघ्नं कुरु मां ढुण्ढेऽधुना देव दयानिधे ।\nदेवानां चैव दैत्यानां मूलच्छेदो भविष्यति ॥ २७॥"
  },
  {
    "text": "तथा चन्द्रः स तं देवं सस्मार हृदि भावतः ।\nततो विघ्नहरश्चैव तयोर्दक्ष बभूव ह ॥ २८॥"
  },
  {
    "text": "तत्राऽऽजगाम देवेशो ब्रह्मा सर्वपितामहः ।\nदेवानां दानवानां वै ज्ञात्वा नाशं दयान्वितः ॥ २९॥"
  },
  {
    "text": "शङ्कराद्यांश्च देवान् स प्रह्लादाद्यांश्च दानवान् ।\nवारयामास सर्वज्ञो विधाता सर्वभावनः ॥ ३०॥"
  },
  {
    "text": "ब्रह्मणो वचनं श्रुत्वा संस्थिता देवदानवाः ।\nप्रणम्य तं विधातारं बद्धाञ्जलिपुटाः पुरः ॥ ३१॥"
  },
  {
    "text": "चन्द्रं ततस्तिरस्कृत्य ददौ तारां पितामहः ।\nगुरवे तत्र संवादः पुत्रार्थं च तयोरभूत् ॥ ३२॥"
  },
  {
    "text": "ताराया उदरे गर्भो वा चन्द्रस्य बृहस्पतेः ।\nन ज्ञायते देवगणैस्ततस्तां विधिरब्रवीत् ॥ ३३॥"
  },
  {
    "text": "त्यज गर्भं महाभागे कस्यांऽशोऽयं वद स्नुषे ।\nतथा तया च सन्त्यक्तो गर्भः सम्पतितोऽभवत् ॥ ३४॥"
  },
  {
    "text": "महातेजोमयं पुत्रं वीक्ष्य देवा विसिस्मिरे ।\nलज्जयाऽधोमुखी तारा कथयामास नैव तम् ॥ ३५॥"
  },
  {
    "text": "ततो गर्भः स्वयं तत्रोवाच ब्रह्माणमादरात् ।\nचन्द्रस्याऽहं न सन्देहस्तं ताराऽपि तथाऽब्रवीत् ॥ ३६॥"
  },
  {
    "text": "तस्य नाम कृतं देवैर्बुधस्तेन सुकर्मणा ।\nचन्द्राय तं ददौ धाता सर्वे स्वस्वालयं ययुः ॥ ३७॥"
  },
  {
    "text": "एवं पुरा तारकार्थे सङ्ग्रामस्तारकामयः ।\nबभूव परमुग्रश्च दैत्यदेवविनाशकृत् ॥ ३८॥"
  },
  {
    "text": "बुधस्य चरितं पूर्णं कथितं ते प्रजापते ।\nपुरूरवास्तस्य पुत्रो बभूवाऽपि महायशाः ॥ ३९॥"
  },
  {
    "text": "इलायां गर्भसन्दानात्तस्य जन्म मया पुरा ।\nकथितं सोऽपि राजर्षिः पितृतृप्तिकरोऽभवत् ॥ ४०॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nतृतीये खण्डे महोदरचरिते बुधोत्पत्तिवर्णनं नामाष्टाविंशतितमोऽध्यायः ॥ ३.२८\n३.२९ पुरूरवसश्चरितकथनं नामैकोनत्रिंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nपुरूरवाश्चकाराऽसौ राज्यं भूमण्डलस्य च ।\nधर्मयुक्तः सुनीत्या तान् पालयामास मानवान् ॥ १॥"
  },
  {
    "text": "मुनिशापसमायुक्तोर्वशी नृपतिमाययौ ।\nकुरुक्षेत्रे चरन्तं स चकमे तां महीपतिः ॥ २॥"
  },
  {
    "text": "सोवाच पुत्रतुल्यौ मे उरणौ रक्षसि प्रभो ।\nरतिं विना स्वदेहं त्वं नग्नं मा दर्शयस्व माम् ॥ ३॥"
  },
  {
    "text": "तदा तव गृहे राजन् वसामि घृतभोजना ।\nतथेति स तु भूपस्तां सङ्गृह्य गृहमाययौ ॥ ४॥"
  },
  {
    "text": "तस्यां पुत्रा बभूवुश्च षडिन्द्रसमतेजसः ।\nआयुर्मायुरमायुश्च विश्वायुश्च तथा प्रभो ॥ ५॥"
  },
  {
    "text": "शतायुः स्थायुरेते च नामभिः परिकीर्तिताः ।\nचन्द्रवंशकराः सर्वे बभूवुर्जयशालिनः ॥ ६॥"
  },
  {
    "text": "तत इन्द्रेण गन्धर्वाः प्रेषिता राजवेश्मनि ।\nउर्वशीनयनार्थं वै विश्वावसुपुरोगमाः ॥ ७॥"
  },
  {
    "text": "तैर्मायाप्रकृती तत्र रात्रौ तस्याः समाहृतौ ।\nउरणौ च तथा ताभ्यां शब्दैः प्ररुदितं भृशम् ॥ ८॥"
  },
  {
    "text": "तयो रुदनमाकर्ण्य राजानं रभसाज्जगौ ।\nउर्वशी वीर्यहीनं त्वां न जानामि नरेश्वरम् ॥ ९॥"
  },
  {
    "text": "मम पुत्रौ हृतौ केन चौरेण किमु पश्यसि ।\nतस्या वचनमाकर्ण्य क्रोधरूपो बभूव सः ॥ १०॥"
  },
  {
    "text": "नग्नः खड्गधरः सद्यो निर्ययौ भाविगौरवात् ।\nविद्युत्पातस्तथा तत्र समभूद्देवनिर्मितः ॥ ११॥"
  },
  {
    "text": "तेजसा विद्युतस्तत्र राजा नग्नो बभौ गृहे ।\nतथा तमुर्वशी दृष्ट्वांऽतर्धानं सा चकार वै ॥ १२॥"
  },
  {
    "text": "मेषौ प्रगृह्य गन्धर्वा गताः स्वर्गं विहायसा ।\nउर्वशीसहिताः शक्रं प्रणेमुर्हर्षसंयुताः ॥ १३॥"
  },
  {
    "text": "राजा स्वगृहमध्ये तां न ददर्श यशस्विनीम् ।\nतदा पपात भूपृष्ठे हाहाकृत्वा मुमूर्च्छ सः ॥ १४॥"
  },
  {
    "text": "तथाविधो महाराजो विललाप पुरूरवाः ।\nबभ्राम वसुधां सर्वामुर्वशीदर्शनोत्सुकः ॥ १५॥"
  },
  {
    "text": "ततो बहौ गते काले वर्षमात्रे दयायुताम् ।\nकुरुक्षेत्रे पुनस्तां स दृष्टवान् हर्षितोऽभवत् ॥ १६॥"
  },
  {
    "text": "मां त्यक्त्वा क्व गताऽसि त्वं प्रिये ते भक्तिसंयुतम् ।\nअधुना मां गृहाण त्वं त्यज मा चाप्सरोवरे ॥ १७॥"
  },
  {
    "text": "ततस्तेन समायुक्ता रात्रिमेकामुवास सा ।\nउवाच तं तु राजानं शोकयुक्तं वचो हितम् ॥ १८॥"
  },
  {
    "text": "अहं देवाप्सरो रम्या गन्धर्वाऽधीनतां गता ।\nअतस्तं पितृयज्ञेन यज त्वं नित्यमादरात् ॥ १९॥"
  },
  {
    "text": "ततः स्वर्गे च ते वासो भविष्यति महामते ।"
  },
  {
    "text": "त्वदधीना भविष्यामि नित्यं राजन्न संशयः ॥ २०॥"
  },
  {
    "text": "ततः शोकाकुलो राजा रुरोदातीव दारुणम् ।\nसा तथा विह्वलं दृष्ट्वोवाच देवाङ्गना च तम् ॥ २१॥"
  },
  {
    "text": "वर्षे वर्षे च भो राजन्नेकरात्रिं वसाम्यहम् ।\nत्वया सार्द्धं महाभाग ततः सांऽतर्हिताऽभवत् ॥ २२॥"
  },
  {
    "text": "राज्ञाऽपि तादृशं तत्र कृतं नित्यं प्रजापते ।\nतेन पितृगणास्तुष्टा वरं राज्ञे ददौ परम् ॥ २३॥"
  },
  {
    "text": "उर्वशी त्वदधीना सा भविष्यति महामते ।\nतव नामाङ्किता देवाः श्राद्धेऽस्माकं भवन्तु च ॥ २४॥"
  },
  {
    "text": "अक्षयः पितृलोकस्ते भविष्यति न संशयः ।\nएवमुक्त्वांऽतर्दधुस्ते पितरो भक्तवत्सलाः ॥ २५॥"
  },
  {
    "text": "ततः स्वल्पेन कालेन भूमिपो निधनं गतः ।\nस्वर्गं पुण्यबलेनैव जगाम स पुरूरवाः ॥ २६॥"
  },
  {
    "text": "तत्रोर्वशी समायुक्तो बुभुजे विषयप्रियः ।\nभोगान् स्वर्गोद्भवान् नित्यं तामवाप्य पुरूरवाः ॥ २७॥"
  },
  {
    "text": "ततो बहौ गते काले पितृलोके गतेन सः ।\nनारदेन महीपालो बोधितो दयया विधे ॥ २८॥"
  },
  {
    "text": "नारद उवाच ।\nकिं राजंस्त्वं महाभाग विषयेषु विशेषतः ।\nसक्तः पश्य स्वमात्मानं पतिष्यसि न संशयः ॥ २९॥"
  },
  {
    "text": "देहोऽयं बन्धनागारं तत्र त्वं निगडेन च ।\nबद्धस्तस्माच्च योगेन बन्धहीनो भव प्रभो ॥ ३०॥"
  },
  {
    "text": "पुनः पुनश्च भोगाः किं भोक्तव्यास्तादृशास्त्वया ।\nन तृप्तिमधिगच्छन्ति जना अज्ञानसंयुताः ॥ ३१॥"
  },
  {
    "text": "ब्रह्मामृतं पिब त्वं च सदा स्वानन्ददायकम् ।\nतत्त्यक्त्वाऽल्पसुखे सक्तः पतिष्यसि पुनर्ह्यधिः ॥ ३२॥"
  },
  {
    "text": "चतुरशीति लक्षासु नरो भ्रमति योनिषु ।\nतत्र स्त्रीपुत्रकाद्यं स लभते नाऽत्र संशयः ॥ ३३॥"
  },
  {
    "text": "मनुष्ययोनिगो भूत्वा नरः सर्वार्थवान् भवेत् ।\nतत्र ज्ञानं विशेषेण भवत्यत्र न संशयः ॥ ३४॥"
  },
  {
    "text": "कर्मार्हो नरदेहोऽयं तत्र योगो न साधितः ।\nपतिष्यति पुनः सोऽपि नानायोनिषु मानद ॥ ३५॥"
  },
  {
    "text": "द्वन्द्वभावमयं दुःखं यत्र तत्र च विन्दति ।\nन शाश्वतस्वरूपं स ब्रह्म भुङ्क्ते नरः कदा ॥ ३६॥"
  },
  {
    "text": "त्वमपि ज्ञानयुक्तः सन् किं करोषि महामते ।\nतारयस्व स्वमात्मानं योगेन नरसत्तम ॥ ३७॥"
  },
  {
    "text": "नारदस्य वचः श्रुत्वा तं जगाद नराधिपः ।\nसत्यमुक्तं त्वया योगिन् मया तच्चैव सन्धृतम् ॥ ३८॥"
  },
  {
    "text": "अहं विषयदोषेण पीडितोऽतितरां प्रभो ।\nनिर्वेदं मे मनः प्राप्तं ज्ञानं ब्रूहि महामुने ॥ ३९॥"
  },
  {
    "text": "नारद उवाच ।\nगणेशं भज भावेन ततः क्षेमं भविष्यति ।\nएकाक्षरविधानेन सर्वेभ्यश्च परात्परम् ॥ ४०॥"
  },
  {
    "text": "हृदि बुद्धिप्रदातारं बहिः सिद्धिप्रदं परम् ।\nयोगाकारं च सर्वत्र संस्थितं ब्रह्मनायकम् ॥ ४१॥"
  },
  {
    "text": "चित्तं त्यक्त्वा महाराज भव चिन्तामणिः स्वयम् ।\nएवमुक्त्वा च तस्मै स ददावेकाक्षरं मनुम् ॥ ४२॥"
  },
  {
    "text": "ततस्तेनाभ्यनुज्ञातो नारदः प्रजगाम ह ।\nसोऽपि तामुर्वशीं त्यक्त्वा ध्यानसंस्थो बभूव ह ॥ ४३॥"
  },
  {
    "text": "कालेन स्वल्पभावेन गाणपत्यो बभूव ह ।\nततः स निन्दयामास स्वात्मानं भृशदुःखितः ॥ ४४॥"
  },
  {
    "text": "अहो मयाऽतिमूर्खेण कृतं कर्म विशेषतः ।\nभोगदं मोहितेनैव स्त्रीकामेन न संशयः ॥ ४५॥"
  },
  {
    "text": "अस्थिमांसमयो देहस्तत्र दुर्गन्धसंयुतः ।\nछिद्रं मूत्रगृहं नीचं तत्र सक्तो भवाम्यहम् ॥ ४६॥"
  },
  {
    "text": "सर्वार्थदं मनुष्याणां देहं प्राप्य मया सदा ।\nनरकाधिप्रदं कर्म कृतं वै नात्र संशयः ॥ ४७॥"
  },
  {
    "text": "नरदेहमवाप्यैव मद्विना को भवेच्छठः ।\nस्त्रीसंसक्तो विशेषेण त्यक्त्वा गणपतिं नरः ॥ ४८॥"
  },
  {
    "text": "एवं खेदसमायुक्तो बभूव नृपसत्तमः ।\nअभजत्तं स्वभावेन गणेशं सर्वसिद्धिदम् ॥ ४९॥"
  },
  {
    "text": "अन्ते जगाम योगेन गणेशं स पुरूरवाः ।\nमहिमा कथितस्तस्य पापनाशकरो यतः ॥ ५०॥"
  },
  {
    "text": "पुरूरवस आख्यानं यः श‍ृणोति नरोत्तमः ।\nपापक्षयकरं तस्य भवतीदं प्रजापते ॥ ५१॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nतृतीये खण्डे महोदरचरिते पुरूरवसश्चरितकथनं नामैकोनत्रिंशोऽध्यायः ॥ ३.२९\n३.३० नहुषचरितं नाम त्रिंशत्तमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nआयुषस्तनया दक्ष पञ्चाऽऽसन् दृढविक्रमाः ।\nस्वर्भानुतनयायां वै प्रभायां तेजसा युताः ॥ १॥"
  },
  {
    "text": "नहुषः प्रथमस्तेषां शक्रतुल्यपराक्रमः ।\nचकार शतयज्ञांश्च राज्ञः सर्वान् विजित्य यः ॥ २॥"
  },
  {
    "text": "तत्रेन्द्रः क्षुभितोऽत्यन्तं निराकर्तुं शशाक न ।\nराजानं सर्वशास्त्रज्ञं ततः शान्तो बभूव ह ॥ ३॥"
  },
  {
    "text": "गौतमेन महेन्द्रोऽथ शापितस्त्रीप्रधर्षणात् ।\nभ्रष्टराज्योऽभवद्देवस्ततो देवा भयातुराः ॥ ४॥"
  },
  {
    "text": "दैत्यानां वेगमुग्रं ते सहने न क्षमास्ततः ।\nबृहस्पतिं समागम्य पप्रच्छुः क्षेमकारकम् ॥ ५॥"
  },
  {
    "text": "तेनाज्ञप्तास्ततो देवा मुनयश्च प्रजापते ।\nनहुषं स्वर्गराजं तं चक्रुस्तेजस्विनां वरम् ॥ ६॥"
  },
  {
    "text": "देवेन्द्रो नहुषो भूत्वा शशास स्वर्गमण्डलम् ।\nइन्द्रासने समासीनः पालयामास तान् सुरान् ॥ ७॥"
  },
  {
    "text": "तस्मै वरं ददौ देवा मुनयस्ते प्रजापते ।\nक्रोधेन यस्त्वया दृश्यः सत्ताहीनो भवेत् सदा ॥ ८॥"
  },
  {
    "text": "ततोऽतितेजसा युक्तो बभूव स नराधिपः ।\nदेवादिभिः सदा दक्ष सेवितो नहुषः किल ॥ ९॥"
  },
  {
    "text": "ततोऽतिगर्वितो राजाऽभवत् स्त्रीसङ्गलालसः ।\nशचीं देवैश्च निर्लज्ज आह्वयामास दुर्मतिः ॥ १०॥"
  },
  {
    "text": "देवानुवाच सा देवी नाहं यामि नराधिपम् ।\nइन्द्रस्य देवमुख्यस्य पत्न्यहं पुरुषं परम् ॥ ११॥"
  },
  {
    "text": "एवमुक्त्वा ततो देवान् ययौ गेहं बृहस्पतेः ।\nननाम तं महाभागा स्नुषां रक्षेति साऽब्रवीत् ॥ १२॥"
  },
  {
    "text": "तस्या वृत्तान्तमुग्रं स श्रुत्वा देवगुरुः स्वयम् ।\nनिकटे तां समास्थाप्य इन्द्रार्थं ह्युद्यतोऽभवत् ॥ १३॥"
  },
  {
    "text": "गौतमं सहसाऽऽगत्य तमुवाच महामुनिम् ।\nशापहीनं महेन्द्रं त्वं कुरुष्व वचनाच्च मे ॥ १४॥"
  },
  {
    "text": "तमुवाच महायोगी गौतमः किं करोम्यहम् ।\nउपायं वद मे तात तं करिष्ये जवादहम् ॥ १५॥"
  },
  {
    "text": "गौतमाय ततस्तेन कथितं सुखदं परम् ।\nविनायकस्य मन्त्रं त्वं देहीन्द्राय महामुने ॥ १६॥"
  },
  {
    "text": "गौतमेन तदा दत्तः स्वमन्त्रो गणपस्य च ।\nइन्द्राय स ततस्तेनाऽभवच्छक्रश्च नीरुजः ॥ १७॥"
  },
  {
    "text": "जजाप मन्त्रराजं तं शक्रो गणपतेस्ततः ।\nध्यात्वा तं देवदेवेशं तताप तप उत्तमम् ॥ १८॥"
  },
  {
    "text": "विदर्भे निर्जने देवो वने वाय्वशनः स्वयम् ।\nनासाग्रन्यस्तदृष्टिः स पूजयामास विघ्नपम् ॥ १९॥"
  },
  {
    "text": "गते वर्षसहस्रे वै तं ययौ भक्तवत्सलः ।\nगणेशानो वरं दातुं तपसा तोषितो भृशम् ॥ २०॥"
  },
  {
    "text": "सिंहारूढो महाबाहुश्चतुर्भुजविराजितः ।\nसिद्धिबुद्धियुतश्चैव नाभिशेषधरः प्रभुः ॥ २१॥"
  },
  {
    "text": "इन्द्रं स बोधयामास वरं ब्रूहि हृदीप्सितम् ।\nमघवंस्ते प्रसन्नोऽहं दास्यामि तपसाऽधुना ॥ २२॥"
  },
  {
    "text": "ततस्तं प्रणनामाऽथ इन्द्रो भक्तिसमन्वितः ।\nतुष्टाव सुस्थिरो भूत्वा यथामति गजाननम् ॥ २३॥"
  },
  {
    "text": "इन्द्र उवाच ।\nनमस्तेऽस्तु गणाध्यक्ष भक्तेभ्यः सिद्धिदायक ।\nविनायकाय देवाय हेरम्बाय नमो नमः ॥ २४॥"
  },
  {
    "text": "अनादये च सर्वेषामादिभूताय ते नमः ।\nआदिपूज्याय विघ्नेश सर्वपूज्याय वै नमः ॥ २५॥"
  },
  {
    "text": "आदिमध्यान्तहीनाय ह्यादिमध्यमयाय च ।\nअन्त्यरूपाय देवेश विघ्नहर्त्रे नमो नमः ॥ २६॥"
  },
  {
    "text": "पाशाङ्कुशधरायैव सिंहवाहाय ते नमः ।\nअमेयाय नमस्तुभ्यं नानामायाधराय च ॥ २७॥"
  },
  {
    "text": "विघ्नकर्त्रे ह्यभक्तानां सदा स्वानन्दवासिने ।\nसिद्धिबुद्धिपते तुभ्यं नाभिशेषाय ते नमः ॥ २८॥"
  },
  {
    "text": "ब्रह्मणे ब्रह्मरूपाय ब्रह्मदात्रे कृपालवे ।\nधर्मार्थकाममोक्षाणां दात्रे ते वै नमो नमः ॥ २९॥"
  },
  {
    "text": "पूर्णाय पूर्णभावज्ञ पूर्णानन्दप्रदाय वै ।\nकर्त्रे हर्त्रे च पात्रे ते गणेशाय नमो नमः ॥ ३०॥"
  },
  {
    "text": "सूक्ष्मेषु सूक्ष्मरूपाय स्थूलेषु स्थूलभोगिने ।\nस्थूलसूक्ष्मादिहीनाय लम्बोदर नमोऽस्तु ते ॥ ३१॥"
  },
  {
    "text": "किं स्तौमि त्वां सदा शान्तिरूपं तस्मान्नमो नमः ।\nतेन तुष्टो भव स्वामिन् दयाकाराय ते नमः ॥ ३२॥"
  },
  {
    "text": "मुद्गल उवाच ।\nएवं स्तुतिं समाकर्ण्य मघवन्तमुवाच ह ।\nगणेशो भक्तिभावेन सन्तुष्टो भक्तमुत्तमम् ॥ ३३॥"
  },
  {
    "text": "गणेश उवाच ।\nइन्द्र त्वया कृतं स्तोत्रं भुक्तिमुक्तिप्रदं भवेत् ।\nयः पठेच्छृणुयाच्चेद्यस्तस्मै सर्वार्थदं तथा ॥ ३४॥"
  },
  {
    "text": "नित्यं त्वमपि देवेन्द्र पठ स्तोत्रं प्रयत्नतः ।\nतेन विघ्नविहीनस्तु भविष्यसि महामते ॥ ३५॥"
  },
  {
    "text": "वरान् ब्रूहि महाभाग ये ते चित्ते भवन्ति वै ।\nतान् दास्यामि न सन्देहो भक्त्या स्तोत्रेण तोषितः ॥ ३६॥"
  },
  {
    "text": "ततस्तं मघवा देवं प्रणम्याभिदधे वचः ।\nनिर्विघ्नं कुरु मां देव स्वपदस्थं तथा प्रभो ॥ ३७॥"
  },
  {
    "text": "भक्तिं त्वदीयपादे मे देहि नाथ नमोऽस्तु ते ।\nइदं क्षेत्रं सुविख्यातं गाणपत्यं तथा कुरु ॥ ३८॥"
  },
  {
    "text": "तीर्थं च सर्वदं स्वामिन् कुरु ते पादलाञ्छितम् ।\nस्वानन्ददायकं स्नानमात्रेणात्र न संशयः ॥ ३९॥"
  },
  {
    "text": "पुरे कदम्बनाम्न्येव गाणेशं चिन्तितार्थदम् ।"
  },
  {
    "text": "लोके भवतु विख्यातं प्रसादात्ते च विघ्नप ॥ ४०॥"
  },
  {
    "text": "तथेति तमुवाचाऽथ गणेशोंऽतर्दधे ततः ।\nइन्द्रेण गणनाथस्य मूर्तिः संस्थापिता द्विजैः ॥ ४१॥"
  },
  {
    "text": "तं पूजयित्वा देवेन्द्रः संस्थितस्तत्र मानद ।\nनित्यं ध्यानपरो भूत्वाऽभजत्तं गणनायकम् ॥ ४२॥"
  },
  {
    "text": "अधुना श‍ृणु भो दक्ष नहुषस्य प्रचेष्टितम् ।\nगणेशेन तदा राजा विघ्नयुक्तः कृतः खलः ॥ ४३॥"
  },
  {
    "text": "बृहस्पतिमुवाचाऽथ मृत इन्द्रो न संशयः ।\nन दृश्यते जनैः कुत्र शचीं मे देहि भो गुरो ॥ ४४॥"
  },
  {
    "text": "ततस्तं वाक्पतिर्देवोऽवदत् क्रोधसमन्वितः ।\nद्विजवाहनगो भूत्वा शचीं याहि नराधिप ॥ ४५॥"
  },
  {
    "text": "नानावाहेषु सा देवी देवेन्द्रेण प्रलालिता ।\nअपूर्वं वाहनं चैवेच्छति तस्मात्तथा करु ॥ ४६॥"
  },
  {
    "text": "तथेति मदयुक्तः स चकार नहुषस्ततः ।\nविमानवाहान् सङ्गृह्य दुरात्मा ब्राह्मणान् बलात् ॥ ४७॥"
  },
  {
    "text": "ततो दुःखं द्विजानां स ज्ञात्वाऽत्रेयः समाययौ ।\nदुर्वासास्तं प्रगृह्यैव वाहकं स चकार ह ॥ ४८॥"
  },
  {
    "text": "ततोऽतिवेगभावार्थं सर्पध्वं ब्राह्मणान्नृपः ।\nउवाच शिबिकायां स संस्थितो मोहसंयुतः ॥ ४९॥"
  },
  {
    "text": "दुर्वासाः कुपितोऽत्यन्तं ददौ शापं सुदारुणम् ।\nसर्पो भव महादुष्ट पत भूमौ नृपाधम ॥ ५०॥"
  },
  {
    "text": "ततस्तं प्रणनामाऽथ गतगर्वो महीपतिः ।\nउच्छापं वद मे ब्रह्मन् दयया त्वं दयानिधे ॥ ५१॥"
  },
  {
    "text": "धिङ् मां ब्राह्मणभावेषु विपरीतं प्रवर्तिनम् ।\nमोहेन मोहितं पूर्णं तारयस्व महामुने ॥ ५२॥"
  },
  {
    "text": "ततस्तापसमायुक्तं नहुषं मुनिसत्तमः ।\nदुर्वासाः प्रत्युवाचेदं वचनं दयया युतः ॥ ५३॥"
  },
  {
    "text": "दुर्वासा उवाच ।\nतव वंशे महाराज धर्मः साक्षाद्भविष्यति ।\nयुधिष्ठिरस्तदा तस्य दर्शनं ते भविष्यति ॥ ५४॥"
  },
  {
    "text": "तेन सङ्कथितं ज्ञानं ज्ञात्वा शापविवर्जितः ।\nभविष्यसि न सन्देहोऽधुना गच्छ महीतलम् ॥ ५५॥"
  },
  {
    "text": "द्विजाः पूज्याः सदा राजन्नृपैर्नान्ये कदाचन ।\nत्वयाऽवमानिता विप्रा वाहकास्ते कृता बलात् ॥ ५६॥"
  },
  {
    "text": "तेनाऽतिधर्मलोपो वै जातस्ते नात्र संशयः ।\nपुनर्धर्मं निरीक्ष्य त्वं धर्मयुक्तो भविष्यसि ॥ ५७॥"
  },
  {
    "text": "एवमुक्त्वा स दुर्वासा गतः स्वेच्छापरायणः ।\nनहुषः सर्परूपोऽभूत् पपात धरणीतले ॥ ५८॥"
  },
  {
    "text": "तत इन्द्रं समानीय सामरश्च बृहस्पतिः ।\nइन्द्रासने समास्थाप्य मुदितः स बभूव ह ॥ ५९॥"
  },
  {
    "text": "नहुषो वनमध्ये स चचार गणपं स्मरन् ।\nअहो विघ्नयुतं सर्वं जगत् स्थावरजङ्गमम् ॥ ६०॥"
  },
  {
    "text": "अहं विघ्नेन संयुक्तः कृतो विघ्नेशरूपिणा ।\nअतस्तं शरणं यामि तेन सर्वं शुभं भवेत् ॥ ६१॥"
  },
  {
    "text": "ततः क्रमेण तेनाऽपि जितं चित्तं प्रजापते ।\nसर्पदेहगतेनैव गाणपत्यस्वभावतः ॥ ६२॥"
  },
  {
    "text": "ततो बहौ गते काले वनमायाद् युधिष्ठिरः ।\nद्रौपद्याः भ्रातृभिः सार्द्धं द्यूतदोषेण निश्चितम् ॥ ६३॥"
  },
  {
    "text": "ततो भीमो वने तत्र चचार फलकाम्यया ।\nनहुषेण समादृष्टो बद्धो ज्ञात्वा स पाण्डवः ॥ ६४॥"
  },
  {
    "text": "स्वदेहेनावृतं भीमं कृत्वा नागस्वरूपधृक् ।\nपातयामास भूमौ तं बलेन बलवान्नृपः ॥ ६५॥"
  },
  {
    "text": "भीमेन तत्र नादश्च कृतो मेघसमो महान् ।"
  },
  {
    "text": "तं श्रुत्वा धर्मराजः स ययौ भीमं महाबलम् ॥ ६६॥"
  },
  {
    "text": "सर्पेण वेष्टितं भीमं दृष्ट्वा दुःखसमन्वितम् ।\nयुधिष्ठिरं स तं तत्रोवाच नागो महाबलः ॥ ६७॥"
  },
  {
    "text": "नाग उवाच ।\nअहं नहुषनामा ते नृपः पुत्र न संशयः ।\nदर्शनार्थं मया चाऽयं भीमः सञ्जगृहेऽधुना ॥ ६८॥"
  },
  {
    "text": "अहं पृच्छामि राजंस्त्वां तद्वदस्व यथातथम् ।\nतदा भीमं प्रमोक्ष्यामि सर्वज्ञस्त्वं मतो यतः ॥ ६९॥"
  },
  {
    "text": "नहुषस्य वचः श्रुत्वा हर्षितः स युधिष्ठिरः ।\nतमुवाच महाभागं स्ववंशवरभूषणम् ॥ ७०॥"
  },
  {
    "text": "युधिष्ठिर उवाच ।\nवद नाग महाभाग मान्योऽसि त्वं महामते ।\nसंशयं छेदयिष्यामि प्रसादात्तव मानद ॥ ७१॥"
  },
  {
    "text": "नहुष उवाच ।\nकिं सत्यं किं तथा राजन्ननृतं धर्ममुत्तमम् ।\nपापं बन्धं च मोक्षं किं योगं ध्यानं वदस्व च ॥ ७२॥"
  },
  {
    "text": "किं कर्म किमकर्म त्वं किं विकर्म स्मृतं भवेत् ।\nकिं ज्ञानं किं तपोमूलं दैवतं किं वदस्व मे ॥ ७३॥"
  },
  {
    "text": "किं सारं किमसारं च किं मान्यं च तथा नृप ।\nअवमान्यं च सर्वेशं किं वदस्व युधिष्ठिर ॥ ७४॥"
  },
  {
    "text": "एतान् वै वद मे वत्स तदा भीमं महामते ।\nमोचयिष्यामि वेगेन गमिष्यामि यथेच्छया ॥ ७५॥"
  },
  {
    "text": "युधिष्ठिर उवाच ।\nसत्यं ब्रह्म च विज्ञेयं जगद्वै ह्यनृतात्मकम् ।\nधर्मः स्वधर्मरूपश्च जानीया राजसत्तम ॥ ७६॥"
  },
  {
    "text": "स्वधर्महीनं रूपं यत् पापं सर्वैः प्रकीर्तितम् ।\nअहं ममात्मको बन्धो मोक्षस्ताभ्यां विवर्जितः ॥ ७७॥"
  },
  {
    "text": "योगश्चित्तस्य रोधो वै ध्यानं निर्विषयं मनः ।\nकर्म सत्कर्मरूपं वै ज्ञातव्यं विबुधैः सदा ॥ ७८॥"
  },
  {
    "text": "ब्रह्मार्पणात्मकं सर्वमकर्म कथितं किल ।\nविकर्म पापाचरणं सर्वशास्त्रैः प्रकाशितम् ॥ ७९॥"
  },
  {
    "text": "ज्ञानं ब्रह्माहमित्युक्तं तपो द्वन्द्वसमात्मकम् ।\nदैवतं सर्वपूज्यं वै गाणेशं विद्धि मानद ॥ ८०॥"
  },
  {
    "text": "देवस्य भजनं सारं नवधा सततं नृप ।\nअसारं विषयाणां वै भजनं नवधा स्मृतम् ॥ ८१॥"
  },
  {
    "text": "मान्यं सङ्कथितं वेदैः पुराणैः स्मृतिभिर्भवेत् ।\nवेदाधारविहीनं यदवमान्यं मनीषिभिः ॥ ८२॥"
  },
  {
    "text": "सर्वेशं हृदि संस्थं वै विद्धि बुद्धिप्रचालकम् ।\nसर्वं ते कथितं स्वामिन् मोचयस्वाऽनिलात्मजम् ॥ ८३॥"
  },
  {
    "text": "एतस्मिन्नन्तरे तत्र विमानं सहसाऽऽगतम् ।\nदिव्यभोगसमायुक्तं तद्ददर्श युधिष्ठिरः ॥ ८४॥"
  },
  {
    "text": "मुमोच नहुषो भीमं तं तदा बन्धनात् प्रभो ।\nदेहं त्यक्त्वा विमानस्थो ययौ स्वर्गं नराधिपः ॥ ८५॥"
  },
  {
    "text": "तत्रेन्द्रस्य समीपे सोऽभवदर्धासनस्थितः ।\nगणेशमभजन्नित्यं स नृपोऽनन्यचेतसा ॥ ८६॥"
  },
  {
    "text": "स्वर्गान्ते स गतो भूपः शुक्लगत्या गजाननम् ।\nविघ्नहीनः स्वभावेन पुण्यश्लोको बभूव ह ॥ ८७॥"
  },
  {
    "text": "नहुषस्य चरित्रं ते कथितं पापनाशनम् ।\nश‍ृणुयाद्वा पठेद्वाऽपि तस्मै कामप्रदं भवत् ॥ ८८॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nतृतीये खण्डे महोदरचरिते नहुषचरितं नाम त्रिंशत्तमोऽध्यायः ॥ ३.३०"
  },
  {
    "text": "३.३१ ययातिचरितं नामैकत्रिंशत्तमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nनहुषस्याभवन् पुत्राः पञ्च देवसमा धिया ।\nयभ्यातिश्च ययातिश्च तथा संयातिरायतिः ॥ १॥"
  },
  {
    "text": "पञ्चमश्चाश्वको नाम ययातिर्भूमिपोऽभवत् ।\nमाहात्म्यं तस्य मुख्यं ते कथयामि प्रजापते ॥ २॥"
  },
  {
    "text": "देवयानीमुशनसः स तां भार्यामवाप ह ।\nवृषपर्वसुतां चैव शर्मिष्ठां राजसत्तमः ॥ ३॥"
  },
  {
    "text": "यदुं च तुर्वसं चैव देवयानी व्यजीजनत् ।\nद्रुह्यं तद्वदनुं पूरुं शर्मिष्ठां वार्षपर्वणी ॥ ४॥"
  },
  {
    "text": "सोऽभ्यषिञ्चदतिक्रम्य ज्येष्ठान् पुत्रान् महामतिः ।\nपूरुं कनिष्ठमेवं च पितुर्वाक्यपरायणम् ॥ ५॥"
  },
  {
    "text": "दक्ष उवाच ।\nकिमर्थं तेन भूपेन विपरीतं कृतं प्रभो ।\nतत् सर्वं वद योगीन्द्र सादरेण श‍ृणोम्यहम् ॥ ६॥"
  },
  {
    "text": "मुद्गल उवाच ।\nवृषपर्वा प्रजानाथ दैत्यानामधिपः स्मृतः ।\nतस्य पुत्री महाभागा शर्मिष्ठा मानिताऽभवत् ॥ ७॥"
  },
  {
    "text": "तत्र शुक्रस्य पुत्री या देवयानी प्रकीर्तिता ।\nसाऽपि पित्रा स्ववात्सल्यात् स्थापिता लालिता भृशम् ॥ ८॥"
  },
  {
    "text": "सखीभिरेकदा बाला संवृता राजकन्यका ।\nशर्मिष्ठा वाटिकायां सा हर्षयुक्ता जगाम ह ॥ ९॥"
  },
  {
    "text": "देवयानी तथा तत्र क्रीडार्थं सा समागता ।\nतत्र नानाविधां क्रीडां चक्रिरे कन्यकाः प्रभो ॥ १०॥"
  },
  {
    "text": "ततस्ताः श्रमसंयुक्ता जग्मुः स्नानार्थमादरात् ।\nतीरे क्षिप्त्वा स्ववस्त्राणि चिक्रीडुर्जलमध्यगाः ॥ ११॥"
  },
  {
    "text": "ततः सखीभिर्युक्ता सा शर्मिष्ठा निःसृता पुरः ।\nसम्भ्रमेण तया वस्त्रं देवयान्या धृतं किल ॥ १२॥"
  },
  {
    "text": "निःसृता देवयानी वै दृष्ट्वा कर्म जुगुप्सितम् ।\nराजपुत्रीमुवाचाऽथ भर्त्सयन्ती प्रजापते ॥ १३॥"
  },
  {
    "text": "ब्राह्मणस्य महादुष्टे पुत्र्यहं किं धृतानि वै ।\nवस्त्राणि मे यथा पाकस्पर्शने च शुनी खले ॥ १४॥"
  },
  {
    "text": "द्वारपा लोमतः शास्त्रे ब्राह्मणानां विशेषतः ।\nराजन्यस्तस्य पुत्री त्वं न योग्याऽसि कदाचन ॥ १५॥"
  },
  {
    "text": "एवं नानाविधैर्वाक्यैर्देवयानी च तां प्रभो ।\nभर्त्सयामास सोवाच कुपिता तां पुनर्वचः ॥ १६॥"
  },
  {
    "text": "शर्मिष्ठोवाच ।\nकिमात्मानं च दुष्टे त्वं कथ्यसे मम सन्निधौ ।\nराजप्रसादसंसर्गाद्ब्राह्मणा मानिता बभुः ॥ १७॥"
  },
  {
    "text": "अस्मदीयप्रसादेन वस्त्रान्नादिकमादरात् ।\nभुक्त्वा मां स्पर्शसे दुष्टे बलिभुग्वायसी यथा ॥ १८॥"
  },
  {
    "text": "एवं नानाविधैर्वाक्यैस्तां निर्भर्त्स्य प्रजापते ।\nसखीभिर्देवयानीं सा कूपे चिक्षेप चासुरी ॥ १९॥"
  },
  {
    "text": "ततः सा स्वगृहे क्रुद्धा प्रययौ दुःखिता भृशम् ।\nदेवयानी तथा कूपे संस्थिता जलवर्जिते ॥ २०॥"
  },
  {
    "text": "दैवयोगेन तत्राऽसौ ययातिः स जगाम ह ।\nएकाकी मृगयासक्तः कूपस्थां तां ददर्श ह ॥ २१॥"
  },
  {
    "text": "ततोऽतिकरुणायुक्तो हस्तं दत्वा स्वदक्षिणम् ।\nदेवयानीं दधाराऽसौ तया हस्तो धृतस्तथा ॥ २२॥"
  },
  {
    "text": "बहिर्निष्कास्य राजा सोऽभवद्गन्तुं समुद्यतः ।\nततस्तं देवयानी सोवाच हर्षसमन्विता ॥ २३॥"
  },
  {
    "text": "देवयान्युवाच ।\nपाणेस्त्वया मे ग्रहणं कृतं सौम्य महामते ।\nकोऽसि त्वं वद मां सर्वं वृत्तान्तं ते यथायथम् ॥ २४॥"
  },
  {
    "text": "तामुवाच महीपालः श‍ृणु त्वं वरवर्णिनि ।\nययातिं विद्धि मां देवि नाहुषं क्षत्रवंशजम् ॥ २५॥"
  },
  {
    "text": "मृगयाऽऽसक्तभावेन प्राप्तं ते दर्शनं महत् ।\nगच्छ त्वं स्वगृहे बाले गमिष्यामि स्वमालयम् ॥ २६॥"
  },
  {
    "text": "तमुवाच प्रजानाथं देवयानी प्रहर्षिता ।\nकाव्यपुत्रीं च मां विद्धि भव त्वं मे पतिः प्रभो ॥ २७॥"
  },
  {
    "text": "हस्तस्य ग्रहणं ते वै विशेषेण कृतं मया ।\nत्वदृते न वृणोम्यन्यमतस्त्वं मे पतिर्भव ॥ २८॥"
  },
  {
    "text": "तस्यास्तद्वचनं श्रुत्वा ययातिस्तामुवाच ह ।\nकाव्यकन्यां कथं देवि वृणोमि क्षत्रवंशजः ॥ २९॥"
  },
  {
    "text": "ततः सोवाच तं देवयानी श‍ृणु वचो महत् ।\nब्राह्मणो मे न भर्ता च भविता कचशापतः ॥ ३०॥"
  },
  {
    "text": "अतस्वं भयहीनः सन् वृणु मां राजसत्तम ।\nकाव्यं सम्बोधयित्वाऽहं पत्नी ते प्रभवामि च ॥ ३१॥"
  },
  {
    "text": "तथेति नृपवर्योऽसौ तां जगाद तथा ययौ ।\nनगरं स महाभागः सा च तत्र स्थिताऽभवत् ॥ ३२॥"
  },
  {
    "text": "तत्राऽऽगतं नरं कञ्चित्तमुवाच वद प्रभुम् ।\nकाव्यमत्र स्थिता पुत्री देवयानी महामते ॥ ३३॥"
  },
  {
    "text": "ततस्तेन मुनीन्द्रोऽसौ बोधितः श‍ृणु मे वचः ।\nवने ते देवयानी सा पुत्री वत्सल संस्थिता ॥ ३४॥"
  },
  {
    "text": "शुक्रस्तां प्रययौ शीघ्रं तमुवाच सुविह्वला ।\nरुदती देवयानी सा वृत्तान्तं सर्वमञ्जसा ॥ ३५॥"
  },
  {
    "text": "तं श्रुत्वा कुपितः काव्यस्त्यक्त्वा दैत्यं स निर्ययौ ।\nवनवासार्थमानन्दादूहयन् वृत्तिमुल्बणाम् ॥ ३६॥"
  },
  {
    "text": "ततो दैत्याधिपः श्रुत्वा वृत्तान्तं विह्वलो भृशम् ।\nतं ययौ धावमानः स प्रणनाम महामुनिम् ॥ ३७॥"
  },
  {
    "text": "उवाच भक्तिसंयुक्तं वचनं दैत्यनायकः ।\nत्वदाधारमिदं राज्यं देहोऽयं मे तथा मुने ॥ ३८॥"
  },
  {
    "text": "मुनिसत्तम मां त्यक्त्वा कुत्र गन्तुं त्वमिच्छसि ।\nराज्यादिकं परित्यज्य याम्यहं ते प्रसन्निधौ ॥ ३९॥"
  },
  {
    "text": "तस्य तद्वचनं श्रुत्वा काव्यः पुत्रीमुवाच ह ।\nचल त्वं राजकन्याया अपराधं क्षमस्व च ॥ ४०॥"
  },
  {
    "text": "देवयानी मुनिं तत्रोवाच क्रोधसमन्विता ।\nनाऽहं यामि पितः पुर्यां देहत्यागं करोमि वै ॥ ४१॥"
  },
  {
    "text": "ततः पुत्रीं स्वयं काव्य ऊचे तां शोकसङ्कुलः ।\nकिमिच्छसि वद त्वं म उपायं तं करोम्यहम् ॥ ४२॥"
  },
  {
    "text": "ततस्तं देवयानी सोवाच क्रोधसमन्विता ।\nसखीभिः सहिता दासी शर्मिष्ठा मे भवेद्यदि ॥ ४३॥"
  },
  {
    "text": "यत्र दास्यसि मां तात तत्रेयं सहगा भवेत् ।\nतदाहं नगरे यामि हृष्टा दैत्याधिपस्य च ॥ ४४॥"
  },
  {
    "text": "उवाच काव्यो दैत्येशं तं पुत्रीवत्सलस्ततः ।\nतथेति दैत्यराजः स गृहे काव्यं समानयत् ॥ ४५॥"
  },
  {
    "text": "काव्येन नाहुषायैव दत्ता पुत्री विधानतः ।\nतत्र दासी स्वभावेन शर्मिष्ठा प्रययौ विधे ॥ ४६॥"
  },
  {
    "text": "कदाचित्तत्र शर्मिष्ठाऽभवदृतुयुता स्वयम् ।\nराजानं वाटिकामध्ये उवाच विनयान्विता ॥ ४७॥"
  },
  {
    "text": "सख्या मे देवयान्या त्वं महीपाल वृतो यदा ।\nपतिस्तदा मया नाथ त्वमेव मनसा वृतः ॥ ४८॥"
  },
  {
    "text": "ऋतुयुक्तां स्त्रियं स्वामिन् भज त्वं भक्तिसंयुताम् ।\nतथेति नाहुषेणैव वृता सा गुप्तभावतः ॥ ४९॥"
  },
  {
    "text": "देवयान्या चरित्रं न तस्या ज्ञातं प्रजापते ।"
  },
  {
    "text": "गर्भयुक्तां विदित्वा तां सा पप्रच्छ मुनेः सुता ॥ ५०॥"
  },
  {
    "text": "कस्य वीर्यं त्वया देवि धृतं मे वद चाधुना ।\nलाञ्छनं दैत्यराजस्य प्राप्तं किं दैवयोगतः ॥ ५१॥"
  },
  {
    "text": "शर्मिष्ठा तां जगादाऽथ न कृतं लाञ्छनं मया ।\nब्राह्मणस्य महद्वीर्यं गृहीतं गुप्ततः सखि ॥ ५२॥"
  },
  {
    "text": "तस्यां पुत्राः समुत्पन्नास्त्रयो देवसमा बभुः ।\nराज्ञा सम्मानिता नित्यं वाटिकायां विशेषतः ॥ ५३॥"
  },
  {
    "text": "कदाचिद्देवयानी सा वाटिकायां जगाम ह ।\nतत्र पुत्रा ययातिं तं पितरं प्राहुरादरात् ॥ ५४॥"
  },
  {
    "text": "तच्छ्रुत्वा क्षुभिताऽत्यन्तं देवयानी गृहं ययौ ।\nपितुस्तां सान्त्वयामास ययातिर्विनयान्वितः ॥ ५५॥"
  },
  {
    "text": "न शशाक स राजर्षिस्तां स्वगेहे भयाकुलः ।\nआनेतुं सा तथा काव्यं जगाद रुदती भृशम् ॥ ५६॥"
  },
  {
    "text": "शुक्रेण शापितो राजा जरायुक्तो बभूव सः ।\nगत्वा चोशनसं तत्रोवाच शोकसमाकुलः ॥ ५७॥"
  },
  {
    "text": "नाऽहं श्वशुर तृप्तोऽस्मि कामभोगेभ्य एव च ।\nजराघ्नं मे वदोपायं तं करिष्यामि यत्नतः ॥ ५८॥"
  },
  {
    "text": "देवयानीं विनाऽन्यां स्त्रीं न स्पृशामि कदाचन ।\nततस्तमुशनाः प्रीत उवाच वचनं हितम् ॥ ५९॥"
  },
  {
    "text": "तव पुत्रा महाभाग यौवनास्था भवन्ति ये ।\nजरां तत्र विनिक्षिप्य गृहाण नृप यौवनम् ॥ ६०॥"
  },
  {
    "text": "त्वदाज्ञया जरां पुत्रो ग्रहीष्यति कुरुष्व तम् ।\nराजानं मुख्यभावं त्वं न दोषस्तत्र ते भवेत् ॥ ६१॥"
  },
  {
    "text": "तथेति देवयानीं सङ्गृह्य स्वनगरं ययौ ।\nज्येष्ठान् पुत्रान् ययाचे स राजर्षिर्यौवनं ततः ॥ ६२॥"
  },
  {
    "text": "न जरां जगृहुस्तस्य सर्वे ते मूर्खभावतः ।\nततः पूरुं स राजर्षिर्ययाचे स ददौ किल ॥ ६३॥"
  },
  {
    "text": "शुक्रस्य वरदानेन दोषः पूरोर्न तस्य वै ।\nभुक्त्वा भोगाननेकान् स ययातिस्तोषितोऽभवत् ॥ ६४॥"
  },
  {
    "text": "यज्ञान् कृत्वा महाभागः साङ्गान् सर्वान् विशेषतः ।\nतीर्थादीनि जगामाऽसौ नानारूपाणि भावतः ॥ ६५॥"
  },
  {
    "text": "सर्वं कोशगतं द्रव्यं भूषणादिकमादरात् ।\nददौ स ब्राह्मणेभ्यश्च दानशीलोऽभवत्तथा ॥ ६६॥"
  },
  {
    "text": "मृत्पात्रैर्गृहकार्येषु चरन्तं गालवो मुनिः ।\nतमाययौ ययाचे वै राजानं खेदसंयुतः ॥ ६७॥"
  },
  {
    "text": "गुरोश्च दक्षिणार्थं मे देह्यश्वान् श्यामकर्णकान् ।\nसहस्रसङ्ख्यायुक्तांस्त्वं श्रेष्ठः सकलभूभुजाम् ॥ ६८॥"
  },
  {
    "text": "माधवीं स्वां ददौ तस्मै ततः कन्यां महीपतिः ।\nतया तस्य मुनेः कार्यं कृतं सर्वं प्रजापते ॥ ६९॥"
  },
  {
    "text": "ततः स राजशार्दूलो जरां सङ्गृह्य यौवनम् ।\nपूरवेऽदात् पुनः सद्यस्तं चकार नराधिपम् ॥ ७०॥"
  },
  {
    "text": "दिशि दक्षिणपूर्वस्यां तुर्वसुं पुत्रमादिशत् ।\nदक्षिणापश्चिमायां स यदुं ज्येष्ठं न्ययोजयत् ॥ ७१॥"
  },
  {
    "text": "प्रतीच्यामुत्तरायां स द्रुह्यं चानुमयोऽजयत् ।\nतैरियं पृथिवी सर्वा धर्मतः परिपालिता ॥ ७२॥"
  },
  {
    "text": "सर्वत्र सार्वभौमेन पूरुस्तत्र रराज च ।\nधर्मयुक्तो विनीतात्मा सत्यसन्धः प्रतापवान् ॥ ७३॥"
  },
  {
    "text": "ततो वनं ययौ राजा तताप तप उत्तमम् ।\nअन्ते जगाम स्वर्गं स नानाभोगप्रदं परम् ॥ ७४॥"
  },
  {
    "text": "तत्र सर्वानतिक्रम्य बुभुजे भोगमुत्तमम् ।\nन मत्समश्च स्वर्गेषु पुण्यभोगकरः परः ॥ ७५॥"
  },
  {
    "text": "इति गर्वेण संयुक्तमिन्द्रस्तं प्रजगाद सः ।\nत्वया राजन् महत्पुण्यं कीदृशं प्रकृतं वद ॥ ७६॥"
  },
  {
    "text": "उवाच नरशार्दूलः ततस्तं मोहसंयुतः ।\nन सङ्ख्या विद्यते देव मम पुण्यस्य देवप ॥ ७७॥"
  },
  {
    "text": "स्वर्गेषु ये स्थिता देवाः पुण्यकर्मकरा इमे ।\nन मे कलां च पुण्यस्य लभन्ते देवनायक ॥ ७८॥"
  },
  {
    "text": "तस्य तद्वचनं श्रुत्वा तमिन्द्रः प्रत्युवाच ह ।\nन जानासि महाराज एषां पुण्यप्रभावकम् ॥ ७९॥"
  },
  {
    "text": "सर्वानिमांस्तिरस्कृत्य त्वं प्रमोहसमन्वितः ।\nस्वप्रशंसां तथाऽपारं पुण्यं वदसि चाऽद्य माम् ॥ ८०॥"
  },
  {
    "text": "तेन ते पुण्यमुग्रं तत् सर्वं नष्टं नराधिप ।\nप्रपत त्वं महीपृष्ठे पुनः पुण्यं समाचर ॥ ८१॥"
  },
  {
    "text": "ततः पपात भूपृष्ठे ययातिर्दुःखसंयुतः ।\nतं पतन्तं च दौहित्रा ददृशुः शिबिमुख्यकाः ॥ ८२॥"
  },
  {
    "text": "मातामहं च विज्ञाय ददुः पुण्यं पुनः स्वकम् ।\nतेन स्वर्गस्थितो राजा मुमुदे देववत् स्वयम् ॥ ८३॥"
  },
  {
    "text": "ततस्तं नारदो योगी जगाद करुणायुतः ।\nत्वया विघ्नो महाराज प्राप्तः पुण्यविनाशकृत् ॥ ८४॥"
  },
  {
    "text": "विघ्नेशं भज राजंस्त्वमन्ते स्वानन्दगस्ततः ।\nभविष्यसि न सन्देहो नोचेद्भूमौ पतिष्यसि ॥ ८५॥"
  },
  {
    "text": "ततस्तेन गणेशस्य मन्त्रो दत्तो दशाक्षरः ।\nतं जजाप ययातिश्च गणेशध्यानतत्परः ॥ ८६॥"
  },
  {
    "text": "पुण्यक्षये स राजेन्द्रः शुक्लगत्या प्रजापते ।\nगणेशं प्रययौ भक्त्या गाणपत्यो महायशाः ॥ ८७॥"
  },
  {
    "text": "ययातेश्चरितं पुण्यं सङ्क्षेपेण निरूपितम् ।\nश‍ृण्वते कामदं पूर्णं भविष्यति न संशयः ॥ ८८॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nतृतीये खण्डे महोदरचरिते ययातिचरितं नामैकत्रिंशत्तमोऽध्यायः ॥ ३.३१\n३.३२ धनकस्य व्रतोपदेशो नाम द्वात्रिंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nयदोरप्यभवन् पुत्राश्चत्वारो देवसन्निभाः ।\nसहस्त्रजित्तथा ज्येष्ठस्तस्य पुत्रो बभूव ह ॥ १॥"
  },
  {
    "text": "शतजिन्नाम विख्यातस्तस्य पुत्रास्त्रयोऽभवन् ।\nहिहयश्च हयश्चैव वपुर्हय उदाहृतः ॥ २॥"
  },
  {
    "text": "हिहयस्याऽभवत् पुत्रो धर्म इत्यभिविश्रुतः ।\nतस्य नेत्रस्तस्य कुन्तिः सोहञ्जिस्तत्सुतः स्मृतः ॥ ३॥"
  },
  {
    "text": "सो हञ्जेरभवत् पुत्रो महिष्मान्नाम पार्थिवः ।\nमाहिष्मती च नगरी वासिता येन भूभुजा ॥ ४॥"
  },
  {
    "text": "तस्य पुत्रो भद्रसेनो दुर्मदस्तत्सुतः स्मृतः ।\nधनकश्चाऽपरो धीमान् मुख्योऽभूत्तत्र पार्थिवः ॥ ५॥"
  },
  {
    "text": "धनकादभवन् पुत्राश्चत्वारो लोकविश्रुताः ।\nकृतवीर्यः कृताग्निश्च कृतवर्मा ततः स्मृतः ॥ ६॥"
  },
  {
    "text": "कृतौजाश्च तथा दक्ष तत्र ज्येष्ठः प्रतापवान् ।\nबभूव दानशीलश्च कृतवीर्यो महीपतिः ॥ ७॥"
  },
  {
    "text": "तेन वै पृथिवीमध्ये चतुर्थी कृष्णगाऽपरा ।"
  },
  {
    "text": "प्रकाशिता प्रजापाल स्वर्गात् सर्वशुभप्रदा ॥ ८॥"
  },
  {
    "text": "दक्ष उवाच ।\nकथं तेन नृपालेन चतुर्थी भूमिमण्डले ।\nसमानीता महायोगिन् वद तस्य चरित्रकम् ॥ ९॥"
  },
  {
    "text": "श्रुत्वा कथामृतं स्वामिन् हर्षश्चेतसि वर्धते ।\nअतो विस्तरभावेन कथयस्व कथानकम् ॥ १०॥"
  },
  {
    "text": "मुद्गल उवाच ।\nमाहिष्मत्यां महापुर्यां भीमनामाऽभवत् पुरा ।\nअन्त्यजो द्रव्यलुब्धश्च पापकर्मपरायणः ॥ ११॥"
  },
  {
    "text": "स तु मार्गे जनान् वीक्ष्याऽमारयत्तान् दिने दिने ।\nमांसविक्रयकारी च पशुन् हत्वा निरन्तरम् ॥ १२॥"
  },
  {
    "text": "एकदा माघमासस्य चतुर्थी कृष्णपक्षगा ।\nसमागता च तत्राऽसौ विचचार वनान्तरे ॥ १३॥"
  },
  {
    "text": "महापर्वतदेशे स जनानां प्रवधाय च ।\nदैवयोगेन तस्याऽपि मिलितं नैव किञ्चन ॥ १४॥"
  },
  {
    "text": "अयं बभ्रामान्नजलविहीनो लोभसंयुतः ।\nमिलितं तत्र नो किञ्चित्तथाभूतश्चचार ह ॥ १५॥"
  },
  {
    "text": "ततोऽस्तमगमत् सूर्यस्तं दृष्ट्वा स्वगृहे मतिम् ।\nगमनाय तथा चक्रे मार्गसंस्थो बभूव ह ॥ १६॥"
  },
  {
    "text": "मार्गे दुष्टो द्विजास्तत्र दृष्ट्वा द्वादशसङ्ख्यकान् ।\nतान् हत्वा स तदीयं वै गृहीत्वा स्वगृहं ययौ ॥ १७॥"
  },
  {
    "text": "चन्द्रोदये ततः प्राप्ते बुभुजे भोजनाकुलः ।\nपुत्रं गणेशनामानमाह्वयामास तेन सः ॥ १८॥"
  },
  {
    "text": "पुनश्चकार तद्वत् स कदाचित् पापमुल्बणम् ।\nकृष्णपक्षे चतुर्थ्यां च स ममारोदये विधोः ॥ १९॥"
  },
  {
    "text": "गणेशदूतास्तं तत्र समानेतुं समाययुः ।\nकैलासे गणपस्थाने निन्युस्तं ते विमानगम् ॥ २०॥"
  },
  {
    "text": "स्वर्गमार्गेषु देवैश्च ब्रह्मविष्ण्वादिभिस्तुतः ।\nविमानगैः स्तूयमानः प्रविवेश शिवास्पदम् ॥ २१॥"
  },
  {
    "text": "तत्र भुक्त्वा प्रभोगान् स पपात पृथिवीतले ।\nमाहिष्मत्यां सुतो जज्ञे धनकस्य महाबलः ॥ २२॥"
  },
  {
    "text": "कृतवीर्य इति ख्यातो नानाधर्मपरायणः ।\nदेवविप्रातिथिप्रेप्सुर्बभूवे यज्ञकारकः ॥ २३॥"
  },
  {
    "text": "अपुत्रः स्माऽभवद्राजा कृतवीर्यः प्रतापवान् ।\nपुत्रार्थं यतते स्मातिनानाधर्मपरायणः ॥ २४॥"
  },
  {
    "text": "न लेभे सन्ततिं राजा ततोऽसौ दुःखसंयुतः ।\nप्रधानेषु समाक्षिप्य राज्यं निहतकण्टकम् ॥ २५॥"
  },
  {
    "text": "सपत्नीको वनं राजा ययौ तपसि संस्थितः ।\nपूर्वसंस्कारयोगेन गणेशे प्रीतिमानभूत् ॥ २६॥"
  },
  {
    "text": "नानातपश्चकाराऽसौ सन्ततिं न तथाऽपि च ।\nलेभे नृपः प्रजानाथ नेत्रप्राणावशेषितः ॥ २७॥"
  },
  {
    "text": "अस्थित्वचासमायुक्तं दृष्ट्वा तं नारदो मुनिः ।\nस्वर्गस्थं धनकं तत्र वृत्तान्तमवदन्नृपम् ॥ २८॥"
  },
  {
    "text": "तव पुत्रो वने संस्थः पुत्रार्थं यतते नृप ।\nनानायत्नसमायुक्तोऽस्थित्वचाप्रयुतोऽस्ति वै ॥ २९॥"
  },
  {
    "text": "न लेभे सन्ततिं राजा स्वल्पकाले मरिष्यति ।\nपुत्रहीनस्य भो राजन् का गतिः प्रभवेद्वद ॥ ३०॥"
  },
  {
    "text": "इत्युक्वा तं मुनीन्द्रः स ययौ कैलासमादरात् ।\nधनको मनसाऽत्यन्तं विचारमकरोत्ततः ॥ ३१॥"
  },
  {
    "text": "ब्रह्माणं शरणं यामि सर्वज्ञं तेन चेप्सितम् ।\nभविष्यति न सन्देहस्ततः सोऽपि ययौ विधिम् ॥ ३२॥"
  },
  {
    "text": "प्रणिपत्य प्रतुष्टाव नानास्तोत्रैः प्रजापतिम् ।\nउवाच तं महाभागं विनयेन समन्वितः ॥ ३३॥"
  },
  {
    "text": "धनक उवाच ।"
  },
  {
    "text": "धर्मशीलश्च मे पुत्रः पुत्रहीनो बभूव हि ।\nपुत्रार्थं यतते ब्रह्मन्नानाव्रतपरायणः ॥ ३४॥"
  },
  {
    "text": "राज्यादिकं समुत्सृज्य वने तपति संस्थितः ।\nतपस्तेनाऽवशेषोऽसावस्थिचर्मवृतो बभौ ॥ ३५॥"
  },
  {
    "text": "केनोपायेन पुत्रश्च भविता तं वदस्व मे ।\nप्रापयिष्याम्यहं तत्र स्ववंशस्य विवृद्धये ॥ ३६॥"
  },
  {
    "text": "ततस्तं प्रत्युवाचेदं वचनं चतुराननः ।\nपूर्वजन्मनि सम्भूतं द्विजहत्यायुतं व्रतम् ॥ ३७॥"
  },
  {
    "text": "पुनः प्रोवाच तं देवो विधिः सर्वार्थकोविदः ।\nपुत्रप्राप्त्यर्थमेवैकमुपायं सर्वसिद्धिदम् ॥ ३८॥"
  },
  {
    "text": "अज्ञानेन व्रतं तेन कृतं सङ्कष्टहारकम् ।\nचतुर्थीप्रभवं तेन पापं सर्वं लयं गतम् ॥ ३९॥"
  },
  {
    "text": "महापापानि नश्यन्ति सङ्कष्टीव्रतसाधनात् ।\nसङ्कष्टीव्रतसम्बन्धिदिवसे यत् कृतं भवेत् ॥ ४०॥"
  },
  {
    "text": "तदेवाक्षयभावेन तिष्ठत्यत्र न संशयः ।\nचतुर्थ्यां भूप कृष्णायां पुण्यमेव समाचरेत् ॥ ४१॥"
  },
  {
    "text": "तव पुत्रेण राजेन्द्र द्वादश ब्राह्मणा हताः ।\nचतुर्थ्यां पूर्वजन्मस्थेन पापं तत्स्थितं महत् ॥ ४२॥"
  },
  {
    "text": "नानातपःप्रभावेण व्रततीर्थादिकेन च ।\nयज्ञादिभिश्च तत्पापं लयं नैव गमिष्यति ॥ ४३॥"
  },
  {
    "text": "सङ्कष्ट्यां यत्कृतं पापं वज्रलेपं च तत्स्मृतम् ।\nतत्र कश्चिदुपायो न तथाऽपि श‍ृणु मे वचः ॥ ४४॥"
  },
  {
    "text": "येन सङ्कष्टिका पुण्या चतुर्थी साधिता नृप ।\nतस्य जन्मादिकं नैव भविष्यति कदा पुनः ॥ ४५॥"
  },
  {
    "text": "चतुर्विधं प्रजानीहि सर्वं मायामयं जगत् ।\nसङ्कष्टं चैव जीवानां तेन युक्ता भ्रमन्ति ते ॥ ४६॥"
  },
  {
    "text": "चतुर्थी गणनाथस्य सङ्कष्टी साधिता यदा ।\nचतुर्विधं तस्य कष्टं न भवेद्वै कदाचन ॥ ४७॥"
  },
  {
    "text": "ब्रह्मणि ब्रह्मभूतोंऽते स्वानन्दे वर्तते नरः ।\nव्रतस्यैव प्रभावेणेहलोके सुखमाप्नुयात् ॥ ४८॥"
  },
  {
    "text": "चतुर्थ्यां पापकारा ये तेषां मुक्तिर्न विद्यते ।\nपापयुक्ततया राजन् स्वर्गस्थास्ते भवन्ति च ॥ ४९॥"
  },
  {
    "text": "पुनर्जन्मधरा भूमौ तत्र पापफलं स्वकम् ।\nभुञ्जन्ति च पुनः सर्वे गाणपत्या भवन्ति ते ॥ ५०॥"
  },
  {
    "text": "अतो गणेशदूतैः स कैलासे स्थापितोंऽत्यजः ।\nपापभोगार्थमेवं च तव पुत्रोऽधुनाऽभवत् ॥ ५१॥"
  },
  {
    "text": "चतुर्थ्यां यत्कृतं पापं चतुर्थी हन्ति तत् सदा ।\nतदर्थं ते सुतो राजंश्चतुर्थीमाचरिष्यति ॥ ५२॥"
  },
  {
    "text": "तदा पापविहीनोऽयं भविता नात्र संशयः ।\nपुत्रयुक्तश्च ते पुत्रो भविष्यति महामते ॥ ५३॥"
  },
  {
    "text": "अपराधयुतं कर्म कृतं नाशार्थमादरात् ।\nतस्य पुण्यं प्रकर्तव्यं दुरितं तेन नश्यति ॥ ५४॥"
  },
  {
    "text": "चतुर्थी महिमाऽनन्तो भूतं यदपि तद्दिने ।\nपापं क्रोधसमायुक्ता महाकृच्छ्रेण हन्ति सा ॥ ५५॥"
  },
  {
    "text": "अतस्तत्पापनाशार्थं सङ्कष्टीर्द्वादशाऽऽचरेत् ।\nतदा द्वादशविप्रान्तभवं पापं गमिष्यति ॥ ५६॥"
  },
  {
    "text": "ततस्तं करुणायुक्तः स विधि व्रतमादरात् ।\nकथयामास वै ब्रह्मा ययौ राजा प्रणम्य तम् ॥ ५७॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nतृतीये खण्डे महोदरचरिते धनकस्य व्रतोपदेशो नाम द्वात्रिंशोऽध्यायः ॥ ३.३२"
  },
  {
    "text": "३.३३ कृतवीर्यव्रतप्राप्तिवर्णनं नाम त्रयस्त्रिंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nव्रतं लब्ध्वा पुस्तकं संलिख्य सङ्गृह्य मायया ।\nधनकः कृतवीर्यस्य स्वप्ने सद्यो जगाम ह ॥ १॥"
  },
  {
    "text": "धनकं पितरं दृष्ट्वा कृतवीर्यो ननाम तम् ।\nपुत्रं राजा समादायोत्सङ्गे स्वस्य जगाद तम् ॥ २॥"
  },
  {
    "text": "धनक उवाच ।\nपुत्र नानाविधा यत्ना विशेषेण कृतास्त्वया ।\nपुत्रार्थमधुनैकं त्वं व्रतं कुरु ममाज्ञया ॥ ३॥"
  },
  {
    "text": "तेन पुण्येन पुत्रस्ते भविता नात्र संशयः ।\nब्रह्मणा कथितं मे यत् पुस्तकं तद् गृहाण ह ॥ ४॥"
  },
  {
    "text": "इत्युक्त्वा पुत्रहस्ते तद्दत्वा पुस्तकमादरात् ।\nअन्तर्धानं ययौ राजा जजागार नृपात्मजः ॥ ५॥"
  },
  {
    "text": "पुस्तकं हस्तगं दृष्ट्वा विस्मितोऽभूत् प्रहर्षितः ।\nपितरं दुःखितो भूत्वा सस्मार स रुरोद वै ॥ ६॥"
  },
  {
    "text": "सपत्नीकस्ततो राजा कृतवीर्यो जगाम ह ।\nस्वपुरं मानितस्तत्र प्रधानादिभिरादरात् ॥ ७॥"
  },
  {
    "text": "ततः स ब्राह्मणान् राजा समाकार्य ननाम तान् ।\nपुस्तकं दर्शयामास तस्यार्थं ब्राह्मणा जगुः ॥ ८॥"
  },
  {
    "text": "अहो राजन् महाभाग पुस्तके व्रतमुत्तमम् ।\nलिखितं सर्वसङ्कष्टहारकं सर्वदं परम् ॥ ९॥"
  },
  {
    "text": "कृष्णपक्षे चतुर्थ्यां वै चन्द्रोदयसमागमे ।\nपूजनीयो विशेषेण गणेशः सिद्धिदायकः ॥ १०॥"
  },
  {
    "text": "पूजयित्वा गणाधीशं ततोऽर्घ्यं तिथये नृप ।\nगणेशाय च चन्द्राय दातव्यं व्रतकारिणा ॥ ११॥"
  },
  {
    "text": "सूर्योदयात् समारभ्य गणेशस्मरणं नृप ।\nकर्तव्यं वर्जयेत्तत्र जलपानादिकं तथा ॥ १२॥"
  },
  {
    "text": "चन्द्रायाऽर्घ्यं तथा दत्वा सप्तवारं नृपोत्तम ।\nब्राह्मणांस्तत आपूज्य सपत्नीकान्नमेत् स तान् ॥ १३॥"
  },
  {
    "text": "भोजयेत् परमान्नेन मोदकादिभिरादरात् ।\nपायसेनाऽपि सितया युतेन मधुरेण च ॥ १४॥"
  },
  {
    "text": "ततः स्वयं सुहृद्भिश्च भोजनं वै समाचरेत् ।\nदानं दद्यात् स विप्रेभ्यो योषिद्भ्यः कञ्चुकादिकम् ॥ १५॥"
  },
  {
    "text": "ततो जागरणं कार्यं गणेशस्तवनेन च ।\nप्रभाते विमले स्नात्वा पूर्ववत् पूजयेद्विभुम् ॥ १६॥"
  },
  {
    "text": "गणेशं च ततो विप्रान् भोजयेत् पूर्ववन्नृप ।\nदक्षिणां विपुलां तेभ्यो दापयेत्तान्नमेत्ततः ॥ १७॥"
  },
  {
    "text": "मासे मासे प्रकुर्यास्त्वं व्रतं गाणेश्वरं त्विदम् ।\nसर्वसङ्कटहीनः सन्नन्ते स्वानन्दगो भवेः ॥ १८॥"
  },
  {
    "text": "अपारमहिमायुक्तं व्रतं प्राप्तं त्वया नृप ।\nत्वदीयसङ्गयोगेन जनेभ्यः सिद्धिदं भवेत् ॥ १९॥"
  },
  {
    "text": "न श्रुतं नैव दृष्टं च व्रतं केनाऽपि भूमिप ।\nलोकानामुपकाराय भविष्यति विशेषतः ॥ २०॥"
  },
  {
    "text": "चतुर्विधं जगत्सर्वं सङ्कष्टकरमुच्यते ।\nतस्माद्बन्धननाशार्थं व्रतं चेदं भविष्यति ॥ २१॥"
  },
  {
    "text": "इह भुक्त्वाऽखिलान् भोगान् दुर्लभान् देवभोग्यकान् ।\nअन्ते मुक्तिमवाप्नोति व्रतस्यास्य प्रभावतः ॥ २२॥"
  },
  {
    "text": "एवमुक्त्वा द्विजाः सर्वे गताः स्वस्वाश्रमे तदा ।\nकृतवीर्यस्तथा राजा चकार व्रतमुत्तमम् ॥ २३॥"
  },
  {
    "text": "सूत उवाच ।\nमुद्गलस्य वचः श्रुत्वा हृष्टरोमा प्रजापतिः ।\nजगाद तं पुर्नवाक्यं संशयच्छेदनाय सः ॥ २४॥"
  },
  {
    "text": "दक्ष उवाच ।\nकृतवीर्यात् समारभ्य व्रतं भूम्यां समागतम् ।\nमहामुने भीमनाम्नांऽत्यजेनैव कृतं कथम् ॥ २५॥"
  },
  {
    "text": "चतुर्थीव्रतपुण्येन स एव कृतवीर्यकः ।"
  },
  {
    "text": "बभूव वर्णितं विप्र त्वया संशयदायकम् ॥ २६॥"
  },
  {
    "text": "अतः संशयनाशार्थं वद मुद्गल मे वचः ।\nसर्वज्ञस्त्वं न सन्देहः साक्षाद्योगीश्वरो महान् ॥ २७॥"
  },
  {
    "text": "मुद्गल उवाच ।\nप्रजापते श‍ृणु ह्यत्र वचनं मे महामते ।\nयेन ते संशयो नाशं गमिष्यति न संशयः ॥ २८॥"
  },
  {
    "text": "व्रतं गाणेश्वरं दक्ष चतुर्थीसंज्ञकं परम् ।\nसङ्कष्टहरणं प्रोक्तं तज्जानीहि पुरातनम् ॥ २९॥"
  },
  {
    "text": "पृथिव्यां स्वर्गलोके तत् पाताले सर्वसम्मतम् ।\nचतुर्थी च समुत्पन्ना तदारभ्य प्रतिष्ठितम् ॥ ३०॥"
  },
  {
    "text": "जनास्तन्नैव जानन्ति पृथिव्यां कुत्रचित् प्रभो ।\nकृतवीर्याच्च सर्वत्र प्रकाशमगमद्व्रतम् ॥ ३१॥"
  },
  {
    "text": "एत्तते सर्वमाख्यातं श‍ृणु तस्य कथानकम् ।\nकृतवीर्यस्य भूपस्य पुण्यदं श‍ृण्वते भवेत् ॥ ३२॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nतृतीये खण्डे महोदरचरिते कृतवीर्यव्रतप्राप्तिवर्णनं नाम त्रयस्त्रिंशोऽध्यायः ॥ ३.३३\n३.३४ कृतवीर्यचरितं नाम चतुस्त्रिंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nवर्षमात्रव्रतेनैव गतं पापं लयं महत् ।\nद्वादशब्रह्महत्याख्यं ततो राजा बभौ विधे ॥ १॥"
  },
  {
    "text": "व्रतपुण्यप्रभावेण ससत्त्वाऽभून्नृपाङ्गना ।\nसुषुवे शुभवेलायां पुत्रं तेजस्विनां वरम् ॥ २॥"
  },
  {
    "text": "हस्तपादविहीनं तं दृष्ट्वा माता रुरोद ह ।\nकृतवीर्यस्तथा सर्वैः प्रधानैः बोधितोऽभवत् ॥ ३॥"
  },
  {
    "text": "त्यक्त्वा शोकं स्वयं राजा जातकर्म चकार वै ।\nमहोत्सवयुतैः सर्वैर्नगरे संस्थितोऽभवत् ॥ ४॥"
  },
  {
    "text": "रात्रौ स्वप्ने ददर्शाऽसौ दत्तात्रेयं च योगिनम् ।\nतेन यत् कथितं स्वप्ने तच्छृणुष्व प्रजापते ॥ ५॥"
  },
  {
    "text": "गते द्वादशवर्षे तु त्वत्पुत्रस्य नृपोत्तम ।\nआगमिष्यामि ते गेहं साङ्गं पुत्रं करोम्यहम् ॥ ६॥"
  },
  {
    "text": "मा चिन्तां कुरु राजेन्द्र गणनाथप्रसादजः ।\nपुत्रोऽयं ते सुतेजस्वी देवमान्यो भविष्यति ॥ ७॥"
  },
  {
    "text": "ततः सोंऽतर्दधे योगी दत्तात्रेयस्तथा नृपः ।\nप्रबुद्धो हर्षयुक्तः स बभूव गणपं स्मरन् ॥ ८॥"
  },
  {
    "text": "ततस्तेन पृथिव्यां तु घोषः सर्वत्र कारितः ।\nचतुर्थ्यां कृष्णपक्षस्य व्रतं कार्यं जनैः सदा ॥ ९॥"
  },
  {
    "text": "येन व्रतमिदं नैव कृतं चेत्तं निहन्म्यहम् ।\nचाण्डालादिद्विजान्तास्ते व्रतं चक्रुर्विशेषतः ॥ १०॥"
  },
  {
    "text": "अष्टवर्षसमायुक्ता नरा नार्यः स्म मानद ।\nअकुर्वन् विधिवत् सर्वे व्रतं गाणेश्वरं महत् ॥ ११॥"
  },
  {
    "text": "तस्य राज्ये नरः कोऽपि दुःखयुक्तो बभूव न ।\nन वन्ध्यादि भयं तद्वद्रोगादिकभयं नहि ॥ १२॥"
  },
  {
    "text": "ततो द्वादशवर्षेषु गतेषु स जगाम ह ।\nदत्तो योगीन्द्रसेव्यश्च तं ननाम नराधिपः ॥ १३॥"
  },
  {
    "text": "पूजितो भोजितस्तेन वचो दत्तस्तमब्रवीत् ।\nपुत्रं दर्शय ते राजन्नद्भुतं द्रष्टुमागतः ॥ १४॥"
  },
  {
    "text": "ततः स हर्षितो राजा ददौ पुत्रं च तत्करे ।\nअङ्के सङ्गृह्य योगीन्द्रो राजानं प्रत्युवाच ह ॥ १५॥"
  },
  {
    "text": "राजन् व्रतं त्वया तत्राङ्गहीनत्वमजानता ।\nकृतं तु तेन ते पुत्रोंऽगहीनः प्रबभूव ह ॥ १६॥"
  },
  {
    "text": "व्रतस्य जागरे राजन् जृम्भितं च पुनः पुनः ।\nत्वया नाचमनं तत्र कृतं तेनायमीदृशः ॥ १७॥"
  },
  {
    "text": "व्रतस्याऽयं प्रभावेण विष्णुः साक्षान्नराकृतिः ।\nपुत्रोऽभवत्तदंशेन विख्यातः प्रभविष्यति ॥ १८॥"
  },
  {
    "text": "तत एकाक्षरं मन्त्रं ददौ तस्मै महामुनिः ।\nविधियुक्तं गणेशस्य कार्तवीर्याय धीमते ॥ १९॥"
  },
  {
    "text": "अनुष्ठानं समादिश्य द्वादशाब्दमयं प्रभुः ।\nअन्तर्धानं चकाराऽसौ राजा संहर्षितोऽभवत् ॥ २०॥"
  },
  {
    "text": "प्रवालक्षेत्रसान्निध्ये वने व्याघ्रादिसंयुते ।\nराजा बभूव संस्थाप्य जनैः पुत्रं च दुःखितः ॥ २१॥"
  },
  {
    "text": "ततश्च कार्तवीर्येण तपस्तप्तं सुदारुणम् ।\nवायुमात्राशनेनैव ध्यात्वा हृदि गजाननम् ॥ २२॥"
  },
  {
    "text": "मन्त्रं जजाप भो दक्ष हस्तपादविवर्जितः ।\nदेहभावमतिक्रम्य संस्थितः काष्ठवद्बभौ ॥ २३॥"
  },
  {
    "text": "तपःप्रभावतस्तस्य वने निर्वैरभावतः ।\nप्राणिनः सञ्चरन्ति स्म गजसिंहादयः सदा ॥ २४॥"
  },
  {
    "text": "एवं द्वादशवर्षाणि गतानि तपसो यदा ।\nतदा तत्राऽऽययौ ढुण्ढिर्भक्तं परमभाविकम् ॥ २५॥"
  },
  {
    "text": "तडागमध्यभागात्तं निःसृतं गणपं नृपः ।\nदृष्ट्वा ननाम विघ्नेशं पूजयन् भक्तिसंयुतः ॥ २६॥"
  },
  {
    "text": "हर्षेण महता युक्तस्तं तुष्टाव गजाननम् ।\nसरोमाञ्चो महावीरः कार्तवीर्यो महायशाः ॥ २७॥"
  },
  {
    "text": "कार्तवीर्य उवाच ।\nनमस्ते गणनाथाय विघ्नेशाय नमो नमः ।\nविनायकाय देवेश सर्वेषां पतये नमः ॥ २८॥"
  },
  {
    "text": "निर्गुणाय परेशाय परात्परतराय वै ।\nअनादये च सर्वादिपूज्याय तु नमो नमः ॥ २९॥"
  },
  {
    "text": "सर्वपूज्याय हेरम्ब दीनपालाय ते नमः ।\nब्रह्मणे ब्रह्मणां चैव ब्रह्मदात्रे नमो नमः ॥ ३०॥"
  },
  {
    "text": "निराकाराय साकाररूपाय परमात्मने ।\nयोगाय योगदात्रे ते शान्तिरूपाय वै नमः ॥ ३१॥"
  },
  {
    "text": "सदा ज्ञानघनायैव कर्ममार्गप्रवर्तिने ।\nआनन्दाय सदानन्दकन्दरूपाय ते नमः ॥ ३२॥"
  },
  {
    "text": "रजसा सृष्टिकर्त्रे ते सत्त्वतः पालकाय च ।\nतामसेन प्रसंहर्त्रे गुणेशाय नमो नमः ॥ ३३॥"
  },
  {
    "text": "नानामायाधरायैव नानामायाविवर्जित ।\nमायिभ्यो मोहदात्रे वै मायामायिक ते नमः ॥ ३४॥"
  },
  {
    "text": "स्वानन्दपतये तुभ्यं सिद्धिबुद्धिवराय च ।\nसिद्धिबुद्धिप्रदात्रे च लम्बोदर नमोऽस्तु ते ॥ ३५॥"
  },
  {
    "text": "किं स्तौमि गणनाथ त्वां यत्र वेदा विसिस्मिरे ।\nशिवविष्ण्वादयश्चैव योगिनो योगरूपिणम् ॥ ३६॥"
  },
  {
    "text": "जगाद गणनाथस्तु ततस्तं भक्तमुत्तमम् ।\nवरं वृणु महाभाग कार्तवीर्य हृदीप्सितम् ॥ ३७॥"
  },
  {
    "text": "त्वया कृतं मदीयं यत् स्तोत्रं सर्वप्रदं भवेत् ।\nअङ्गहीनस्य सर्वस्य स्वङ्गदं प्रभविष्यति ॥ ३८॥"
  },
  {
    "text": "कृत्वा भावेन मत्पूजां नरः स्तोत्रमिदं पठेत् ।\nतस्य साङ्गं सदा सर्वं करोमि स्तोत्रपाठतः ॥ ३९॥"
  },
  {
    "text": "इह भुक्त्वाऽखिलान् भोगान् पुत्रपौत्रादिसंयुतः ।\nअन्ते स्वानन्दगो भूत्वा ब्रह्मभूतो भविष्यति ॥ ४०॥"
  },
  {
    "text": "ततस्तं कार्तवीर्यश्च जगाद गणनायकम् ।\nहर्षयुक्तो महाभक्तो भक्तेशं भक्तवत्सलम् ॥ ४१॥"
  },
  {
    "text": "कार्तवीर्य उवाच ।\nकिं वृणोमि गणाधीश सर्वं मायामयं विभो ।\nतव दर्शनमात्रेण मया ज्ञातं न संशयः ॥ ४२॥"
  },
  {
    "text": "सुहृदां तदपि स्वामिन् सन्तोषार्थं वृणोम्यहम् ।\nशरीरे चारुतां देहि भक्तिं त्वच्चरणे प्रभो ॥ ४३॥"
  },
  {
    "text": "यद्यदिच्छामि तत्तच्च सुलभं मे गजानन ।\nभवतु त्वत्प्रसादेन राज्यं पूर्णं प्रदेहि च ॥ ४४॥"
  },
  {
    "text": "अस्मिन् क्षेत्रे स्थिरो भूत्वा भक्तान् पालय विघ्नप ।\nधर्मार्थकाममोक्षादि ब्रह्मभूयप्रदं कुरु ॥ ४५॥"
  },
  {
    "text": "प्रवालमयरूपेण मया दृष्टो गजाननः ।\nप्रवालक्षेत्रमित्युक्तं नाम्ना भवतु नित्यदा ॥ ४६॥"
  },
  {
    "text": "सदा विजयसंयुक्तं सहस्रभुजसंयुतम् ।\nमां कुरुष्व दयासिङ्घो विष्णुतुल्यपराक्रमम् ॥ ४७॥"
  },
  {
    "text": "मदीयसेवनं देव देववच्च सदा भवेत् ।\nमन्त्रादिकं च मे नाथ भवतु त्वप्रसादतः ॥ ४८॥"
  },
  {
    "text": "मदीयस्मरणेनैव गतं प्राप्तं कुरु प्रभो ।\nन मत्समस्त्रिलोकेषु सेन्द्रादिषु भवेत्किल ॥ ४९॥"
  },
  {
    "text": "ततस्तं गणनाथः स तथेति प्रत्युवाच ह ।\nसर्वं ते भविता राजन् मत्प्रसादान्न संशयः ॥ ५०॥"
  },
  {
    "text": "मदीयस्मरणेनैव मन्त्रादीनां प्रसेवया ।\nनिर्विघ्नं ते च राजेन्द्र भविष्यति निरन्तरम् ॥ ५१॥"
  },
  {
    "text": "एवमुक्त्वा गणेशस्तमन्तर्धानं जगाम ह ।\nततस्तस्य प्रजानाथ देहः साङ्गो बभूव ह ॥ ५२॥"
  },
  {
    "text": "सहस्रभुजसंयुक्तो बभूव पदसंयुतः ।\nमहाबलो महावीर्यस्तेजसा संयुतोऽभवत् ॥ ५३॥"
  },
  {
    "text": "तत्र देवादयो जग्मुर्दर्शनार्थं नृपस्य च ।\nसाक्षाद् विष्णुः कलांशेन कार्तवीर्यो बभौ तदा ॥ ५४॥"
  },
  {
    "text": "ततस्तेन द्विजैः सार्धं स्थापिता मूर्तिरादरात् ।\nगणेश्वरस्य तां राजाऽपूजयत् भक्तिसंयुतः ॥ ५५॥"
  },
  {
    "text": "पूजार्थं ब्राह्मणांस्तत्र स्थापयामास भूमिपः ।\nततो देवान् द्विजांस्तत्राऽपूजयत् स यथाविधि ॥ ५६॥"
  },
  {
    "text": "ननाम भक्तियुक्तस्तांस्तेऽपि तस्मै वरान् ददुः ।\nहर्षिताश्च पुनः स्वर्गं जग्मुर्देवाः सवासवाः ॥ ५७॥"
  },
  {
    "text": "कार्तवीर्यो रथस्थः स ययौ स्वनगरं ततः ।\nदूतैर्ज्ञात्वा च वृत्तान्तं तं ययुः सर्वनागराः ॥ ५८॥"
  },
  {
    "text": "प्रधानाश्च प्रणम्यैनं सुहृद्भिरभिनन्दितम् ।\nअलङ्कृते पुरे सर्वे वेशयामासुरादरात् ॥ ५९॥"
  },
  {
    "text": "ननाम मातरं सोऽपि पितरं हर्षसंयुतः ।\nताभ्यामाशीर्भिरत्यन्तं मुदितश्च कृतो बभौ ॥ ६०॥"
  },
  {
    "text": "ततः कियति काले संस्थाप्य पुत्रं यशस्विनम् ।\nस्वराज्ये कृतवीर्यश्च सस्त्रीकः प्रययौ वनम् ॥ ६१॥"
  },
  {
    "text": "राजा गणपतिं तत्राऽभजत् सोऽनन्यचेतसा ।\nस्वल्पकालेन सस्त्रीकः सोऽपि तं गणपं ययौ ॥ ६२॥"
  },
  {
    "text": "तस्य राज्ये जनाः सर्वे सङ्कष्टीव्रतकारकाः ।\nक्रमेण गणनाथं ते ययुर्दक्ष प्रजापते ॥ ६३॥"
  },
  {
    "text": "इदं च कृतवीर्यस्य चरितं यः श‍ृणोति चेत् ।\nपठेद्वा तस्य सङ्कष्टं भवेन्न च चतुर्विधम् ॥ ६४॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nतृतीये खण्डे महोदरचरिते कृतवीर्यचरितं नाम चतुस्त्रिंशोऽध्यायः ॥ ३.३४"
  },
  {
    "text": "३.३५ सहस्रार्जुननिमन्त्रणं नाम पञ्चत्रिंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nचकार कार्तवीर्योऽयं स ततो राज्यमुत्तमम् ।\nधर्मेण राज्यनीत्या स्वां पालयामास हि प्रजाम् ॥ १॥"
  },
  {
    "text": "ततस्तेन च भूपेन जिताः सर्वे महीभृतः ।\nसप्तद्वीपवतीं पृथ्वीं बुभुजे बलसंयुतः ॥ २॥"
  },
  {
    "text": "देवैः संस्थापितं नाम सहस्रार्जुन आदरात् ।\nन समस्तेन कश्चिद्वै बभूव क्षात्रमण्डले ॥ ३॥"
  },
  {
    "text": "स्वर्गे देवादयश्चैव त्रासयुक्ता बभूविरे ।\nयदा क्रुद्धः स्वयं राजा तदा स्वर्गं ग्रहीष्यति ॥ ४॥"
  },
  {
    "text": "न सङ्ख्या वर्तते तस्य सैन्यानां च प्रजापते ।\nयशसा तेजसा पूर्णं पूरितं तेन वै जगत् ॥ ५॥"
  },
  {
    "text": "सस्त्रीको नर्मदामध्ये चिक्रीड नृप एकदा ।\nसहस्रबाहुभिर्धृत्वा जलौघं तत्र लीलया ॥ ६॥"
  },
  {
    "text": "यत्र वै नर्मदातीरे रावणः स महानुगः ।\nपुपूज शाङ्करं लिङ्गं जलौघस्तत्र चागतः ॥ ७॥"
  },
  {
    "text": "पूजाविधिं स शीघ्रं समाप्य वै राक्षसाधिपः ।\nपप्रच्छ केन दूतेशा जलौघः सम्प्रवर्तितः ॥ ८॥"
  },
  {
    "text": "गत्वा पश्यत मामत्र क्षोभयुक्तं स चाऽकरोत् ।\nतं हनिष्यामि सङ्क्रुद्धो नित्यभङ्गेन दुःखितः ॥ ९॥"
  },
  {
    "text": "ततस्ते त्वरया जग्मुर्दृष्ट्वा तं कार्तवीर्यकम् ।\nसमाचख्युर्महादैत्यं रावणं विस्मिता विभो ॥ १०॥"
  },
  {
    "text": "श्रुत्वा वृत्तान्तमेवं स रावणस्तं ययौ नृपम् ।\nप्रधानैः षड्भिरत्यन्तं क्रोधयुक्तः प्रतापवान् ॥ ११॥"
  },
  {
    "text": "सहसा रावणं दृष्ट्वा गदां धृत्वा महाबलः ।\nआर्द्रवस्त्रेण संयुक्तो युयुधेऽर्जुन एककः ॥ १२॥"
  },
  {
    "text": "गदायुद्धं महाघोरं तयोस्तत्र बभूव ह ।\nततः स गदया राजाऽपीडयद्रावणं परम् ॥ १३॥"
  },
  {
    "text": "कवचादिकमेतस्य राक्षसस्य नराधिपः ।\nभेदयामास वै दक्ष रावणस्तत आपतत् ॥ १४॥"
  },
  {
    "text": "सङ्गृह्य स्वगृहं भूपो ययौ तत्र बबन्ध तम् ।\nनिकटे स्थापयामास सभायां खेलकारकम् ॥ १५॥"
  },
  {
    "text": "दशमस्तकयुक्तं तं दृष्ट्वा चिक्रीड भूमिपः ।\nततस्तं मुनिवर्यश्च पुलस्त्यः सहसाऽऽययौ ॥ १६॥"
  },
  {
    "text": "तं प्रणम्य महाभागं गाणपत्यं विशेषतः ।\nपुपूज भक्तिसंयुक्तो भोजयामास यत्नतः ॥ १७॥"
  },
  {
    "text": "पुनः प्रणम्य तं विप्रं कृताञ्जलिपुटः पुरः ।\nसंस्थितस्तमुवाचाऽथ मुनिः सर्वार्थकोविदः ॥ १८॥"
  },
  {
    "text": "रावणं मुञ्च राजेन्द्र मत्पौत्रं वरसंयुतम् ।\nमित्रभावेन तिष्ठ त्वं रावणस्य महामते ॥ १९॥"
  },
  {
    "text": "तथेति तं जगादासावमुञ्चद्रावणं नृपः ।\nपुलस्त्यः प्रययौ स्थानमाशिष्या चाभिनन्द्य तम् ॥ २०॥"
  },
  {
    "text": "इत्यादितेजसा युक्तः साक्षाद्विष्णुमयो नृपः ।\nनैव शक्यो वर्णयितुं धर्मशीलो बभूव ह ॥ २१॥"
  },
  {
    "text": "दिग्जये येन राज्ञा वै समुद्रः पादघाततः ।\nताडितः स विशीर्णोऽभूद्भयभीतः प्रजापते ॥ २२॥"
  },
  {
    "text": "यज्ञान् स विपुलांश्चक्रे भूरिदक्षिणसंयुतान् ।\nस्वाहां स्वधा वषट्कारैर्मुमुदुर्देवतादयः ॥ २३॥"
  },
  {
    "text": "येन द्विजेन यत्तत्र प्रार्थितं तद्ददौ नृपः ।\nस्वस्वधर्मरतान् लोकान् कारयामास यत्नतः ॥ २४॥"
  },
  {
    "text": "सदा गणेशभक्तिं स चकार नृपसत्तमः ।\nगाणपत्यप्रियश्चासीत्तीर्थदेवातिथिप्रियः ॥ २५॥"
  },
  {
    "text": "आगतः स मयूरेशं यात्रां तत्र चकार ह ।"
  },
  {
    "text": "वर्षमात्रोषितो राजा यात्रार्थं लोलुपः स्वयम् ॥ २६॥"
  },
  {
    "text": "गणेशं स्थापयामास ब्राह्मणैर्मन्त्रकोविदैः ।\nप्रवालगणनाथेति नाम कृत्वा पुपूज ह ॥ २७॥"
  },
  {
    "text": "एवं नानाविधैर्भावैर्गणेशमभजत् सदा ।\nत्रिलोककीर्तिसङ्गीतो बभूव कृतवीर्यजः ॥ २८॥"
  },
  {
    "text": "चतुर्थीव्रतजेनैव तेजसा संयुतो बभौ ।\nअङ्गहीनकभावेन मोहयुक्तो बभूव ह ॥ २९॥"
  },
  {
    "text": "देवादीनामभून् मान्यः श्रिया परमया युतः ।\nभोगयुक्तः स्वभावेन विसस्मार गजाननम् ॥ ३०॥"
  },
  {
    "text": "त्यक्त्वा मन्त्रं गणेशस्य ब्रह्मज्ञानमदेन सः ।\nअहं गणेशरूपः सन् कं भजाम्यवदत् खलः ॥ ३१॥"
  },
  {
    "text": "ततो बभूवातिविघ्नसंयुक्तः सोऽर्जुनः प्रभो ।\nतच्छृणुष्व महाभाग कथयामि प्रचेष्टितम् ॥ ३२॥"
  },
  {
    "text": "सैन्येन संयुतो राजा मृगयार्थं वनं ययौ ।\nनीलवेषधरो भूत्वा सैनिकास्तादृशा बभुः ॥ ३३॥"
  },
  {
    "text": "जघान विविधांस्तत्र मृगांस्तान् नगरे स्वके ।\nप्रेषयामास दूतैः स विभ्रमन् यत्र तत्र वै ॥ ३४॥"
  },
  {
    "text": "ततोऽकस्मान् महाराजो ददार्शाश्रममुत्तमम् ।\nमुनेः प्रपच्छ राजाऽसौ सचिवान् कस्य चाश्रमः ॥ ३५॥"
  },
  {
    "text": "त ऊचुर्जमदग्नेर्वै मुनेराश्रम आगतः ।\nततः सोऽपि मुनिं दक्ष ययौ हर्षसमन्वितः ॥ ३६॥"
  },
  {
    "text": "प्रणम्य सचिवैर्मुख्यैः संवृतः स कृताञ्जलिः ।\nउवाच मुनिशार्दूलं जमदग्निं महायशाः ॥ ३७॥"
  },
  {
    "text": "धन्यं मेऽद्य महायोगिन् जन्म ज्ञानादिकं तथा ।\nकुलं च पितरो सर्वं त्वदङ्घ्रियुगदर्शनात् ॥ ३८॥"
  },
  {
    "text": "ततस्तं मुनिमुख्योऽसावासनादिकमादरात् ।\nदत्त्वा शिष्यैश्च सम्पूज्य पप्रच्छ कुशलादिकम् ॥ ३९॥"
  },
  {
    "text": "प्रयोजनं तथा विप्रः सम्पृच्छन् राजसत्तमम् ।\nमानयामास तं भूपं विष्णोरंशसमुद्भवम् ॥ ४०॥"
  },
  {
    "text": "ततो राजा मुनिं दक्ष जगाद प्रीतिसंयुतः ।\nतवाशीर्वचनेनैव कुशलं मे प्रवर्तते ॥ ४१॥"
  },
  {
    "text": "मृगयाऽऽसक्तचित्तोऽहमागतो मुनिसत्तम ।\nपूर्वपुण्यबलेनैव प्राप्तं ते दर्शनं महत् ॥ ४२॥"
  },
  {
    "text": "सर्वैः सह महाभाग पवित्रोऽहं न संशयः ।\nदर्शनेनैव सन्तुष्ट आज्ञां देह्यधुना प्रभो ॥ ४३॥"
  },
  {
    "text": "गमिष्यामि ससैन्योऽहं नगरे स्वे महामते ।\nन ते समश्च योगेन तपसा भासते मम ॥ ४४॥"
  },
  {
    "text": "जगाद मुनिमुख्योऽसौ ततस्तं हर्षसंयुतः ।\nविष्णोरंशः स्वयं त्वं मेऽधुना सम्प्राप्त आश्रमे ॥ ४५॥"
  },
  {
    "text": "अनायासेन भो राजन्नतस्त्वां प्रार्थये विभो ।\nभुङ्क्ष्व किञ्चिन्मया दत्तमपराह्णे समागतः ॥ ४६॥"
  },
  {
    "text": "ततो राजा जगादेदं वचनं तं प्रणम्य च ।\nस्वामिन् वनेषु मे सैन्यं क्षुधितं भ्रमणे रतम् ॥ ४७॥"
  },
  {
    "text": "सन्त्यज्य कथमेकोऽहं भुनज्मि मुनिसत्तम ।\nसर्वेषां भोजने शक्तिर्वर्तते नैव ते मुने ॥ ४८॥"
  },
  {
    "text": "वदामि तेन योगीन्द्र आज्ञां देहि च मे प्रभो ।\nगमिष्यामि त्वरायुक्तो नगरे सैन्यसंयुतः ॥ ४९॥"
  },
  {
    "text": "ततस्तं राजशार्दूलमुवाच मुनिसत्तमः ।\nन चिन्तां कुरु राजेन्द्र ससैन्यं भोजयाम्यऽहम् ॥ ५०॥"
  },
  {
    "text": "तपसा मे महाराज वश्यं ब्रह्माण्डमण्डलम् ।\nअतस्त्वं गच्छ नद्यां वै स्नानार्थं सर्वसंयुतः ॥ ५१॥"
  },
  {
    "text": "तथेति तं प्रणम्याऽसावगमत् सैन्यसंयुतः ।\nस्नानार्थं विस्मितो भूत्वा सहस्रार्जुन आदरात् ॥ ५२॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nतृतीये खण्डे महोदरचरिते सहस्रार्जुननिमन्त्रणं नाम पञ्चत्रिंशोऽध्यायः ॥ ३.३५\n३.३६ रेणुकाजमदग्निसञ्जीवनकरणं नाम षट्त्रिंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nगते राजनि भो दक्ष जमदग्निर्महामुनिः ।\nरेणुकां च समाहूय वृत्तान्तमवदत् स्वयम् ॥ १॥"
  },
  {
    "text": "ततस्ताभ्यां स्मृता देवी कामधेनुः प्रजापते ।\nसमागतां प्रसम्पूज्य प्रार्थयन्तावुभौ समम् ॥ २॥"
  },
  {
    "text": "कार्तवीर्यः ससैन्यश्च भोजनाय निमन्त्रितः ।\nतदर्थं कुरु कल्याणि यत्नं प्रत्वरिता सखि ॥ ३॥"
  },
  {
    "text": "तयोर्वचनमाकर्ण्य कामधेन्वा महापुरम् ।\nरचितं स्वप्रभावेण परिखावलयाङ्कितम् ॥ ४॥"
  },
  {
    "text": "चतुर्विधान्नसंयुक्तां निर्ममे पाकशालिकाम् ।\nक्षणेन तां समालोक्य हर्षितश्चाऽभवन् मुनिः ॥ ५॥"
  },
  {
    "text": "शिष्यै राजानमाहूय ससैन्यं तं प्रजापते ।\nभोजयामास विप्रोऽसावन्नैर्नानाविधैः परैः ॥ ६॥"
  },
  {
    "text": "अमृतकल्परूपं ते बुभुजुर्हर्षसंयुताः ।\nतृप्तास्ते फलकन्दादीन् भक्षयामासुरादृताः ॥ ७॥"
  },
  {
    "text": "ताम्बूलानि ततः सर्वे बभक्षुः प्रेमसंयुताः ।\nततो वस्त्रादिभिस्ते च सत्कृता मुनिना बभुः ॥ ८॥"
  },
  {
    "text": "राजाऽथ विस्मितो भूत्वा प्रणनाम महामुनिम् ।\nआज्ञां गृहीत्वा सैन्येन ययौ स्वनगरं प्रति ॥ ९॥"
  },
  {
    "text": "गच्छन्तं तं प्रधानं च ऊचे विनयसंयुतः ।\nधेनुं प्रार्थय राजंस्त्वं ब्राह्मणस्तां प्रदास्यति ॥ १०॥"
  },
  {
    "text": "इयं धेनुर्महाराज रत्नभूता न संशयः ।\nतां विना राज्यमुग्रं ते निष्फलं भासतेऽधुना ॥ ११॥"
  },
  {
    "text": "तस्य तद्वचनं श्रुत्वा राजा मोहेन संयुतः ।\nविघ्नेन पीडितोऽत्यन्तमुवाच सचिवं वचः ॥ १२॥"
  },
  {
    "text": "गच्छ त्वं प्रार्थ्य विप्रं तं धेनुमानय यत्नतः ।\nतथेति सैन्यमादाय मुनिं दुष्टः समाययौ ॥ १३॥"
  },
  {
    "text": "प्रधानं मुनिमुख्यं तं प्रणम्याभिदधे वचः ।\nमुने धेनुमिमां देहि राज्ञे ह्यतिथिरूपिणे ॥ १४॥"
  },
  {
    "text": "ततस्तं कोपसंयुक्त उवाच मुनिसत्तमः ।\nन दास्यामि महामूर्ख धेनुं देवस्वरूपिणीम् ॥ १५॥"
  },
  {
    "text": "ततः सोऽपि महावीरैर्धृत्वा धेनुं बलात् खलः ।\nनिर्जगाम मुनेस्तस्याऽऽश्रमात् कोपसमन्वितः ॥ १६॥"
  },
  {
    "text": "ततो धेनुः समाक्रुद्धा ससृजे बलमुत्कटम् ।\nतेन सेन्यं हतं तस्य प्रधानसहितं प्रभो ॥ १७॥"
  },
  {
    "text": "ज्ञात्वा वृत्तान्तमुग्रं तं क्षुभितः कृतवीर्यजः ।\nयुद्धार्थं गर्वसंयुक्तो ययौ तस्याश्रमं विधे ॥ १८॥"
  },
  {
    "text": "ततस्तस्य महत् सैन्यं हतं धेन्वा बलेन वै ।\nराजा खेदसमायुक्तो पपाल गतमत्सरः ॥ १९॥"
  },
  {
    "text": "कामधेनुर्गता स्वर्गं पुनः राजा समाययौ ।\nहृदि विव्याध बाणेन मुनिः सोऽपि ममार ह ॥ २०॥"
  },
  {
    "text": "ततस्तं भर्त्सयामास रेणुका भूमिपाधमम् ।\nएकविंशतिबाणैस्तां नृपो विव्याध सर्वतः ॥ २१॥"
  },
  {
    "text": "ततः सा क्षुभिताऽत्यन्तं तमुवाच नृपाधमम् ।\nस्वल्पकालेन राजंस्त्वं मरिष्यसि न संशयः ॥ २२॥"
  },
  {
    "text": "सहस्रबाहुच्छेदस्ते भविष्यति सुदुर्मते ।\nततः सोऽपि भयोद्विग्नो जगाम नगरे स्वके ॥ २३॥"
  },
  {
    "text": "गते भूपे मुनेः पत्नी रुरोद करुणस्वरा ।\nसस्मार तनयं रामं बदर्याश्रमगं प्रभुम् ॥ २४॥"
  },
  {
    "text": "स्मृतिमात्रेण रामः स ययौ मातुस्तदान्तिकम् ।\nदृष्ट्वा मृतं महाविप्रं पितरं प्ररुरोद ह ॥ २५॥"
  },
  {
    "text": "मातरं बाणनिचयैश्चितां वीक्ष्य विशेषतः ।\nप्रभुर्निष्कासयामास शरान् मातुः शरीरगान् ॥ २६॥"
  },
  {
    "text": "ततस्तं रेणुकादेवी सान्त्वयामास युक्तितः ।\nमा शोकं कुरु पुत्र त्वं स्थास्यामि निकटे प्रभो ॥ २७॥"
  },
  {
    "text": "दत्तात्रेयं समानीय कुरु कर्म यथाविधि ।\nआवयोः प्रभविष्यावो देहयुक्तौ पुनः प्रभो ॥ २८॥"
  },
  {
    "text": "नान्यो वक्ता न सन्देहः तस्माद्यत्नपरो भव ।\nजहि दुष्टं च भूपं त्वं हस्तानां छेदनं कुरु ॥ २९॥"
  },
  {
    "text": "ततस्ते जनकं तत्र तस्य देहोद्भवेन च ।\nरक्तेन तर्पयस्व त्वं तृप्तः सोऽपि भविष्यति ॥ ३०॥"
  },
  {
    "text": "ममाङ्गे एकविंशच्च बाणास्तेन समर्पिताः ।\nएकविंशतिवारं त्वं कुरु निःक्षत्रियां धराम् ॥ ३१॥"
  },
  {
    "text": "एवमुक्त्वा गता देवी स्वर्गे देहं विसृज्य सा ।\nरामस्तथा चकाराऽसौ दत्तेन सहितस्ततः ॥ ३२॥"
  },
  {
    "text": "पञ्चमे दिवसे रामः कर्म कृत्वा समास्थितः ।\nदत्तात्रेयश्च स्वस्थाने ययौ भिक्षार्थमादरात् ॥ ३३॥"
  },
  {
    "text": "षष्ठे दिने समायातः व्याघ्रस्तत्र महाबलः ।\nतं दृष्ट्वा भयसंयुक्तो रामः सस्मार मातरम् ॥ ३४॥"
  },
  {
    "text": "स्मृतिमात्रेण साऽऽयाता शिरोमात्रा प्रजापते ।\nतां दृष्ट्वा विस्मितो रामस्तमुवाच हि रेणुका ॥ ३५॥"
  },
  {
    "text": "किमर्थं पुत्रकाऽऽहूता तव स्नेहात् समागता ।\nततोंऽतर्धानमकरोद्व्याघ्रः परम दुर्जयः ॥ ३६॥"
  },
  {
    "text": "एतस्मिन्नन्तरे तत्र दत्तात्रेयः समाययौ ।\nदृष्ट्वा तां राममामन्त्र्योवाच योगविदां वरः ॥ ३७॥"
  },
  {
    "text": "समागता त्वया तात किमर्थं रेणुका स्मृता ।\nन्यूनदेहा विशेषेण कुरु कर्म यथातथम् ॥ ३८॥"
  },
  {
    "text": "वृत्तान्तं कथयामास रामस्तं मुनिसत्तमम् ।\nचकार कर्म साङ्गं तद्दत्तेन सहितः प्रभुः ॥ ३९॥"
  },
  {
    "text": "सपिण्डीकरणं रामश्चकार द्वादशेऽहनि ।\nपाथेयश्राद्धमेवं स त्रयोदशदिने तथा ॥ ४०॥"
  },
  {
    "text": "ततः स जमदग्निस्तं दिव्यदेहः समागतः ।\nराममालिङ्ग्य संहृष्टो बभूव मुनिसत्तमः ॥ ४१॥"
  },
  {
    "text": "जमदग्निं ततो दत्तो रेणुकां हर्षसंयुतः ।\nउवाच भावगम्भीरो बोधयन् बोधदायकः ॥ ४२॥"
  },
  {
    "text": "गणेशं मन्त्रराजेन भजतं भावपूर्वकम् ।\nतेन विघ्नविहीनौ च शान्तिरूपौ भविष्यथः ॥ ४३॥"
  },
  {
    "text": "क्षत्रहस्तेन मरणं युवाभ्यां प्राप्तमेव च ।\nविघ्नराजमविज्ञाय जातौ दुःखेन संयुतौ ॥ ४४॥"
  },
  {
    "text": "एवमुक्त्वा गणेशस्य ददौ मन्त्रं महामुनिः ।\nताभ्यामेकाक्षरं विप्रौ तपोयुक्तौ बभूवतुः ॥ ४५॥"
  },
  {
    "text": "दत्तश्च स्वाश्रमे तद्वद्ययौ हर्षसमन्वितः ।\nपित्रोः सेवार्थमानन्दाद्रामस्तत्र स्थितोऽभवत् ॥ ४६॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nतृतीये खण्डे महोदरचरिते रेणुकाजमदग्निसञ्जीवनकरणं नाम षट्त्रिंशोऽध्यायः ॥ ३.३६\n३.३७ परशुरामचरितकथनं नाम सप्तत्रिंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nगत वर्षसहस्रे स तपतोराययौ प्रभुः ।\nविघ्नेश्वरो भार्गवयोर्वरदस्तावुवाच ह ॥ १॥"
  },
  {
    "text": "रेणुके जमदग्ने त्वं वृणु मे वरमुत्तमम् ।\nएकाक्षरविधानेन तपसा तोषितोऽभवम् ॥ २॥"
  },
  {
    "text": "तस्य तद्वचनं श्रुत्वा हर्षयुक्तौ बभूवतुः ।\nऊचतुर्गणराजं तौ भक्तिभावसमन्वितौ ॥ ३॥"
  },
  {
    "text": "धन्यो वंशो गणेशान दर्शनेन तथाऽऽवयोः ।\nतपः स्वाध्याय एवं त आवयोर्नात्र संशयः ॥ ४॥"
  },
  {
    "text": "एवमुक्त्वा प्रणम्यैनं पूजयन्तौ गणेश्वरम् ।\nसरोमाञ्चौ तुष्टुवतुः प्रहर्षेण प्रजापते ॥ ५॥"
  },
  {
    "text": "रेणुकाजमदग्नी उचतुः ।\nनमस्ते विघ्नपालाय भक्तानां विघ्नहारिणे ।\nविघ्नकर्त्रे ह्यभक्तानां ब्रह्मभूताय ते नमः ॥ ६॥"
  },
  {
    "text": "अनादये त्वनाधार वक्रतुण्डस्वरूपिणे ।\nगणेशान अनन्तानां गणानां पतये नमः ॥ ७॥"
  },
  {
    "text": "नानाशक्तियुतायैव नानाभेदकराय ते ।\nनानाभेदविहीनाय हेरम्बाय नमो नमः ॥ ८॥"
  },
  {
    "text": "अमेयमायया चैव खेलकाय च ढुण्ढये ।\nसिद्धिबुद्धिसहायाय सिद्धिबुद्धिवराय च ॥ ९॥"
  },
  {
    "text": "स्वानन्दपतये तुभ्यं भक्तेभ्यो योगदायिने ।\nयोगाकाराय योगाय शान्तिदाय नमो नमः ॥ १०॥"
  },
  {
    "text": "अखण्डानन्दरूपाय भुक्तिमुक्तिप्रदाय च ।\nलम्बोदराय देवाय चैकदन्ताय ते नमः ॥ ११॥"
  },
  {
    "text": "महोदराय विघ्नानां पतये सुखदायिने ।\nमूषकध्वजिने तुभ्यं नमो मूषकवाहन ॥ १२॥"
  },
  {
    "text": "चतुर्भुजाय सर्वेषामादिपूज्याय भोगिने ।\nज्येष्ठराजाय सर्वेषां पितृमातृस्वरूपिणे ॥ १३॥"
  },
  {
    "text": "यं स्तोतुं न समर्थाश्च वेदा देवाः शिवादयः ।\nयोगिनस्तं कथं चावां ह्यतस्त्वां प्रणमावहे ॥ १४॥"
  },
  {
    "text": "एवं स्तुत्वा गणेशानं प्रणतौ भक्तिसंस्तुतौ ।\nतावुत्थाप्य गणाधीश ऊचिवान् हर्षसंयुतः ॥ १५॥"
  },
  {
    "text": "वरं च वृणुतं पुत्रौ दास्यामि मनसीप्सितम् ।\nयमिच्छथो महाभागौ भक्तिभावनियन्त्रितः ॥ १६॥"
  },
  {
    "text": "गणेशवचनं श्रुत्वा दम्पती तमथोचतुः ।\nप्रणम्य च पुनः पादौ स्पृष्ट्वा तौ हर्षसंयुतौ ॥ १७॥"
  },
  {
    "text": "तावूचतुः ।\nयदि प्रसन्नभावेन वरदोऽसि गजानन ।\nतदा ते पादपद्मे नौ भक्तिं देहि सुखप्रदाम् ॥ १८॥"
  },
  {
    "text": "योगशान्तिं च विघ्नेश देहि योगेश नौ परा ।\nगाणपत्यप्रियां चैव सदा ह्यानन्ददायिकाम् ॥ १९॥"
  },
  {
    "text": "ओमित्युक्त्वा गणाध्यक्षः पुनः प्रोवाच तौ तदा ।"
  },
  {
    "text": "दृष्ट्वा भक्तिं तयोर्भावं भक्तेभ्यः सुखदायकः ॥ २०॥"
  },
  {
    "text": "भवत्कृतमिदं मे यत् स्तोत्रं योगप्रदं भवेत् ।\nयो यदिच्छति तत्तस्मै दास्यामि स्तोत्रपाठतः ॥ २१॥"
  },
  {
    "text": "जमदग्ने सदा शान्तो भव मे भक्तिकारकः ।\nरेणुके देहयुक्ता त्वं भज मां योगभाविता ॥ २२॥"
  },
  {
    "text": "लोकास्त्वां मस्तकाकारां पश्यन्त्यत्र न संशयः ।\nज्ञानदृष्ट्या तथा साङ्गां पश्येयुर्दैवतादयः ॥ २३॥"
  },
  {
    "text": "एवमुक्त्वांऽतर्दधेऽसौ गणेशो ब्रह्मनायकः ।\nरेणुका जमदग्निश्च स्वाश्रमस्थौ बभूवतुः ॥ २४॥"
  },
  {
    "text": "ततः कदाचिद्रामस्तौ प्रणिपत्य कृताञ्जलिः ।\nउवाच पितरौ वाक्यं साक्षाद्विष्णुः प्रतापवान् ॥ २५॥"
  },
  {
    "text": "श्रीराम उवाच ।\nअर्जुनं संहनिष्यामि तथा निःक्षत्रियां धराम् ।\nकरिष्यामि न सन्देहः पितरौ भवदाज्ञया ॥ २६॥"
  },
  {
    "text": "ततस्तं जमदग्निश्चोवाच हर्षसमन्वितः ।\nमा कुरुष्व वृथा हिंसां राम गर्वं परित्यज ॥ २७॥"
  },
  {
    "text": "ततस्तं भार्गवं राम उवाच विनयान्वितः ।\nमातुरग्रे प्रतिज्ञा च मुनीश्वर कृता मया ॥ २८॥"
  },
  {
    "text": "तां सत्यां प्रकरिष्यामि मातृभक्तिपरायणः ।\nदेहत्यागं करिष्यामि तदर्थमथवा मुने ॥ २९॥"
  },
  {
    "text": "तस्याऽऽग्रहं समालोक्य न्यगदत् पुत्रमादरात् ।\nशङ्करं गच्छ भो राम स तेऽभीष्टं करिष्यति ॥ ३०॥"
  },
  {
    "text": "तौ प्रणम्य जगामाऽसौ कैलासे शङ्करं प्रभुः ।\nप्रणिपत्य महेशानं स्तुत्वा तं चाब्रवीद्वचः ॥ ३१॥"
  },
  {
    "text": "कार्तवीर्यं हनिष्यामि कुर्वे निःक्षत्रियां धराम् ।\nएकविंशतिवारं च तत्रोपायं वद प्रभो ॥ ३२॥"
  },
  {
    "text": "तत एकाक्षरं मन्त्रं गणेशस्य ददौ शिवः ।\nरामाय तं प्रगम्याशु वनं प्रायान् महाबलः ॥ ३३॥"
  },
  {
    "text": "पूर्वजन्मनि देवस्य गणेशस्य कृतं तपः ।\nवामनेन च तत् स्मृत्वा तस्मिन् तपसि संस्थितः ॥ ३४॥"
  },
  {
    "text": "वायुभक्षस्ततो मन्त्रं जजाप ध्यानसंयुतः ।\nसमाधिना महोग्रेण तोषयामास विघ्नपम् ॥ ३५॥"
  },
  {
    "text": "गते वर्षशते पूर्णे आययौ तं गजाननः ।\nभक्तं भक्त्या समायुक्तं महोग्रतपसा युतम् ॥ ३६॥"
  },
  {
    "text": "उवाच तं महाभागं भार्गवं विष्णुमव्ययम् ।\nवरं वृणु महाभाग भक्त्या दास्यामि भावितः ॥ ३७॥"
  },
  {
    "text": "श्रुत्वा तस्य वचो रम्यमुत्थाय गणपं द्विजः ।\nननाम दण्डवद्भूमौ तं पुपूज विशेषतः ॥ ३८॥"
  },
  {
    "text": "पूजयित्वा पुनर्नत्वा तुष्टाव प्रकृताञ्जलिः ।\nरामो भक्तिरसेनैव सम्प्लुतः साश्रुलोचनः ॥ ३९॥"
  },
  {
    "text": "राम उवाच ।\nनमस्ते गणनाथाय भक्तानन्दविवर्धन ।\nभक्तिप्रियाय देवाय हेरम्बाय नमो नमः ॥ ४०॥"
  },
  {
    "text": "वेदान्तवेद्यरूपाय मनोवाणीमयाय च ।\nमनोवाणीविहीनाय योगाकाराय ते नमः ॥ ४१॥"
  },
  {
    "text": "गजवक्त्राय वै तुभ्यं निर्गुणात्मप्रधारिणे ।\nसगुणाय च कण्ठाधो नराकाराय ते नमः ॥ ४२॥"
  },
  {
    "text": "अनादये च पूज्याय सर्वेषां सर्वदायिने ।\nआदिपूज्याय विघ्नेश नानाविघ्नप्रचालक ॥ ४३॥"
  },
  {
    "text": "विघ्नहन्त्रे सुभक्तानां विघ्नकर्त्रे दुरात्मनाम् ।\nसदा स्वानन्दनाथाय ढुण्ढिराजाय ते नमः ॥ ४४॥"
  },
  {
    "text": "वक्रतुण्डाय ते नाथ नमो लम्बोदराय वै ।"
  },
  {
    "text": "सततं शान्तिरूपाय शान्तिदाय नमो नमः ॥ ४५॥"
  },
  {
    "text": "महोदराय सिद्धेश्च बुद्धेश्च पतये नमः ।\nनानैश्वर्यप्रदात्रे ते भ्रमदाय नमो नमः ॥ ४६॥"
  },
  {
    "text": "नानाज्ञानप्रभेदैश्च मोहकर्त्रे नमो नमः ।\nसुभक्तानां सदा नाथ भ्रममोहादिहारिणे ॥ ४७॥"
  },
  {
    "text": "नानादैत्यनिहन्त्रे च देवानां मदहारिणे ।\nसुरासुरमयायैव ब्रह्मेशाय नमो नमः ॥ ४८॥"
  },
  {
    "text": "सर्वत्र योगरूपेण संयोगायोगहीनतः ।\nसंस्थितं तं कथं स्तौमि त्वां विघ्नेश वद प्रभो ॥ ४९॥"
  },
  {
    "text": "यं समर्था गणाध्यक्ष योगिनः शेषकादयः ।\nशिवादयश्च वेदा वै स्तौतुं न प्रभवन्ति ते ॥ ५०॥"
  },
  {
    "text": "तं किं स्तौमि गणाधीशमतस्त्वां प्रणतोऽभवम् ।\nतेन तुष्टश्च मां नाथ पालयस्व त्वदाश्रितम् ॥ ५१॥"
  },
  {
    "text": "एवं संस्तुवतस्तस्य भक्तिभावेन मानद ।\nभक्त्या रोमोद्गमः प्राप्तः कण्ठरोधो बभूव ह ॥ ५२॥"
  },
  {
    "text": "ननर्त परमानन्दयुक्तोऽसौ भार्गवाग्रणीः ।\nजय विघ्नेश हेरम्ब गणेशेति वदंस्तदा ॥ ५३॥"
  },
  {
    "text": "तं तथा भक्तिसम्मग्नं वीक्ष्य देवो गजाननः ।\nउवाच साश्रुनेत्रश्च सरोमाञ्चः प्रजापते ॥ ५४॥"
  },
  {
    "text": "राम राम महाभाग श‍ृणु मे परमं वचः ।\nधन्योऽसि सर्वभावेन भक्तो मे मग्नतां गतः ॥ ५५॥"
  },
  {
    "text": "त्वया कृतमिदं स्तोत्रं भवेत् भक्तिरसप्रदम् ।\nपठिष्यति च यश्चैतच्छृणुयात् सततं परम् ॥ ५६॥"
  },
  {
    "text": "तस्याऽहं सकलां बाधां नाशयिष्यामि नित्यदा ।\nइह भुक्त्वाऽखिलान् भोगानन्ते स्वानन्दगो भवेत् ॥ ५७॥"
  },
  {
    "text": "यद्यच्चिन्तयति प्राज्ञ तत्तद्दास्यामि केशव ।\nमम मान्यः सदा सोऽपि भविता नात्र संशयः ॥ ५८॥"
  },
  {
    "text": "परशुं मे गृहाण त्वं तेन मत्तौल्यगो भवेः ।\nजेष्यसि त्वं महावीरमर्जुनं राजभिर्वृतम् ॥ ५९॥"
  },
  {
    "text": "निःक्षत्रियां तथा पृथ्वीं करिष्यसि न संशयः ।\nएकविंशतिवारं त्वं सदा जयसमन्वितः ॥ ६०॥"
  },
  {
    "text": "नाम ते सर्वविख्यातं भविष्यति शुभप्रदम् ।\nउक्तं परशुरामेति स्मरणेन सुखप्रदम् ॥ ६१॥"
  },
  {
    "text": "यज्ञान् कृत्वा महाभाग यशः संस्थाप्य भूतले ।\nशान्तियोगस्थभावेन मां भजिष्यसि नित्यदा ॥ ६२॥"
  },
  {
    "text": "एवमुक्त्वांऽतर्दधेऽसौ जामदग्न्यं गणेश्वरः ।\nरामः संस्थापयामास गणेशं ब्राह्मणैस्ततः ॥ ६३॥"
  },
  {
    "text": "सम्पूज्य स्वगृहं रामो ययौ हर्षसमन्वितः ।\nरेणुकां जमदग्निं स ननाम परशोर्धरः ॥ ६४॥"
  },
  {
    "text": "तयोराज्ञां गृहीत्वा स भ्रातृभिश्च समन्वितः ।\nजुहाव कार्तवीर्यं तं महाबलपराक्रमम् ॥ ६५॥"
  },
  {
    "text": "सिद्धैश्च कवचैर्युक्ता राजानः सर्व आगताः ।\nअवध्याः सर्वभावेन देवादीनां महाबलाः ॥ ६६॥"
  },
  {
    "text": "गणेशवरदानेन परशोस्तेजसा प्रभुः ।\nरामः सर्वांश्च सङ्ग्रामे मारयामास यत्नतः ॥ ६७॥"
  },
  {
    "text": "कार्तवीर्यं तं जघान स ततो रोषतो दृढम् ।\nयुद्धं कृत्वा महाघोरं बाहूंश्चिच्छेद लीलया ॥ ६८॥"
  },
  {
    "text": "ममार कार्तवीर्यश्च पर्शुना च प्रजापते ।\nततः स विजयी रामः क्षत्रियाणां वधे रतः ॥ ६९॥"
  },
  {
    "text": "निःक्षत्रियां धरां तत्र चकार क्रोधसंयुतः ।\nपुनर्ब्राह्मणवीर्येण क्षत्रियाः प्रबभूविरे ॥ ७०॥"
  },
  {
    "text": "रामेण ते पुनः सर्वे हताः क्षत्रकुलोद्भवाः ।"
  },
  {
    "text": "निःक्षत्रियां धरां दक्ष चकार स पुनः पुनः ॥ ७१॥"
  },
  {
    "text": "एकविंशतिवारं च कृत्वा निःक्षत्रियां धराम् ।\nक्षत्रियाणां च रक्तेन तर्पयामास पूर्वजान् ॥ ७२॥"
  },
  {
    "text": "यज्ञं कृत्वा ददौ पृथ्वीं ब्राह्मणेभ्यो महायशाः ।\nसमुद्रेण ततस्तस्मै दत्ता पृथ्वी भयाद्विधे ॥ ७३॥"
  },
  {
    "text": "तत्राऽयं संस्थितो रामो भजते गणनायकम् ।\nअनन्यभावसंयुक्तो गाणपत्योऽधुना महान् ॥ ७४॥"
  },
  {
    "text": "इदं ते कार्तवीर्यस्य रामस्य च महाद्भुतम् ।\nजमदग्ने रेणुकायाश्चरितं कथितं मया ॥ ७५॥"
  },
  {
    "text": "यः श‍ृणोति नरो भक्त्या पठेद्वा तस्य सम्भवेत् ।\nभुक्तिमुक्तिप्रदं दक्ष चिन्तितार्थप्रदं परम् ॥ ७६॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nतृतीये खण्डे महोदरचरिते परशुरामचरितकथनं नाम सप्तत्रिंशोऽध्यायः ॥ ३.३७\n३.३८ हरिवंशवर्णनं नामाष्टत्रिंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nकार्तवीर्यस्य पुत्रास्तु शतं तत्र महारथाः ।\nपञ्चैव बलिनः शूरा धर्मात्मानो यशस्विनः ॥ १॥"
  },
  {
    "text": "जयध्वजः शूरसेनो वृषभोऽथ पुरुर्जितौ ।\nजयध्वजस्तत्र राजा मुख्योऽभूत् स प्रजापते ॥ २॥"
  },
  {
    "text": "जयध्वजस्य पुत्रोऽभूत्तालजङ्घः प्रतापवान् ।\nतस्य पुत्रशतं जज्ञे तालजङ्घा इति स्मृताः ॥ ३॥"
  },
  {
    "text": "तेषां ज्येष्ठो महाबाहुर्वीतिहोत्रोऽभवन्नृपः ।\nवृषप्रभृतयश्चान्ये यादवाः पुण्यकर्मिणः ॥ ४॥"
  },
  {
    "text": "वृषो वंशकरश्चासीत्तस्य पुत्रोऽभवन् मधुः ।\nमधोः पुत्रशतं जज्ञे वृष्णिर्ज्येष्ठः स वंशकृत् ॥ ५॥"
  },
  {
    "text": "वीतिहोत्रसुतश्चैवानन्तनामा महायशाः ।\nदुर्जयस्तस्य पुत्रोऽभूत् सर्वशास्त्रविशारदः ॥ ६॥"
  },
  {
    "text": "तस्य भार्या गुणैर्युक्ता पातिव्रत्यपरायणा ।\nवने स तु ययौ राजोर्वशीं तत्र ददर्श ह ॥ ७॥"
  },
  {
    "text": "तस्यां सक्तः स्वयं कामी न सस्मार स्वकां स्त्रियम् ।\nगते बहुतिथे काले ययौ कण्वेन बोधितः ॥ ८॥"
  },
  {
    "text": "स्वगृहं पुनरेवाऽसौ प्रायश्चित्तं चकार वै ।\nयाजयामास तं कण्वः स विनीतो बभूव ह ॥ ९॥"
  },
  {
    "text": "तस्य पुत्रो बभूवाऽपि सुप्रतीक इति श्रुतः ।\nसहस्रजित् कुलभवं सर्वं ते कथितं त्विदम् ॥ १०॥"
  },
  {
    "text": "यदुपुत्रस्य वंशं वै श‍ृणु क्रोष्टोः प्रजापते ।\nक्रोष्टोरेको वृजिनवानिति पुत्रोऽभवच्छ्रुतः ॥ ११॥"
  },
  {
    "text": "तस्य पुत्रोऽभवच्छाहिः कुशेकुस्तत्सुतो मतः ।\nकुशेकोश्चाऽभवत्पुत्रो नाम्ना चित्ररथो बली ॥ १२॥"
  },
  {
    "text": "पुत्रश्चित्ररथस्याऽभूच्छशबिन्दुस्ततोऽभवत् ।\nदशलक्षसहस्राणि तेषु ज्येष्ठः पृथुश्रवाः ॥ १३॥"
  },
  {
    "text": "उशनास्तस्य पुत्रोऽभूद्धर्म एव स कथ्यते ।\nतस्माद्रुचकनामाऽभूत्ततः पञ्च सुता मताः ॥ १४॥"
  },
  {
    "text": "तेषु वंशधरः प्रोक्तो ज्यामघो लोकविश्रुतः ।\nतस्माद्विदर्भः पुत्रोऽभूद्विदर्भाच्च कुशक्रथौ ॥ १५॥"
  },
  {
    "text": "लोमपादस्तृतीयस्तु बभ्रुस्तस्याऽऽत्मजोऽभवत् ।"
  },
  {
    "text": "कृतिस्तस्यात्मजः प्रोक्त उशिकस्तत्सुतोऽभवत् ॥ १६॥"
  },
  {
    "text": "उशिकात् पुत्रको जातश्चेदिश्चैद्यस्ततोऽभवत् ।\nतस्य पुत्रो महाबाहुःप्रभावात् कौशिकः स्मृतः ॥ १७॥"
  },
  {
    "text": "अभूत्तस्य सुतो धीमान् सुमन्तुश्च ततोऽमलः ।\nअमलस्य सुतः प्रोक्तो निःश्वेतश्च महाबलः ॥ १८॥"
  },
  {
    "text": "तस्य दक्षाऽभवन् पुत्राः शतं चैव महाबलाः ।\nक्रथस्याप्यऽभवत्कुन्तिर्धृष्टिस्तस्याऽथ निर्वृतिः ॥ १९॥"
  },
  {
    "text": "दशार्होऽस्य ततो व्योमस्तस्माज्जीमूतकस्ततः ।\nविकृतिस्तस्य पुत्रो भीमरथोऽभून् महाबलः ॥ २०॥"
  },
  {
    "text": "तस्मान्नवरथो नाम बभूव च महाबलः ।\nतस्य पुत्रो दशरथः शकुनिस्तस्य चात्मजः ॥ २१॥"
  },
  {
    "text": "तस्मात् करम्भिः सम्भूतो देवरातोऽभवत्ततः ।\nईजे स चाश्वमेधेन देवक्षत्रश्च तत्सुतः ॥ २२॥"
  },
  {
    "text": "मधुस्तस्य सुतो जज्ञे तस्मात् कुरुरजायत ।\nपुत्रद्वयमभूत्तस्य सुत्रामा चानुरेव च ॥ २३॥"
  },
  {
    "text": "अनोस्तु पुरुहोत्रोऽभूदायुस्तस्य सुतो मतः ।\nआयुषः सात्त्वतो नाम तस्य सप्त सुता मताः ॥ २४॥"
  },
  {
    "text": "भजमानो भजिर्दिव्यो वृष्णिर्देववृधोंऽधकः ।\nमहाभोजश्च विख्याता यादवेषु प्रजापते ॥ २५॥"
  },
  {
    "text": "भजमानस्य निम्लोचिः किङ्कणो वृष्णिरेव च ।\nअथ देववृधो राजा पुत्रार्थे तप आचरत् ॥ २६॥"
  },
  {
    "text": "बभ्रुः पुत्रोऽभवत्तस्य पुण्यश्लोको महायशाः ।\nसर्वशास्त्रार्थतत्त्वज्ञः श्लोकौ यस्य बभूवतुः ॥ २७॥"
  },
  {
    "text": "यशसा तेजसा राजा त्रिलोकेषु विराजितः ।\nमहाभोजकुले जाता भोजास्ते वै प्रकीर्तिताः ॥ २८॥"
  },
  {
    "text": "वृष्णेः सुमित्रः पुत्रश्च युधाजिदपरस्तथा ।\nअनमित्रः शिनिस्तस्मान्निम्नोऽभूदनमित्रतः ॥ २९॥"
  },
  {
    "text": "सत्राजिच्च प्रसेनश्च विख्यातौ निम्नजौ सुतौ ।\nसत्राजित् सूर्यमाराध्य मणिं लेभे स्यमन्तकम् ॥ ३०॥"
  },
  {
    "text": "शिनेरथ समुत्पन्नः पुत्रः सर्वार्थकोविदः ।\nसत्यकः सत्यसम्पन्नः सत्यनामा महायशाः ॥ ३१॥"
  },
  {
    "text": "सात्यकिर्युयुधानः स जयस्तस्याऽभवत्सुतः ।\nकुणिश्चाथ सुतो धीमांस्तस्य पुत्रो युगन्धरः ॥ ३२॥"
  },
  {
    "text": "अनमित्रसुतो योऽन्यो वृष्णिः शस्त्रविशारदः ।\nश्वफल्कश्च सुतो वृष्णेः परश्चित्ररथोऽभवत् ॥ ३३॥"
  },
  {
    "text": "श्वफल्कः काशिराजस्य सुतां भार्यामविन्दत ।\nतस्यामजनयत् पुत्रमक्रूरं साधुसम्मतम् ॥ ३४॥"
  },
  {
    "text": "आसङ्गसारमेयाद्या अन्ये च द्वादशाऽऽत्मजाः ।\nअक्रूरस्याऽभवत्पुत्रो देववानुपदेवकः ॥ ३५॥"
  },
  {
    "text": "अभूच्चित्ररथात् पुत्रः पृथुश्चापृथुरेव हि ।\nअश्वग्रीवः सुबाहुश्च सुधाश्वाद्याः सुताः स्मृताः ॥ ३६॥"
  },
  {
    "text": "अथान्धको महाबाहुर्लेभे वै चतुरः सुतान् ।\nकुकुरं भजमानं च शुचिं कम्बलबर्हिणम् ॥ ३७॥"
  },
  {
    "text": "कुकरस्य सुतो वह्निर्वह्नेस्तु तनयोऽभवत् ।\nकपोतरोमा भो दक्ष पुत्रोऽभवदनुस्ततः ॥ ३८॥"
  },
  {
    "text": "सोऽभवत्तुम्बरोर्मित्रं सुतस्तस्यांऽधकः स्मृतः ।\nअन्धकादभवत् पुत्रस्तेजोयुक्तश्च दुन्दुभिः ॥ ३९॥"
  },
  {
    "text": "स गोवर्धनमासाद्य तताप विपुलं तपः ।\nब्रह्मा तस्मै ददौ चैव वरं तन्मनसीप्सितम् ॥ ४०॥"
  },
  {
    "text": "वंशस्ते चाक्षयो भावी कीर्तिज्ञानादिकं यशः ।"
  },
  {
    "text": "सुरैः सदाधिकं मैत्र्यं कामरूपित्वमेव च ॥ ४१॥"
  },
  {
    "text": "अरिद्योतः सुतस्तस्य तेजोयुक्तश्च दुन्दुभेः ।\nपुनर्वसुः सुतस्तस्याहुकस्तस्य सुतः स्मृतः ॥ ४२॥"
  },
  {
    "text": "आहुकादुग्रसेनश्च देवकश्च प्रजापते ।\nदेवकस्य सुता वीरा जज्ञिरे देवसन्निभाः ॥ ४३॥"
  },
  {
    "text": "देववानुपदेवश्च सुदेवो देववर्धनः ।\nतेषां स्वसारः सप्ताऽऽसन् वसुदेवाय ता ददौ ॥ ४४॥"
  },
  {
    "text": "धृतदेवा तथा चैवोपदेवा देवसाक्षिता ।\nश्रीदेवा शान्तिदेवा च सहदेवा च सुव्रता ॥ ४५॥"
  },
  {
    "text": "देवकी वसुदेवाय ददौ सर्वाः प्रजापते ।\nउग्रसेनस्य पुत्रास्तु कंसमुख्या महाबलाः ॥ ४६॥"
  },
  {
    "text": "महायशा अभूत् पुत्रो भजमानाद्विदूरथः ।\nतस्य शूरः शिनिस्तस्य स्वयम्भोजश्च तत्सुतः ॥ ४७॥"
  },
  {
    "text": "हृदिकोऽतो देहबाहुस्ततः शतधनुस्ततः ।\nकृतवर्मा ततो देवमीढोऽतः शूरकस्ततः ॥ ४८॥"
  },
  {
    "text": "वसुदेवादयो दक्ष दश धर्मपरायणाः ।\nवसुदेवान् महातेजा वासुदेवो जगद्गुरुः ॥ ४९॥"
  },
  {
    "text": "देवकीपुत्रतां यातो देवैः सम्प्रार्थितो हरिः ।\nभूमिभारावताराय साधूनां पालनाय च ॥ ५०॥"
  },
  {
    "text": "रोहिणी च महाभागा वसुदेवादजीजनत् ।\nसङ्कर्षणं ततो ज्येष्ठं शेषांशं च हलायुधम् ॥ ५१॥"
  },
  {
    "text": "उमा देहधरा जाता योगनिद्रा च कौशिकी ।\nनियोगाद्वासुदेवस्य यशोदा तनयाऽभवत् ॥ ५२॥"
  },
  {
    "text": "ये चान्ये वसुदेवस्य वासुदेवाग्रजाः सुताः ।\nजघान कंसः प्रागेव तान् सर्वान् सूतिमात्रतः ॥ ५३॥"
  },
  {
    "text": "सुषेणश्च ततो दायि भद्रसेनो महाबलः ।\nऋतुः सम्मर्दनो भद्रः कीर्तिमानिति संज्ञिताः ॥ ५४॥"
  },
  {
    "text": "हतेष्वेतेषु सर्वेषु रोहिणी वसुदेवतः ।\nअसूत लोकनाथं तं बलभद्रं हलायुधम् ॥ ५५॥"
  },
  {
    "text": "जाते रामे च देवानामादिमात्मानमच्युतम् ।\nअसूत देवकी कृष्णं श्रीवत्साङ्कितवक्षसम् ॥ ५६॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nतृतीये खण्डे महोदरचरिते हरिवंशवर्णनं नामाष्टत्रिंशोऽध्यायः ॥ ३.३८\n३.३९ विष्णुदेहधारणवर्णनं नामैकोनचत्वारिंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nरामस्य रेवती भार्या सुरूपाऽऽसीद्गुणान्विता ।\nतस्यामुत्पादयामास द्वौ पुत्रौ निषधोल्मुकौ ॥ १॥"
  },
  {
    "text": "षोडश स्त्रीसहस्राणि शतमष्टोत्तरं तथा ।\nकृष्णस्य पत्न्यः सम्प्रोक्ताश्चारुरूपाः सुलोचनाः ॥ २॥"
  },
  {
    "text": "तासु पुत्रा बभूवुश्च शतशोऽथ सहस्रशः ।\nप्रत्येकं दश पुत्राश्च दुहितैका बभूविरे ॥ ३॥"
  },
  {
    "text": "प्रद्युम्नसाम्बमुख्याश्च महातेजोयुताः सुताः ।\nमहारथा महाभागा बभूवुर्ज्ञानसंयुताः ॥ ४॥"
  },
  {
    "text": "प्रद्युम्नस्य च पुत्रोऽभूदनिरुद्धः प्रतापवान् ।\nतस्य पुत्रस्तु वज्रः स एवाभूद्वंशधारकः ॥ ५॥"
  },
  {
    "text": "मुसलात् सोऽवशिष्टोऽभूदेवं नानाविधा नृपाः ।\nजातास्तत्र न शक्यं वै भवेत् कथयितुं मया ॥ ६॥"
  },
  {
    "text": "दक्ष उवाच ।\nकथं विष्णुः स्वयं साक्षान् मानुषे देहधारकः ।\nबभूव तत्र यन्मूलं तदेव वद मानद ॥ ७॥"
  },
  {
    "text": "मुद्गल उवाच ।\nकथां श‍ृणु महारम्यां पुरा जातां प्रजापते ।\nयया ते संशयः सर्वो नाशमेष्यति तच्छ्रुतात् ॥ ८॥"
  },
  {
    "text": "पुरा देवैश्च दैत्येशा जिता विष्णुसमन्वितैः ।\nराज्यं त्यक्त्वा ततो दैत्या वनेषु व्यचरन् भयात् ॥ ९॥"
  },
  {
    "text": "ततस्तान् हन्तुमत्यन्तं ययुर्देवा उदायुधाः ।\nप्रह्लादप्रमुखाः सर्वे भयभीतास्ततोऽभवन् ॥ १०॥"
  },
  {
    "text": "अनाथांस्तानथोचुस्ते कृत्वा करपुटं पुरः ।\nराज्यं त्यक्त्वा वयं सर्वे वनेषु विचरामहे ॥ ११॥"
  },
  {
    "text": "शस्त्रादिभिर्विहीनान्नः कथं हन्तुं समुद्यताः ।\nसुराः सर्वं भवद्भिश्च गृहीतं तदपि ह्यहो ॥ १२॥"
  },
  {
    "text": "अतो नो रक्षत प्राज्ञाः शरणं समुपागतान् ।\nमा हिंस्यत महाभागा दीनांश्चैव विशेषतः ॥ १३॥"
  },
  {
    "text": "तथाऽपि विष्णुना तत्र प्रेरितास्तेऽपि दानवान् ।\nदेवा हन्तुं प्रारभन्त पलायन्ताऽसुरास्तदा ॥ १४॥"
  },
  {
    "text": "शरणं स्वगुरुं तत्र भृगुं योगनिधिं ययुः ।\nउदायुधास्तु पश्चात्ते जग्मुः क्रोधसमन्विताः ॥ १५॥"
  },
  {
    "text": "तत्र सर्वे भृगुं दक्ष ददृशुर्न च दानवाः ।\nसमिदर्थं गतं ज्ञात्वा भृगुपत्नीं समाययुः ॥ १६॥"
  },
  {
    "text": "रक्ष नो देवि भीतांस्तु देवेभ्यः शरणं गतान् ।\nनोचेद्वयं मरिष्यामस्त्वदग्रे नात्र संशयः ॥ १७॥"
  },
  {
    "text": "तेषां वचनमाकर्ण्य तानुवाच सुखप्रदा ।\nमा भयं कुरुत ह्येवं वारयामि सुरानहम् ॥ १८॥"
  },
  {
    "text": "तस्यास्तद्वचनं श्रुत्वा हर्षयुक्ताश्च दानवाः ।\nतत्र संस्थास्ततो दक्ष निःश्वासोच्छ्वाससंयुताः ॥ १९॥"
  },
  {
    "text": "एतस्मिन्नन्तरे तत्राजग्मुर्विष्णुपुरोगमाः ।\nदेवा उदायुधाः सर्वे दैत्यान् हन्तुं प्रचक्रमुः ॥ २०॥"
  },
  {
    "text": "तानुवाच भृगोः पत्नी मा हिंस्यत सुरोत्तमाः ।\nदैत्यान् मां शरणं प्राप्तान्राज्यहीनान् विशेषतः ॥ २१॥"
  },
  {
    "text": "तामनादृत्य देवेन्द्रो विष्णुना प्रेरितः स्वयम् ।\nवज्रं धृत्वा ययौ हन्तुं दैत्यान् क्रोधविलोचनः ॥ २२॥"
  },
  {
    "text": "ततो भृगोश्च पत्नी सा चुकोप तपसा स्वयम् ।\nसवज्रं देवराजं तं स्तम्भितं प्रचकार ह ॥ २३॥"
  },
  {
    "text": "तद् दृष्ट्वा विष्णुना तत्र चक्रेण क्षुरनेमिना ।\nशिरश्छिन्नं भृगोः पत्न्याः सा पपात धरातले ॥ २४॥"
  },
  {
    "text": "एतस्मिन्नेव काले तु भृगुस्तत्र समागतः ।\nमृतां पत्नीं तथा दृष्ट्वा चुकोपारुणलोचनः ॥ २५॥"
  },
  {
    "text": "शशाप विष्णुमावेशात् पत त्वं पृथिवीतले ।\nब्राह्मणीवधदोषेण देवाधम न बुद्ध्यसि ॥ २६॥"
  },
  {
    "text": "भृगुणा तपसा स्वेन ज्ञानेनाऽपि प्रजापते ।\nजीवयुक्ता कृता पत्नी रक्षिता दानवास्तथा ॥ २७॥"
  },
  {
    "text": "ततोऽतिदुःखितो देवो विष्णुः शोकसमन्वितः ।\nशरणं विघ्नराजं तं ययौ क्षेत्रे मयूरके ॥ २८॥"
  },
  {
    "text": "तत्राऽतितपसा देवं वर्षमात्रं प्रजापते ।\nनिराहारेण भक्त्या स तोषयामास विघ्नपम् ॥ २९॥"
  },
  {
    "text": "ततस्तं गणराजः स ययौ भक्तिनियन्त्रितः ।\nउवाच च महाविष्णुं वरं वृणु हृदीप्सितम् ॥ ३०॥"
  },
  {
    "text": "गणेशं प्रणनामाथोत्थायाऽसौ विष्टरश्रवाः ।"
  },
  {
    "text": "पुपूज भक्तिभावेन तं तुष्टाव गजाननम् ॥ ३१॥"
  },
  {
    "text": "अथर्वशिरसा तेन स्तुतस्तं प्रत्युवाच ह ।\nवरं वरय दास्यामि मा खेदं कुरु केशव ॥ ३२॥"
  },
  {
    "text": "श्रीविष्णुरुवाच ।\nयदि प्रसन्नभावेन वरदोऽसि गजानन ।\nशापं मे भृगुसम्भूतं निवर्तय महाप्रभो ॥ ३३॥"
  },
  {
    "text": "अत्रैव वाससंस्थानं देहि ते भजनाय मे ।\nनिर्विघ्नं सर्वदा स्वामिन् कुरु मां त्वत्पदप्रियम् ॥ ३४॥"
  },
  {
    "text": "ओमित्युक्त्वा स्वयं ढुण्ढिरूचिवान् भक्तमुत्तमम् ।\nमा चिन्तां कुरु विष्णो त्वं श‍ृणु मे परमं वचः ॥ ३५॥"
  },
  {
    "text": "भृगोर्मदीयभक्तस्य तस्य वाणीं न वै मृषा ।\nकरिष्यामि कदा तस्मान् मृत्युलोके पतिष्यसि ॥ ३६॥"
  },
  {
    "text": "तत्रैव ते सदा ज्ञानं नष्टं नैव भविष्यति ।\nमत्प्रसादाच्च देवेश स्वेच्छाचारी सदा सुखी ॥ ३७॥"
  },
  {
    "text": "देवैः सम्प्रार्थितस्त्वं वै दैत्यादीनां वधाय च ।\nधर्मसंस्थापनार्थायाऽवतारं प्रधरिष्यसि ॥ ३८॥"
  },
  {
    "text": "तत्र ते कीर्तिरत्यन्तं भविष्यति विशेषतः ।\nयशो महत् पृथिव्यां त्वं स्थापयिष्यसि केशव ॥ ३९॥"
  },
  {
    "text": "तत्र त्वदीयभक्ताश्च भविष्यन्ति विशेषतः ।\nतेषां चतुर्विधां वाञ्छां पूरयिष्यसि नित्यदा ॥ ४०॥"
  },
  {
    "text": "पुनश्च देवकार्यं च कृत्वा देव जनार्दन ।\nविकुण्ठे ते सदा वासो भविष्यति न संशयः ॥ ४१॥"
  },
  {
    "text": "स्वेच्छया देहवांस्त्वं वै भविष्यसि न संशयः ।\nमत्प्रसादात् हृषीकेश सर्वं ते वाञ्छितं भवेत् ॥ ४२॥"
  },
  {
    "text": "अन्यत्त्वया च देवेश प्रार्थितं तद् भविष्यति ।\nवस त्वं क्षेत्रगो भूत्वा स्थानं दत्तं मयाऽक्षयम् ॥ ४३॥"
  },
  {
    "text": "इत्युक्त्वांऽतर्दधे दक्ष गणेशः करुणानिधिः ।\nविष्णुना तत्र संवासः कृतो भक्त्या प्रजापते ॥ ४४॥"
  },
  {
    "text": "पूर्वदिग्भागदेशे वै स्थापितो गणनायकः ।\nविष्णुर्विनायक इति नाम तस्य कृतं द्विजैः ॥ ४५॥"
  },
  {
    "text": "एत्तते कथितं दक्ष देहधारणकारणम् ।\nविष्णोर्देवाधिपस्याऽपि नानायोनिसमुद्भवः ॥ ४६॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nतृतीये खण्डे महोदरचरिते विष्णुदेहधारणवर्णनं नामैकोनचत्वारिंशोऽध्यायः ॥ ३.३९\n३.४० माण्डव्यचरितं नाम चत्वारिंशोऽध्यायः"
  },
  {
    "text": "॥ श्रीगणेशाय नमः ।\nमुद्गल उवाच ।\nपुरोर्वंशे महाभागा राजानो धर्मशालिनः ।\nबभूवुर्यज्ञकर्तारः स्वधर्मनिरताः किल ॥ १॥"
  },
  {
    "text": "तेषां चरित्रमत्यन्तं कथनाय न शक्यते ।\nबहुत्वात् कारणं दक्ष श‍ृणु ते कथयाम्यहम् ॥ २॥"
  },
  {
    "text": "पूरोर्वंशे महाराज शन्तनुः प्रबभूव ह ।\nविख्यातो धर्मशीलश्च प्रजापालनतत्परः ॥ ३॥"
  },
  {
    "text": "तस्य पुत्रोऽभवच्छ्रेष्ठो भीष्मो धर्मपरायणः ।\nगङ्गायां सर्वशास्त्रज्ञो ब्रह्मचर्यपरायणः ॥ ४॥"
  },
  {
    "text": "सत्यवत्यां च पुत्रौ द्वौ शन्तनोर्वै बभूवतुः ।\nचित्राङ्गदो महाबाहुर्विचित्रवीर्यकोऽपरः ॥ ५॥"
  },
  {
    "text": "चित्राङ्गदो महातेजाः पस्पर्धे क्षत्रियान् सदा ।\nचित्राङ्गदेन युद्धे स गन्धर्वेण हतोऽभवत् ॥ ६॥"
  },
  {
    "text": "विचित्रवीर्यकस्तत्र यक्ष्मणा पीडितोऽभवत् ।"
  },
  {
    "text": "मृतः स रोगदोषेण दुःखिताः सुहृदोऽभवन् ॥ ७॥"
  },
  {
    "text": "तस्य भार्ये प्रजानाथ द्वे काशीराजपुत्रिके ।\nअम्बिकांऽबालिका नाम्न्यौ दुःखिते ते बभूवतुः ॥ ८॥"
  },
  {
    "text": "सत्यवत्या कृतं तत्र सन्तानार्थं महामुनेः ।\nव्यासस्य स्मरणं दक्ष स्वपुत्रस्य विशेषतः ॥ ९॥"
  },
  {
    "text": "स आगत उवाचैनां किमर्थं दुःखिता वद ।\nमातस्ते दुःखनाशं च करिष्यामि न संशयः ॥ १०॥"
  },
  {
    "text": "तं प्रत्युवाच सा देवी वंशवृद्धिं कुरु प्रभो ।\nविचित्रवीर्यक्षेत्रे त्वं मदाज्ञावशगो भव ॥ ११॥"
  },
  {
    "text": "तथेति तेन वंशस्य कृता वृद्धिः प्रजापते ।\nकुत्सितं वेषमास्थाय रात्रौ रेमे महामुनिः ॥ १२॥"
  },
  {
    "text": "अम्बिकायां मुनेर्वीर्यात् धृतराष्ट्रो बभूव ह ।\nपाण्डुरम्बालिकायां वै दास्यां च विदुरोऽभवत् ॥ १३॥"
  },
  {
    "text": "यमोऽयं विदुरः साक्षाच्छूद्रयोनौ समुद्भवन् ।\nमाण्डव्यशापभोगार्थं नीतिज्ञः स बभूव ह ॥ १४॥"
  },
  {
    "text": "दक्ष उवाच ।\nकथं माण्डव्यशापश्च यमेशस्य पुराऽभवत् ।\nधर्ममार्गरतस्यापि स्वपरेषु समस्य भोः ॥ १५॥"
  },
  {
    "text": "मुद्गल उवाच ।\nसम्यक् पृष्टं त्वया नाथ श‍ृणु तस्य कथानकम् ।\nपुरातनभवं तेऽहं कथयामि सविस्तरम् ॥ १६॥"
  },
  {
    "text": "माण्डव्यो मुनिवर्यः स वने तपसि संस्थितः ।\nतत्र चोरा धनं हृत्वा पलन्तश्च समाययुः ॥ १७॥"
  },
  {
    "text": "राज्ञश्च वीरमुख्यास्तन्निशायां धर्तुमाययुः ।\nचोरांश्चोरैर्धनं सर्वं स्थापितं मुनिसन्न्निधौ ॥ १८॥"
  },
  {
    "text": "धनं त्यक्त्वा गताश्चोरा वने वै यत्र तत्र ते ।\nराजदूतैर्धनं दृष्टं सङ्गृह्य कुपिता भृशम् ॥ १९॥"
  },
  {
    "text": "ततो मुनिं तिरस्कृत्य मौनभावसमन्वितम् ।\nसङ्गृह्य ताडयन्तस्त आययुर्नगरे स्वके ॥ २०॥"
  },
  {
    "text": "राजानं ते समाचख्युर्धनं दत्त्वा यथातथम् ।\nवृत्तान्तं चोरसम्भूतं नृपोऽपि कुपितोऽभवत् ॥ २१॥"
  },
  {
    "text": "शूले प्रोतव्य एवं चेद्भवद्भिश्चोरसत्तमः ।\nतथेति तैः कृतं तत्र हस्ते प्रोतो महामुनिः ॥ २२॥"
  },
  {
    "text": "तत्र दुःखसमायुक्तो माण्डव्यस्तपसि स्थितः ।\nसस्मार स्वगुरुं विप्रं कश्यपं सृष्टिकारकम् ॥ २३॥"
  },
  {
    "text": "स्मृतमात्रः स तस्याऽग्रे कश्यपः सहसाऽऽययौ ।\nतं तथा दुःखसंयुक्तं दृष्ट्वा सन्दुःखितोऽभवत् ॥ २४॥"
  },
  {
    "text": "उवाच तं स्वशिष्यं स भज त्वं गणनायकम् ।\nसर्वविघ्ननिहन्तारं भक्तेभ्यः शान्तिदायकम् ॥ २५॥"
  },
  {
    "text": "ततस्तं मुनिशार्दूलं माण्डव्यः प्रजगाद वै ।\nकेन मार्गेण विघ्नेशं तं भजामि वदस्व माम् ॥ २६॥"
  },
  {
    "text": "तस्य तद्वचनं श्रुत्वा कश्यपस्तमुवाच ह ।\nगणेशस्य स्वरूपं वै भक्तेभ्यः सुखदं परम् ॥ २७॥"
  },
  {
    "text": "कश्यप उवाच ।\nपञ्चधा चित्तवृत्तेश्च चालकोऽयं गजाननः ।\nचिन्तामणिरिति ख्यातो वेदान्ते वेदवादिभिः ॥ २८॥"
  },
  {
    "text": "सम्प्रज्ञातस्वरूपो वै देहस्तस्य महामुने ।\nअसम्प्रज्ञातरूपं च शिरो गणपतेः स्मृतम् ॥ २९॥"
  },
  {
    "text": "तेनाऽयं गजवक्त्रोऽभूद्गजशब्दं विचारय ।\nभ्रमरूपां महामायां सिद्धिं विद्धि महामते ॥ ३०॥"
  },
  {
    "text": "भ्रमधारकरूपां त्वं बुद्धिं जानीहि सत्तम ।\nतयोः स्वामी गणाधीशो योगाकारः प्रदृश्यते ॥ ३१॥"
  },
  {
    "text": "तं भजस्व विधानेन योगशान्तिमयं मुने ।"
  },
  {
    "text": "तेन त्वं विघ्नसंहीनो भविष्यसि न संशयः ॥ ३२॥"
  },
  {
    "text": "इत्युक्त्वा स गणेशस्य ददौ तस्मै महामुनिः ।\nएकाक्षरविधानेन कवचं शास्त्रसम्मतम् ॥ ३३॥"
  },
  {
    "text": "आज्ञां सङ्गृह्य विप्रेशः कश्यपः स्वालयं ययौ ।\nमाण्डव्यस्तत्र विघ्नेशमभजद्भावसंयुतः ॥ ३४॥"
  },
  {
    "text": "कवचं गणराजस्य दधार मुनिसत्तमः ।\nकवचे सन्धृते दक्ष पीडाहीनो बभूव ह ॥ ३५॥"
  },
  {
    "text": "तत्रैव सहसा राजा कस्मै कार्यार्थमाययौ ।\nददर्श तं महाविप्रं प्रणनाम कृताञ्जलिः ॥ ३६॥"
  },
  {
    "text": "रुदोद भयसंयुक्तो वचस्तं मुनिरब्रवीत् ।\nमा रुद त्वं महीपाल नैव शापं ददाम्यहम् ॥ ३७॥"
  },
  {
    "text": "मदीयकर्मदोषेण शूलप्रोतोऽहमेव च ।\nअजानता त्वया राजन् कृतं तेन सहाम्यहम् ॥ ३८॥"
  },
  {
    "text": "ततो नृपेण विप्रार्थं लोहकारविचक्षणाः ।\nसमानीताश्च तैस्तत्र कृतो यत्नो विशेषतः ॥ ३९॥"
  },
  {
    "text": "शूलाग्रं हस्तगं तत्रैकभागं सङ्गतं बभौ ।\nनिष्कासितुं न शक्तास्ते व्याकुला भयसंयुताः ॥ ४०॥"
  },
  {
    "text": "शस्त्रैः सञ्छेदितं तैस्तत् शूलाग्रं हस्तगं विधे ।\nयावन्मात्रं मुनेर्हस्ते संस्थितं तत्स्थितं बभौ ॥ ४१॥"
  },
  {
    "text": "राज्ञा सम्पूजितो विप्रः प्रययौ यमसन्निधिम् ।\nउवाच कोपरक्ताक्षो यमं यमवतां वरम् ॥ ४२॥"
  },
  {
    "text": "माण्डव्य उवाच ।\nमया किं प्रकृतं कर्म पापरूपं वदस्व माम् ।\nयेनाऽहं शूलजं दुःखं प्राप्तः शीघ्रं महाशठ ॥ ४३॥"
  },
  {
    "text": "तस्य क्रोधयुतं वाक्यं श्रुत्वा भयसमन्वितः ।\nप्राञ्जलिः प्रत्युवाचेदं वचनं कर्मसूचकम् ॥ ४४॥"
  },
  {
    "text": "यम उवाच ।\nबालभावे त्वया ब्रह्मन् कीटः कण्टकवेधितः ।\nतत्कर्मणः फलं प्राप्तं तदेव मुनिसत्तम ॥ ४५॥"
  },
  {
    "text": "तस्य तद्वचनं श्रुत्वा क्रोधयुक्तो महामुनिः ।\nजगाद धर्मराजं तं माण्डव्यश्च प्रजापते ॥ ४६॥"
  },
  {
    "text": "अहो बालस्वभावेन कृतं कर्म मया किल ।\nअज्ञानेन महामूर्ख तस्येदं किं फलं भवेत् ॥ ४७॥"
  },
  {
    "text": "अतो नीतिविहीनस्त्वं पतिष्यसि धरातले ।\nशूद्रयोनौ शतं वर्षाणि भुक्त्वा पुनरेष्यसि ॥ ४८॥"
  },
  {
    "text": "अधुनाऽहं करोम्येतां मर्यादां श‍ृणु भानुज ।\nअष्टवर्षवयोयुक्तैः कृतं कर्म हि निष्फलम् ॥ ४९॥"
  },
  {
    "text": "मम वाक्येन भवतु गणराजप्रसादतः ।\nतदादि बालकैः कर्म कृतं तन्निष्फलं भवेत् ॥ ५०॥"
  },
  {
    "text": "माण्डव्यः स्वाश्रमे गत्वा तताप तप उत्तमम् ।\nएकाक्षरविधानेन तोषयामास विघ्नपम् ॥ ५१॥"
  },
  {
    "text": "कवचस्य प्रसादेन शूलाग्रं तस्य हस्तगम् ।\nबभूव मांसरूपं तु यथापूर्वं करो बभौ ॥ ५२॥"
  },
  {
    "text": "अणिमाण्डव्यको नाम्ना तदादि स बभूव ह ।\nस्वल्पकालेन योगीशो गाणपत्यप्रियोऽभवत् ॥ ५३॥"
  },
  {
    "text": "नित्यं गणपतेर्विप्रो मूर्तिपूजापरोऽभवत् ।\nसदा गणेशभावज्ञः सर्ववन्द्यो महायशाः ॥ ५४॥"
  },
  {
    "text": "माण्डव्यचरितं पुण्यं यः श‍ृणोति नरोत्तमः ।\nपठेद्वा तस्य विघ्नेशः प्रसन्नो जायते सदा ॥ ५५॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nतृतीये खण्डे महोदरचरिते माण्डव्यचरितं नाम चत्वारिंशोऽध्यायः ॥ ३.४०"
  },
  {
    "text": "३.४१ युधिष्ठिरकृष्णसमागमो नामैकचत्वारिंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nधृतराष्ट्रं च जन्मान्धं त्यक्त्वा पाण्डुं प्रचक्रिरे ।\nराजानं ब्राह्मणाः सर्वे स विजिग्ये वसुन्धराम् ॥ १॥"
  },
  {
    "text": "छत्रादि राजचिह्नैस्तं ज्येष्ठं भक्तिपरायणः ।\nधृतराष्ट्रं चकाराऽसौ पाण्डुः परपुरञ्जयः ॥ २॥"
  },
  {
    "text": "धृतराष्ट्रस्य भार्याऽभूद्गान्धारी च पतिव्रता ।\nपाण्डोः कुन्ती तथा माद्री भार्ये द्वे प्रबभूवतुः ॥ ३॥"
  },
  {
    "text": "भार्याभ्यां संयुतो राजा वनं पाण्डुर्जगाम ह ।\nक्रीडार्थं तत्र नित्यं स रेमे हर्षेण संयुतः ॥ ४॥"
  },
  {
    "text": "मृगरूपधरं राजा मुनिं जघ्ने शरेण सः ।\nमृग्यासक्तं शशापाऽसौ राजानं मरणोन्मुखः ॥ ५॥"
  },
  {
    "text": "भार्यासंसक्तरूपं मां हतवांश्च नृपाधम ।\nअतस्त्वं भार्यया सक्तो मैथुनाय भविष्यसि ॥ ६॥"
  },
  {
    "text": "तदा ते मरणं सद्यो मम वाक्याद्भविष्यति ।\nइत्युक्त्वा देहसन्त्यागं चकार द्विजसत्तमः ॥ ७॥"
  },
  {
    "text": "श्रुत्वा शापं महाघोरं राज्यं त्यक्त्वा वने स्थितः ।\nभार्याभ्यां सहितः पाण्डुः कन्दमूलादि भक्षयन् ॥ ८॥"
  },
  {
    "text": "ततः कुन्त्यां समुद्भूतो धर्माद्धर्मभृतां वरः ।\nयुधिष्ठिरो महाभागो मन्त्रसामर्थ्यकारणात् ॥ ९॥"
  },
  {
    "text": "वायोश्च भीमसेनो वै बभूव बलसंयुतः ।\nइन्द्रात् कुन्त्यामर्जुनः स धनुर्विद्यापरायणः ॥ १०॥"
  },
  {
    "text": "अश्विभ्यां नकुलस्तद्वत् सहदेवश्च वीर्यवान् ।\nमाद्र्यां धर्मरतौ दक्ष रूपलावण्यसंयुतौ ॥ ११॥"
  },
  {
    "text": "गान्धार्यां च शतं पूर्णं पुत्राणाममितौजसाम् ।\nबभूव पुत्रिका दक्ष रूपलावण्यसंयुता ॥ १२॥"
  },
  {
    "text": "पाण्डुः शापविमोहेन माद्र्यां सक्तो ममार ह ।\nसा वै सहगता जाता कुन्ती पुत्रानपालयत् ॥ १३॥"
  },
  {
    "text": "ब्राह्मणैः सा महाभागैरानीता हस्तिनापुरे ।\nपुत्रैः कुन्ती तथा भीष्मादिभिः सम्मानिताऽवसत् ॥ १४॥"
  },
  {
    "text": "ततो बहौ गते कालेऽनुजैर्दुर्योधनः स ह ।\nपाण्डवान् द्वेषसंयुक्तोऽपीडयत् स विषादिना ॥ १५॥"
  },
  {
    "text": "दग्धुं तेनैकदा लाक्षागृहे संस्थापिताः किल ।\nपाण्डवाः सह मात्रा ते रक्षिताः कर्मणा तदा ॥ १६॥"
  },
  {
    "text": "इत्यादिविविधैर्भावैः द्वेषयुक्तः स दुर्मतिः ।\nपीडयामास तान् शूरांस्ततो भीष्म उवाच ह ॥ १७॥"
  },
  {
    "text": "अर्धं राज्यं च सङ्गृह्य पुराद् गच्छन्तु पाण्डवाः ।\nइन्द्रप्रस्थं ततो जग्मुर्धृतराष्ट्रप्रचोदिताः ॥ १८॥"
  },
  {
    "text": "तत्र दिग्विजयं कृत्वा श्रिया युक्ताश्च तेऽभवन् ।\nकृष्णस्तेषां महाभागः पक्षग्राही बभूव ह ॥ १९॥"
  },
  {
    "text": "राजसूयमखं कृत्वा शुशुभुः पाण्डवास्ततः ।\nयत्र दुर्योधनो राजाऽभवन्मनसि दुःखितः ॥ २०॥"
  },
  {
    "text": "धृतराष्ट्रेण दुर्बुद्धिरानयामास पाण्डवान् ।\nद्यूतेन तान् महाभागान् जित्वा संहर्षितोऽभवत् ॥ २१॥"
  },
  {
    "text": "वनेषु स्थापयामास पाण्डवान् साहसप्रियः ।\nवर्षाणि द्वादशाऽथैकं वर्षं गुप्ततया तथा ॥ २२॥"
  },
  {
    "text": "त्यक्त्वा राज्यादिकं सर्वं पाण्डवा वनमाययुः ।\nतत्राऽजगाम तान् कृष्णो बलभद्रेण संयुतः ॥ २३॥"
  },
  {
    "text": "पाण्डवान् सान्त्वयामास क्रोधयुक्तो बभूव सः ।\nदुर्योधनं हनिष्यामि महादुष्टं युधिष्ठिर ॥ २४॥"
  },
  {
    "text": "कुरु राज्यं मया दत्तं शत्रुहीनं विशेषतः ।\nब्रुवन्तं तं ततः कृष्णं जगाद स युधिष्ठिरः ॥ २५॥"
  },
  {
    "text": "धर्मयुक्ततया राज्यं करिष्यामि जनार्दन ।"
  },
  {
    "text": "अहं नाधर्मसंयुक्तं राज्यमिच्छामि पापदम् ॥ २६॥"
  },
  {
    "text": "अतः कोपं महाबाहो नियच्छ मम वाक्यतः ।\nवद त्वं धर्मसंयुक्तमुपायं राज्यलाभदम् ॥ २७॥"
  },
  {
    "text": "ततः कृष्णः स्वयं तत्र कोपहीन उवाच ह ।\nयुधिष्ठिरं स द्रौपद्या भ्रातृभिस्तं समन्वितम् ॥ २८॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nतृतीये खण्डे महोदरचरिते युधिष्ठिरकृष्णसमागमो नामैकचत्वारिंशोऽध्यायः ॥ ३.४१\n३.४२ लक्ष्मीनारायणसंवादवर्णनं नाम द्विचत्वारिंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nश‍ृणु दक्ष महाभाग चरितं विघ्नपस्य च ।\nकृष्णः सङ्कथयामास पाण्डवानमितद्युतिः ॥ १॥"
  },
  {
    "text": "श्रीकृष्ण उवाच ।\nयुधिष्ठिर महापुण्यशीलः श‍ृणु वचो महत् ।\nयेन त्वं सङ्कटेभ्यश्च मुक्तः सन् सुखमाप्स्यसि ॥ २॥"
  },
  {
    "text": "इतिहासं पुरावृत्तं कथयामि समासतः ।\nसर्वविघ्नहरं पुण्यं महोदरगुणैर्युतम् ॥ ३॥"
  },
  {
    "text": "एकदा देवदेवेशो विष्णुर्वैकुण्ठसंस्थितः ।\nलक्ष्म्या सह विलासेन विष्वक्सेनादिभिर्वृतः ॥ ४॥"
  },
  {
    "text": "गरुडेन समीपस्थेन सदा हर्षसंयुतः ।\nअप्सरोभिश्च गन्धर्वैर्देवैः संसेवितो बभौ ॥ ५॥"
  },
  {
    "text": "तमुवाच महाभागं भगवन्तं सनातनम् ।\nश‍ृण्वत्सु सर्वदेवेषु लक्ष्मीर्विनयसंयुता ॥ ६॥"
  },
  {
    "text": "श्रीलक्ष्मीरुवाच ।\nस्वामिन्निच्छामि विज्ञप्तुं मम त्वं सततं गतिः ।\nस्त्रीणां भर्तृसमं नैवास्ति किञ्चिद्वेदभाषितम् ॥ ७॥"
  },
  {
    "text": "त्वं साक्षाद्देवदेवेशः शङ्कराद्यैः सुसंस्तुतः ।\nषडैश्वर्यसमायुक्तो भक्तेभ्यः सिद्धिदायकः ॥ ८॥"
  },
  {
    "text": "देवादीनां पदप्राप्तिस्त्वत्तो नैवात्र संशयः ।\nसर्वेभ्यो भुक्तिदाता त्वं मुक्तिदाता तथा भवान् ॥ ९॥"
  },
  {
    "text": "सर्वेषां पालकस्त्वं वै तव पाता न विद्यते ।\nतदपि ध्यानसंयुक्तो भजसे कं वदस्व मे ॥ १०॥"
  },
  {
    "text": "एकान्ते पूजयसि कं देवं त्वं विष्टरश्रवाः ।\nआनन्दं परमं ब्रह्म तदेव त्वं श्रुतेर्मुखात् ॥ ११॥"
  },
  {
    "text": "विस्मापयति मां चित्ते त्वया ध्यानं कृतं प्रभो ।\nअधुना त्वां च निर्लज्जा नाथ पृच्छामि ते नमः ॥ १२॥"
  },
  {
    "text": "संशयच्छेदनार्थं मां वद विष्णो विशेषतः ।\nदासीं ते पादपद्मस्य द्वन्द्वहीनः सदा मतः ॥ १३॥"
  },
  {
    "text": "सर्वत्र समरूपस्त्वं सदाऽऽनन्दमयस्ततः ।\nतस्मात्परं किमत्राऽस्ति कथं मोहयसे जनान् ॥ १४॥"
  },
  {
    "text": "ध्यानेन पूजनेनैव फलं किं ते भविष्यति ।\nतथाऽपि त्वं किमर्थं भो ध्यानयुक्तोऽसि केशव ॥ १५॥"
  },
  {
    "text": "श्रीकृष्ण उवाच ।\nइति प्रियावचः श्रुत्वा तां प्रहस्य जनार्दनः ।\nसमालिङ्ग्य प्रजानाथ उवाच जलधेः सुताम् ॥ १६॥"
  },
  {
    "text": "श्रीविष्णुरुवाच ।\nश‍ृणु प्रिये प्रवक्ष्यामि त्वया पृष्टं शुभप्रदम् ।\nतारकं सर्वभूतानां सर्वेभ्यः सिद्धिदायकम् ॥ १७॥"
  },
  {
    "text": "न करोमि जनानां वै ध्यानं मोहाय नित्यदा ।\nकुलदेवं गणेशानं भजामि सर्वभावतः ॥ १८॥"
  },
  {
    "text": "गुणेश्वराद्वयं देवि समुत्पन्ना महेश्वराः ।"
  },
  {
    "text": "पञ्च देवा महाभागे तेन संस्थापिताः पदे ॥ १९॥"
  },
  {
    "text": "गुणेशेन तपस्तप्त्वाऽऽराधितो गणनायकः ।\nगणेशेन गुणेशश्च स्थापितः स्वपदे पुरा ॥ २०॥"
  },
  {
    "text": "ज्ञानसत्तादिसंयुक्तो जातस्तद्वरदानतः ।\nसोऽपि तं भजते देवि गणेशं भक्तिसंयुतः ॥ २१॥"
  },
  {
    "text": "प्रसेव्य तं महेशाना गणेशं सर्वदं वयम् ।\nजाता ज्ञानादिसंयुक्ताः स्वस्वकार्यप्रवर्तकाः ॥ २२॥"
  },
  {
    "text": "अतस्तं भावसंयुक्ता भजामो नित्यमादरात् ।\nस वै सर्वार्थदोऽस्माकं कुलदेवः प्रकीर्तितः ॥ २३॥"
  },
  {
    "text": "विष्णोर्वचनमाकर्ण्य लक्ष्मीर्विस्मितमानसा ।\nजगाद तं महाविष्णुं विनयेन समन्विता ॥ २४॥"
  },
  {
    "text": "श्रीलक्ष्मीरुवाच ।\nकोऽसौ गणेश्वरो नाम वद तस्य विशेषतः ।\nस्वरूपं कुलदेवस्य भजिष्यामि जनार्दन ॥ २५॥"
  },
  {
    "text": "श्रीविष्णुरुवाच ।\nसम्यक् पृष्टं त्वया देवि श‍ृणु तस्य स्वरूपकम् ।\nवदामि स्नेहयुक्तोऽहं यदि तं बोधयिष्यसि ॥ २६॥"
  },
  {
    "text": "स्वानन्दे सोऽपि वसति गणेशो ब्रह्मनायकः ।\nस्वानन्दः पञ्चधा जातः श‍ृणु तस्य कथानकम् ॥ २७॥"
  },
  {
    "text": "नामरूपात्मकं देवि जगति ब्रह्मणि स्थितम् ।\nतत्र स्वानन्दको योगोऽसद्रूपः परिकथ्यते ॥ २८॥"
  },
  {
    "text": "असत्यमृतरूपं यत्तत् सदात्मप्रवाचकम् ।\nसत्स्वरूपं च तद्विद्धि सत् स्वानन्दः प्रकीर्तितः ॥ २९॥"
  },
  {
    "text": "सत्यासत्यविहीनं यत् सत्यासत्यमयं तथा ।\nआनन्दात्मकरूपं तत् समस्वानन्द उच्यते ॥ ३०॥"
  },
  {
    "text": "त्रिप्रबोधं त्रिभिर्हीनं मोहहीनं सदा मतम् ।\nनेतिरूपं महाभागे स्वानन्दोऽव्यक्त उच्यते ॥ ३१॥"
  },
  {
    "text": "चतुर्णां योगभावोऽयं समाधिर्जायते किल ।\nस्वानन्दः पञ्चमो ह्यत्र सर्वसंयोग उच्यते ॥ ३२॥"
  },
  {
    "text": "स वै मायामयः प्रोक्तो गणेशो वेदवादिभिः ।\nचतुर्धा रचितं तेन तेषु खेलति नित्यदा ॥ ३३॥"
  },
  {
    "text": "मायाहीनतया ढुण्ढिरभूत् सोऽयोगवाचकः ।\nन तत्र कस्य संयोगो बुधैस्तस्यापि कथ्यते ॥ ३४॥"
  },
  {
    "text": "मायायुक्तविहीनत्वं तदेव भ्रान्तिदायकम् ।\nताभ्यां हीनो गणेशोऽयं योगरूपः प्रकथ्यते ॥ ३५॥"
  },
  {
    "text": "तत्र शान्तिर्भवेद्देवि योगिनां नात्र संशयः ।\nअतो योगस्वरूपा सा कथ्यते शान्तिरुत्तमा ॥ ३६॥"
  },
  {
    "text": "मनोवाणीमयं सर्वं गकाराक्षरवाचकम् ।\nमनोवाणीविहीनं वै णकाराक्षररूपकम् ॥ ३७॥"
  },
  {
    "text": "तयोः स्वामी गणाधीशः पश्य वेदे शुचिस्मिते ।\nअतस्तं भक्तिसंयुक्तो भजेऽहं सर्वनायकम् ॥ ३८॥"
  },
  {
    "text": "भ्रमरूपां महामायां सिद्धिं जानीहि मानदे ।\nसिद्ध्यर्थं सर्वलोकाश्च विभ्रमन्तीश्वरा अतः ॥ ३९॥"
  },
  {
    "text": "भ्रमधारकरूपां वै बुद्धिं जानीहि निश्चितम् ।\nसिद्ध्या बुद्ध्या च तत्रैव भ्रमोत्पत्तिः प्रजायते ॥ ४०॥"
  },
  {
    "text": "तयोः स्वामी सदायोगशान्तिरूपोऽयमुच्यते ।\nतस्यैव भजने देवि ब्रह्मभूता भवन्त्यतः ॥ ४१॥"
  },
  {
    "text": "इत्युक्त्वा विररामाऽथ स्वयं नारायणः प्रभुः ।\nश्रुत्वा समुद्रपुत्री सा विस्मिता मानसेऽभवत् ॥ ४२॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nतृतीये खण्डे महोदरचरिते लक्ष्मीनारायणसंवादवर्णनं नाम द्विचत्वारिंशोऽध्यायः ॥ ३.४२"
  },
  {
    "text": "३.४३ महालक्ष्मीवरप्रदानवर्णनं नाम त्रिचत्वारिंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "श्रीकृष्ण उवाच ।\nश‍ृणु धर्म महाभाग कथां पापापनोदिनीम् ।\nलक्ष्मीस्तं पुनरप्याह गणेशज्ञानलालसा ॥ १॥"
  },
  {
    "text": "श्रीमहालक्ष्मीरुवाच ।\nभगवन् भवता प्रोक्तं महाशान्तिप्रदं परम् ।\nतथाऽपि मे सुशान्त्यर्थं तत्रोपायं वदस्व मे ॥ २॥"
  },
  {
    "text": "श्रीनारायण उवाच ।\nषडक्षरेण मन्त्रेण यदि तं साधयिष्यसि ।\nतदा ते गणनाथः स प्रत्यक्षं प्रभविष्यति ॥ ३॥"
  },
  {
    "text": "तस्य दर्शनमात्रेण शान्तिं प्राप्स्यसि निश्चितम् ।\nतमाराधय यत्नेन तपसा योगभाविता ॥ ४॥"
  },
  {
    "text": "एवमुक्त्वा महाविष्णुर्गणेशस्य ददौ मनुम् ।\nषडक्षरं महालक्ष्म्यै विधियुक्तं विधानतः ॥ ५॥"
  },
  {
    "text": "ततः सा तं प्रणम्यैव तपसे वनमाययौ ।\nहिमाचलशिरःसंस्था तताप तप उत्तमम् ॥ ६॥"
  },
  {
    "text": "षडक्षरविधानेन ध्यात्वा देवं गजाननम् ।\nजजाप मन्त्रराजं तं नासाग्रनयना सती ॥ ७॥"
  },
  {
    "text": "चित्तस्य चेन्द्रियाणां संस्थाप्य वृत्तिं गजानने ।\nनिराहारयुता देवी बभूव तपसि स्थिता ॥ ८॥"
  },
  {
    "text": "शतवर्षे गते पूर्णे सास्थिचर्माऽवशेषिता ।\nतामाऽऽययौ गणाधीशो भक्त्या बद्धो धरापते ॥ ९॥"
  },
  {
    "text": "तमागतं महादेवी प्रणनाम चतुर्भुजम् ।\nमहोदरं त्रिनेत्रं च परश्वादिधरं प्रभुम् ॥ १०॥"
  },
  {
    "text": "मूषकध्वजिनं पूर्णं मूषकोपरि संस्थितम् ।\nसिद्धिबुद्धिसमायुक्तं नानाभूषणभूषितम् ॥ ११॥"
  },
  {
    "text": "गले चिन्तामणिमणिं बिभ्रतं ज्योतिषां पतिम् ।\nशेषनाभिं गजास्यं वै पीतवस्त्रैश्च शोभितम् ॥ १२॥"
  },
  {
    "text": "ततस्तं पूजयामास प्रभुं नानोपचारकैः ।\nप्रणम्योत्थाय तुष्टाव कृत्वा करपुटं सती ॥ १३॥"
  },
  {
    "text": "श्रीमहालक्ष्मीरुवाच ।\nनमो महोदरायैव नानालीलाधराय ते ।\nसदा स्वानन्दसंस्थाय भक्तिगम्याय वै नमः ॥ १४॥"
  },
  {
    "text": "चतुर्बाहुधरायैव चतुर्णां चालकाय ते ।\nमूषकारूढरूपाय मूषकध्वजिने नमः ॥ १५॥"
  },
  {
    "text": "अन्नताननदेहाय ह्यनन्तविभवाय ते ।\nअनन्तहस्तपादाय सदाऽनन्ताय ते नमः ॥ १६॥"
  },
  {
    "text": "चराचरमयायैव चराचरविवर्जित ।\nयोगशान्तिप्रदात्रे ते सदा योगस्वरूपिणे ॥ १७॥"
  },
  {
    "text": "अनादये गणेशायादिमध्यान्तस्वरूपिणे ।\nआदिमध्यान्तहीनाय विघ्नेशाय नमो नमः ॥ १८॥"
  },
  {
    "text": "सर्वादिपूज्यकायैव सर्वपूज्याय ते नमः ।\nसर्वेषां कारणायैव ज्येष्ठराजाय ते नमः ॥ १९॥"
  },
  {
    "text": "विनायकाय सर्वेषां नायकाय विशेषतः ।\nढुण्ढिराजाय हेरम्ब भक्तेशाय नमो नमः ॥ २०॥"
  },
  {
    "text": "सृष्टिकर्त्रे सृष्टिहर्त्रे पालकाय नमो नमः ।\nत्रिभिर्हीनाय देवेश गुणेशाय नमो नमः ॥ २१॥"
  },
  {
    "text": "कर्मणां फलदात्रे च कर्मणां चालकाय ते ।\nकर्माकर्मादिहीनाय लम्बोदर नमोऽस्तु ते ॥ २२॥"
  },
  {
    "text": "योगेशाय च योगिभ्यो योगदाय गजानन ।\nसदा शान्तिघनायैव ब्रह्मभूताय ते नमः ॥ २३॥"
  },
  {
    "text": "किं स्तौमि गणनाथं त्वां सदा ब्रह्मपतिं प्रभो ।\nअतस्त्वां प्रणमाम्येव तेन तुष्टो भव प्रभो ॥ २४॥"
  },
  {
    "text": "धन्याऽहं कृतकृत्याऽहं सफलो मे भवोऽभवत् ।\nधन्यो मे जनको नाथो यया दृष्टो गजाननः ॥ २५॥"
  },
  {
    "text": "एवं स्तुतवती सा तं भक्तियुक्तेन चेतसा ।\nसाश्रुयुक्ता ननर्तैव बाष्पकण्ठा युधिष्ठिर ॥ २६॥"
  },
  {
    "text": "तामुवाच गणाधीशो वरं वृणु यथेप्सितम् ।\nदास्यामि ते महालक्ष्मि भक्तिभावेन तोषितः ॥ २७॥"
  },
  {
    "text": "त्वया कृतं च मे स्तोत्रं भुक्तिमुक्तिप्रदं भवेत् ।\nपठतां श‍ृण्वतां देवि नानाकार्यकरं तथा ॥ २८॥"
  },
  {
    "text": "पुत्रपौत्रादिकं सर्वं लभते स्तोत्रपाठतः ।\nधनधान्यादिसम्भूतं सुखं विन्दति मानवः ॥ २९॥"
  },
  {
    "text": "गणेशवचनं श्रुत्वा महालक्ष्मीर्जगाद तम् ।\nहर्षेण महता युक्ता प्रणम्य करसम्पुटा ॥ ३०॥"
  },
  {
    "text": "श्रीमहालक्ष्मीरुवाच ।\nयदि प्रसन्नभावेन वरदोऽसि महोदर ।\nतदा ते भक्तिमुग्रां मे देहि नाथ नमोऽस्तु ते ॥ ३१॥"
  },
  {
    "text": "अस्माकं कुलदेवस्त्वं तत्र त्वां गणनायक ।\nभजामि भावयुक्ताऽहं तथापि श‍ृणु मे वचः ॥ ३२॥"
  },
  {
    "text": "मनश्चञ्चलभावेन संसारे गच्छति प्रभो ।\nसंसारः पुत्रमोहाख्यस्तदर्थं भ्रमते सदा ॥ ३३॥"
  },
  {
    "text": "अतस्त्वं पुत्रभावेन भव मे विघ्नवारण ।\nतत्र त्वां पुत्रवात्सल्येन भजामि निरन्तरम् ॥ ३४॥"
  },
  {
    "text": "देवभावेन ते मूर्तिं गजवक्त्रादिचिह्निताम् ।\nभजामि च तथा त्वाहं संसारे पुत्ररूपिणम् ॥ ३५॥"
  },
  {
    "text": "योगरूपः स्वयं साक्षाद्यदि पुत्रो भविष्यसि ।\nतेन योगस्वरूपा सा शान्तिः प्राप्ता न संशयः ॥ ३६॥"
  },
  {
    "text": "तव माता पिता चैव बन्धयुक्तौ यदि प्रभो ।\nतदा वेदादिकं सर्वं मिथ्यारूपं भविष्यति ॥ ३७॥"
  },
  {
    "text": "अतो मे पुत्रतां याहि तयाऽहं गणनायक ।\nभजामि ब्रह्मभूता न सन्देहो भक्तिसंयुता ॥ ३८॥"
  },
  {
    "text": "मह्यमेष वरो नाथ दातव्यः करुणानिधे ।\nनान्यं याचे महाभाग देवदेवेश ते नमः ॥ ३९॥"
  },
  {
    "text": "इति लक्ष्म्या वचः श्रुत्वा हर्षयन् स महोदरः ।\nउवाच तां सुभावज्ञो भावपूर इति स्मृतः ॥ ४०॥"
  },
  {
    "text": "गणेश उवाच ।\nतव पुत्रो भविष्यामि ज्ञानारेर्नाशनाय च ।\nदैत्यस्य ते प्रसेवार्थं भक्तिग्रहणलालसः ॥ ४१॥"
  },
  {
    "text": "यद्यदिच्छसि तत्तत्त्वं लभसे देवि निश्चितम् ।\nमदीयवरदानेन योगिवन्द्या भविष्यसि ॥ ४२॥"
  },
  {
    "text": "आदौ त्वया महादेवि मदीयं भजनं कृतम् ।\nतेन शान्तियुता जाता योगस्था मोहवर्जिता ॥ ४३॥"
  },
  {
    "text": "ततस्त्वां तपसा विप्रो भृगुः पुत्रीं चकार ह ।\nसा त्वं नष्टा द्विजस्यैव शापतो मोहसंयुता ॥ ४४॥"
  },
  {
    "text": "समुद्रेण ततो देवि तथैवाऽऽराधिता पुरा ।\nतस्य पुत्रीत्वमापन्ना त्वं विष्णोर्दयिता सदा ॥ ४५॥"
  },
  {
    "text": "तेन ते विस्मृतिर्जाता मदीया नात्र संशयः ।\nविष्णुना बोधिता मां त्वं प्राप्ता योगस्य सेवया ॥ ४६॥"
  },
  {
    "text": "अधुना स्मर सर्वं तत् स्मारितं ते मयाऽनघे ।\nविष्णुनाऽप्यादिकालेऽहं पुत्रार्थे याचितोऽभवम् ॥ ४७॥"
  },
  {
    "text": "त्वं तथा पुत्रभावार्थं याचसे मां समुद्रजे ।\nकरोमि ते हितं देवि विष्णोश्चैव न संशयः ॥ ४८॥"
  },
  {
    "text": "एवमुक्त्वा गणेशस्तां ययौ स्वानन्दके पुरे ।\nअन्तर्धाय स्वमात्मानं लक्ष्मीः खिन्ना ततोऽभवत् ॥ ४९॥"
  },
  {
    "text": "स्मृत्वा योगबलेनैव पुरातनभवां कथाम् ।\nविस्मिता मानसे जाता सस्मार द्विरदाननम् ॥ ५०॥"
  },
  {
    "text": "मूर्तिं तत्र प्रतिष्ठाप्य ब्राह्मणैर्वेदपारगैः ।\nपूजयित्वा ययौ स्थानं लक्ष्मीर्भक्तिसमन्विता ॥ ५१॥"
  },
  {
    "text": "प्रणम्य तं महाविष्णुं जगाद सर्वमञ्जसा ।\nवृत्तान्तं सोऽपि तं श्रुत्वा हर्षितस्तामुवाच ह ॥ ५२॥"
  },
  {
    "text": "धन्याऽसि जलधेः पुत्रि साक्षाद् दृष्टस्त्वया विभुः ।\nपुत्रभावेन ते गेह आगमिष्यति विघ्नपः ॥ ५३॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nतृतीये खण्डे महोदरचरिते महालक्ष्मीवरप्रदानवर्णनं नाम त्रिचत्वारिंशोऽध्यायः ॥ ३.४३\n३.४४ ज्ञानारिवरप्राप्तिवर्णनं नाम चतुश्चत्वारिंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "युधिष्ठिर उवाच ।\nतव कृष्णमुखाम्भोजान्निःसृतां सर्वपावनीम् ।\nकथां श्रुत्वा न मे तृप्तिर्जायतेऽमृतपानवत् ॥ १॥"
  },
  {
    "text": "ज्ञानारिर्नाम दैत्येशः कस्य पुत्रो बभूव ह ।\nकिं कर्म तस्य यत् कृष्ण चेष्टितं वद विस्तरात् ॥ २॥"
  },
  {
    "text": "यदर्थं गणराजः स देहधारी बभूव ह ।\nन सामान्यं चरित्रं वै दैत्येशस्य जगद्गुरो ॥ ३॥"
  },
  {
    "text": "कथं विष्णोश्च पुत्रोऽभूद्गणेशो ब्रह्मनायकः ।\nचरित्रं किं कृतं तेन विस्तराद्वद केशव ॥ ४॥"
  },
  {
    "text": "मुद्गल उवाच ।\nयुधिष्ठिरस्य भावं स ज्ञात्वा वृष्णिकुलोद्भवः ।\nनारायणः कथां तस्मै अवदद्भवनाशिनीम् ॥ ५॥"
  },
  {
    "text": "श्रीकृष्ण उवाच ।\nयुधिष्ठिर कथां रम्यां श‍ृणु पापापनोदिनीम् ।\nब्रह्मभूयप्रदां ढुण्ढेः सुचरित्राश्रितां प्रभोः ॥ ६॥"
  },
  {
    "text": "दुर्बुद्धिर्नाम दैत्येशो हतो विघ्नहरेण च ।\nशिवपुत्रस्वरूपेण त्रैलोक्यविजयी पुरा ॥ ७॥"
  },
  {
    "text": "तस्य पुत्रोऽयमुत्पन्नः संस्थितः स्वगृहे तथा ।\nबालभावाच्च धर्मज्ञाऽभवत् ज्ञानारिनामकः ॥ ८॥"
  },
  {
    "text": "प्रह्लादः स्वसुतां तस्मै ददौ हर्षसमन्वितः ।\nरूपलावण्यसंयुक्तां सुकलां नामतः स्वयम् ॥ ९॥"
  },
  {
    "text": "स तु यौवनमापन्नो दुर्मतिं पितरं सदा ।\nसस्मार दुःखसंयुक्तो गणेशेन हतं पुरा ॥ १०॥"
  },
  {
    "text": "स शुक्रमुपसङ्गम्य विद्यां पञ्चाक्षरीमगात् ।\nशैवीं तया वने गत्वाऽऽराधयामास शङ्करम् ॥ ११॥"
  },
  {
    "text": "वायुभक्षो महादैत्यो ज्ञानारिर्यत्नमास्थितः ।\nतताप तप उग्रं स वर्षाणामयुतं प्रभो ॥ १२॥"
  },
  {
    "text": "ततस्तं प्रययौ शम्भुः पार्वत्या सहितः स्वयम् ।\nउवाच तं महाभक्तं भक्तवाञ्छाप्रपूरकः ॥ १३॥"
  },
  {
    "text": "श्रीशिव उवाच ।\nवरं वृणु महाभाग तपसा तोषितस्त्वया ।\nदास्यामि वाञ्छितं दैत्य यद्यपि स्यात् सुदुर्लभम् ॥ १४॥"
  },
  {
    "text": "शिवस्य वचनं श्रुत्वा प्रबुद्धो दैत्यपुङ्गवः ।\nदृष्ट्वा शम्भुं मुदा युक्तः प्रणनाम कृताञ्जलिः ॥ १५॥"
  },
  {
    "text": "प्रणम्य पूजयामास ततस्तं दैत्यपः पुनः ।\nतुष्टाव सुस्थिरो भूत्वा शङ्करं भक्तवत्सलम् ॥ १६॥"
  },
  {
    "text": "ज्ञानारिरुवाच ।\nनमस्ते शङ्करायैव पार्वतीसहिताय ते ।\nवृषध्वजाय शैलादिवाहनाय नमो नमः ॥ १७॥"
  },
  {
    "text": "अव्यक्तदेवाय च शिवाय शूलप्रधारिणे ।\nनिर्गुणाय गुणानां ते चालकाय नमो नमः ॥ १८॥"
  },
  {
    "text": "सदाशिवाय मायाया आधाराय नमो नमः ।"
  },
  {
    "text": "मायामोहविहीनाय शम्भवे ते नमो नमः ॥ १९॥"
  },
  {
    "text": "सृष्टेः कर्त्रे च पात्रे ते संहर्त्रे त्रिस्वरूपिणे ।\nअनाथाय च सर्वेषां नाथाय परमात्मने ॥ २०॥"
  },
  {
    "text": "चराचरस्वरूपाय नमोऽचरचरात्मने ।\nमहादेवाय देवानां पतये ते नमो नमः ॥ २१॥"
  },
  {
    "text": "मनोवागतिरूपाय योगिध्येयाय ते नमः ।\nयोगिनां पतये चैव महेश्वर नमोऽस्तु ते ॥ २२॥"
  },
  {
    "text": "धन्यो वंशो मदीयोऽद्य येन दृष्टो महेश्वरः ।\nतपो ज्ञानं पिता माता धन्या मे नाऽत्र संशयः ॥ २३॥"
  },
  {
    "text": "प्रसन्नोऽसि महेशान तदा देहि महाप्रभो ।\nचराचरस्य वै राज्यं तस्मान् मृत्युर्न मे भवेत् ॥ २४॥"
  },
  {
    "text": "यद्यदिच्छामि देवेश तत्तत् सिद्ध्यतु सर्वदा ।\nआरोग्यादि समायुक्तं मां कुरुष्व सदाशिव ॥ २५॥"
  },
  {
    "text": "तथेति शिव ऊचे तमन्तर्धानं चकार ह ।\nस दैत्यो हर्षितोऽत्यन्तं स्वगृहं प्रत्यपद्यत ॥ २६॥"
  },
  {
    "text": "ज्ञानारिकृतमेतत्तु स्तोत्रं पठति यो नरः ।\nश‍ृणोति शङ्करस्तस्मै वाञ्छितं ददते परम् ॥ २७॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nतृतीये खण्डे महोदरचरिते ज्ञानारिवरप्राप्तिवर्णनं नाम चतुश्चत्वारिंशोऽध्यायः ॥ ३.४४\n३.४५ पूर्णानन्दावतारो नाम पञ्चचत्वारिंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "श्रीकृष्ण उवाच ।\nज्ञानारिर्वरसंयुक्तोऽभवद्दैत्यैः प्रपूजितः ।\nशुक्रेणाऽऽगत्य विप्रैः सोऽभिषिक्तो राज्यकर्मणि ॥ १॥"
  },
  {
    "text": "नमुचिः शम्बरः कालासुरश्चैव प्रतापवान् ।\nजम्भो बलासुरः पञ्च प्रधानास्तस्य चाऽभवन् ॥ २॥"
  },
  {
    "text": "नानादैत्यगणैर्युक्तः पृथिवीं सप्तसागराम् ।\nदैत्यो विजिग्ये सद्वीपां तथा पातालमोजसा ॥ ३॥"
  },
  {
    "text": "ततः स्वर्गं ययौ दैत्यो दैत्यपैश्च समावृतः ।\nइन्द्रः सुरगणैः सार्धं पपाल भयसङ्कुलः ॥ ४॥"
  },
  {
    "text": "ज्ञानारिः सत्यलोकं च ययौ दैत्यसमन्वितः ।\nतत्र ब्रह्मस्थितो देवैर्ज्ञात्वा दैत्यं पपाल सः ॥ ५॥"
  },
  {
    "text": "विष्णुर्वैकुण्ठमुत्सृज्य पपाल च युधिष्ठिर ।\nदैत्यस्तत्र समागम्य हर्षितः सम्बभूव ह ॥ ६॥"
  },
  {
    "text": "जगाम तत आनन्दात् कैलासं दैत्यनायकः ।\nशङ्करं प्रणिपत्याऽऽह कैलासं देहि मे प्रभो ॥ ७॥"
  },
  {
    "text": "नोचेद्युद्धेन जेष्यामि त्वामहं नात्र संशयः ।\nशङ्करः क्षुभितो भूत्वा कम्पितः प्रददौ तथा ॥ ८॥"
  },
  {
    "text": "पपाल भयसंयुक्तः सामरः स वनं ययौ ।\nकैलासे संस्थितो दैत्यो ननन्द भृशमोहितः ॥ ९॥"
  },
  {
    "text": "ततः स्वर्गेषु दैत्येशान् स्थापयामास निर्भयः ।\nययौ स्वनगरे धर्म दैत्यपैः संवृतो बभौ ॥ १०॥"
  },
  {
    "text": "सुकलायां महादैत्यात् पुत्रोऽभूच्च युधिष्ठिर ।\nसुमुहूर्ते महातेजा रूपेणाऽप्रतिमः परः ॥ ११॥"
  },
  {
    "text": "पुत्रजन्मप्रहृष्टः स ददौ दानानि भूमिप ।\nजातकर्मादिकं कर्म चकार विधिपूर्वकम् ॥ १२॥"
  },
  {
    "text": "सदा कर्मविनाशार्थं प्रेषयामास दैत्यपान् ।\nतैः सर्वत्र कृतो नाशः कर्मणां भूमिमण्डले ॥ १३॥"
  },
  {
    "text": "न स्वाहा न वषट्कारो न स्वधा कुत्रचित् प्रभो ।\nकर्महीनतया देवा दुःखिता अभवंस्ततः ॥ १४॥"
  },
  {
    "text": "उपोषणसमायुक्ता विचारं चक्रुरादरात् ।\nज्ञानारिनाशनार्थाय न प्रापुस्ते विचक्षणाः ॥ १५॥"
  },
  {
    "text": "गते बहुतरे काले किं कुर्यामिति विह्वलाः ।\nतत्र विष्णुरुवाचेदं वचनं हितकारकम् ॥ १६॥"
  },
  {
    "text": "श्रीविष्णुरुवाच ।\nचराचरमयं सर्वं तस्मात्तस्य भयं नहि ।\nअतो विघ्नेश्वरं देवा भजामाऽत्र न संशयः ॥ १७॥"
  },
  {
    "text": "स वै बुद्धिपतिः साक्षाद्बुद्ध्या छिद्रं प्रकाशयेत् ।\nतेन तं निहनिष्यामः सिद्धिदाता स नो भवेत् ॥ १८॥"
  },
  {
    "text": "विष्णोर्वचनमाकर्ण्य साधु साधु दिवौकसः ।\nऊचुस्तं ते ततो ढुण्ढिमभजन् भक्तिसंयुताः ॥ १९॥"
  },
  {
    "text": "दशाक्षरेण मन्त्रेण ध्यात्वा देवं गजाननम् ।\nअतुष्यन्नमराः सर्वे विभो नानातपोन्विताः ॥ २०॥"
  },
  {
    "text": "गते वर्षे गणाधीशः प्रसन्नः स समाययौ ।\nरात्रौ स्वप्ने च लक्ष्म्यास्तामुवाच वचनं हितम् ॥ २१॥"
  },
  {
    "text": "श‍ृणु मातस्त्वया पूर्वं याचितः पुत्रकाम्यया ।\nसोऽहं ते पुत्रभावेन संस्थितः पश्य भामिनि ॥ २२॥"
  },
  {
    "text": "एवमुक्त्वान्तर्दधेऽसौ गणेशो गणवल्लभः ।\nलक्ष्म्युत्सङ्गे ततो बालो भूत्वा चिक्रीड विघ्नपः ॥ २३॥"
  },
  {
    "text": "जजागार महालक्ष्मीर्गणेशं मनसाऽस्मरत् ।\nददर्श निजशय्यायां बालं शुण्डाधरं परम् ॥ २४॥"
  },
  {
    "text": "विस्मिता हर्षिताऽत्यन्तं नारायणमुवाच ह ।\nवृत्तान्तं सा महाभागा दर्शयामास विघ्नपम् ॥ २५॥"
  },
  {
    "text": "सस्त्रीकः प्रणनामाऽथ तुष्टाव गणपं प्रभुम् ।\nगाणपत्यैर्महासूक्तैर्हर्षयुक्तश्व माधवः ॥ २६॥"
  },
  {
    "text": "धन्योऽहं सर्वभावेन त्वदङ्घ्रियुगदर्शनात् ।\nपुत्रभावेन मां पालयसि नाथ न संशयः ॥ २७॥"
  },
  {
    "text": "ततस्तत्रामराः सर्वे मुनयश्च समागताः ।\nविस्मितास्तुष्टुवस्तं ते नानास्तोत्रैर्युधिष्ठिर ॥ २८॥"
  },
  {
    "text": "ततस्ते जातकर्माऽपि चक्रुः परमभाविताः ।\nएकादशदिने तस्य मुनयो नाम चक्रिरे ॥ २९॥"
  },
  {
    "text": "द्वन्द्वभावविहीनोऽयं साक्षादानन्ददायकः ।\nसमो द्वन्द्वेषु सर्वेषु तद्विकारविवर्जितः ॥ ३०॥"
  },
  {
    "text": "अतो नामाऽस्य देवेशाः पूर्णानन्द इति स्फुटम् ।\nकुरुध्वं सर्वदाऽऽनन्ददायको नो भविष्यति ॥ ३१॥"
  },
  {
    "text": "तथेति नाम तैः सर्वैः कृतं तस्य महात्मनः ।\nचकार व्रतबन्धं च पञ्चमे विष्णुरव्ययः ॥ ३२॥"
  },
  {
    "text": "कश्यपस्य गृहे देव्यौ सम्भूते पुत्रिकात्मिके ।\nविद्याऽविद्ये ततोऽदित्यां तपसाऽऽराधिते विभो ॥ ३३॥"
  },
  {
    "text": "तस्मै ददौ मुदा युक्तः कश्यपः सम्प्रहर्षितः ।\nननाम पूर्णानन्दाय विप्रेशो भक्तिसंयुतः ॥ ३४॥"
  },
  {
    "text": "द्वादशाब्दवयो युक्तो बभूव गणनायकः ।\nबालक्रीडनकेनैव मोहयामास देवपान् ॥ ३५॥"
  },
  {
    "text": "स्तनपानादिकं तस्य भोजनाच्छादनादिकम् ।\nलक्ष्मीः स्वयं चकारैव हर्षयुक्तेन चेतसा ॥ ३६॥"
  },
  {
    "text": "विष्णुस्तं लालयामास नित्यं देवगणैर्वृतः ।\nजामातरं कश्यपश्च तथा विप्रैर्युधिष्ठिर ॥ ३७॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nतृतीये खण्डे महोदरचरिते पूर्णानन्दावतारो नाम पञ्चचत्वारिंशोऽध्यायः ॥ ३.४५"
  },
  {
    "text": "३.४६ ब्रह्मयज्ञवर्णनं नाम षट्चत्वारिंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "युधिष्ठिर उवाच ।\nकृष्ण कृष्ण महाभाग वद दैत्यस्य चेष्टितम् ।\nपूर्णानन्दः कथं दैत्यं जघान कौतुकं महत् ॥ १॥"
  },
  {
    "text": "चराचराद्भयं तस्य नास्ति नारायण प्रभो ।\nअत आश्चर्यभूतं वै चरित्रं मे प्रभासते ॥ २॥"
  },
  {
    "text": "मुद्गल उवाच ।\nयुधिष्ठिरवचः श्रुत्वा कृष्णस्तं प्रत्युवाच यत् ।\nतदेव श‍ृणु दक्ष त्वं चेष्टितं गणपस्य च ॥ ३॥"
  },
  {
    "text": "श्रीकृष्ण उवाच ।\nपुत्रो बभूव दैत्यस्य ज्ञानारेः सर्वसम्मतः ।\nएकादशदिने तत्र ब्राह्मणा प्रययुर्गृहम् ॥ ४॥"
  },
  {
    "text": "सुबोध इति नाम्ना तं चक्रुर्दैत्येशसत्तमाः ।\nद्विजेरिता द्विजेभ्यस्ते ददुर्दानानि हर्षिताः ॥ ५॥"
  },
  {
    "text": "स तु ज्ञानसमायुक्तो गाणेशो दैत्यजो नृपः ।\nबालभावेऽपि विघ्नेशं चिन्तयामास सर्वदा ॥ ६॥"
  },
  {
    "text": "स्तनपानादिकं बालः सस्मार न कदाचन ।\nमाता तस्मै यदा स्मृत्वा स्तनपानं ददौ पपौ ॥ ७॥"
  },
  {
    "text": "एवं सोऽपि स्वमातृस्थः स्तनपानं चकार ह ।\nसदा ध्यानसमायुक्तः सस्मार गणपं हृदि ॥ ८॥"
  },
  {
    "text": "ततः पञ्च तथा सप्त मासास्तस्य गता विभो ।\nवयसः स तदा चक्रे क्रीडनं श‍ृणु तत्प्रभो ॥ ९॥"
  },
  {
    "text": "धूलिमध्ये स्वहस्तेन चकार गणपाकृतिम् ।\nचिक्षेप तत्र धूलिं पूजोपचारककारणात् ॥ १०॥"
  },
  {
    "text": "त्रिकालपूजनं तत्र चकार नियमेन सः ।\nध्यानयुक्तेन विघ्नेशमभजच्च ततः परम् ॥ ११॥"
  },
  {
    "text": "एकदा भोजनार्थं च संस्थितो दैत्यनायकः ।\nज्ञानारिस्तं ददर्शैव क्रीडन्तं बालभावतः ॥ १२॥"
  },
  {
    "text": "गणेशाकारमूर्तिं वै भूमिमध्ये चकार सः ।\nपूजयामास तां पुत्रस्ततो धूल्युपचारकैः ॥ १३॥"
  },
  {
    "text": "ततोऽतिकुपितः पत्नीमूचिवान् विस्मयान्वितः ।\nपितुर्मम निहन्तारं भजतेऽयं तवात्मजः ॥ १४॥"
  },
  {
    "text": "अधुना निश्चयाभावान्न सुतं हन्मि ते प्रिये ।\nसावधानमना भूत्वा चेष्टाहीनं सुतं कुरु ॥ १५॥"
  },
  {
    "text": "पितृहन्तारमेवायं करोति तनयो यतः ।\nपुनर्दृष्टो मया चेत्तं हनिष्यामि सुतं प्रिये ॥ १६॥"
  },
  {
    "text": "सा तथेति तमुच्चार्य स्थिता विनयसंयुता ।\nपतिव्रता महाभागा पतिवाक्यपराऽभवत् ॥ १७॥"
  },
  {
    "text": "भर्तुर्गमनकाले सा संयता पुत्रमाददे ।\nलालयामास तं तत्र न पश्यति यथा नृपः ॥ १८॥"
  },
  {
    "text": "ततः सुबोधनामाऽसौ वर्षादूर्ध्वं वयःस्थितः ।\nचकार भाषणं तत्र वाचाऽस्पष्टस्वरूपया ॥ १९॥"
  },
  {
    "text": "नमो हेरम्ब विघ्नेश गणेशाय महोदर ।\nलम्बोदराय विकटाय नमो ढुण्ढये नमः ॥ २०॥"
  },
  {
    "text": "इत्यादिभावयुक्तश्च सस्मार गणपं सदा ।\nअनन्यमनसा धर्म तथा पूजापरायणः ॥ २१॥"
  },
  {
    "text": "माताऽऽगृह्य ततः स्नेहवशात्पुत्रं युधिष्ठिर ।\nभर्त्रा गमनकाले सा दूरं चक्रे सखीजनैः ॥ २२॥"
  },
  {
    "text": "यत्नमास्थाय सा देवी पुत्रं नित्यं ररक्ष ह ।\nकदाचित् सा स्वपतिनाऽऽज्ञप्ता पुत्रं नयस्व च ॥ २३॥"
  },
  {
    "text": "निद्रितोऽयं सुतः स्वामिन्नेवं प्रोच्य महासती ।\nकालातिक्रमणं चक्रे दुःखयुक्ता युधिष्ठिर ॥ २४॥"
  },
  {
    "text": "पञ्चमे व्रतबन्धं च ज्ञानारिस्तस्य हर्षितः ।\nचकार स सुतस्तत्र गणेशं मनसा स्मरन् ॥ २५॥"
  },
  {
    "text": "कर्मभङ्गभयात् सोऽपि पूजां चक्रे सुमानसीम् ।"
  },
  {
    "text": "ततः कर्मसमाप्तौ वै ननाम सकलान्नृप ॥ २६॥"
  },
  {
    "text": "ततो गुरुकुले राज्ञा स्थापितोऽभूत् सुबोधकः ।\nतत्र दैत्यसुताः सर्वे नानारूपाः स्थिता बभुः ॥ २७॥"
  },
  {
    "text": "शुक्रशिष्या महाभागाः तान् सर्वान् यत्नतः सदा ।\nविद्यां तां शिक्षयामासुरासुरीं देवमोहिनीम् ॥ २८॥"
  },
  {
    "text": "तत्राऽयं राजपुत्रश्च गुरुभिर्मानितो भृशम् ।\nअतिष्ठद्विघ्नराजं स संस्मरन् भक्तिलालसः ॥ २९॥"
  },
  {
    "text": "विद्यां शिक्षयितुं राजपुत्रो गुरुभिरासुरीम् ।\nसम्मानितश्च तान् सोऽपि नमस्कृत्य स्थितोऽभवत् ॥ ३०॥"
  },
  {
    "text": "गुरुभिः कथितं यच्च श्रुत्वा विस्मितमानसः ।\nउवाच तान् महाबुद्धिः सुबोधो विषयात्मकान् ॥ ३१॥"
  },
  {
    "text": "सुबोध उवाच ।\nब्राह्मणा ब्रह्मनिष्ठाश्च सदा योगपरायणाः ।\nगाणपत्या विशेषेण भजन्ते गणनायकम् ॥ ३२॥"
  },
  {
    "text": "भेदाभेदादिभिर्हीने गणेशार्थे विचक्षणाः ।\nमोहदामासुरीं विद्यां त्यक्त्वा वन्द्या भवन्त्यतः ॥ ३३॥"
  },
  {
    "text": "भवन्तो ज्ञानशीलाश्च किं मां वदथ विप्रपाः ।\nगणेशं सर्वपूज्यं वै त्यक्त्वा मोहप्रदं परम् ॥ ३४॥"
  },
  {
    "text": "यदा स्वधर्मनिष्ठाश्चेद्ब्राह्मणा वचनं तदा ।\nतेषां ग्राह्यं न सन्देहो नान्यथा मोहकं कदा ॥ ३५॥"
  },
  {
    "text": "गुणयुक्तविहीनाश्चेद्ब्राह्मणा मानवैः सदा ।\nवन्दनीया न सन्देहः पूज्या सर्वत्र सम्मताः ॥ ३६॥"
  },
  {
    "text": "अतोऽहं ब्राह्मणान् सर्वान्नमामि वचनं तथा ।\nहितं चेत्तद् ग्रहीष्यामि नान्यथा गुरवः कदा ॥ ३७॥"
  },
  {
    "text": "श्रीकृष्ण उवाच ।\nसुबोधस्य वचः श्रुत्वा विस्मितास्ते महर्षयः ।\nऊचुस्ते दैत्यपुत्रं वै श‍ृणु धर्मं सुखप्रदम् ॥ ३८॥"
  },
  {
    "text": "दैत्याचार्या ऊचुः ।\nसुबोध त्वं च बालोऽसि योगं वदसि सूत्तमम् ।\nस्वधर्मादि समायुक्तं साक्षाद्योगीश्वरो यथा ॥ ३९॥"
  },
  {
    "text": "न त्वया वेदविद्या या शिक्षिता सा महामते ।\nतथाऽपि कथमेतत्ते ज्ञानं प्राप्तं वदस्व भोः ॥ ४०॥"
  },
  {
    "text": "सुबोध उवाच ।\nमाता गर्भवती मे गता पितृर्गृह एकदा ।\nतत्राऽऽययौ महाभागः शुकः सर्वार्थकोविदः ॥ ४१॥"
  },
  {
    "text": "तं प्रणम्य स योगीशं प्रह्लादो हर्षसंयुतः ।\nसम्पूज्य तं महात्मानं पप्रच्छ विनयान्वितः ॥ ४२॥"
  },
  {
    "text": "प्रल्हाद उवाच ।\nव्यासपुत्र महायोगिन् शुक साक्षाच्छिवः स्वयम् ।\nत्वं जातोऽसि न सन्देहो योगीन्द्राणां गुरोर्गुरुः ॥ ४३॥"
  },
  {
    "text": "पूर्वपुण्यबलेनैव प्राप्तं ते दर्शनं महत् ।\nअतस्त्वां परिपृच्छामि वद त्वं करुणानिधे ॥ ४४॥"
  },
  {
    "text": "सर्वमान्यं च सर्वेषां योगशान्तिप्रदं भवेत् ।\nनानामतविमोहस्य च्छेदकं वद विस्तरात् ॥ ४५॥"
  },
  {
    "text": "सुबोध उवाच ।\nप्रह्लादस्य वचो रम्यं श्रुत्वा योगीन्द्रसत्तमः ।\nजगाद तं महाभागं योगशान्तिपरायणम् ॥ ४६॥"
  },
  {
    "text": "श्रीशुक उवाच ।\nप्रह्लाद त्वं महाभागाऽसि सुज्ञो योगधारकः ।\nअतस्त्वां हि विशेषेण वदामि हितकारकम् ॥ ४७॥"
  },
  {
    "text": "सर्वमान्यं तथा राजन् सर्वेभ्यः शान्तिदायकम् ।\nनानामतेषु सेव्यं यत् कथयामि सविस्तरम् ॥ ४८॥"
  },
  {
    "text": "एकदा नैमिषारण्ये समाजग्मुर्महर्षयः ।\nब्रह्माण्डस्था महाभागा ब्रह्मयज्ञस्य कारणात् ॥ ४९॥"
  },
  {
    "text": "यत्र योगमयी गाथा वर्तते दानवोत्तम ।"
  },
  {
    "text": "वेदेषु स ब्रह्मयज्ञ इत्युक्तो वेदवादिभिः ॥ ५०॥"
  },
  {
    "text": "मरीचिः कश्यपश्चैव कण्वोऽत्रिः पुलहः क्रतुः ।\nविश्वामित्रो महातेजा याज्ञवल्क्यस्तथाऽऽरुणिः ॥ ५१॥"
  },
  {
    "text": "अष्टावक्रो वसिष्ठश्च भरद्वाजः पराशरः ।\nव्यासः परशुरामः श्वेतकेतुर्मुद्गलो मुनिः ॥ ५२॥"
  },
  {
    "text": "अगस्त्यो हनुमांश्चैव राक्षसश्च विभीषणः ।\nअश्वत्थामा गृत्समदः कृपश्चैव प्रतापवान् ॥ ५३॥"
  },
  {
    "text": "मार्कण्डेयो मृकण्डश्च बकदाल्भ्यस्तथा विभो ।\nनारदः कपिलो रैभ्यः कर्दमश्च महायशाः ॥ ५४॥"
  },
  {
    "text": "एको द्वितस्त्रितश्चैव देवलो ह्यसितस्तथा ।\nपुलस्त्यश्च भृगुश्चैव च्यवनो गौतमो मुनिः ॥ ५५॥"
  },
  {
    "text": "अङ्गिरा वै दीर्घतमा उतथ्यो गालवस्तथा ।\nदधीचिरुशना जीवो जमदग्निर्महामुनिः ॥ ५६॥"
  },
  {
    "text": "वैशम्पायन एवं वै शौनकः शुनकः प्रभो ।\nवामदेवः सुमन्तुश्च पैलः शाकलको मुनिः ॥ ५७॥"
  },
  {
    "text": "जैमिनिर्धौम्यकाद्याश्च स शिष्यास्तत्र ते ययुः ।\nअन्ये नाना मुनिवरा हर्षयुक्ता ययुः किल ॥ ५८॥"
  },
  {
    "text": "दत्तात्रेयश्च दुर्वासा निदाघो भरतो जडः ।\nसनातनः सनन्दः सनत्कुमारक आययुः ॥ ५९॥"
  },
  {
    "text": "अहं रिभूश्च सनक इत्याद्या बहवोऽपरे ।\nअवधूता योगिनश्च जग्मुर्यज्ञस्य दर्शनात् ॥ ६०॥"
  },
  {
    "text": "इन्द्रो ब्रह्मा तथा विष्णुः शङ्करो भानुरेव च ।\nसस्त्रीका देवराजाश्च देवा अन्ये समाययुः ॥ ६१॥"
  },
  {
    "text": "शेषो वासुकिनागश्च कम्बलोऽश्वतरस्तथा ।\nतक्षकाद्या महाभागा नागास्तत्र समाययुः ॥ ६२॥"
  },
  {
    "text": "गन्धर्वाश्चारणाश्चैव सिद्धाः साध्यगणास्तथा ।\nआदित्या वसवो यक्षा आययुश्चाप्सरोवराः ॥ ६३॥"
  },
  {
    "text": "कर्मनिष्ठास्तपोनिष्ठा ज्ञाननिष्ठाश्च योगिनः ।\nनानादेवरताः सर्वे आययुस्तत्र मानद ॥ ६४॥"
  },
  {
    "text": "प्रह्लाद ब्रह्मयज्ञस्य दर्शनार्थं विशेषतः ।\nतत्रैव निश्चये सक्ताः सर्वमान्येऽभवञ्जनाः ॥ ६५॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nतृतीये खण्डे महोदरचरिते ब्रह्मयज्ञवर्णनं नाम षट्चत्वारिंशोऽध्यायः ॥ ३.४६\n३.४७ ब्रह्मयज्ञे वेदनिर्णयो नाम सप्तचत्वारिंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "श्रीशुक उवाच ।\nतत्र नानाकथां चक्रुर्नानामतविकासिनीम् ।\nस्वस्वबुद्ध्या विशेषेण मुख्याः प्रह्लाद आदरात् ॥ १॥"
  },
  {
    "text": "केचिदाहुर्विधातारं विष्णुं शक्तिं शिवं रविम् ।\nब्रह्मरूपं गणेशानं नानामतपरायणाः ॥ २॥"
  },
  {
    "text": "केचिदन्नं च प्राणं च मनोविज्ञानकं तथा ।\nआनन्दं सोऽहमेकं वै चैतन्यं बिन्दुकं परे ॥ ३॥"
  },
  {
    "text": "बोधमात्मानमेके च साङ्ख्यं कर्म तथाऽपरे ।\nसममव्यक्तरूपं ते आहुर्ब्रह्म तथाऽपरम् ॥ ४॥"
  },
  {
    "text": "स्वसंवेद्यं तथा केचिन्निवृत्तिं शान्तिरूपकम् ।\nयोगमध्यात्मरूपं त आहुर्वेदपरायणाः ॥ ५॥"
  },
  {
    "text": "असत्यं सत्यमेके च पूर्णानन्दं तथाऽसुर ।\nसहजं च परं ब्रह्म वादयुक्ता बभूविरे ॥ ६॥"
  },
  {
    "text": "निश्चयस्तत्र दैत्येश न बभूव मतैषिणाम् ।\nस्वस्वज्ञानसमायुक्ता वादं चक्रुरपण्डिताः ॥ ७॥"
  },
  {
    "text": "ततो वादस्य शान्त्यर्थमवोचद् विष्णुरव्ययः ।\nसर्वान् समागतांस्तत्र सर्वज्ञः शङ्करेरितः ॥ ८॥"
  },
  {
    "text": "श्रीविष्णुरुवाच ।\nवेदा गुरुस्वरूपाश्च सर्वेषां नात्र संशयः ।\nतैर्यत् सम्पादितं देव मुनयः सर्व आगताः ॥ ९॥"
  },
  {
    "text": "सम्पाद्यतां विशेषेण ब्रह्मणो निश्चयार्थिनः ।\nसुखं तदेव सर्वेषां सर्वमान्यं भविष्यति ॥ १०॥"
  },
  {
    "text": "वेदैः स्वानुभवं गीतं याथातथ्यं मुनीश्वराः ।\nअतो वेदैश्च सर्वेषां ज्ञानं सञ्जायते परम् ॥ ११॥"
  },
  {
    "text": "योगादिभिर्जनाः केचिन् मुनयो देवराक्षसाः ।\nसाक्षाद्रूपं च तद्ब्रह्म कुर्वते नात्र संशयः ॥ १२॥"
  },
  {
    "text": "तथापि वेदसम्मान्यं वचस्तेषां न विद्यते ।\nवेदानां न समो विप्रा योगज्ञः कुत्र दृश्यते ॥ १३॥"
  },
  {
    "text": "सम्पूर्णयोगिनो वेदा अतस्ते गुरवो मताः ।\nमहाभागाः स्मरध्वं त्वांस्तदा निःसंशयो भवेत् ॥ १४॥"
  },
  {
    "text": "ततो मुनिगणाः सर्वे योगिनो देवनायकाः ।\nसाधु साधु समूचुस्तं विष्णुं बुद्धिमतां वरम् ॥ १५॥"
  },
  {
    "text": "ततः शङ्करमुख्यैस्तैः संस्मृताः कार्यसिद्ध्ये ।\nसाङ्गाः समाययुर्वेदा ओङ्कारेण समन्विताः ॥ १६॥"
  },
  {
    "text": "तान् दृष्ट्वा सहसोत्थाय देवाः सर्षिगणाः परे ।\nप्रणम्य पूजयामासुः कृताञ्जलिपुटाः पुरः ॥ १७॥"
  },
  {
    "text": "आसनेषु समासीनाः सोङ्कारा वेदमुख्यकाः ।\nऊचुस्तान् शिवमुख्यान् वै प्रहृष्टमनसोऽभवन् ॥ १८॥"
  },
  {
    "text": "वेदा ऊचुः ।\nकिमर्थं स्मरणं देवा मुनयश्च कृतं जनाः ।\nअस्माकं ब्रूत कार्यं तत् करिष्यामो न संशयः ॥ १९॥"
  },
  {
    "text": "वेदानां वचनं श्रुत्वा शिवस्तानब्रवीद्वचः ।\nविनयेन विशेषज्ञो निश्चयार्थं हितैषिणाम् ॥ २०॥"
  },
  {
    "text": "शिव उवाच ।\nब्रह्मयज्ञः समारब्धोऽस्माभिः सर्वैर्हितेप्सुभिः ।\nतत्र वादसमायुक्ता न तदन्तं लभामहे ॥ २१॥"
  },
  {
    "text": "अतो भवत्स्मृतिर्वेदाः कृताऽस्माभिर्विशेषतः ।\nनिश्चयं गुरवो यूयं वदध्वं भेदनाशकम् ॥ २२॥"
  },
  {
    "text": "योगिनो न भवन्तीह कदापि च भवत्समाः ।\nभवद्वचःप्रमाणेन योगज्ञा वयमप्युत ॥ २३॥"
  },
  {
    "text": "शिवस्य वचनं श्रुत्वा वेदास्तत्र जगुर्वचः ।\nदेवान् मुनीन् जनान् सर्वान् दीनपा असुरेश्वर ॥ २४॥"
  },
  {
    "text": "वेदा ऊचुः ।\nब्रह्मयज्ञस्य पारं वै गमिष्यामः कथं वयम् ।\nअक्षरात्मकदेहत्वात्तथापि कथयामहे ॥ २५॥"
  },
  {
    "text": "न वयं ब्रह्मरूपाश्च ब्रह्मज्ञाः किञ्चिदप्यहो ।\nयोगमार्गबलेनैव वदिष्यामो यथातथम् ॥ २६॥"
  },
  {
    "text": "प्रत्येकनिश्चयं देवाः श‍ृणुत ब्रह्मधारणम् ।\nयेन संशयसंहीना गमिष्यथ परां गतिम् ॥ २७॥"
  },
  {
    "text": "ब्रह्म नानाविधं प्रोक्तं मया योगबलेन च ।\nप्रज्ञानादिमहावाक्यैस्तेषु योगो विशिष्यते ॥ २८॥"
  },
  {
    "text": "सर्वब्रह्मसुयोगस्य स्थानं योगात्मकं भवेत् ।\nयोगे ब्रह्माणि सर्वाणि तदाकाराणि वर्णितम् ॥ २९॥"
  },
  {
    "text": "न योगात् परमं ब्रह्म योगशान्त्या प्रलभ्यते ।\nब्रह्मणस्पतिरेकोऽयं मया प्रोक्तो गणेश्वरः ॥ ३०॥"
  },
  {
    "text": "ब्रह्मणां सकलानां च पातृपालयितृत्वतः ।\nतं भजध्वं सुरश्रेष्ठा मुनयो भक्तिसंयुताः ॥ ३१॥"
  },
  {
    "text": "भवन्ति ब्रह्मभूताः सर्वे जनास्तेन निश्चितम् ।\nएवमुक्त्वा बह्वृचस्तु तूष्णीम्भावधरोऽभवत् ॥ ३२॥"
  },
  {
    "text": "ततो यजुः स्वयं साक्षादवोचत् सर्वसंसदि ।\nब्रह्मप्रदं च वचनं तत्र स्वानुभवात्मकम् ॥ ३३॥"
  },
  {
    "text": "यजुरुवाच ।\nनानाविधं मया ब्रह्म वर्णितं योगसेवया ।\nमहावाक्यैश्च सर्वज्ञाः क्रमार्थं नात्र संशयः ॥ ३४॥"
  },
  {
    "text": "तत्र योगस्वरूपाख्यमान्त्यं ब्रह्म विशिष्यते ।\nसर्वब्रह्मसुयोगेन योगस्तेन प्रकथ्यते ॥ ३५॥"
  },
  {
    "text": "तदेव गणराजश्च भक्तैः सम्प्रार्थितः पुरा ।\nयोगप्राप्त्यर्थमत्यन्तं तेन साकारकोऽभवत् ॥ ३६॥"
  },
  {
    "text": "गणः समूहरूपाख्यः समूहा ब्रह्मरूपिणः ।\nतेषां स्वामी न सन्देहस्तं भजध्वं विधानतः ॥ ३७॥"
  },
  {
    "text": "अन्नानां सकलानां च सदैकानेकरूपिणाम् ।\nसमूहे ब्रह्म ज्ञातव्यमन्नात्मकमिति श्रुतिः ॥ ३८॥"
  },
  {
    "text": "नानाविधानि च ब्रह्माण्येवं भो दैवतर्षयः ।\nज्ञातव्यानि विचारेण गणरूपाणि निश्चितम् ॥ ३९॥"
  },
  {
    "text": "अतो गणेशभक्त्या वै सकलं सुलभं भवेत् ।\nब्रह्मभूयप्रदः प्रोक्तो मया योगेन योगपः ॥ ४०॥"
  },
  {
    "text": "इत्युक्त्वा विररामाऽथ यजुर्योगविदां वरम् ।\nउवाचाऽथ ततः साम ब्रह्म निर्णयकारणम् ॥ ४१॥"
  },
  {
    "text": "साम उवाच ।\nयोगसेवनसामर्थ्यात् समर्थोऽहं च वर्णने ।\nकिञ्चित् श‍ृणुत देवेशा ब्रह्मणो मुनयो वचः ॥ ४२॥"
  },
  {
    "text": "प्रोक्तानि नाना ब्रह्माणि महावाक्यादिभिर्मया ।\nपात्रभेदार्थमत्यन्तं ज्ञातव्यं योगसेवया ॥ ४३॥"
  },
  {
    "text": "तत्र शान्तिप्रदं ब्रह्म योगाख्यं नात्र संशयः ।\nभवति ब्रह्मणां योगो यत्र तेन च योगकः ॥ ४४॥"
  },
  {
    "text": "नास्ति योगात् परं ब्रह्म शान्तिमार्गेण लभ्यते ।\nतदेव मुनयो देवा गणेशो नात्र संशयः ॥ ४५॥"
  },
  {
    "text": "मनोवाणीमयं देवा मया यद्यत् प्रकीर्तितम् ।\nगकाराक्षरसम्भूतं ज्ञातव्यं विबुधैः सदा ॥ ४६॥"
  },
  {
    "text": "मनोवाणीविहीनं यद्वर्ण्यते विविधं तथा ।\nणकाराक्षरगं सर्वं निश्चितं योगसेवया ॥ ४७॥"
  },
  {
    "text": "तयोः स्वामी गणेशानो योगाकारः प्रकीर्तितः ।\nतं भजध्वं विशेषेण ब्रह्मभूतपदप्रदम् ॥ ४८॥"
  },
  {
    "text": "नानाभावेन युक्तास्तं भजन्ते तद्ददाति सः ।\nएवमुक्त्वा महायोगी विरराम स सामगः ॥ ४९॥"
  },
  {
    "text": "ततोऽथर्वा महायोगी जगाद सकलांस्तदा ।\nब्रह्मयज्ञस्य वेत्ताऽसौ प्रह्लाद श‍ृणु तद्वचः ॥ ५०॥"
  },
  {
    "text": "अथर्वा उवाच ।\nआत्माऽहमिति वाक्याद्यैर्ब्रह्म नानाविधं मया ।\nसम्पादितं च योगेन तदेवोपाधिसंयुतम् ॥ ५१॥"
  },
  {
    "text": "योगाख्यं परमं ब्रह्म तद्योगेन प्रलभ्यते ।\nसंयोगायोगहीनोऽयं योगो ब्रह्म सुतिष्ठति ॥ ५२॥"
  },
  {
    "text": "शान्तिस्तत्र समाख्याता योगे योगविदां वरः ।\nस एव गणनाथस्तु सर्वशान्तिप्रदोऽभवत् ॥ ५३॥"
  },
  {
    "text": "एक एव गणेशानो जगतां ब्रह्मणां स्वयम् ।\nईशः समूहरूपाणां योगरूपस्ततः स्मृतः ॥ ५४॥"
  },
  {
    "text": "सर्वेषामादिरूपोऽयं योगाकारः प्रभावतः ।\nमध्ये नानाविधः स्वांशैर्जगत् सुब्रह्म सुप्रभुः ॥ ५५॥"
  },
  {
    "text": "अन्ते स्वयं तथा तिष्ठेत्तेनादौ पूजितोऽभवत् ।\nसर्वपूज्यश्च देवेशा मुनयो निश्चयार्थिनः ॥ ५६॥"
  },
  {
    "text": "य आदिः सोंऽतरूपस्तु भवते सर्वसम्मते ।"
  },
  {
    "text": "मध्ये मायाविहारेण भेदाभेदयुतोऽभवत् ॥ ५७॥"
  },
  {
    "text": "अतस्तं योगरूपाख्यं भजध्वं योगसेवया ।\nभविष्यथ ब्रह्मभूता ब्रह्मयज्ञस्य पारगाः ॥ ५८॥"
  },
  {
    "text": "एवमुक्त्वा महायोगी विरराम महामते ।\nअथर्वा सर्वयोगज्ञस्तत्रोङ्कारोऽब्रवीद्वचः ॥ ५९॥"
  },
  {
    "text": "ओङ्कार उवाच ।\nचतुर्वेदप्रचुरोऽहं मया योगस्य सेवया ।\nब्रह्म साक्षात् कृतं देवास्तेन योगिमतोऽभवम् ॥ ६०॥"
  },
  {
    "text": "मयोपदेशिता वेदाः साधयामासुरन्वहम् ।\nयोगं ब्रह्मप्रदं तेन ब्रह्मज्ञाः सर्वसम्मताः ॥ ६१॥"
  },
  {
    "text": "योगात् परं न विद्येत ब्रह्म सर्वत्र सम्मतम् ।\nजगत् सुब्रह्म सुप्रोक्तं योगेन ब्रह्म शाश्वतम् ॥ ६२॥"
  },
  {
    "text": "तदेव गणराजो वै निश्चितो योगिभिः सदा ।\nसंयोगायोगभावेन क्रीडते योगरूपधृक् ॥ ६३॥"
  },
  {
    "text": "सिद्धिर्भ्रान्तिमयी माया बुद्धिर्भ्रान्तिधरा मता ।\nतयोः स्वामी गणेशानो मायाभ्यां खेलते विभुः ॥ ६४॥"
  },
  {
    "text": "भुक्तेः सिद्धिस्तथा मुक्तेः सिद्धिर्ब्रह्मप्रदायिनी ।\nचित्तं पञ्चविधं बुद्धिस्तयोर्योगेन लभ्यते ॥ ६५॥"
  },
  {
    "text": "स्वसंवेद्यात्मकं ब्रह्म वेदेषु कथितं परम् ।\nसर्वसंयोगरूपाख्यं तत्राऽयं दृश्यते स्वयम् ॥ ६६॥"
  },
  {
    "text": "तेन स्वानन्दवासी च मायायुक्तः प्रकीर्तितः ।\nअयोगे दर्शनं तस्य जायते न कदाचन ॥ ६७॥"
  },
  {
    "text": "निर्मायिकस्ततः प्रोक्तस्तयोर्योगेन लभ्यते ।\nगकारश्चैव संयोगो णकारोऽयोग उच्यते ॥ ६८॥"
  },
  {
    "text": "तेन नाम्ना समाख्यातो गणेशो वेदवादिभिः ।\nतं भजध्वं विशेषेण ब्रह्मीभूतस्य कारणात् ॥ ६९॥"
  },
  {
    "text": "ब्रह्मभूता द्विजा देवा भविष्यथ न संशयः ।\nएवमुक्त्वा तदोङ्कारस्तूष्णीमासीन् महामते ॥ ७०॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nतृतीये खण्डे महोदरचरिते ब्रह्मयज्ञे वेदनिर्णयो नाम सप्तचत्वारिंशोऽध्यायः ॥ ३.४७\n३.४८ शुक्रशिष्यसुबोधसंवादो नामाष्टचत्वारिंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "श्रीशुक उवाच ।\nसोङ्कारवेदमुख्यानां वचनं हितकारकम् ।\nश्रुत्वा जहृषिरे नागादयः सर्षिगणाः सुराः ॥ १॥"
  },
  {
    "text": "त्यक्त्वा स्वस्वमतं सर्वे तान् प्रणम्य प्रपूज्य वै ।\nओङ्कारादीन् महाभागा ऊचुः प्राञ्जलयो वचः ॥ २॥"
  },
  {
    "text": "देवादय ऊचुः ।\nओङ्कारसहिता वेदा भवद्भिः कथितं वचः ।\nतदेव सर्वमान्यं वै ब्रह्मभूयप्रदं भवेत् ॥ ३॥"
  },
  {
    "text": "सर्वेषां गुरवः प्रोक्ता वेदास्तैः कथितं भवेत् ।\nतदेव करणीयं यद् गतिदं सर्वसम्मतम् ॥ ४॥"
  },
  {
    "text": "वेदाधारविहीनं यत्त्याज्यं सर्वैर्न संशयः ।\nनो चेन्नरकगो भूत्वा यातनां लभते नरः ॥ ५॥"
  },
  {
    "text": "ब्रह्मयज्ञस्य पारं वै भवन्तो देवनायकैः ।\nमुनिभिर्जनसङ्घैश्च गता भवथ निश्चितम् ॥ ६॥"
  },
  {
    "text": "देवादयो महाभागा एवमुक्त्वा विशेषतः ।\nप्रह्लाद तुष्टुवुर्वेदमुख्यांस्ते हर्षसंयुताः ॥ ७॥"
  },
  {
    "text": "पूजितास्तैरुक्तवेदाः सोङ्कारा दैत्यनायक ।"
  },
  {
    "text": "अन्तर्दधुस्ततः सर्वे हृष्टाः स्थानं ययुः स्वकम् ॥ ८॥"
  },
  {
    "text": "एवं सर्वैः पुरा साधो ब्रह्मयज्ञः कृतोऽभवत् ।\nतेन संशयहीनास्ते भजन्ते गणनायकम् ॥ ९॥"
  },
  {
    "text": "एतत्ते कथितं पूर्णयोगशान्तिप्रदं परम् ।\nसर्वमान्यं विशेषेण भज तं गणनायकम् ॥ १०॥"
  },
  {
    "text": "सुबोध उवाच ।\nएवमुक्त्वा महायोगी शुकश्चान्तर्हितोऽभवत् ।\nप्रह्लादो भक्तिसंयुक्तो भजते गणनायकम् ॥ ११॥"
  },
  {
    "text": "संश्रुतं मातुरुदरसंस्थेन सकलं ततः ।\nमया धृतं विशेषेण तदेवं योगदायकम् ॥ १२॥"
  },
  {
    "text": "पूर्वपुण्यबलेनैव स्मृतिर्मेऽत्र प्रसंस्थिता ।\nजनितोऽहमतो विप्रा भजामि गणनायकम् ॥ १३॥"
  },
  {
    "text": "एतत् सर्वं मया प्रोक्तं यत्पृष्टं गुरुमुख्यकाः ।\nअतो मे मोहदां विद्यां मा वदेत दयायुताः ॥ १४॥"
  },
  {
    "text": "श्रीकृष्ण उवाच ।\nसुबोधस्य वचः श्रुत्वा ब्राह्मणा हर्षसंयुताः ।\nऊचुस्तं योगनिपुणं भावज्ञा भावसिद्धये ॥ १५॥"
  },
  {
    "text": "विप्रा ऊचुः ।\nसुबोध यत्त्वया प्रोक्तं तत्तथा न तदन्यथा ।\nतथापि श‍ृणु वत्स त्वं हितकारकमुत्तमम् ॥ १६॥"
  },
  {
    "text": "पितामहो महाभाग दुर्बुद्धिस्ते महासुरः ।\nगणेशेन हतो रोषाद्देवपक्षप्रधारिणा ॥ १७॥"
  },
  {
    "text": "तं द्वेष्टि गणराजं च पिता ते पितृवत्सल ।\nपितृद्रुहं ततस्त्वं तं त्यज विघ्नेशमादरात् ॥ १८॥"
  },
  {
    "text": "नोचेत्त्वां ते पिता पुत्र हनिष्यति न संशयः ।\nतस्मादाग्रहमत्यन्तं मा कुरुष्व महामते ॥ १९॥"
  },
  {
    "text": "असुराणां कुले पश्य जनिस्तव हितावहा ।\nस्वकुलस्थस्य मार्गस्य सेवनं कुरु सर्वदा ॥ २०॥"
  },
  {
    "text": "तेषां वचनमाकर्ण्य सुबोधो रक्तलोचनः ।\nजगाद तान् द्विजांस्तत्र वचनं धर्मसंयुतम् ॥ २१॥"
  },
  {
    "text": "सुबोध उवाच ।\nसर्वत्र योगरूपेण गणेशस्तिष्ठति द्विजाः ।\nस्वस्वधर्मनियन्ताऽसौ नानाक्रीडापरायणः ॥ २२॥"
  },
  {
    "text": "स्वर्गे देवा नराः पृथ्व्यां पाताले तेन दैत्यपाः ।\nस्थापिताः स्वस्वमार्गेषु स्थातव्यं तैर्हितेप्सुभिः ॥ २३॥"
  },
  {
    "text": "पितामहश्च मे विप्रास्त्रिलोकी राज्यमुत्कटम् ।\nचकार धर्महीनः स तस्मात्तेन हतो बलात् ॥ २४॥"
  },
  {
    "text": "पिता मेऽपि तथा विप्रा धर्महीनतया स्थितः ।\nतं हनिष्यति वेगेन गणेशो नात्र संशयः ॥ २५॥"
  },
  {
    "text": "अतः किं गणराजेन विपरीतं कृतं द्विजाः ।\nस्वधर्मस्य प्रियेणैव मां वदेत विशेषतः ॥ २६॥"
  },
  {
    "text": "सर्वेषां हितकर्ताऽसौ विघ्नराजो न संशयः ।\nतं भजिष्यामि यत्नेन त्यक्त्वा स्वपितरं खलम् ॥ २७॥"
  },
  {
    "text": "गणेशं भजमानं मां वधिष्यति यदा खलः ।\nतदेव मरणं श्रेष्ठं ब्रह्मभूयप्रदं भवेत् ॥ २८॥"
  },
  {
    "text": "मशके कुपिते किं वै गृहं त्यक्त्वा मनीषिणः ।\nतिष्ठन्ति ब्राह्मणाः सर्वे मां वदेत हि साम्प्रतम् ॥ २९॥"
  },
  {
    "text": "बुद्धेः पतेर्गणेशस्य सत्ता सर्वत्र वर्तते ।\nसिद्धेः पतेर्न सन्देहः किं करिष्यति मां पिता ॥ ३०॥"
  },
  {
    "text": "स्वधर्मः सर्वभूतानां धर्मकामार्थमुक्तये ।\nब्रह्मभूयार्थमत्यन्तं गणेशभजनात्मकः ॥ ३१॥"
  },
  {
    "text": "तं तादृशं स्वधर्मं किं त्यक्त्वा विषयलम्पटः ।\nभविष्याम्यसुराधीनो ब्राह्मणाः कुलपांसवः ॥ ३२॥"
  },
  {
    "text": "न ब्राह्मणा भवन्तोऽपि विषयेषु परायणाः ।\nत्यक्त्वा धर्मं स्थिता अत्र दैत्याधीना न संशयः ॥ ३३॥"
  },
  {
    "text": "गणेशभजने सक्ता ब्रह्मभूयपरायणाः ।\nब्राह्मणास्ते मताः शास्त्रे किं मां वदथ बालिशाः ॥ ३४॥"
  },
  {
    "text": "श्रीकृष्ण उवाच ।\nशुक्रशिष्यान् प्रजानाथ एवमुक्त्वा महामतिः ।\nसुबोधो गणनाथस्य भजने तत्परोऽभवत् ॥ ३५॥"
  },
  {
    "text": "नमो गणेशाय नमो महात्मने नमः परेशाय परात्पराय ते ।\nअनादिमध्यान्तमयाय ढुण्ढये नमो नमो विघ्नपते सुशान्तिद ॥ ३६॥"
  },
  {
    "text": "एवं विवदमानं तं ज्ञात्वा काव्यस्य शिष्यकाः ।\nभयभीता विशेषेण ज्ञानारिं ते ययुः प्रभो ॥ ३७॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nतृतीये खण्डे महोदरचरिते शुक्रशिष्यसुबोधसंवादो नामाष्टचत्वारिंशोऽध्यायः ॥ ३.४८\n३.४९ सुबोधभक्तिवर्णनं नामैकोनपञ्चाशत्तमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "श्रीकृष्ण उवाच ।\nकाव्यशिष्या गतास्तत्र यत्र दैत्याधिपोऽभवत् ।\nसभासनस्थमूचुस्तं दृष्ट्वा भयसमन्विताः ॥ १॥"
  },
  {
    "text": "शुक्रशिष्या ऊचुः ।\nज्ञानारे श‍ृणु वाक्यं नो दारुणं विपरीतगम् ।\nपुत्रस्तेऽभून् मदोत्सिक्तः सर्वदाऽस्मानुपेक्षते ॥ २॥"
  },
  {
    "text": "उल्लङ्घ्य सर्वमस्माभिः कथितं जातिदूषणम् ।\nकरोति स्वमतेनायमन्यान् सम्बोधयंस्तथा ॥ ३॥"
  },
  {
    "text": "पितृहन्तारमत्यन्तं सदा स्मरति भक्तितः ।\nतिरस्कृत्य महाराज त्वामस्मान्नात्र संशयः ॥ ४॥"
  },
  {
    "text": "अतः कथयितुं याताः शिक्षयस्व स्वपुत्रकम् ।\nवयं शिक्षयितुं शक्ता नाविनीतं महामते ॥ ५॥"
  },
  {
    "text": "श्रीकृष्ण उवाच ।\nतेषां वचनमाकर्ण्य क्षोभितो दैत्यनायकः ।\nप्रेषयामास दूतं स पुत्रमानेतुमन्तिके ॥ ६॥"
  },
  {
    "text": "दूतेनागतमेवं तं पुत्रं दृष्ट्वा महासुरः ।\nउवाच कृतवन्तं तं प्रणामं क्रोधसंयुतः ॥ ७॥"
  },
  {
    "text": "ज्ञानारिरुवाच ।\nकिं तिरस्कृत्य रे वत्स गुरून् स्मरसि तद्वद ।\nहितं ते हृदये किं च वर्तते कुलपांसन ॥ ८॥"
  },
  {
    "text": "पितुर्वचनमाकर्ण्य क्रोधयुक्तः सुबोधकः ।\nउवाच पितरं भ्रान्तं मायया गणपस्य सः ॥ ९॥"
  },
  {
    "text": "सुबोध उवाच ।\nसर्वेषां कुलदेवं च सर्वेषां हितकारकम् ।\nभुक्तिमुक्तिप्रदं तात भजामि गणनायकम् ॥ १०॥"
  },
  {
    "text": "ब्रह्मविष्ण्वादिभिर्देवैः कश्यपादिमुनीश्वरैः ।\nपूजितं कुलवृद्ध्यर्थं योगशान्त्यर्थमादरात् ॥ ११॥"
  },
  {
    "text": "कश्यपात् वयमुत्पन्ना देवा दैत्यास्तथा नराः ।\nजन्तवो विविधाश्चैव तेषां स्वामी तथाऽभवत् ॥ १२॥"
  },
  {
    "text": "भजामि गणनाथं वै अतोऽहं सर्वभावतः ।\nतमनादृत्य दैत्येश न सिद्धिं लभते पुमान् ॥ १३॥"
  },
  {
    "text": "तस्य तद्वचनं श्रुत्वा क्रोधयुक्तो महासुरः ।\nजगाद तं धर्मराजमुखादनलमुद्वमन् ॥ १४॥"
  },
  {
    "text": "ज्ञानारिरुवाच ।\nअस्माकं शत्रवो देवा दैत्यानां नात्र संशयः ।\nसुरासुराश्च वेदेषु प्रोक्ताः पश्य सुदुर्मते ॥ १५॥"
  },
  {
    "text": "तत्राप्ययं पितुर्हन्ता मम तं भजसे मुधा ।\nबालभावे मया ज्ञातं चेष्टितं ते रिपुश्रितम् ॥ १६॥"
  },
  {
    "text": "बालं मत्वा न दुष्ट त्वां हतवान् कृपया शठ ।\nअधुना तादृशं मत्वा न मुञ्चामि कदाचन ॥ १७॥"
  },
  {
    "text": "त्यज शत्रुं महामूर्ख नोचेद्धन्म्यधुना किल ।\nएवमुक्त्वा खङ्गहस्तो दुद्राव स्वसुतं नृप ॥ १८॥"
  },
  {
    "text": "ततस्तं दैत्यराजं स उवाच तनयो वचः ।\nकिं धर्षयसि मां तात भ्रान्तिभावेन मोहितः ॥ १९॥"
  },
  {
    "text": "सर्वसत्ताधरः प्रोक्तो वेदेषु गणनायकः ।\nतस्य सत्तां परित्यज्य किं मां हंसि त्वमेव च ॥ २०॥"
  },
  {
    "text": "सुरासुरमयः साक्षाद्गणेशो नात्र संशयः ।\nउद्धतं हन्ति वेगेन नानारूपधरः प्रभुः ॥ २१॥"
  },
  {
    "text": "ब्रुवन्तं स्वसुतं दृष्ट्वा भयहीनं युधिष्ठिर ।\nक्रोधयुक्तः स्वयं तत्र संस्थितो दैत्यनायकः ॥ २२॥"
  },
  {
    "text": "दूतानाज्ञापयामास शस्त्रास्त्रैः स्वसुतस्य सः ।\nवधार्थं ते दैत्यगणाः क्रोधयुक्ता बभूविरे ॥ २३॥"
  },
  {
    "text": "नानानादयुताः सर्वे नग्नशस्त्रधरा ययुः ।\nहन्तुं तं तानथो दृष्ट्वा सुबोधो निर्भयो बभौ ॥ २४॥"
  },
  {
    "text": "गणेशभजने सक्तो बभूव न चचाल ह ।\nदेहप्रारब्धभावेन भवेत्तन् मे गजानन ॥ २५॥"
  },
  {
    "text": "विघ्नेश हेरम्ब जयाखिलेश स्वानन्दवासिन् जय वक्रतुण्ड ।\nनाथोऽसि सर्वत्र जगत् सुढुण्ढे लम्बोदर ब्रह्मसुते नमो वै ॥ २६॥"
  },
  {
    "text": "इत्याद्यैर्विविधैर्वाक्यैर्गणेशमभजत् सुतः ।\nतं तथा क्रोधसंयुक्ता जघ्रुर्दैत्या महाबलाः ॥ २७॥"
  },
  {
    "text": "नानाशस्त्रनिपातैस्तेऽस्त्रैः सर्वत्र युधिष्ठिर ।\nगणेशस्तस्य देहस्थो निष्फलांस्तांश्चकार ह ॥ २८॥"
  },
  {
    "text": "क्रोधानलेन सर्वान् स दाहयामास विघ्नपः ।\nततः पलायनं चक्रुर्दैत्याः प्राणपरीप्सया ॥ २९॥"
  },
  {
    "text": "तत् दृष्ट्वा परमाश्चर्यं ज्ञानारिः क्रोधमूर्च्छितः ।\nश्रेष्ठानाज्ञापयामास वधाय स्वसुतस्य वै ॥ ३०॥"
  },
  {
    "text": "चतुरङ्गबलैर्युक्ता दैत्येशास्तं समाययुः ।\nअमोघास्त्रैः सुबोधं ते जघ्नुः परमदारुणाः ॥ ३१॥"
  },
  {
    "text": "गणेशभक्तिं तां सोऽपि चक्रे वै निर्भयो दृढाम् ।\nजय देवेश विघ्नेश महोदर नमोऽस्तु ते ॥ ३२॥"
  },
  {
    "text": "तस्य देहान् महानग्निः शस्त्रघातच्छलेन सः ।\nसमुत्पन्नः प्रजज्वाल दैत्येशान् क्षणमात्रतः ॥ ३३॥"
  },
  {
    "text": "ते मेघास्त्राणि ससृजुस्तैर्न शान्तो बभूव ह ।\nददाह सकलांस्तत्र प्रलयाग्निसमश्च तान् ॥ ३४॥"
  },
  {
    "text": "मृताः सर्वे सुराणां वै नायकास्तत्र भूमिप ।\nज्ञानारिः परमाश्चर्ययुक्तोऽभूत् खेदसंयुतः ॥ ३५॥"
  },
  {
    "text": "प्रधानैः स विचार्यैवं पुत्रं तत्याज तत्क्षणात् ।\nशुक्रं तपसि तिष्ठन्तं ज्ञात्वा क्रोधं नियम्य च ॥ ३६॥"
  },
  {
    "text": "मेधावी स यदा शुक्र आगमिष्यति वै गृहे ।\nतदा तेन समायुक्ता हनिष्यामः सुबोधकम् ॥ ३७॥"
  },
  {
    "text": "एवं निश्चितसङ्कल्पाः स्थितास्ते दैत्यनायकाः ।\nज्ञानारिः स तथा चक्रे हृदयेन विदूयता ॥ ३८॥"
  },
  {
    "text": "सुबोधो गणपं तत्राऽभजत् सोऽनन्यमानसः ।\nनिर्भयो दानवान् सर्वान् तृणीकृत्य विशेषतः ॥ ३९॥"
  },
  {
    "text": "ततस्तेन सुबोधेन दैत्यपुत्रा युधिष्ठिर ।\nशिक्षिताः प्रत्ययं दृष्ट्वा तथा गणपमाभजन् ॥ ४०॥"
  },
  {
    "text": "सत्यं गणेशमाहात्म्यं महत्तन्नात्र संशयः ।\nसन्दृश्य दैत्यभूपाला मृताः कक्षवदप्यहो ॥ ४१॥"
  },
  {
    "text": "एवं विचार्य सर्वत्र बाला विघ्नेशमादरात् ।"
  },
  {
    "text": "अभजन् सर्वभावेन तिरस्कृत्य गुरोः सुतान् ॥ ४२॥"
  },
  {
    "text": "यत्र तत्र गणेशस्य कीर्तनं ह्यर्चनादिकम् ।\nअकुर्वन् दैत्यपुत्रास्ते सुबुधेन समन्विताः ॥ ४३॥"
  },
  {
    "text": "नमो नमो विघ्नपते गणेश सदा स्वसंवेद्यपुरे निवासिन् ।\nअनादिमध्यान्तविहीनकाय सुशान्तिदात्रे जय सर्वपूज्य ॥ ४४॥"
  },
  {
    "text": "एवं दृष्ट्वा स सर्वत्र ज्ञानारिः क्रोधमादधे ।\nसहने न समर्थोऽभून् मतिं चक्रे वधाय वै ॥ ४५॥"
  },
  {
    "text": "हनिष्यामि सुतं दुष्टं वरयुक्तप्रभावतः ।\nन मे मृत्युर्भवेन्नूनमिति व्यवसितोऽभवत् ॥ ४६॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nतृतीये खण्डे महोदरचरिते सुबोधभक्तिवर्णनं नामैकोनपञ्चाशत्तमोऽध्यायः ॥ ३.४९\n३.५० युधिष्ठिरचरितं नाम पञ्चाशत्तमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "श्रीकृष्ण उवाच ।\nअधुना श‍ृणु धर्मज्ञ देवादीनां वनेषु वै ।\nयज्जातं तत् प्रवक्ष्यामि पूर्णानन्दस्य चेष्टितम् ॥ १॥"
  },
  {
    "text": "विष्णुमुख्यान् सुरानाह पूर्णानन्दः प्रतापवान् ।\nकिमर्थं दुःखसंयुक्ता भवन्तः सर्वजन्तुभिः ॥ २॥"
  },
  {
    "text": "ज्ञानारिणा कृतं सर्वं जगत् स्थावरजङ्गमम् ।\nदुःखयुक्तं विशेषेण तं हनिष्यामि निश्चितम् ॥ ३॥"
  },
  {
    "text": "मयि पुत्रत्वमापन्ने दुर्लभं किं भविष्यति ।\nतस्माद्देवगणैस्तात गच्छ वैकुण्ठमादरात् ॥ ४॥"
  },
  {
    "text": "ज्ञानारिः पुत्रनाशार्थं यतते चाधुना प्रभो ।\nतस्य पुत्रो महाभक्तो मदीयो नात्र संशयः ॥ ५॥"
  },
  {
    "text": "भक्तरक्षार्थमेवाहं गमिष्याम्यधुना स्वयम् ।\nतं हत्वा सुखमेष्यामि स्वभक्तद्वेषिणं खलम् ॥ ६॥"
  },
  {
    "text": "चराचरमयात्तस्य भयं नास्ति कदाचन ।\nचराचरमयं सर्वं त्रैगुण्यं नात्र संशयः ॥ ७॥"
  },
  {
    "text": "अतो द्वन्द्वविहीनेन तं रूपेण महासुरम् ।\nहनिष्यामि स्वभक्तार्थं पश्य मे त्वं कुतूहलम् ॥ ८॥"
  },
  {
    "text": "एतस्मिन्नन्तरे चैव ज्ञानारिः खड्गमादधौ ।\nसुबोधं हन्तुमत्यन्तं क्रोधयुक्तो युधिष्ठिर ॥ ९॥"
  },
  {
    "text": "ज्ञानारिं तादृशं दृष्ट्वा सुबोधो भक्तिसंयुतः ।\nगणेशस्य जगादापि तच्छृणुष्व युधिष्ठिर ॥ १०॥"
  },
  {
    "text": "सुबोध उवाच ।\nअहङ्कारेण संयुक्तस्तात त्वं मायया भृशम् ।\nन जानासि गणेशानं चित्ते संस्थितमेव ते ॥ ११॥"
  },
  {
    "text": "चिन्तामणिः स वेदेषु कथितो वेदवादिभिः ।\nतं गच्छ शरणं तात नोचेत्त्वं वै मरिष्यसि ॥ १२॥"
  },
  {
    "text": "न ते भयेन भावेन त्यजेयं विघ्ननायकम् ।\nकिमु श्राम्यसि मूर्ख त्वं सत्ताधारं न पश्यसि ॥ १३॥"
  },
  {
    "text": "इति पुत्रं ब्रुवन्तं स जघान दृढरोषतः ।\nखड्गेन तीक्ष्णधारेण स खड्गो निष्फलोऽभवत् ॥ १४॥"
  },
  {
    "text": "ततो नानास्त्रवर्षैस्तमवर्षद्दैत्यनायकः ।\nतानि निष्फलरूपाणि बभूवुश्च युधिष्ठिर ॥ १५॥"
  },
  {
    "text": "अग्न्यस्त्रादीनि शस्त्राणि निष्फलानि महासुरः ।\nवीक्ष्य विस्मितचित्तोऽसौ मल्लयुद्धोद्यतोऽभवत् ॥ १६॥"
  },
  {
    "text": "पुत्रं पादे शिलायां स सङ्गृह्याऽऽस्फालयद्यदा ।"
  },
  {
    "text": "तावत् स्वयं पपातैव मूर्च्छितस्ताडितोऽभवत् ॥ १७॥"
  },
  {
    "text": "अदृश्यरूपभावेन हतो विघ्नविनाशिना ।\nपुनः संज्ञासमायुक्तोऽपश्यत्पुत्रं सुदुर्मतिः ॥ १८॥"
  },
  {
    "text": "गणेशभजने सक्तं वीक्ष्य विस्मितमानसः ।\nविचारं हृदये सोऽपि चकार परमाद्भुतम् ॥ १९॥"
  },
  {
    "text": "अहो मां को जघानैवं न पश्यामि महारिपुम् ।\nकेन मार्गेण मे पुत्रं हनिष्यामि कुलान्तकम् ॥ २०॥"
  },
  {
    "text": "पुत्रस्य मरणार्थाय यतेऽहं विविधं सदा ।\nतदर्थं दैत्यनाथाश्च सुहृद्भिरभवन् मृताः ॥ २१॥"
  },
  {
    "text": "अहं किं वा मरिष्यामि हनिष्यामि सुतं नु वा ।\nअधुना किं मया कार्यमेवं व्यवसितोऽभवत् ॥ २२॥"
  },
  {
    "text": "ततस्तेन वधार्थाय प्राप्तं ज्ञानं विशेषतः ।\nपुत्ररक्षाकरं चादौ हन्मि पश्चात् सुतं खलम् ॥ २३॥"
  },
  {
    "text": "मृतो रक्षाकरस्तस्य रक्षिता न भविष्यति ।\nपुत्रस्य तेन मृत्युं मे गमिष्यति सुतोऽधुना ॥ २४॥"
  },
  {
    "text": "एवं निश्चितसङ्कल्पो जगाद क्रोधसंयुतः ।\nपुत्रं सुबोधनामानं मोहेनामोहितोऽसुरः ॥ २५॥"
  },
  {
    "text": "सुबोध कुत्र ते रक्षिता विशेषेण वर्तते ।\nतमानय महादुष्टं हनिष्याम्यधुना शठ ॥ २६॥"
  },
  {
    "text": "ततस्तं मोहितं प्राह सुबोधः करुणायुतः ।\nतात पश्य हृदिस्थं तं चित्तवृत्तिप्रचालकम् ॥ २७॥"
  },
  {
    "text": "वैरभावं परित्यज्य तथाऽहङ्कारमद्य वै ।\nशरणं गच्छ विघ्नेशं ब्रह्मभूतो भविष्यसि ॥ २८॥"
  },
  {
    "text": "सर्वत्र संस्थितं पश्य स्वामिनं मे गजाननम् ।\nतं हन्तुमुद्यतस्त्वं वै मरिष्यसि न संशयः ॥ २९॥"
  },
  {
    "text": "ततस्तं प्रत्युवाचेदं ज्ञानारिर्वचनं नृप ।\nदर्शयस्व महाभाग तं भजिष्यामि निश्चितम् ॥ ३०॥"
  },
  {
    "text": "एवं कपटभावेन सुबोधं स जगाद ह ।\nसुबोधस्तं गणेशानं सस्मार पितृकारणात् ॥ ३१॥"
  },
  {
    "text": "ततस्तं मूषकारूढो विष्णुपुत्रः समाययौ ।\nतमन्वयुर्द्विजा देवा भयभीता युधिष्ठिर ॥ ३२॥"
  },
  {
    "text": "आकाशे गुप्तरूपेण मुनयो देवतागणाः ।\nसंस्थिता अभवंस्तत्र पश्यन्तश्चेष्टितं प्रभोः ॥ ३३॥"
  },
  {
    "text": "सुबोधस्य समीपे तं संस्थितं गणनायकम् ।\nपश्यन् क्रूरो महादुष्टो ज्ञानारिर्हर्षितोऽभवत् ॥ ३४॥"
  },
  {
    "text": "सुबोधस्तं प्रणम्यादौ स्तुत्वा च विविधैः स्तवैः ।\nउवाच पितरं योगी पश्य तात गजाननम् ॥ ३५॥"
  },
  {
    "text": "सुबोधस्य वचः श्रुत्वा क्रोधयुक्तो महासुरः ।\nअमोघं सर्वसंहारकारकं शस्त्रमाददे ॥ ३६॥"
  },
  {
    "text": "एतस्मिन्नन्तरे तत्र पूर्णानन्दो हृदि स्थितः ।\nजीवभावं स दैत्यस्य कर्षयामास भूमिप ॥ ३७॥"
  },
  {
    "text": "ततः स पतितो भूमौ गतचैतन्यकोऽञ्जसा ।\nहाहाकारं प्रचक्रुस्ते दैत्याः पातालमाययुः ॥ ३८॥"
  },
  {
    "text": "ततस्ते देवविप्राद्या नभःस्थाः सहसाऽऽगताः ।\nप्रणम्य तुष्टुवुस्तं वै पूर्णानन्दं गणेश्वरम् ॥ ३९॥"
  },
  {
    "text": "स्तुवतां पश्यतां भूप सुबोधं गृह्य विघ्नपः ।\nअन्तर्धानं चकाराऽपि सर्वे खिन्ना इवाऽभवन् ॥ ४०॥"
  },
  {
    "text": "लक्ष्मीर्नारायणश्चैव मूर्च्छितौ धरणीतले ।\nपेततुर्दुःखसंयुक्तौ पूर्णानन्दवियोगतः ॥ ४१॥"
  },
  {
    "text": "द्विमुहूर्तात् प्रबुद्धौ तौ ततो हृदि तयोः प्रभुः ।\nप्रकटोऽभूदुवाचाऽथ मूर्तौ मां भजतं युवाम् ॥ ४२॥"
  },
  {
    "text": "न वियोगो भवेत्तातौ पश्यतं बुद्धिचालकम् ।"
  },
  {
    "text": "एवमुक्त्वान्तर्दधेऽसौ हृदिस्थो गणनायकः ॥ ४३॥"
  },
  {
    "text": "ततस्तौ दुःखसंयुक्तौ चक्रतुः परमादृतौ ।\nलक्ष्मीनारायणौ मूर्तिं भक्त्या प्रभजने रतौ ॥ ४४॥"
  },
  {
    "text": "एवं महोदरः सर्वप्रदाता वै प्रतापवान् ।\nहर्ता च ब्रह्मभूतोऽसौ ब्रह्मभूयप्रदो मतः ॥ ४५॥"
  },
  {
    "text": "शिवविष्ण्वादिभिर्देवैः सेवितो भक्तिभावतः ।\nमुनिभिर्योगिभिर्नानाजन्तुभिर्नात्र संशयः ॥ ४६॥"
  },
  {
    "text": "तं भजस्व महीपाल विघ्नहीनो भविष्यसि ।\nस्वधर्मस्थो महाभाग शान्तियोगमवाप्स्यसि ॥ ४७॥"
  },
  {
    "text": "मुद्गल उवाच ।\nएवं नारायणं तं स ब्रुवन्तं धर्मपालकः ।\nयुधिष्ठिर उवाचाऽथ प्रेमयुक्तो महामतिः ॥ ४८॥"
  },
  {
    "text": "युधिष्ठिर उवाच ।\nकृष्ण कृष्ण महाप्राज्ञ कथां ब्रह्मप्रदायिनीम् ।\nसर्वकामप्रदां पूर्णां वदस्यत्र न संशयः ॥ ४९॥"
  },
  {
    "text": "त्वदीयसङ्गयोगेन मया ज्ञातो गजाननः ।\nवद त्वं तस्य मन्त्रं मे सस्त्रीकाय सबन्धवे ॥ ५०॥"
  },
  {
    "text": "स तस्मै देवकीपुत्रो ददौ मन्त्रं षडक्षरम् ।\nदेवेशो धौम्यमुखतस्तथा सर्वेभ्य आदरात् ॥ ५१॥"
  },
  {
    "text": "मुद्गल उवाच ।\nपाण्डवा द्रौपदीयुक्तास्तेन मन्त्रेण विघ्नपम् ।\nअभजन् भक्तिसंयुक्ताश्चतुर्थीव्रतकारकाः ॥ ५२॥"
  },
  {
    "text": "ततो दुःखविहीनास्ते सूर्यात् प्राप्य यथेप्सितम् ।\nस्थालीस्थमन्नमत्यन्तं पोषयामासुरग्रजान् ॥ ५३॥"
  },
  {
    "text": "वनस्थाः दुखहीनाश्च भ्रमन्तस्ते समाययुः ।\nव्यासेन वासुदेवेन युताः स्वानन्दके पुरे ॥ ५४॥"
  },
  {
    "text": "मयूरेशं च तत्रैवाऽपूजयन् भक्तिसंयुताः ।\nपाण्डवेशं समास्थाप्य श्राद्धं चक्रुः पितुस्ततः ॥ ५५॥"
  },
  {
    "text": "तत्र पिण्डप्रदानेन पाण्डुं स्वर्गस्थमादरात् ।\nनानासुहृद्गणैर्युक्तं समानेतुं ययुर्गणाः ॥ ५६॥"
  },
  {
    "text": "गाणेशेन विमानेन स्वानन्दे ब्रह्मरूपिणम् ।\nचक्रुर्दक्ष महाभाग महिम्ना क्षेत्रजेन ते ॥ ५७॥"
  },
  {
    "text": "गुप्तरूपेण वर्षं ते निर्विघ्ना अवसंस्ततः ।\nपश्चात् प्राकट्यमास्थाय सस्त्रीकाः पाण्डवा ययुः ॥ ५८॥"
  },
  {
    "text": "हत्वा दुर्योधनं वीराः ससैन्यं कर्णसंयुतम् ।\nराज्यं प्राप्याऽभजंस्ते तं गणेशं सर्वनायकम् ॥ ५९॥"
  },
  {
    "text": "एवं युधिष्ठिरेणैवाराधितः स महोदरः ।\nमोहशून्यस्वभावेन योगिना शान्तिधारिणा ॥ ६०॥"
  },
  {
    "text": "पूर्णानन्दावतारो महोदरान्तर्गतः स्मृतः ।\nएवं नानावतारैश्च कुरुते क्रीडनं स्वयम् ॥ ६१॥"
  },
  {
    "text": "तेषां कथयितुं पुण्यं चरित्रं न प्रशक्यते ।\nवर्षाणामयुतैर्दक्ष मया केनापि निश्चितम् ॥ ६२॥"
  },
  {
    "text": "इदं युधिष्ठिरस्यैव चरित्रं पापनाशनम् ।\nश‍ृण्वते पठते वाऽपि तस्मै सर्वार्थदं भवेत् ॥ ६३॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nतृतीये खण्डे महोदरचरिते युधिष्ठिरचरितं नाम पञ्चाशत्तमोऽध्यायः ॥ ३.५०"
  },
  {
    "text": "३.५१ श्रवणफलवर्णन नामैकपञ्चाशत्तमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nमहोदरस्य क्षेत्रं यद्दक्षिणस्यां दिशि स्थितम् ।\nदेवैश्च मुनिभिस्तत्र स्थापितो गणनायकः ॥ १॥"
  },
  {
    "text": "दशयोजनविस्तारस्तस्य क्षेत्रस्य मानद ।\nमहोदरश्च तन्मध्ये चतुरस्रे स्थितोऽभवत् ॥ २॥"
  },
  {
    "text": "स्वस्वखण्डेषु सर्वत्र द्वीपेषु मुनिभिः पुरा ।\nस्थापितो दक्षिणस्यां स दिशि ब्रह्ममयः प्रभुः ॥ ३॥"
  },
  {
    "text": "तत्र देवादयः सर्वे ऋषयो योगिनस्तथा ।\nतीर्थानि क्षेत्रमुख्यानि संस्थितानि भवन्ति च ॥ ४॥"
  },
  {
    "text": "समुद्रे स्नानकर्तारः स्वस्वतीर्थेषु नित्यदा ।\nगणेशानं भजन्तस्ते परस्परहिते रताः ॥ ५॥"
  },
  {
    "text": "नानारूपाणि ते सर्वे महोदर कृतानि च ।\nचेष्टितानि स्मरन्तो वै हृष्टरोमाण आभवन् ॥ ६॥"
  },
  {
    "text": "सिद्धिबुद्धियुतं तं ते मूषकं पुरतः स्थितम् ।\nदूर्वादिभिः पूजयन्ति विशेषेण प्रजापते ॥ ७॥"
  },
  {
    "text": "भाद्रशुक्लचतुर्थीजस्तत्र मुख्यो महोत्सवः ।\nवर्षमध्ये वै भवति भक्ता यात्रां प्रकुर्वते ॥ ८॥"
  },
  {
    "text": "ततो महोदरस्यैव दर्शनेन हृदीप्सितम् ।\nलभते मानवः सर्वं स्मरणेन तथा विभोः ॥ ९॥"
  },
  {
    "text": "क्षेत्रे मरणतो दक्ष ब्रह्मभूतो भवेन्नरः ।\nअष्टौ विनायकाः प्रोक्तास्तेषां क्षेत्राणि सर्वदा ॥ १०॥"
  },
  {
    "text": "ब्रह्मभूतमयान्येव तेषु सर्वे शिवादयः ।\nसंस्थिता भक्तिकार्यार्थं ज्ञातव्यं विबुधैः सदा ॥ ११॥"
  },
  {
    "text": "त्रैलोक्ये श्रेष्ठरूपा ये शेषादय उदाहृताः ।\nते सर्वे निवसन्त्यत्र क्षेत्रेष्वष्टसु निश्चितम् ॥ १२॥"
  },
  {
    "text": "तत्र गाणेशतीर्थं महोदरस्य च हर्षदम् ।\nस्नानेनात्रकृतेनैव पुमान् सर्वार्थसिद्धिभाक् ॥ १३॥"
  },
  {
    "text": "विष्ण्वादिषु तथाऽन्येषु तीर्थेषु च विशेषतः ।\nगणेशक्षेत्रगेष्वेव स्नानमात्रेण देहिनाम् ॥ १४॥"
  },
  {
    "text": "तत्तत्पदप्रदानि स्युस्तेषामन्ते प्रजापते ।\nब्रह्मभूता भविष्यन्ति स्वानन्दे वासकारिणः ॥ १५॥"
  },
  {
    "text": "अन्यदेवस्य भक्ता ये क्षेत्रे गाणेशके मृताः ।\nतस्य देवस्य लोके ते गमिष्यन्ति न संशयः ॥ १६॥"
  },
  {
    "text": "महालये त्रयो देवा लयं गच्छन्ति चेत् प्रभो ।\nतदा ते निजलोके वै गमिष्यन्ति सुखप्रदे ॥ १७॥"
  },
  {
    "text": "क्षेत्रे मरणसंस्काराद्ब्रह्मभूता भवन्ति च ।\nअतो नरेण तद्भक्त्या गाणेशं सेव्यमादरात् ॥ १८॥"
  },
  {
    "text": "यत्र कुत्र स्थिता भक्ता ये भजन्ति महोदरम् ।\nते सर्वे ब्रह्मभूता वै ज्ञातव्याः पावना नृणाम् ॥ १९॥"
  },
  {
    "text": "कुर्वन्ति ये शिवादीनां भजनं जन्मजन्मसु ।\nतेन संस्कारयोगेन गाणेशास्ते भवन्ति वै ॥ २०॥"
  },
  {
    "text": "गाणेशान्न परं ब्रह्म कथितं सर्वसम्मतम् ।\nअतो गणेशभक्ता ये ब्रह्मभूताश्च ते मताः ॥ २१॥"
  },
  {
    "text": "इदं महोदराख्यानं कथितं ते प्रजापते ।\nसर्वसिद्धिप्रदं पूर्णं समासेन यथामति ॥ २२॥"
  },
  {
    "text": "श‍ृणुयाद्यो नरो भत्तया श्रावयेद्वा पठेद्यदि ।\nअन्ते स ब्रह्मभूतश्च भविता नात्र संशयः ॥ २३॥"
  },
  {
    "text": "अनेन न समं किञ्चित् त्रिषु लोकेषु विद्यते ।\nसर्वदं मानवादीनां ब्रह्मादीनां च योगिनाम् ॥ २४॥"
  },
  {
    "text": "व्रतानि विधिवन्नाना कुरुते मानवोत्तमः ।\nअस्य श्रवणमात्रेण तत् फलं लभते प्रभो ॥ २५॥"
  },
  {
    "text": "नानातीर्थेषु यः स्नायात्तर्पयेद्देवतादिकान् ।\nयथाशास्त्रं फलं तस्य तदस्य श्रवणाल्लभेत् ॥ २६॥"
  },
  {
    "text": "क्षेत्रेषु भक्तिसंयुक्तो नरो वासं करोति यः ।\nविधिवद्धर्मशीलज्ञस्तत् फलं श्रवणाल्लभेत् ॥ २७॥"
  },
  {
    "text": "यज्ञैर्नानाविधैर्देक्ष दृष्ट्वा देवान् यथार्थतः ।\nयत्फलं लभते मर्त्यस्तदस्य श्रवणात् फलम् ॥ २८॥"
  },
  {
    "text": "इष्टापूर्तादिकं सर्वं यः करोति नरोत्तमः ।\nअस्य श्रवणतः सद्यस्तत्फलं लभते पुमान् ॥ २९॥"
  },
  {
    "text": "बहुनाऽत्र किमुक्तेन ब्रह्मभूयप्रदं भवेत् ।\nश्रवणेन न सन्देहो धर्मकामार्थमोक्षदम् ॥ ३०॥"
  },
  {
    "text": "पुत्रपौत्रादिकं सर्वं धनं धान्यं विशेषतः ।\nराज्यमश्वादिकं सर्वं लभते श्रवणेन च ॥ ३१॥"
  },
  {
    "text": "महोदरस्य माहात्म्यं गृहे संलिखितं भवेत् ।\nन तत्र राक्षसादिभ्यश्चोराग्न्याद्याद्भयं भवेत् ॥ ३२॥"
  },
  {
    "text": "ग्रहरोगादिका पीडा पूजनेन च नश्यति ।\nपुस्तकस्यास्य भो दक्ष नात्र कार्या विचारणा ॥ ३३॥"
  },
  {
    "text": "इच्छन्ति जन्तवो यद्यदस्य श्रवणकारकाः ।\nतत्तन् महोदरः सुप्रीतो ददाति प्रतापवान् ॥ ३४॥"
  },
  {
    "text": "वाचकं परितोष्यैव लभते तत्क्षणात् फलम् ।\nगणेशसन्निधाने च श्रवणेन न संशयः ॥ ३५॥"
  },
  {
    "text": "पतिता उद्धरिष्यन्ति श्रवणेनास्य निश्चितम् ।\nकिं पुर्नभावसंयुक्ता ब्रह्मभूता भवन्ति चेत् ॥ ३६॥"
  },
  {
    "text": "नानेन सदृशं कुत्र वर्तते ब्रह्मगोलके ।\nसाक्षाद्योगपतिर्यत्र वर्ण्यते स महोदरः ॥ ३७॥"
  },
  {
    "text": "इति ते कथितं सर्वं सङ्क्षेपेण मया प्रभो ।\nमहोदरस्य माहात्म्यं श्रोतुमिच्छसि किं पुनः ॥ ३८॥"
  },
  {
    "text": "सूत उवाच ।\nएवमुक्त्वा महायोगी मुद्गलो विरराम ह ।\nतदेतत् कथितं सर्वं मया ते नात्र संशयः ॥ ३९॥"
  },
  {
    "text": "सर्वमान्यं विशेषेण मतमान्यं महामते ।\nवेदादीनां तथा सारं ज्ञातव्यं ब्राह्मणा इदम् ॥ ४०॥"
  },
  {
    "text": "नानाशास्त्रपुराणानि मन्थयित्वा महामुनिः ।\nव्यासः सङ्कथयामास मह्यं ब्रह्मप्रदं प्रभुः ॥ ४१॥"
  },
  {
    "text": "न गणेशात् परं ब्रह्म न गणेशात् परं तपः ।\nन गणेशात् परं कर्म ज्ञानं न गणपात्परम् ॥ ४२॥"
  },
  {
    "text": "त्यक्त्वा गणेशमेकं यो नरः कर्मपरायणः ।\nब्रह्मज्ञानादिकं सर्वं साधयेच्चेत् सुनिष्फलम् ॥ ४३॥"
  },
  {
    "text": "सिद्धेः पतिं परित्यज्य सिद्धिमिच्छति शाश्वतीम् ।\nफलहीनः स्वभावेन नारकी जायते नरः ॥ ४४॥"
  },
  {
    "text": "बुद्धेः पतिं परित्यज्य स्थिरबुद्धिं य इच्छति ।\nन योगं लभते सोऽपि भस्मनि प्रहुतं यथा ॥ ४५॥"
  },
  {
    "text": "सर्वपूज्योऽयमेकश्च सर्वादिः सर्वभावनः ।\nतं भजध्वं विशेषेण द्विजा वेदादिसम्मतम् ॥ ४६॥"
  },
  {
    "text": "कथितं सर्वसारं ते महोदरकथानकम् ।\nकिं श्रोतुमिच्छसि प्राज्ञ वद शौनक ते नमः ॥ ४७॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nतृतीये खण्डे महोदरचरिते श्रवणफलवर्णन नामैकपञ्चाशत्तमोऽध्यायः ॥ ३.५१\n॥ इति तृतीयः खण्डः समाप्तः ॥"
  },
  {
    "text": "॥ इति श्रीमुद्गलपुराणे तृतीयः खण्डः समाप्तः ॥"
  }
]
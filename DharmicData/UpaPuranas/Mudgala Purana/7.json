[
  {
    "text": "७.१ दितिशोकवर्णनं नाम प्रथमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "शौनक उवाच ।\nविकटस्य चरित्रं वै श्रुत्वा सूत महामते ।\nहर्षितोऽहं विशेषेण ब्रह्मभूयप्रकाशकम् ॥ १॥"
  },
  {
    "text": "यत्किञ्चिद्गणराजस्य चेष्टितं व्यासशिष्यक ।\nतदेव ब्रह्मसायुज्यदायकं नाऽत्र संशयः ॥ २॥"
  },
  {
    "text": "धन्यं भाग्यं मुनीन्द्राणां मदीयं येन ते द्विज ।\nदर्शनं साधुरूपस्य जातं योगप्रदस्य च ॥ ३॥"
  },
  {
    "text": "योगवृष्टिमयीं गाथां च्युतां त्वन्मुखमेघतः ।\nपीत्वा न यामि तृप्तिं च सुधां पीत्वा यथा नरः ॥ ४॥"
  },
  {
    "text": "अधुना कृपया ब्रूहि विघ्नराजस्य चेष्टितम् ।\nममासुरविनाशाख्यं ब्रह्मप्राप्तिकरं परम् ॥ ५॥"
  },
  {
    "text": "सूत उवाच ।\nमुद्गलस्य मुखात् पुण्यां कथां श्रुत्वा प्रजापतिः ।\nविकटस्य पुनस्तं च जगादैव स हर्षितः ॥ ६॥"
  },
  {
    "text": "दक्ष उवाच ।\nधन्यं मे जन्म कर्मादि येन तेऽभूत्समागमः ।\nवदसे योगदां पूर्णां कथां योगीन्द्रवन्दित ॥ ७॥"
  },
  {
    "text": "आङ्गिरसकुले साक्षाद्योगरूपधरः प्रभो ।\nत्वं जातोऽसि न सन्देहः कुलतारक एव च ॥ ८॥"
  },
  {
    "text": "अधुना वद माहात्म्यं विघ्नराजस्य सर्वदम् ।\nश्रुतं विकटमाहात्म्यं न तृप्तोऽहं तु मुद्गल ॥ ९॥"
  },
  {
    "text": "कीदृशं ब्रह्म तस्याऽपि किमर्थं देहधारकः ।\nकिं कर्मा कुत्र वासः सन्तिष्ठते विघ्ननायकः ॥ १०॥"
  },
  {
    "text": "कस्य दैत्यस्य हन्ताऽसौ चरित्रं वद सर्वपम् ।\nविघ्नराजस्य सर्वं तु विचारेण महात्मनः ॥ ११॥"
  },
  {
    "text": "मुद्गल उवाच ।\nदक्ष त्वं योगिवन्द्यश्च भविष्यसि न संशयः ।\nकथां श्रुत्वा गणेशस्य प्रीतिः संवर्धते यतः ॥ १२॥"
  },
  {
    "text": "समासेन प्रवक्ष्यामि विघ्नराजस्य सौख्यदम् ।\nचरित्रं श‍ृणु भावेन सर्वसिद्धिप्रदायकम् ॥ १३॥"
  },
  {
    "text": "अत्र ते कथयिष्यामि पुरातनभवं परम् ।\nइतिहासं कश्यपस्य दित्याः संवादसंयुतम् ॥ १४॥"
  },
  {
    "text": "महासुरौऽदितेः पुत्रौ हिरण्यकशिपुर्महान् ।\nहिरण्याक्षो हतो पूर्वं विष्णुना मायया परौ ॥ १५॥"
  },
  {
    "text": "ततोऽतिशोकसंयुक्ता दितिः कश्यपमाययौ ।\nसेवायां निरता तस्य नित्यं भक्तिपरायणा ॥ १६॥"
  },
  {
    "text": "एवं बहौ गते काले काश्यपस्तोषमाययौ ।\nतामुवाच वरं ब्रूहि ततस्तं सा जगाद ह ॥ १७॥"
  },
  {
    "text": "दितिरुवाच ।\nमम पुत्रौ हतौ तेन विष्णुना मघवार्थतः ।\nअत इन्द्रघ्नपुत्रं मे देहि तुष्टोऽसि कश्यप ॥ १८॥"
  },
  {
    "text": "तस्यास्तद्वचनं श्रुत्वा शोकयुक्तो बभूव ह ।\nअहो साधुचरित्राऽपि स्त्री विश्वास्या न केनचित् ॥ १९॥"
  },
  {
    "text": "अधुना किं करिष्यामि धर्मपालकमुत्तमम् ।\nसाधुं गुणयुतं पुत्रमिन्द्रं रक्षामि वै कथम् ॥ २०॥"
  },
  {
    "text": "अतो विघ्नेश्वरं स्मृत्वा तां जगाद प्रजापतिः ।\nव्रतं कुरु प्रयत्नेन वर्षमात्रं महाखले ॥ २१॥"
  },
  {
    "text": "तदा ते भविता पुत्रो हन्तेन्द्रस्य न संशयः ।\nछिद्रं मा कुरु भावेन व्रते विघ्नयुताऽपि चेत् ॥ २२॥"
  },
  {
    "text": "एवमुक्त्वा गणेशं स ध्यात्वा रेमे तया सह ।\nतस्यां वीर्यं समाधाय व्रतं ददौ सुपुत्रदम् ॥ २३॥"
  },
  {
    "text": "प्रणम्य स्वगृहं सा तमाययौ हर्षसंयुता ।\nव्रतं चकार यत्नेन नियमस्था प्रजापते ॥ २४॥"
  },
  {
    "text": "तत इन्द्रेण वृत्तान्तो ज्ञातो नारदवाक्यतः ।\nगणेशं मनसि ध्यात्वा निःश्वासं स मुमोच ह ॥ २५॥"
  },
  {
    "text": "ततस्तस्य हृदिस्थो वै विघ्नराजो मतिं ददौ ।\nइन्द्रस्तामाययौ देवीं मातरं सेवनोत्सुकः ॥ २६॥"
  },
  {
    "text": "दितिं सिषेवे नित्यं स व्रतयुक्तां प्रणम्य ह ।\nछिद्रदर्शी प्रजानाथ भक्तियुक्तः प्रतापवान् ॥ २७॥"
  },
  {
    "text": "नवमासा गतास्तत्र तथापि छिद्रकं परम् ।\nकिञ्चिन्न ददृशे सोऽपि विह्वलोऽभूत् सुरेश्वरः ॥ २८॥"
  },
  {
    "text": "विघ्नराजं हृदि ध्यात्वा चिन्तायुक्तः सुराधिपः ।\nतां सिषेवे युतो भक्त्या सदा तन्मयचेतसा ॥ २९॥"
  },
  {
    "text": "दशभिर्दिवसैर्न्यूनं वर्षं तत्र गतं किल ।\nततोऽतितापसंयुक्तः किं भविष्यति विह्वलः ॥ ३०॥"
  },
  {
    "text": "ततो विघ्नकरो विघ्नं चकार परमाद्भुतम् ।\nस्वयं सा मोहिता देवी भ्रान्ता जाता सहर्षतः ॥ ३१॥"
  },
  {
    "text": "विचारमकरोच्चित्ते व्रते संवत्सरो गतः ।\nकिञ्चिन्न्यूना च मे वाञ्छा सिद्धा जाता न संशयः ॥ ३२॥"
  },
  {
    "text": "हित्वा त्रिलोकगं राज्यं सुत ऐन्द्रं करिष्यति ।\nममोदरात् समुत्पन्नः कृतकृत्याऽस्मि साम्प्रतम् ॥ ३३॥"
  },
  {
    "text": "ततोऽतिनिद्रया देवी पीडिता मस्तकं मुदा ।\nजानुमध्ये समाकृत्य सुष्वाप मोहसंयुता ॥ ३४॥"
  },
  {
    "text": "दिवसे निद्रया तस्या व्रतं भग्नं बभूव ह ।\nजानुमध्ये शिरस्तेन द्वे छिद्रे सम्बभूवतुः ॥ ३५॥"
  },
  {
    "text": "इन्द्रस्तां तादृशीं दृष्ट्वा हर्षितोऽभूद्गजाननम् ।\nस्मृत्वा वज्रं समागृह्योदरं विवेश मायया ॥ ३६॥"
  },
  {
    "text": "तत्र तेजोयुतं गर्भं ददर्श देवनायकः ।\nचकार तस्य वज्रेण सप्त खण्डानि वैरतः ॥ ३७॥"
  },
  {
    "text": "तपसोग्रेण दित्याः स न ममार तथाप्यहो ।\nरुरोद सप्तदेहस्थो गर्भस्तेजस्विनां वरः ॥ ३८॥"
  },
  {
    "text": "दृष्ट्वा विस्मितचित्तः स स्मृत्वा विघ्नेश्वरं पुनः ।\nएकैकं सप्तधा कृत्वा संस्थितो वज्रधारया ॥ ३९॥"
  },
  {
    "text": "तथापि न ममाराऽसौ गर्भः परमपावनः ।\nतावद्देहधरो भूत्वा रुरोद भयविह्वलः ॥ ४०॥"
  },
  {
    "text": "जगाद मघवन्तं स गर्भो हंसि सुरेश्वर ।\nकिमर्थं भ्रातरस्ते वै वयं सर्वे न संशयः ॥ ४१॥"
  },
  {
    "text": "तेषां तद्वचनं श्रुत्वा पुनरिन्द्र उवाच तान् ।\nवैरभावं परित्यज्य भविष्यथ दिवौकसः ॥ ४२॥"
  },
  {
    "text": "तथेति तैः कृतं तत्र बहिरिन्द्रः समाययौ ।\nततो दितिः प्रजानाथ जजागार शुशोच ह ॥ ४३॥"
  },
  {
    "text": "एतस्मिन्नन्तरे तत्र पुत्रान् सा सुषुवे परान् ।\nएकोनपञ्चाशत्कांस्तु वीक्ष्य चेन्द्रमुवाच सा ॥ ४४॥"
  },
  {
    "text": "दितिरुवाच ।\nइन्द्र किं बहवः पुत्रा एकः सङ्कल्पितोऽभवत् ।\nवद सत्यं महाभाग चेज्जानासि सुरेश्वर ॥ ४५॥"
  },
  {
    "text": "इन्द्र उवाच ।\nमया ज्ञातं त्वदीयं यच्चेष्टितं मेऽत्र नाशकम् ।\nमातस्तदर्थमायातः सेवार्थं ते न संशयः ॥ ४६॥"
  },
  {
    "text": "छिद्रं दृष्टं व्रते मातस्तत एतत् कृतं मया ।\nवज्रेण जठरे गत्वा गर्भं छित्वा बहिर्गतः ॥ ४७॥"
  },
  {
    "text": "तपोबलेनैव नव न मृतास्ते सुता इमे ।\nस्वयं प्राणधरा जाता वायवश्च भवन्तु हि ॥ ४८॥"
  },
  {
    "text": "तान् गृह्य मघवा स्वर्गं जगाम न शशाप सा ।\nसत्यभाषणसंयुक्तमिन्द्रं तुष्टा बभूव ह ॥ ४९॥"
  },
  {
    "text": "कदा दैत्यान् समालोक्य दीनान् शोकपरायणा ।"
  },
  {
    "text": "पुनः कश्यपमागत्य प्रणनाम पतिव्रता ॥ ५०॥"
  },
  {
    "text": "जगाद तं सुदुःखेन युक्ता प्रजापतिं वचः ।\nविनयेन समायुक्ता स्वार्थमोहयुता परा ॥ ५१॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nसप्तमे खण्डे विघ्नराजचरिते दितिशोकवर्णनं नाम प्रथमोऽध्यायः ॥ ७.१\n७.२ शिवपार्वतीसमागमो नाम द्वितीयोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "दितिरुवाच ।\nस्वामिन् पुत्रौ मृतावादौ पुनस्त्वद्वरदानतः ।\nपुत्रो जातो महेन्द्रस्य मित्रं नानास्वरूपधृक् ॥ १॥"
  },
  {
    "text": "दैत्या दुःखयुता नाथ तदर्थं किं करोम्यहम् ।\nनिष्फलो मे समारम्भो भवति स्म निरन्तरम् ॥ २॥"
  },
  {
    "text": "मूर्धनि त्वयि मे नाथ समर्थे दुःखमीदृशम् ।\nमया प्राप्तं विशेषेण किं करोमि वदस्व माम् ॥ ३॥"
  },
  {
    "text": "पुत्रपौत्रादिसंयुक्तः संसारः परिकीर्तितः ।\nस एव त्वयि संस्थे मे निष्फलः प्रबभूव ह ॥ ४॥"
  },
  {
    "text": "मुद्गल उवाच ।\nतस्यास्तद्वचनं श्रुत्वा खिन्नायास्तां प्रजापतिः ।\nजगाद स्मयमानः स योगीन्द्रः परमार्थवित् ॥ ५॥"
  },
  {
    "text": "कश्यप उवाच ।\nमा खेदं कुरु कल्याणि कर्मणां गतिरीदृशी ।\nसंसारो दुःखमोहादियुक्तः शास्त्रे निगद्यते ॥ ६॥"
  },
  {
    "text": "दैत्याः पापसमाचारा देवाः पुण्यतमा मताः ।\nपापिनां न सुखं देवि शाश्वतं वेदवादतः ॥ ७॥"
  },
  {
    "text": "कथितं वेदवादेषु वचनं सत्यमेव तत् ।\nभविष्यति न सन्देहो ममतां तत्र मा कुरु ॥ ८॥"
  },
  {
    "text": "पुत्रा जाताः प्रिये ते ये तेषां पुत्रादयः स्मृताः ।\nएवं परम्परा जाता भविष्यति निरन्तरम् ॥ ९॥"
  },
  {
    "text": "न वंशच्छेदिता ते तु भविष्यति कदाचन ।\nदैत्या मृत्युयुताः प्रोक्ताः किमर्थं श्राम्यसे वृथा ॥ १०॥"
  },
  {
    "text": "कश्यपस्य वचः श्रुत्वा दितिस्तं पुनरब्रवीत् ।\nशोकसन्तप्तगात्रा सा पतिं तेजस्विनां वरम् ॥ ११॥"
  },
  {
    "text": "दितिरुवाच ।\nसृष्टिकर्ता स्वयं साक्षात्त्वं समर्थो न संशयः ।\nअकर्ते कर्तुमीशश्चान्यथा कर्तुमपि प्रभो ॥ १२॥"
  },
  {
    "text": "ममतां सर्वभावेषु त्यक्त्वा त्वं योगिसत्तम ।\nसंस्थितोऽसि यथा वेदवादं ज्ञात्वा महामते ॥ १३॥"
  },
  {
    "text": "अहं मोहसमायुक्ता सदा तापत्रयान्विता ।\nदहामि ममतात्यागमार्गं मे ब्रूहि मानद ॥ १४॥"
  },
  {
    "text": "येन शान्तिं समालभ्य स्थास्यामि दाहवर्जिता ।\nतत्सुखेनैव भवतु भावि यत्तादृशीं कुरु ॥ १५॥"
  },
  {
    "text": "तस्यास्तद्वचनं श्रुत्वा कश्यपो दयया युतः ।\nशान्तिमार्गार्थमेवं तां जगाद हर्षसंयुतः ॥ १६॥"
  },
  {
    "text": "कश्यप उवाच ।\nअत्र तेऽहं वदिष्यामीतिहासं च पुरातनम् ।\nतं ज्ञात्वा शान्तियुक्ता त्वं भजिष्यसि गजाननम् ॥ १७॥"
  },
  {
    "text": "हिमाचलसुता जाता पार्वती भगिनी च ते ।\nतपसाऽऽराधिता तेन महामाया परात्परा ॥ १८॥"
  },
  {
    "text": "हिमाचलं समाश्रित्य शिवो ध्यानपरायणः ।\nतताप तप उग्रं स गणेशं चिन्त्य सर्वदा ॥ १९॥"
  },
  {
    "text": "अत्रागत्य महेशानं पार्वती सेवनोत्सुका ।\nपतिं ज्ञात्वा विशेषेण सिषेवे यत्नसंयुता ॥ २०॥"
  },
  {
    "text": "महादेवो विदित्वा तां मनसि क्रोधमादधे ।\nमामुल्लङ्घ्य गता दक्षाध्वरे चेयं विशेषतः ॥ २१॥"
  },
  {
    "text": "स्वाज्ञाहीना न योग्या वै पत्नी वेदे प्रकीर्तितम् ।\nअतः पत्नीविहीनः सन् भजेऽहं विघ्नपं सदा ॥ २२॥"
  },
  {
    "text": "एवं मनसि सन्धार्य न तां मेने महेश्वरः ।\nसमागतां तया सोऽपि भाषणं न चकार ह ॥ २३॥"
  },
  {
    "text": "ततोऽतिखेदसंयुक्ता पार्वती तं महेश्वरम् ।\nसिषेवे भक्तिसंयुक्ता नियमस्था सुरूपिणी ॥ २४॥"
  },
  {
    "text": "हावभावसमायुक्तां नित्यं सेवापरायणाम् ।\nजगाम पर्वताद्वीक्ष्य पतिभावकरीं शिवः ॥ २५॥"
  },
  {
    "text": "गतं सदाशिवं वीक्ष्य पार्वती शोकसंयुता ।\nदेहत्यागे समारब्धा सस्मार द्विरदाननम् ॥ २६॥"
  },
  {
    "text": "तस्य स्मरणमात्रेण स्फूर्तिर्जाता परा हृदि ।\nविचारमकरोच्चित्ते शिवा दुःखसमन्विता ॥ २७॥"
  },
  {
    "text": "मां त्यक्त्वा शङ्करो देवो गतो मानसमन्वितः ।\nन वृणोति कदाचित् स निश्चितं शङ्करेण तत् ॥ २८॥"
  },
  {
    "text": "वेदे सङ्कथितं वाक्यं तपसा दुर्लभं कदा ।\nकिञ्चिद्भवेन्न तं देवं तपसाऽऽराधयाम्यहम् ॥ २९॥"
  },
  {
    "text": "एवं निश्चित्य सा देवी तताप तप उत्तमम् ।\nध्यात्वा सदाशिवं नित्यं वनस्था सखिसंयुता ॥ ३०॥"
  },
  {
    "text": "पञ्चाक्षरविधानेन तोषयामास शङ्करम् ।\nलिङ्गपूजापरा देवी नानातपःपरायणा ॥ ३१॥"
  },
  {
    "text": "एवं बहौ गते काले न तुतोष सदाशिवः ।\nक्रोधयुक्तः स्वभावेन न तां मेने कदाचन ॥ ३२॥"
  },
  {
    "text": "ततो विघ्नेश्वरं देवी मन्त्रेणैकाक्षरेण च ।\nतोषयामास तं ध्यात्वा नित्यं पूजापरायणा ॥ ३३॥"
  },
  {
    "text": "त्यक्त्वा सदाशिवं देवी गणेशभजने रता ।\nततः स्वल्पेन कालेन शिवबुद्धिश्चचाल ह ॥ ३४॥"
  },
  {
    "text": "श्रावणे शुक्लपक्षे सा चतुर्थ्यां मृन्मयं परम् ।\nकृत्वा गणेश्वरं नित्यं पूजयामास भक्तितः ॥ ३५॥"
  },
  {
    "text": "वायुमात्राशना देवी तां मूर्तिं भावसंयुता ।\nपूज्य ध्यानपरा भूत्वा जजाप मन्त्रमुत्तमम् ॥ ३६॥"
  },
  {
    "text": "पुरश्चरणमार्गेण मन्त्रं जजाप नित्यदा ।\nततस्तां शङ्करो देवो मनसा सङ्गतोऽभवत् ॥ ३७॥"
  },
  {
    "text": "शिवश्चिन्तां चकारैवं देवी तपसि संस्थिता ।\nअधुना तां गमिष्यामि मदर्थं नियमान्विताम् ॥ ३८॥"
  },
  {
    "text": "देहभृदपराधैश्च संयुक्तो जायते कदा ।\nअतः क्षमापनं कृत्वा वरिष्यामि न संशयः ॥ ३९॥"
  },
  {
    "text": "एवं विचार्य देवेशस्तां ययौ पार्वतीपतिः ।\nदृष्ट्वा श्रमयुतां देवीं विस्मितो मोहितोऽभवत् ॥ ४०॥"
  },
  {
    "text": "ब्रह्मचारिस्वरूपेण निन्दयामास शङ्करम् ।\nसा तं क्रोधयुता भर्त्स्य निर्ययौ वनगाचरत् ॥ ४१॥"
  },
  {
    "text": "ततोऽतितोषसंयुक्तः शङ्करो रूपमादधे ।\nस्वकीयं तद्विलोक्यैव ननाम जगदम्बिका ॥ ४२॥"
  },
  {
    "text": "तुष्टाव तं महादेवं ततः स वरदोऽभवत् ।"
  },
  {
    "text": "जगाद मोहसंयुक्तः पार्वतीमीश्वरेश्वरः ॥ ४३॥"
  },
  {
    "text": "शिव उवाच ।\nवरं वृणु महाभागे तपसा विजितस्त्वया ।\nदास्यामि नात्र सन्देहस्त्वदधीनोऽहमादरात् ॥ ४४॥"
  },
  {
    "text": "त्वदाज्ञावशगो भूत्वा स्थास्यामि नित्यमञ्जसा ।\nभार्या मे भव कल्याणि पतिस्तेऽहं पुरातनः ॥ ४५॥"
  },
  {
    "text": "पार्वत्युवाच ।\nयदि प्रसन्नभावेन वरं दास्यसि शङ्कर ।\nतदा मे पितरं गत्वा भार्यार्थं याचयस्व माम् ॥ ४६॥"
  },
  {
    "text": "पतिव्रतात्मकं धर्मं देहि मे विघ्नहीनकम् ।\nतेन तुष्टा महादेव त्वयि नित्यं परायणा ॥ ४७॥"
  },
  {
    "text": "शिव उवाच ।\nत्वयोक्तं सफलं सर्वं भविष्यति न संशयः ।\nपितरं याचयित्वा ते त्वां वरिष्यामि निश्चितम् ॥ ४८॥"
  },
  {
    "text": "अहो तपो ह्यहो धैर्यमतस्ते देहजो मलः ।\nसर्वपूज्यो महादेवि भविष्यति न संशयः ॥ ४९॥"
  },
  {
    "text": "कश्यप उवाच ।\nतस्मिन् दिने तृतीया तु भाद्री शुक्ला बभूव ह ।\nशिवेन संयुता देवी गणेशानं पुपूज ह ॥ ५०॥"
  },
  {
    "text": "ततश्चतुर्थिकायां सा होमं चकार हर्षिता ।\nपञ्चम्यां ब्राह्मणैः सार्धं पारणं जगदम्बिका ॥ ५१॥"
  },
  {
    "text": "महोत्सवयुता देवी मूर्तिं तां गृह्य हर्षिता ।\nजले चिक्षेप विघ्नेशं प्रार्थयामास यत्नतः ॥ ५२॥"
  },
  {
    "text": "ततः शिवो जगामैव स्वस्थानं हर्षसंयुतः ।\nगत्वा प्रणम्य पितरं पार्वती संस्थिताऽभवत् ॥ ५३॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nसप्तमे खण्डे विघ्नराजचरिते शिवपार्वतीसमागमो नाम द्वितीयोऽध्यायः ॥ ७.२\n७.३ ममासुरवरप्रदानं नाम तृतीयोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "कश्यप उवाच ।\nगणेशव्रतपुण्येन मोहितः शङ्करः सदा ।\nतन्मना अभवद्देवो विप्रवेषधरो बभौ ॥ १॥"
  },
  {
    "text": "हिमाचलं समागम्य स्मृत्वा विघ्नेश्वरं शिवः ।\nनानाकलां प्रदर्श्यैव मोहयामास तं क्षणात् ॥ २॥"
  },
  {
    "text": "हिमाचलो जगादैव वरं वृणु यमिच्छसि ।\nदास्यामि मदधीनं चेन्नात्र कार्या विचारणा ॥ ३॥"
  },
  {
    "text": "द्विज उवाच ।\nउमां देहि नगाधीश नान्यं याचे वरं परम् ।\nततः स खेदसंयुक्तस्तूष्णीमेवाऽभवद्गिरिः ॥ ४॥"
  },
  {
    "text": "तं चातिशोकसंयुक्तं दृष्ट्वोवाच जगन्मयी ।\nउमा तं देहि मां तात शिवोऽयं नात्र संशयः ॥ ५॥"
  },
  {
    "text": "ततः स हर्षितोऽत्यन्तं ददौ तस्मै सुतां प्रिये ।\nशिवः स्वस्थानमागम्य देवैः सम्मानितोऽभवत् ॥ ६॥"
  },
  {
    "text": "लग्नं शुभं समालोक्य पूजयित्वा गजाननम् ।\nदेवादिभिः समायुक्तः पर्वतेशं ययौ शिवः ॥ ७॥"
  },
  {
    "text": "हिमाचलः प्रसन्नात्मा विवाहमकरोत्ततः ।\nशिवयोर्भक्तिसंयुक्तो ब्राह्मणैर्वेदपारगैः ॥ ८॥"
  },
  {
    "text": "शिवां गृह्य महेशानः कैलासमगमत् स्वयम् ।\nतया रेमे महायोगी ततः स्कन्दो बभूव ह ॥ ९॥"
  },
  {
    "text": "गणेशानं समाराध्य तारकं दैत्यनायकम् ।\nजघान सुखसंयुक्तं चकार सचराचरम् ॥ १०॥"
  },
  {
    "text": "शिवः शक्त्या समायुक्तो मोहितो मायया भृशम् ।\nतदधीनस्वभावेनाऽतिष्ठन्नित्यं महासती ॥ ११॥"
  },
  {
    "text": "कदाचित् पार्वती देवी सखीभिः संवृता स्थिता ।\nमनसा धारयामास धन्याऽहं सर्वभावतः ॥ १२॥"
  },
  {
    "text": "शिवं त्यक्त्वा दक्षगृहे गताऽहं मानसंयुता ।\nदेहं त्यक्त्वा पुनर्जाता हिमाचलगृहे सुता ॥ १३॥"
  },
  {
    "text": "देवेशो मां ततस्त्यक्त्वा शङ्करः पर्वतान्तरे ।\nगतः स्वयं स याचित्वाऽवृणोन् मां पितरं प्रभुः ॥ १४॥"
  },
  {
    "text": "किं त्यक्त्वा मां गतः शम्भुः किं पुनर्याचिता ह्युत ।\nअधुना मदधीनः स वर्तते नात्र संशयः ॥ १५॥"
  },
  {
    "text": "मदीया ममता सर्वा पूर्णा जाता विशेषतः ।\nमानिनीनां रहस्यं तु मया संरक्षितं भवेत् ॥ १६॥"
  },
  {
    "text": "एवं मनसि हर्षेण धन्यात्मानं नगात्मजा ।\nमेने नित्यं ततः सर्वाः सख्यस्तां वचनं जगुः ॥ १७॥"
  },
  {
    "text": "सख्य ऊचुः ।\nधन्या त्वं मानिनीमध्ये मानो जित्वा तु शङ्करम् ।\nतपसा रक्षितो देवि त्वदधीनः शिवोऽभवत् ॥ १८॥"
  },
  {
    "text": "तच्छ्रुत्वा जगदम्बा साऽतीव मानयुताऽभवत् ।\nहास्यं चकार तत्रैव चित्रं देवि बभूव ह ॥ १९॥"
  },
  {
    "text": "तस्या हास्यात् समुत्पन्नः पुरुषः कामसन्निभः ।\nममनामा महाभागो महान् पर्वतसन्निभः ॥ २०॥"
  },
  {
    "text": "सा दृष्ट्वा विस्मिता देवी सखीभिस्तमुवाच ह ।\nकस्त्वं कस्मादिहायातः कस्य किं च चिकीर्षसि ॥ २१॥"
  },
  {
    "text": "पुरुष उवाच ।\nतव हास्यात् समुत्पन्नं पुत्रं मां विद्धि मानदे ।\nआज्ञां कुरु करिष्यामि त्वदीयां सर्वभावतः ॥ २२॥"
  },
  {
    "text": "पार्वत्युवाच ।\nमया मानः कृतः पूर्णः तस्मात् त्वं निर्गतः स्वयम् ।\nममनामा भवस्वाद्य पुत्र मानपरायणः ॥ २३॥"
  },
  {
    "text": "गणेशं भज भक्त्या त्वं स ते सर्वं प्रदास्यति ।\nतेन सर्वत्र विश्वस्मिन् विख्यातः प्रभविष्यसि ॥ २४॥"
  },
  {
    "text": "ततस्तस्मै महादेवी ददौ मन्त्रं षडक्षरम् ।\nगणेशस्य प्रहर्षेण विधियुक्तं सुताय सा ॥ २५॥"
  },
  {
    "text": "स तां प्रणम्य देवेशीं तपसे वनमाययौ ।\nतत्राऽऽजगाम दैत्येशः शम्बरः कालचोदितः ॥ २६॥"
  },
  {
    "text": "पप्रच्छ पार्वतीपुत्रस्तं दृष्ट्वा को भवानिति ।\nकिमर्थमिह संयातो वद मे कारणं महत् ॥ २७॥"
  },
  {
    "text": "शम्बर उवाच ।\nविद्यां दातुं महाभाग समायातोऽहमादरात् ।\nसमर्थस्त्वं तया नित्यं भविष्यसि न संशयः ॥ २८॥"
  },
  {
    "text": "एवमुक्त्वा महादैत्यो विद्यां नानाविधां ददौ ।\nआसुरीं तां ममो नाम साधयामास यत्नतः ॥ २९॥"
  },
  {
    "text": "साधयित्वा स्वयं विद्यां कामरूपो बभूव ह ।\nनानासामर्थ्यसंयुक्तस्ततो वै हर्षितोऽभवत् ॥ ३०॥"
  },
  {
    "text": "शम्बरं प्रणिपत्यैव जगाद वचनं हितम् ।\nभक्तियुक्तस्वभावेन कृताञ्जलिरुदारधीः ॥ ३१॥"
  },
  {
    "text": "ममासुर उवाच ।\nत्वया कृतं महाभाग महत् कार्यं मदीयकम् ।\nअधुना शिष्यभूतं ते शाधि मां किं करोम्यहम् ॥ ३२॥"
  },
  {
    "text": "शम्बर उवाच ।\nगणेशं शक्तिदत्तेन मन्त्रेणाराध्य मानद ।\nब्रह्माण्डराज्यमुग्रं तं याचयस्व महाप्रभुम् ॥ ३३॥"
  },
  {
    "text": "तत्त्वैश्च तत्त्वसम्भूतैर्न मे मृत्युर्भवेत् प्रभो ।\nयाचस्व सर्वभावेन नान्यं कञ्चिद्वरं परम् ॥ ३४॥"
  },
  {
    "text": "वरान् लब्ध्वा महाभाग मद्गेहे सङ्गतो भव ।\nपश्चात् किञ्चित् कुरुष्व त्वमिति याचेऽहमादरात् ॥ ३५॥"
  },
  {
    "text": "तथेति शम्बरं सोऽपि ममनामा जगाद ह ।\nशम्बरः स्वगृहं गत्वा हर्षयुक्तो बभूव ह ॥ ३६॥"
  },
  {
    "text": "ममस्तत्र समासीनस्तपस्तेपे सुदारुणम् ।\nवायुमात्राशनो देवि ध्यात्वा हृदि गजाननम् ॥ ३७॥"
  },
  {
    "text": "दिव्यवर्षसहस्रेण प्रसन्नो गणनायकः ।\nप्राणशेषं ममं तत्र ययौ दातुं वरान् स्वयम् ॥ ३८॥"
  },
  {
    "text": "आगतं गणनाथं स न बुबोध महासुरः ।\nध्यानसंस्थं गणाधीशस्तमुवाच दयायुतः ॥ ३९॥"
  },
  {
    "text": "श्रीगणेश उवाच ।\nवरान् ब्रूहि महाभाग मम ते हृदि संस्थितान् ।\nदास्यामि तपसा तुष्टो मन्त्रसेवनतः परम् ॥ ४०॥"
  },
  {
    "text": "गणेशवचनं श्रुत्वा मम उन्मील्य लोचने ।\nपश्यन् विघ्नेश्वरं सोऽपि सत्तायुक्तो बभूव ह ॥ ४१॥"
  },
  {
    "text": "उत्थाय तं नमस्कृत्य पूजयामास भक्तितः ।\nपुनः प्रणम्य तं स्तोतुं स्तोत्रं सोऽपि समारभत् ॥ ४२॥"
  },
  {
    "text": "ममासुर उवाच ।\nनमस्ते गणनाथाय गणानां पतये नमः ।\nगणपदप्रदात्रे ते गणरूपप्रधारिणे ॥ ४३॥"
  },
  {
    "text": "विघ्नानां पतये तुभ्यं विघ्नानां विघ्नरूपिणे ।\nभक्तानां विघ्नहन्त्रे ते इतरेषां प्रहारिणे ॥ ४४॥"
  },
  {
    "text": "अनाथानां प्रणानाथ नाथाय नाथदायिने ।\nनाथानां नाथरूपायानाथाय तु नमो नमः ॥ ४५॥"
  },
  {
    "text": "ब्रह्मणां पतये तुभ्यं ब्रह्मभ्यो ब्रह्मदायिने ।\nब्रह्मणे ब्राह्मणानां च पालकाय नमो नमः ॥ ४६॥"
  },
  {
    "text": "अमेयशक्तये चैव शक्तिरूपधराय ते ।\nशक्तिभ्यः शक्तिदात्रे ते शक्तिशक्ते नमो नमः ॥ ४७॥"
  },
  {
    "text": "परेशाय परेभ्यस्तु परपदप्रदायिने ।\nपराय पररूपाय परात्पर नमोऽस्तु ते ॥ ४८॥"
  },
  {
    "text": "ज्येष्ठराजाय ज्येष्ठेभ्यः परपदप्रदायिने ।\nज्येष्ठाय ज्येष्ठहीनाय मात्रे पित्रे नमो नमः ॥ ४९॥"
  },
  {
    "text": "विघ्नेश्वरानन्तविहारकारिन् स्वानन्ददात्रे सकलानुगोप्त्रे ।\nसिद्धेश्च बुद्धेः पतये परात्मन् हेरम्ब सर्वत्र नमो नमस्ते ॥ ५०॥"
  },
  {
    "text": "किं स्तौमि योगप्रदमेकदन्तं योगस्वरूपं परमार्थभूतम् ।\nस्तोतुं न शक्ताः प्रभवन्ति वेदाः शम्भ्वादयो योगिन एव ढुण्ढिम् ॥ ५१॥"
  },
  {
    "text": "धन्योऽहं सर्वभावेभ्यो दृष्ट्वा देवं गजाननम् ।\nअगम्यं योगिनां साक्षात् कृतकृत्योऽहमञ्जसा ॥ ५२॥"
  },
  {
    "text": "वरदोऽसि गणाधीश तदा मे तत्त्वभिः कदा ।\nन भवेत्तद्भवेभ्यो वै मरणं त्वत्प्रसादतः ॥ ५३॥"
  },
  {
    "text": "यद्यदिच्छामि तत्तन् मे सफलं भवतु प्रभो ।\nआरोग्यादि समायुक्तं मां कुरुष्व गजानन ॥ ५४॥"
  },
  {
    "text": "राज्यं ब्रह्माण्डगोलस्य देहि मे वाञ्छितप्रद ।\nसङ्ग्रामे न समं तत्र किञ्चिद्भवतु विघ्नप ॥ ५५॥"
  },
  {
    "text": "सदा विजयसंयुक्तमजेयं शङ्करादिभिः ।\nमां कुरुष्व गणाधीशामोघशस्त्रप्रधारिणम् ॥ ५६॥"
  },
  {
    "text": "श्रीगणेश उवाच ।\nदुर्घटं कथितं सर्वं त्वया दैत्येन्द्रनायक ।\nतुष्टस्तथापि दास्यामि त्वयोक्तं ते भविष्यति ॥ ५७॥"
  },
  {
    "text": "स्तोत्रं भवत्कृतं मे च कामदं काममिच्छते ।\nभविष्यति न सन्देहो भुक्तिमुक्तिप्रदं तथा ॥ ५८॥"
  },
  {
    "text": "एवमुक्त्वांऽतर्दधेऽसौ गणेशो ब्रह्मणां पतिः ।\nममासुरः प्रसन्नात्माऽभवच्छम्बरगेहगः ॥ ५९॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nसप्तमे खण्डे विघ्नराजचरिते ममासुरवरप्रदानं नाम तृतीयोऽध्यायः ॥ ७.३\n७.४ शिवममासुरसमागमो नाम चतुर्थोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "कश्यप उवाच ।\nशम्बरं प्रणिपत्यादौ कथयामास विस्तरात् ।\nवृत्तान्तं ममनामाऽसौ हर्षितं तं चकार ह ॥ १॥"
  },
  {
    "text": "मोहिनीं प्रददौ तस्मै स्वपुत्रीं शम्बरासुरः ।\nतया च संस्थितो रेमे प्रिये तत्र ममासुरः ॥ २॥"
  },
  {
    "text": "ततः स्वल्पे गते काले शम्बरः शुक्रमाययौ ।\nतं प्रणम्य महाभागं वृत्तान्तं प्रजगाद ह ॥ ३॥"
  },
  {
    "text": "ततः शुक्रेण दैत्येन्द्राः प्रेरिताः सर्व आययुः ।\nस्वयं शम्बरसंयुक्तो जगाम ह ममासुरम् ॥ ४॥"
  },
  {
    "text": "शुक्रं समागतं दृष्ट्वा ममासुरः प्रतापवान् ।\nतं प्रणम्य महाभागं कृताञ्जलिः पुरः स्थितः ॥ ५॥"
  },
  {
    "text": "पूजयामास तं विप्रं हर्षयुक्तेन चेतसा ।\nप्रणम्य चाऽऽज्ञया तस्याऽऽसनेऽसौ संस्थितोऽभवत् ॥ ६॥"
  },
  {
    "text": "ततो दैत्यगणास्तत्र समाजग्मुः प्रहर्षिताः ।\nतान् सर्वान् मानयामास यथाविधि ममासुरः ॥ ७॥"
  },
  {
    "text": "ततः सर्वमतं गृह्य काव्यो नीतिविशारदः ।\nब्राह्मणैस्तं चाभिषिच्य दैत्याधीशं चकार ह ॥ ८॥"
  },
  {
    "text": "प्रधानाः पञ्च तस्यापि बभूवुर्बलसंयुताः ।\nप्रेतः कालः कलापश्च कालजित् धर्महा प्रिये ॥ ९॥"
  },
  {
    "text": "दैत्या दानवभूपाश्च राक्षसादय आदरात् ।\nहर्षयुक्ता बभूवुस्ते ततः स्वस्वगृहे गताः ॥ १०॥"
  },
  {
    "text": "चिन्तानाशं ममो भूम्यां निर्ममे नगरं परम् ।\nसर्वशोभासमायुक्तं परिखावलयाङ्कितम् ॥ ११॥"
  },
  {
    "text": "तत्र नाना जना जग्मुर्वासार्थं विषयप्रियाः ।\nवर्णाश्रमयुताः सर्वे वासं चक्रुः प्रहर्षिताः ॥ १२॥"
  },
  {
    "text": "दैत्याद्यास्तत्र संरेजुर्विशेषेण निवासकाः ।\nराजा ममासुरस्तान् वै पालयामास हर्षितः ॥ १३॥"
  },
  {
    "text": "पुत्रौ द्वौ समशीलौ तु मोहिन्यां सम्बभूवतुः ।\nममासुरान् महातेजो युक्तौ दैत्यविवर्धिनौ ॥ १४॥"
  },
  {
    "text": "धर्माधर्मौ तयोर्नाम चक्रिरे ब्राह्मणादयः ।\nताभ्यां ममासुरोऽत्यन्तं रेजे तेजोयुतो महान् ॥ १५॥"
  },
  {
    "text": "एकदा श्वशुरेणाऽसौ समानाय्य महामुनिम् ।\nउशनसं प्रणम्याऽऽदौ जगाद वचनं परम् ॥ १६॥"
  },
  {
    "text": "ममासुर उवाच ।\nतव स्वामिन् प्रसादेन समर्थोऽहं न संशयः ।\nप्रजेष्यामि विशेषेण ब्रह्माण्डं लोकसङ्कुलम् ॥ १७॥"
  },
  {
    "text": "आज्ञापय महायोगिन् त्वदाज्ञावशवर्तिनम् ।"
  },
  {
    "text": "दासं मां शाधि विप्रेन्द्र तवेच्छा कीदृशी भवेत् ॥ १८॥"
  },
  {
    "text": "कश्यप उवाच ।\nममासुरस्य वाक्यं स श्रुत्वा वेदविदां वरः ।\nशुक्रस्तं भक्तिसंयुक्तं दृष्ट्वोवाच सुरूपिणम् ॥ १९॥"
  },
  {
    "text": "शुक्र उवाच ।\nगणेशवरदानेन समर्थोऽसि महासुर ।\nगणेशभक्तिसंयुक्तो जय त्वं विश्वमञ्जसा ॥ २०॥"
  },
  {
    "text": "कदाचिदपि दैत्येश द्वेषं विघ्नेश्वरस्य च ।\nमा कुरुष्व तदा राज्यं करिष्यसि विशेषतः ॥ २१॥"
  },
  {
    "text": "तथेति दैत्यमुख्यस्तं जगाद हर्षसंयुतः ।\nततोऽसुरान् समाहूय वृत्तमाकथयत्परम् ॥ २२॥"
  },
  {
    "text": "ते सर्वे हर्षसंयुक्ताः साधु साध्वब्रुवन् वचः ।\nद्विजैर्मुहूर्तमालोक्य निर्ययौ च ममासुरः ॥ २३॥"
  },
  {
    "text": "अपारसेनया युक्तश्चतुरङ्गप्रभूतया ।\nनानावाहनगा दैत्या दैत्येन्द्रा रेजुरञ्जसा ॥ २४॥"
  },
  {
    "text": "सन्नद्धा वीरमुख्याश्च समाजग्मुर्महासुरम् ।\nमहाबला महावीर्याः पर्वतोन्मूलने क्षमाः ॥ २५॥"
  },
  {
    "text": "प्रधानैर्युद्धमार्गज्ञैः पुत्राभ्यां संयुतः स्वयम् ।\nममासुरो रथे संस्थः शुशुभे तेजसा युतः ॥ २६॥"
  },
  {
    "text": "पृथ्वीं जेतुं महावीरा जग्मुर्द्वीपसमन्विताम् ।\nजित्वा क्षत्रगणान् सर्वान् स्ववशे तांस्तु चक्रिरे ॥ २७॥"
  },
  {
    "text": "ततः पातालगाः सर्वे शेषं जित्वा महाबलम् ।\nययुः स्वर्गेषु दैत्येन्द्रा इन्द्रं क्रोधसमन्विताः ॥ २८॥"
  },
  {
    "text": "इन्द्रः सुरगणैः सार्धं योद्धुं समुद्यतोऽभवत् ।\nऐरावतसमारूढो ययौ सङ्ग्राममण्डलम् ॥ २९॥"
  },
  {
    "text": "दैत्येन्द्रा शस्त्रसङ्घातैर्मर्दयित्वा सुरेन्द्रकान् ।\nममासुरं ययुः सर्वे धृत्वेन्द्रं ते प्रहर्षिताः ॥ ३०॥"
  },
  {
    "text": "इन्द्रासनसमारूढो ममासुरः प्रतापवान् ।\nशुशुभे दानवेन्द्रैः स सेव्यमानः सदारुणैः ॥ ३१॥"
  },
  {
    "text": "सत्यलोकागतं वीक्ष्य दूतं सम्प्रेष्य दारुणम् ।\nयोद्धुं समुद्यतं ज्ञात्वा वेधाः पपाल तद्भयात् ॥ ३२॥"
  },
  {
    "text": "विष्णुं गत्वा विधाताऽसौ रक्ष रक्षेति चाब्रवीत् ।\nविष्णुस्तं गृह्य शम्भुं वै शरणं प्रजगाम ह ॥ ३३॥"
  },
  {
    "text": "ज्ञात्वा वृत्तान्तमेवं स ममासुरः प्रतापवान् ।\nकैलासमाययौ दैत्यैर्योद्धुं महेश्वरेण ह ॥ ३४॥"
  },
  {
    "text": "शिवलोके समायातो भानुः शक्तिस्तथा भयात् ।\nविचार्य देवपाः सर्वे दैत्येद्रं जग्मुरावृताः ॥ ३५॥"
  },
  {
    "text": "मरणे निश्चयं कृत्वा शम्भुमुख्याः सुरेश्वराः ।\nममासुरं तं सन्नद्धाः प्रययुस्ते सुलोचने ॥ ३६॥"
  },
  {
    "text": "ममासुरस्य सैन्यं तु सन्नद्धं क्रोधसंयुतम् ।\nदेवेन्द्रान योद्धुमायातं नानावीरप्रपालितम् ॥ ३७॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nसप्तमे खण्डे विघ्नराजचरिते शिवममासुरसमागमो नाम चतुर्थोऽध्यायः ॥ ७.४\n७.५ ममासुरराज्यभोगवर्णनं नाम पञ्चमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "कश्यप उवाच ।\nसमागतान् पुरो देवान् दृष्ट्वा क्रोधसमन्विताः ।\nदैत्याः प्रहरणैर्जघ्नुः शस्त्रास्त्रैर्मर्मभेदिभिः ॥ १॥"
  },
  {
    "text": "देवाः क्रोधयुतास्तद्वज्जघ्नुस्तान् दैत्यपुङ्गवान् ।\nअन्योन्यं मिलिताः सर्वे एकीभूता यथाऽभवन् ॥ २॥"
  },
  {
    "text": "रजस्तिमिरभावेन स्वपरज्ञानवर्जिताः ।\nपुरोगाञ्जघ्निरे सर्वे स्वान् परानपि दुर्मदाः ॥ ३॥"
  },
  {
    "text": "दिनैकं दारुणं युद्धं बभूवे वीरमोहनम् ।\nततः शोणितजा घोरा नदी तत्र प्रसुस्रुवे ॥ ४॥"
  },
  {
    "text": "ततो रजोऽभवच्छान्तं प्रकाशसंयुताः पुनः ।\nदैत्या देवा विवेकेन युयुधुर्जातसम्भ्रमाः ॥ ५॥"
  },
  {
    "text": "ततो दैत्यबलैर्भग्नं देवसैन्यं सुदारुणम् ।\nपपाल दैत्यसङ्घैस्तद्धतं हर्षसमन्वितैः ॥ ६॥"
  },
  {
    "text": "ततो भैरवमुख्याश्च विष्वक्सेनादयो ययुः ।\nआदित्याः कालिमुख्याश्च शक्तयः क्रोधसंयुताः ॥ ७॥"
  },
  {
    "text": "तैः समन्तान् महास्त्रैस्तद्बलं सम्मर्दितं परम् ।\nदैत्यानां भयसंयुक्तं पपाल च दिशो दश ॥ ८॥"
  },
  {
    "text": "ततः क्रोधसमायुक्ताः प्रधाना ममकस्य ते ।\nजग्मुः प्रहरणैर्वीक्ष्य शस्त्रैर्जघ्नुः सुरेन्द्रकान् ॥ ९॥"
  },
  {
    "text": "दैत्यपैर्भैरवाद्याश्च युयुधुर्जातसम्भ्रमाः ।\nयुद्धं तत्राऽभवद्घोरं दिनैकं जयमिच्छताम् ॥ १०॥"
  },
  {
    "text": "ततो दैत्येन्द्रमुख्यास्ते पतिता मूर्च्छया युताः ।\nपपालासुरसैन्यं तद्भययुक्तं दिशो दश ॥ ११॥"
  },
  {
    "text": "ज्ञात्वा ममासुरस्यैव पुत्रौ द्वौ समुपस्थितौ ।\nप्रणम्य पितरं तौ तु योद्धुं जग्मतुरादरात् ॥ १२॥"
  },
  {
    "text": "ततः काव्येन दैत्येन्द्रा जीविताः पुनरुत्थिताः ।\nयुयुधुस्ते महावीरा देवैः परमदारुणाः ॥ १३॥"
  },
  {
    "text": "दैत्यैर्धर्मश्च सङ्क्रुद्धोऽधर्मः शस्त्रास्त्रवर्षिणौ ।\nबभूवतुश्च देवेन्द्रान् मूर्च्छितांश्चक्रतुर्मृधे ॥ १४॥"
  },
  {
    "text": "न कोऽपि देवसैन्यस्थस्तयोरस्त्रबलं परम् ।\nअसहत्तत्ततो देवाः प्रपेलुर्भयसंयुताः ॥ १५॥"
  },
  {
    "text": "ततः शिवः स्वयं क्रुद्धो वृषारूढः समाययौ ।\nअनु तं जगदम्बा सा भानुर्विष्णुर्ययौ पुरः ॥ १६॥"
  },
  {
    "text": "तेषां युद्धं महाघोरं बभूवे रोमहर्षणम् ।\nन वक्तुं शक्यते देवि ब्रह्माण्डभयकारकम् ॥ १७॥"
  },
  {
    "text": "अधर्मो विष्णुना सार्धं धर्मः शङ्करमाययौ ।\nकालजिद्भानुना सार्धं प्रेतः शक्त्या महाबलः ॥ १८॥"
  },
  {
    "text": "कपालः कालरुद्रेण काल्या धर्मघ्न एव च ।\nनियतं युयुधुः सर्वे शस्त्रास्त्रैर्मर्मभेदिभिः ॥ १९॥"
  },
  {
    "text": "दिनैकं दारुणं युद्धं बभूवे देवरक्षसाम् ।\nततः काल्या हतः पापी धर्मघ्नश्च मृतोऽभवत् ॥ २०॥"
  },
  {
    "text": "कपालः कालरुद्रेण त्रिशूलेन प्रमूर्च्छितः ।\nप्रेतः शक्त्या हतस्तत्र ममार खड्गघाततः ॥ २१॥"
  },
  {
    "text": "त्रिशूलेन हतो धर्मः शिवेनामूर्च्छितोऽभवत् ।\nचक्रेण विष्णुना तद्वदधर्मो मूर्च्छितः कृतः ॥ २२॥"
  },
  {
    "text": "चक्रत्रिशूलकाद्यैश्च शस्त्रास्त्रैर्दैत्यसैन्यकम् ।\nहतं सर्वत्र देवेशैर्हाहाकाररवाकुलम् ॥ २३॥"
  },
  {
    "text": "शोणितौघा महानद्यस्तत्र जाता भयानकाः ।\nछिन्नभिन्नाश्च दैत्याद्याः पपलुः सर्वतोदिशम् ॥ २४॥"
  },
  {
    "text": "तत्राऽपि शस्त्रवेगेन मृताः केऽपि सुलोचने ।\nततो ममासुरः क्रुद्धः सङ्ग्रामाय ययौ स्वयम् ॥ २५॥"
  },
  {
    "text": "पुरः स्थितं शिवं वीक्ष्य जगाद क्रोधसंयुतः ।"
  },
  {
    "text": "सर्वसंहारकं सोऽपि महाबलपराक्रमः ॥ २६॥"
  },
  {
    "text": "ममासुर उवाच ।\nतिष्ठ तिष्ठ महादेव पश्य मे पौरुषं परम् ।\nदृष्टं त्वदीयं सामर्थ्यं सर्वदेवातिगं मया ॥ २७॥"
  },
  {
    "text": "एवमुक्त्वा महादेवं धनुः सज्जमथाऽकरोत् ।\nनिष्काश्य सुदृढं बाणं मुमोच दैत्यनायकः ॥ २८॥"
  },
  {
    "text": "तावत् त्रिशूलकं शम्भुश्चिक्षेप नाशकारकम् ।\nममासुरं समासाद्य निष्फलं तद्बभूव ह ॥ २९॥"
  },
  {
    "text": "बाणेन स हतः शम्भुः पपात धरणीतले ।\nमूर्च्छया पीडितोऽत्यन्तं सहसा दैत्यपालिनि ॥ ३०॥"
  },
  {
    "text": "ततो ममासुरः क्रुद्धो बाणेनैकेन वक्षसि ।\nविव्याध माधवं देवं मूर्च्छितं तं चकार ह ॥ ३१॥"
  },
  {
    "text": "शक्तिः सूर्यस्ततः क्रुद्धौ बाणान् चिक्षिपतुः परान् ।\nते सर्वे निष्फला बाणाः पेतुः परमदारुणाः ॥ ३२॥"
  },
  {
    "text": "ततो ममासुरः सूर्यं शक्तिं विव्याध वक्षसि ।\nएकैकेन स बाणेन पतितौ धरणीतले ॥ ३३॥"
  },
  {
    "text": "बाणवृष्टिं महोग्रां स चक्रे क्रोधसमन्वितः ।\nतया देवेन्द्रमुख्याश्च देवाः सम्मर्दिता मृधे ॥ ३४॥"
  },
  {
    "text": "ततो देवान् मृतान् वीक्ष्य कांश्चिद्भयसमन्वितान् ।\nपलतो दैत्यराजः स हर्षितोऽभून् महामते ॥ ३५॥"
  },
  {
    "text": "देवान् शम्भुमुखान् गृह्य ययौ स्वस्थानमुत्तमम् ।\nकाव्येन जीवितान् दैत्यान् प्रधानपुत्रमुख्यकान् ॥ ३६॥"
  },
  {
    "text": "ततो धर्मं महादैत्यः कैलासाधिपतिं सुतम् ।\nअधर्मं विष्णुलोकस्य नाथं चकार हर्षितः ॥ ३७॥"
  },
  {
    "text": "प्रेतं शक्तिपुरस्यापि कपालं स चकार ह ।\nसौरलोकाधिपं वीरं धर्मघ्नं ब्रह्मणस्तथा ॥ ३८॥"
  },
  {
    "text": "कालजितं महेन्द्रस्य यमस्य कालकं परम् ।\nलोकस्य चाधिपं चक्रे तथाऽन्येषां च दानवान् ॥ ३९॥"
  },
  {
    "text": "ततः स्वपुरमागम्य कारागारे समाक्षिपत् ।\nदेवेन्द्रान् शिवमुख्यान् स राज्यं चक्रे महाबलः ॥ ४०॥"
  },
  {
    "text": "ब्रह्माण्डाधिपतिर्दुष्टो बभूव स ममासुरः ।\nकृतकृत्यमिवात्मानं मेने दैत्येन्द्रसंयुतः ॥ ४१॥"
  },
  {
    "text": "स्त्रीमांसमदिरायुक्तो बभूवे भोगलालसः ।\nअविनाशं स्वमात्मानं मेने देहधरोऽपि सन् ॥ ४२॥"
  },
  {
    "text": "ततोऽतिमदसंयुक्तो ममासुरः प्रतापवान् ।\nदेवाङ्गना नराणां तु कन्या नागोद्भवा बलात् ॥ ४३॥"
  },
  {
    "text": "समानाय्यासुरेन्द्रैः स बुभुजे पापनिश्चयः ।\nततो बहुगते काले दैत्येन्द्रान् प्रेष्य दारुणान् ॥ ४४॥"
  },
  {
    "text": "खलः खण्डनकं चक्रे वर्णाश्रमसुकर्मणाम् ।\nआसुरं कर्म सर्वत्र स्थापयामास दण्डतः ॥ ४५॥"
  },
  {
    "text": "न स्वाहा न स्वधा कुत्र भवति स्म कदाचन ।\nन वषट्कारभावश्च वर्णसङ्करभावतः ॥ ४६॥"
  },
  {
    "text": "ऋषयस्ताडिताः केचित् केचिद्बन्धनसंयुताः ।\nदेवस्थानानि सर्वाणि खण्डितानि च दानवैः ॥ ४७॥"
  },
  {
    "text": "तीर्थानि पुण्यवृक्षास्ते बभञ्जुः पापकारकाः ।\nममासुरात्मकं कर्म चक्रिरे सर्वमानवैः ॥ ४८॥"
  },
  {
    "text": "प्रतिमा दैत्यनाथस्य स्थापिताः सर्वमन्दिरे ।\nइत्यादिकर्मनाशश्च बभूव जगतीतले ॥ ४९॥"
  },
  {
    "text": "हाहाकारयुताः सर्वे भ्रष्टा जाताः सुलोचने ।\nवर्णाश्रमविहीनास्ते जना दुःखसमन्विताः ॥ ५०॥"
  },
  {
    "text": "राज्यं चकार दैत्येशो ममासुरः सुहर्षितः ।\nवृष्ट्यादिकमभूत्तत्र काले सर्वं भयाकुलम् ॥ ५१॥"
  },
  {
    "text": "एवं पापे प्रवृद्धे तु देवाश्चोपोषणान्विताः ।\nकारागारे स्थिताः सर्वे बभूवुः शोकपीडिताः ॥ ५२॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nसप्तमे खण्डे विघ्नराजचरिते ममासुरराज्यभोगवर्णनं नाम पञ्चमोऽध्यायः ॥ ७.५\n७.६ विघ्नराजप्रादुर्भावो नाम षष्ठोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "कश्यप उवाच ।\nततः शम्भुमुखा देवा विचारं दुःखसंयुताः ।\nममासुरस्य नाशार्थं चक्रुः सर्वे भयातुराः ॥ १॥"
  },
  {
    "text": "तत्र विष्णुर्महाबुद्धिरुवाच वाक्यमुत्तमम् ।\nदेवान् सर्वान् समाश्वास्य विघ्नराजं हृदि स्मरन् ॥ २॥"
  },
  {
    "text": "विष्णुरुवाच ।\nकारागारे वयं क्षिप्तास्तत्र कर्मप्रखण्डनात् ।\nउपोषणसमायुक्ताः कृता ममासुरेण च ॥ ३॥"
  },
  {
    "text": "अतिपापं ममस्यैव राज्ये वृत्तं महेश्वराः ।\nतेन पुण्यविहीनोऽयं मरिष्यति न संशयः ॥ ४॥"
  },
  {
    "text": "सर्वसत्ताधरः प्रोक्तो गणेशो वेदवादिभिः ।\nविघ्नराजश्च तेनाऽसौ नामाऽभूद्धर्मपालकः ॥ ५॥"
  },
  {
    "text": "आपद्धर्मविधानेन तदुपासनकं परम् ।\nकरिष्यामो विशेषेण स एनं घातयिष्यति ॥ ६॥"
  },
  {
    "text": "तत्त्वप्रकाशकः सोऽपि न तत्त्वरूपधारकः ।\nतत्त्वहीनो न देवेशा अत एनं वधिष्यति ॥ ७॥"
  },
  {
    "text": "अतिविषयसंयुक्तो दैत्येन्द्रैर्मोहितो भृशम् ।\nममासुरो गणेशानं त्यक्त्वा भोगपरोऽधुना ॥ ८॥"
  },
  {
    "text": "अन्यच्च श‍ृणुत प्राज्ञाः क्षेत्रेषु विघ्नपस्य च ।\nमूर्तयः खण्डिताः सर्वाः स्वकीयाः स्थापिताः खलैः ॥ ९॥"
  },
  {
    "text": "आदौ गणपतेः प्रोक्तं पूजनं स्मरणादिकम् ।\nतत्कर्मसु ममेनैव खण्डितं भूमिमण्डले ॥ १०॥"
  },
  {
    "text": "अतो विघ्नेश्वरश्चैनं मारयिष्यति निश्चितम् ।\nतं विशेषेण भजत देवा भावसमन्विताः ॥ ११॥"
  },
  {
    "text": "विष्णोर्वचनमाकर्ण्य देवाः शम्भुपुरोगमाः ।\nसाधु साधु त्वया प्रोक्तं जगुस्तं केशवं प्रिये ॥ १२॥"
  },
  {
    "text": "ततो देवा गणेशानं चिन्त्य सङ्कटमुक्तये ।\nमन्त्रस्नानं प्रचक्रुस्ते न्यासादींश्च मनोमयान् ॥ १३॥"
  },
  {
    "text": "ध्यात्वा गणपतिं सर्वे पुपूजुर्मानसैः पृथक् ।\nउपचारैरनेकैस्ते जेपुर्मन्त्रं हृदा परम् ॥ १४॥"
  },
  {
    "text": "एकाक्षरविधानेन युक्तास्तेपुस्तपो महत् ।\nसङ्गोप्य भयसंयुक्ता निराहारपरायणाः ॥ १५॥"
  },
  {
    "text": "एवं वर्षशते पूर्णे तान् ययौ गणनायकः ।\nभाद्रशुक्लचतुर्थ्यां तु मध्याह्ने वरदायकः ॥ १६॥"
  },
  {
    "text": "तं दृष्ट्वा हर्षसंयुक्ता देवा उत्थाय सत्वरम् ।\nप्रणेमुः पूजयामासुर्मानसैरुपचारकैः ॥ १७॥"
  },
  {
    "text": "पुनः प्रणम्य विघ्नेशं तुष्टुवुः करसम्पुटाः ।\nसाश्रुनेत्राः प्रिये देवा भक्तिनम्रात्मकन्धराः ॥ १८॥"
  },
  {
    "text": "देवेन्द्रा ऊचुः ।\nनमस्ते विघ्नराजाय भक्तविघ्नविदारण ।\nअभक्तेभ्यो विशेषेण विघ्नदात्रे नमो नमः ॥ १९॥"
  },
  {
    "text": "गणेशाय परेशाय हेरम्बाय नमो नमः ।\nचतुर्बाहुधरायैव नागेशध्वजिने नमः ॥ २०॥"
  },
  {
    "text": "अमेयायाप्रतार्क्याय सदा स्वानन्दवासिने ।\nब्रह्मणां पतये तुभ्यं ब्रह्मदात्रे नमो नमः ॥ २१॥"
  },
  {
    "text": "साङ्ख्याय बोधरूपाय पुरुषाय परात्मने ।\nगणेशाय प्रकृतये त्रिगुणाय नमो नमः ॥ २२॥"
  },
  {
    "text": "स्रष्ट्रे पात्रे च संहर्त्रे प्रकाशरूपधारिणे ।\nमोहकाय त्रिलोकस्थनाथाय ते नमो नमः ॥ २३॥"
  },
  {
    "text": "नानामायाप्रचालाय मायिभ्यो मायया प्रभो ।\nमोहदाय विशेषेण मायिकाय नमो नमः ॥ २४॥"
  },
  {
    "text": "नानाभेदमयं ब्रह्म विघ्नयुक्तं न संशयः ।\nतत्रानन्दयुतायैव समभावाय ते नमः ॥ २५॥"
  },
  {
    "text": "सर्वभेदविहीनं यद्ब्रह्मामृतमयं परम् ।\nभेदहीनेन विघ्नेन युतं शास्त्रप्रमाणतः ॥ २६॥"
  },
  {
    "text": "भेदयुक्तं गणाधीश भेदहीनं त्वया परम् ।\nसृष्टं द्वन्द्वमयं नाथ तयोर्नाथाय ते नमः ॥ २७॥"
  },
  {
    "text": "आनन्दं परमं ब्रह्म विघ्नानां हारकं मतम् ।\nदायकं तत्त्वमेवेति विघ्नराज नमोऽस्तु ते ॥ २८॥"
  },
  {
    "text": "तं विघ्नराजराजं तु पश्यामश्चर्मचक्षुषा ।\nधन्या वयं गणाधीश तव पादस्य दर्शनात् ॥ २९॥"
  },
  {
    "text": "एवमुक्त्वा प्रणेमुस्ते देवाः शम्भुपुरोगमाः ।\nस तानुवाच विघ्नेशो भक्त्या स्तोत्रेण यन्त्रितः ॥ ३०॥"
  },
  {
    "text": "श्रीविघ्नराज उवाच ।\nवरान् ब्रूत महादेवा येषां यान् मनसीप्सितान् ।\nदास्यामि स्तोत्रसन्तुष्टस्तपसा ध्यानशालिना ॥ ३१॥"
  },
  {
    "text": "भवत्कृतमिदं स्तोत्रं सर्वसिद्धिप्रदं भवेत् ।\nपठते श‍ृण्वते देवा वाञ्छितार्थप्रदायकम् ॥ ३२॥"
  },
  {
    "text": "गणेशवचनं श्रुत्वा देवा हर्षसमन्विताः ।\nप्रणम्य तं पुनः प्रोचुर्हर्षगद्गदया गिरा ॥ ३३॥"
  },
  {
    "text": "देवा ऊचुः ।\nतव पादेऽचलां भक्तिं देहि विघ्नेश नः पराम् ।\nयया विघ्नविहीनाश्च शान्तिं प्राप्ताः सुयोगिनः ॥ ३४॥"
  },
  {
    "text": "ममासुरं नाथ जहि सर्वपीडाप्रदायकम् ।\nधर्मध्वंसकरं पूर्णं वर्णसङ्करकारिणम् ॥ ३५॥"
  },
  {
    "text": "कारागारे वयं क्षिप्ता वरदानप्रभावतः ।\nअधुनोपोषणैर्युक्ताः कृतास्तेनासुरेण च ॥ ३६॥"
  },
  {
    "text": "एवं तेषां वचः श्रुत्वा विघ्नराजः प्रतापवान् ।\nतथेति तानुवाचेदं करिष्यामि वचो हितम् ॥ ३७॥"
  },
  {
    "text": "एतस्मिन्नन्तरे देवि तत्र चित्रं बभूव ह ।\nदैत्याः संस्थापिताः पूर्वं रक्षार्थं ये दिवौकसाम् ॥ ३८॥"
  },
  {
    "text": "ते दृष्ट्वा चेष्टितं तेषां गणेशाऽऽगमनात्मकम् ।\nगत्वा तं सर्ववृत्तान्तं कथयामासुरादरात् ॥ ३९॥"
  },
  {
    "text": "रक्षका ऊचुः ।\nदेवैः संराधितस्तत्राऽऽययौ विघ्नपतिः प्रभो ।\nतं प्रणम्य महेशाद्यास्तुष्टुवुस्तद्वधाय च ॥ ४०॥"
  },
  {
    "text": "तथेति गणनाथेन कृतं सर्वं न संशयः ।\nअधुना दैत्यनाथ त्वं यत् करिष्यसि तत् कुरु ॥ ४१॥"
  },
  {
    "text": "तेषां वचनमाकर्ण्य क्रोधयुक्तो ममासुरः ।\nसर्वानानाय्य वृत्तान्तं कथयामास विस्तरात् ॥ ४२॥"
  },
  {
    "text": "श्रुत्वा ते भयसंयुक्ता बभूवुर्जातसम्भ्रमाः ।\nजगुस्तं प्रणिपत्यैव वचनं स्वहितावहम् ॥ ४३॥"
  },
  {
    "text": "दैत्येन्द्रा ऊचुः ।\nकारागारे स्थिता देवास्तैः कथं गणनायकः ।"
  },
  {
    "text": "आराधितो विशेषेण वरदश्च बभूव ह ॥ ४४॥"
  },
  {
    "text": "दैत्यैर्दृष्टस्तत्त्वमयो गणाधीशो न संशयः ।\nतत्त्वहीनो न दैत्येन्द्र दृश्यते केनचित् कदा ॥ ४५॥"
  },
  {
    "text": "अतः सदेवकं तं तु हनिष्यामो न संशयः ।\nकिं करिष्यति विघ्नेशस्त्वां ध्रुवं मृत्युवर्जितम् ॥ ४६॥"
  },
  {
    "text": "एवमुक्त्वा महादैत्याश्चक्रुर्नादं भयङ्करम् ।\nदेवादीनां ततः सर्वे सन्नद्धाः प्रबभूविरे ॥ ४७॥"
  },
  {
    "text": "एतस्मिन्नन्तरे तत्र पुनश्चित्रं बभूव ह ।\nनारदो विघ्नराजं तं ययौ हर्षसमन्वितः ॥ ४८॥"
  },
  {
    "text": "प्रणम्यास्तुत्य विघ्नेशं गानं चकार हर्षतः ।\nजगाद तं महायोगी प्रभो जहि ममासुरम् ॥ ४९॥"
  },
  {
    "text": "मुनिं तं विघ्नराजस्तु सामार्थं दैत्यपस्य वै ।\nसमीपे प्रेषयामास स ययौ दैत्यनायकम् ॥ ५०॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nसप्तमे खण्डे विघ्नराजचरिते विघ्नराजप्रादुर्भावो नाम षष्ठोऽध्यायः ॥ ७.६\n७.७ ममासुरगर्वहरणं नाम सप्तमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "कश्यप उवाच ।\nसमागतं ममो दैत्यो नारदं पूज्य दैत्यपैः ।\nप्रष्टुं समुद्यतो यावत्तावत्तं नारदोऽब्रवीत् ॥ १॥"
  },
  {
    "text": "नारद उवाच ।\nआपद्धर्मविवेकेन देवैः संराधितोऽधुना ।\nगणेशो वरदो भाति देवेभ्यः सिद्धिदायकः ॥ २॥"
  },
  {
    "text": "त्वद्वधार्थं महाराज प्रार्थितो देवनायकैः ।\nतथेति प्रतिपाद्यैव तत्र संस्थोऽधुना प्रभुः ॥ ३॥"
  },
  {
    "text": "सामार्थं प्रेषयामास मां मम तेऽत्र सन्निधौ ।\nश‍ृणु वाक्यं मदीयं त्वं हितं तेन भविष्यति ॥ ४॥"
  },
  {
    "text": "विघ्नाः सत्तात्मकाः प्रोक्ताः सत्ताऽत्र त्रिविधा मता ।\nसत्यसङ्कल्परूपा च पराधीनात्मिका प्रभो ॥ ५॥"
  },
  {
    "text": "सत्यसङ्कल्पसत्ताया धारका ब्रह्मवाचकाः ।\nपरमेश्वरसंज्ञास्ते स्वाधीनाः प्रभवन्ति ये ॥ ६॥"
  },
  {
    "text": "अन्ये नरादयः प्रोक्ताः सत्तावन्तो न संशयः ।\nतेषु दैवं समाख्यातं दैवाधीनास्ततः स्मृताः ॥ ७॥"
  },
  {
    "text": "त्वं वरेण समर्थोऽसि स्वसत्तासंयुतो न च ।\nवरसत्तात्मको दैत्य पराधीनो न संशयः ॥ ८॥"
  },
  {
    "text": "पराधीना नरा विघ्नैः पीडिताः सर्वदा मताः ।\nवृथा गर्वयुता अन्ते सत्ताहीना भवन्त्युत ॥ ९॥"
  },
  {
    "text": "अहं ब्रह्मेति मोहेन मोहिता जगदीश्वराः ।\nमदाधारमिदं सर्वं विश्वं चलति तेऽब्रुवन् ॥ १०॥"
  },
  {
    "text": "अस्मभ्यो न परं किञ्चित् सत्ताहीनास्तदाऽभवन् ।\nसत्यसङ्कल्पजां तेषां सिद्धिं गृह्णाति विघ्नपः ॥ ११॥"
  },
  {
    "text": "अतो विघ्नयुतं सर्वं जानीहि द्विविधं मतम् ।\nसत्यासत्यमयं दैत्य द्वन्द्वमायाविमोहितम् ॥ १२॥"
  },
  {
    "text": "आनन्दं परमं ब्रह्म द्वन्द्वहीनं समात्मकम् ।\nद्वन्द्वेषु द्वन्द्वभावाख्यं परं तन्मोहवर्जितम् ॥ १३॥"
  },
  {
    "text": "तदेव विघ्नराजाख्यं ब्रह्म वेदैः प्रकाशितम् ।\nदेवैराराधितं पूर्णं देहधारि बभूव ह ॥ १४॥"
  },
  {
    "text": "अधुना तत् समायातं देवागारेषु दैत्यप ।\nतद्गच्छ शरणं नो चेन् मरिष्यसि न संशयः ॥ १५॥"
  },
  {
    "text": "स्वस्वधर्मयुतं सर्वं विश्वं भवतु दैत्यप ।\nस्वधर्मनिरतो भूत्वा तिष्ठ स्थाने स्वके सदा ॥ १६॥"
  },
  {
    "text": "स्वर्गभोगकरा देवा नरा भूमिसमाश्रिताः ।\nदैत्याः पातालगा भूत्वा तिष्ठन्तु सुखसंयुताः ॥ १७॥"
  },
  {
    "text": "वर्णाश्रमयुता लोकास्तिष्ठन्तु नित्यमादरात् ।\nएवं कृत्वा मम त्वं तु तिष्ठ वै भोगसंयुतः ॥ १८॥"
  },
  {
    "text": "एतस्मिन्नन्तरे तत्र वाग्बभूवाशरीरिणी ।\nमा गर्वं कुरु दैत्येन्द्र नारदाज्ञावशो भव ॥ १९॥"
  },
  {
    "text": "नोचेद्विघ्नपतिः क्रुद्धस्त्वां हनिष्यति निश्चितम् ।\nअतस्तं शरणं गच्छ सर्वसिद्धिप्रदायकम् ॥ २०॥"
  },
  {
    "text": "ममासुरश्च तां श्रुत्वा खेदयुक्तो बभूव ह ।\nशुक्रं तत्र समानाय्य विचारमकरोत् परम् ॥ २१॥"
  },
  {
    "text": "शुक्रेणाऽपि तथा प्रोक्तं ततः स भयसंयुतः ।\nप्रणम्य नारदं वाक्यं जगाद हितमात्मनः ॥ २२॥"
  },
  {
    "text": "ममासुर उवाच ।\nत्वया नारद यत् प्रोक्तं तथा शुक्रेण निश्चितम् ।\nदेवानां हितमत्यन्तं नाऽहं यामि गजाननम् ॥ २३॥"
  },
  {
    "text": "आदौ मया विशेषेण सेवितोऽयं महामुने ।\nमां त्यक्त्वा देवनाथः सोऽभवत्तेन नयामि तम् ॥ २४॥"
  },
  {
    "text": "मरणं मे यदा प्राप्तं भविष्यति यशस्करम् ।\nशत्रूणां शरणं विप्र न योग्यं मानिनां कदा ॥ २५॥"
  },
  {
    "text": "तस्य तद्वचनं श्रुत्वा नारदः पुनरब्रवीत् ।\nमा चिन्तां कुरु दैत्येन्द्र नायं देवसहायवान् ॥ २६॥"
  },
  {
    "text": "देवा मदयुता जाता दैत्यान् जघ्नुः प्रमोहिताः ।\nदैत्यानां मूलनाशार्थं पातालं विविशुः पुरा ॥ २७॥"
  },
  {
    "text": "तदाऽयं वरदो भूत्वा तव सामर्थ्यतः स्वयम् ।\nदेवान् मदविहीनांश्च चकार विघ्ननायकः ॥ २८॥"
  },
  {
    "text": "अपि त्वं मोहसंयुक्तस्त्यक्त्वा गणपतिं परम् ।\nकर्मनाशनतः सर्वान् देवान् हन्तुं समुद्यतः ॥ २९॥"
  },
  {
    "text": "कर्मनाशप्रभावेण देवा नष्टा भवन्ति च ।\nनिर्देवं विश्वमत्यन्तं तदा भवति सर्वदा ॥ ३०॥"
  },
  {
    "text": "अतस्त्वां हन्तुमुद्युक्तो विघ्नराजो महासुर ।\nस्वस्वधर्मयुतांश्चेत्तान्न हन्ति ब्रह्मनायकः ॥ ३१॥"
  },
  {
    "text": "सुरासुरमयश्चायं सिद्धिबुद्धिविहारकृत् ।\nसिद्धिबुद्धिविहीनस्त्वं किं करिष्यसि तद्वद ॥ ३२॥"
  },
  {
    "text": "विघ्नराजस्य विघ्नं तु कः क्षमो जायते वद ।\nकर्तुं विघ्नयुतो नित्यं मूर्खभावान् मरिष्यसि ॥ ३३॥"
  },
  {
    "text": "आनन्दं ब्रह्म वेदेषु कथितं सदसन्मयम् ।\nन तत्त्वसंयुतं दैत्य तत्त्वहीनं न विद्यते ॥ ३४॥"
  },
  {
    "text": "सर्वत्र योगभावेन संस्थितं द्वन्द्वधारकम् ।\nस एव विघ्नराजस्त्वां हनिष्यति न संशयः ॥ ३५॥"
  },
  {
    "text": "तेनैव त्रिविधं सर्वं रचितं योगमायया ।\nस्वस्वधर्मयुतं विश्वं कृतं क्रीडार्थमञ्जसा ॥ ३६॥"
  },
  {
    "text": "यदा गर्वयुता दैत्य जन्तवश्चेश्वरादयः ।\nत्यक्त्वा स्वधर्मं मोहेन संसक्ता विषयेऽभवन् ॥ ३७॥"
  },
  {
    "text": "सर्वैरवध्यतां प्राप्य कुर्वन्ति मनसीप्सितम् ।\nतदाऽयं देहधारी सम्भवते मदनाशकः ॥ ३८॥"
  },
  {
    "text": "असन्मयो गणेशस्य देहः सन्मयमस्तकम् ।\nतेनाऽयं गजवक्त्रोऽभूत्तं गच्छ शरणं परम् ॥ ३९॥"
  },
  {
    "text": "नारदस्य वचः श्रुत्वा तथा काव्यस्य दैत्यपः ।\nममासुरः खवाणीं तां विचारमकरोत् हृदि ॥ ४०॥"
  },
  {
    "text": "गणेशो ब्रह्मरूपोऽयं स्वानन्दे वासकारकः ।\nगच्छामि शरणं तं स्वहितं तेन भविष्यति ॥ ४१॥"
  },
  {
    "text": "विघ्नराजमनादृत्य सिद्धिबुद्धिपतिं प्रभुम् ।\nको विघ्नहीनतां प्राप्य तिष्ठेद्वै सर्वमण्डले ॥ ४२॥"
  },
  {
    "text": "स्वयं दैत्यानुवाचाथ वचनं हितकारकम् ।\nममासुरः प्रसन्नात्मा गणेशो ममतां दधौ ॥ ४३॥"
  },
  {
    "text": "ममासुर उवाच ।\nदैत्येन्द्राः कालमुख्या मे वचनं श‍ृणुत प्रियाः ।\nकाव्येन नारदेनोक्तं खवाण्या तत् करोम्यहम् ॥ ४४॥"
  },
  {
    "text": "तस्य तद्वचनं श्रुत्वा धर्माधर्मौ समूचतुः ।\nन देवपक्षिणं योग्यं शरणं जगदीश्वरम् ॥ ४५॥"
  },
  {
    "text": "मरणं रणमध्ये तु स्वर्गदं कीर्तिदं भवेत् ।\nतस्माद्युध्यामहे तात विघ्नेशेन विशेषतः ॥ ४६॥"
  },
  {
    "text": "देहधारी गणेशानः किं करिष्यति मां वद ।\nतात ते मायया देवा दर्शयन्ति प्रमोहकम् ॥ ४७॥"
  },
  {
    "text": "नारदो गणराजस्य भक्तस्तस्य वचः कथम् ।\nदैत्येन्द्रैः सह मान्यं त्वं करिष्यसि महामते ॥ ४८॥"
  },
  {
    "text": "नारदभावरक्षार्थं काव्यो वदति वै तथा ।\nदेवैः संरचिता वाणी खस्था तस्या वचो वृथा ॥ ४९॥"
  },
  {
    "text": "मा कुरुष्व भयं तात तत्त्वयुक्तं गजाननम् ।\nहनिष्यामः प्रतापेन तव दैत्यप्रपालक ॥ ५०॥"
  },
  {
    "text": "एवमुक्त्वा महावीरौ रथारूढौ बभूवतुः ।\nदेवान् हन्तुं प्रगर्वेण जग्मतुः क्रोधसंयुतौ ॥ ५१॥"
  },
  {
    "text": "मामेति वचनं दैत्यनाथस्य त्यज्य दुर्मदौ ।\nधर्माधर्मौ गणेशानं जग्मतुर्हननाय च ॥ ५२॥"
  },
  {
    "text": "ततो गणेश्वरं विप्रो नारदः प्रजगाम ह ।\nकथयामास वृत्तान्तं सोऽपि क्रोधयुतोऽभवत् ॥ ५३॥"
  },
  {
    "text": "देवान् भययुतान् वीक्ष्य जगाद गणनायकः ।\nमा भयं कुरुत प्राज्ञा हनिष्यामि ममासुरान् ॥ ५४॥"
  },
  {
    "text": "अमोघास्त्रबलैर्युक्तो ममासुरः प्रतापवान् ।\nसमागतः सोऽपि चेत्तं हनिष्यामि न संशयः ॥ ५५॥"
  },
  {
    "text": "एवमुक्त्वा गणाधीशः कमलं निजहस्तगम् ।\nमुमोच क्रोधसंयुक्तो महास्त्रं ब्रह्मरूपकम् ॥ ५६॥"
  },
  {
    "text": "क्षणेन कमलं तत्र दैत्यसैन्ये पपात ह ।\nतस्माज्जातः सुवासश्च प्रससार महीतले ॥ ५७॥"
  },
  {
    "text": "गणेशानं द्विषन्तस्तान् जघान वास आगतः ।\nद्वेषहीनान् समुत्सृज्य तदद्भुतमिवाऽभवत् ॥ ५८॥"
  },
  {
    "text": "वासं गृह्य महादैत्यौ धर्माधर्मौ मृतौ मृधे ।\nप्रधानाः पञ्च तद्वत्ते मृतास्तत्र बभूविरे ॥ ५९॥"
  },
  {
    "text": "ततो हाहारवं कृत्वा दैत्याः पातालमाविशन् ।\nकमलं क्रोधसंयुक्तं जगाम ह ममासुरम् ॥ ६०॥"
  },
  {
    "text": "सुवासकं तस्य गृह्य मूर्च्छितोऽभून् ममासुरः ।\nप्रहरार्धेन दैत्येशः सावधानो बभूव ह ॥ ६१॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nसप्तमे खण्डे विघ्नराजचरिते ममासुरगर्वहरणं नाम सप्तमोऽध्यायः ॥ ७.७"
  },
  {
    "text": "७.८ ममासुरशान्तिवर्णनं नामाष्टमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "कश्यप उवाच ।\nततो ममासुरस्तत्र सावधानो बभूव ह ।\nसमीपे कमलं संस्थं दृष्ट्वा भययुतोऽभवत् ॥ १॥"
  },
  {
    "text": "त्यक्त्वा गर्वं महादैत्यः कमलं प्रणनाम ह ।\nकृत्वा करपुटं भीतोऽभवत् स्तोतुं समुद्यतः ॥ २॥"
  },
  {
    "text": "ममासुर उवाच ।\nकमलाय नमस्तुभ्यं गणेशशस्त्रमुख्यक ।\nवासनानां परेशाय सुवासधारिणे नमः ॥ ३॥"
  },
  {
    "text": "विषयेषु सुवासेन मोहिताः सम्भ्रमन्ति ते ।\nसंसारे दुःखसंयुक्ताः सुखयुक्ताः त्वया कृताः ॥ ४॥"
  },
  {
    "text": "योगवासनया युक्ता ब्रह्मभूता भवन्ति ते ।\nवासनानां प्रभेदाश्च बहवस्तेषु किं ब्रुवे ॥ ५॥"
  },
  {
    "text": "तेषां ब्रह्मस्वरूपाय खेलकाय नमो नमः ।\nविश्वं कमलसम्भूतं पद्माकारं वदन्ति तत् ॥ ६॥"
  },
  {
    "text": "अतस्त्वां कः समर्थः स्यात् स्तोतुं शस्त्रोत्तमोत्तम ।\nनमो नमः प्रसन्न त्वं भव मां रक्ष ते भयात् ॥ ७॥"
  },
  {
    "text": "दैत्येशं संस्तुवन्तं तं दृष्ट्वा शान्तिं समादधे ।\nकमलं गणराजस्य हस्तगं प्रबभूव ह ॥ ८॥"
  },
  {
    "text": "ममासुरः प्रसन्नात्मा काव्येन विघ्ननायकम् ।\nजगाम तं प्रणम्यैव पुपूजे भक्तिसंयुतः ॥ ९॥"
  },
  {
    "text": "पुनः प्रणम्य विघ्नेशं कृत्वा करपुटं प्रिये ।\nतुष्टाव हर्षसंयुक्तो ज्ञात्वा तं ब्रह्मनायकम् ॥ १०॥"
  },
  {
    "text": "ममासुर उवाच ।\nविघ्नेशाय नमस्तुभ्यं सर्वसत्ताप्रचालिने ।\nअनादये परेशाय ब्रह्मेशाय नमो नमः ॥ ११॥"
  },
  {
    "text": "गणेशाय गणानां तु चालकाय परात्मने ।\nआनन्दाय सदानन्ददायकाय नमो नमः ॥ १२॥"
  },
  {
    "text": "हेरम्बायैकदन्ताय शूर्पकर्णाय ढुण्ढये ।\nलम्बोदराय वै तुभ्यं भक्तपाल नमो नमः ॥ १३॥"
  },
  {
    "text": "स्वानन्दपतये तुभ्यं योगाकारस्वरूपिणे ।\nशान्तिभ्यः शान्तिदात्रे ते शान्तिस्थाय नमो नमः ॥ १४॥"
  },
  {
    "text": "ज्येष्ठराजाय पूज्याय सर्वेषां सर्वनायक ।\nविनायकाय देवानां दैत्यानां पालकाय ते ॥ १५॥"
  },
  {
    "text": "आदिपूज्याय चान्ते ते अवशिष्टाय ते नमः ।\nसिद्धिबुद्धिपते तुभ्यं चतुर्भुज नमो नमः ॥ १६॥"
  },
  {
    "text": "शेषस्योपरिसंस्थाय नागेशध्वजधारिणे ।\nगजाननाय देवेश नमो दैत्येशरूपिणे ॥ १७॥"
  },
  {
    "text": "भक्तानां विघ्नहन्त्रे ते ह्यभक्तानां विनाशिने ।\nयोगिनां समभावाय हृदिस्थाय नमो नमः ॥ १८॥"
  },
  {
    "text": "नानाभेदमयं ब्रह्मासद्रूपं वेदवादतः ।\nभेदहीनं च सद्रूपं तयोः साम्ये त्वमञ्जसा ॥ १९॥"
  },
  {
    "text": "समस्वानन्दसंस्थो यः को जानाति च तं प्रभुम् ।\nविघ्नराजं प्रपश्यामि प्रत्यक्षं ब्रह्मनायकम् ॥ २०॥"
  },
  {
    "text": "तेनाऽहं कृतकृत्यश्चाऽधुना जातो न संशयः ।\nधन्यं मे जन्म कर्मादि येन दृष्टो गजाननः ॥ २१॥"
  },
  {
    "text": "किं स्तौमि त्वां गणेशान यत्र वेदादयः प्रभो ।\nशान्तिं प्राप्ता विशेषेण योगिनस्ते नमो नमः ॥ २२॥"
  },
  {
    "text": "एवं ममासुरः स्तुत्वा ननर्तासौ सुभाग्यवान् ।\nरोमाञ्चितशरीरश्च साश्रुनेत्रः सुरूपिणि ॥ २३॥"
  },
  {
    "text": "तमुवाच महाभक्त्या युतं विघ्नप्रनायकः ।\nवरं ब्रूहि महाबाहो दास्यामि स्तोत्रतोषितः ॥ २४॥"
  },
  {
    "text": "त्वया कृतमिदं स्तोत्रं मदीयं सर्वदं भवेत् ।\nसकामेभ्यो विशेषेण नानाकामप्रदायकम् ॥ २५॥"
  },
  {
    "text": "निष्कामेभ्यो महामोक्षदायकं प्रभविष्यति ।"
  },
  {
    "text": "मम भक्तिप्रदं चैतन् मम भावहरं सदा ॥ २६॥"
  },
  {
    "text": "विघ्नेशवचनं श्रुत्वा तं प्रणम्य ममासुरः ।\nजगाद भक्तिसंयुक्तो विघ्नराजं कृताञ्जलिः ॥ २७॥"
  },
  {
    "text": "ममासुर उवाच ।\nयदि प्रसन्नभावेन वरं दास्यसि विघ्नप ।\nतव भक्तिं स्थिरां देहि मायानाशकरीं प्रभो ॥ २८॥"
  },
  {
    "text": "गाणपत्यसहावासं देहि नाथ निरन्तरम् ।\nस्थानं भक्ष्यादिकं ढुण्ढे तत्र स्थास्यामि यन्त्रितः ॥ २९॥"
  },
  {
    "text": "दासोऽहं ते गणाधीश नान्यं याचे वरं परम् ।\nतव दर्शनमात्रेण ज्ञानयुक्तोऽहमञ्जसा ॥ ३०॥"
  },
  {
    "text": "विघ्नेश उवाच ।\nमदीया भक्तिरुग्रा ते भविष्यति ममासुर ।\nगाणपत्यप्रियत्वं च योगयुक्तो भविष्यसि ॥ ३१॥"
  },
  {
    "text": "स्वस्थाने निर्भयो भूत्वा तिष्ठ त्वं मत्परायणः ।\nस्वधर्मविधिहीनं त्वं कर्म भुङ्क्ष्व जनैः कृतम् ॥ ३२॥"
  },
  {
    "text": "यत्रादौ पूजनं मे न स्मरणं वा ममासुर ।\nमम भावेन सम्मोह्य राज्यं कुरु हृदि स्थितः ॥ ३३॥"
  },
  {
    "text": "मद्भक्तान् दासवन्नित्यं रक्षस्व स्नेहभावतः ।\nमम भावविहीनांश्च कुरु मे ममतायुतान् ॥ ३४॥"
  },
  {
    "text": "एवं विघ्नेश्वरस्यैव श्रुत्वा वचनमुत्तमम् ।\nममासुरस्तं तथेति प्रहृष्टो वाक्यमब्रवीत् ॥ ३५॥"
  },
  {
    "text": "प्रणम्य तं ममो दैत्यः स्वस्थाने प्रजगाम ह ।\nशान्तिं धृत्वा गणेशानं भजते सर्वभावतः ॥ ३६॥"
  },
  {
    "text": "दैत्यास्तं त्यज्य सर्वे तु भययुक्ता विशेषतः ।\nपातालं विविशुः सद्यः सोऽपि हर्षयुतोऽभवत् ॥ ३७॥"
  },
  {
    "text": "एवं ममासुरं शान्तं चकार विघ्ननायकः ।\nस्वाधीनं कृत्य तं स्थाने स्थापयामास मानिनि ॥ ३८॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nसप्तमे खण्डे विघ्नराजचरिते ममासुरशान्तिवर्णनं नामाष्टमोऽध्यायः ॥ ७.८\n७.९ क्षेत्रवर्णनं नाम नवमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "कश्यप उवाच ।\nममासुरं शान्तियुतं वीक्ष्य देवाः सुहर्षिताः ।\nप्रणम्य मुनिसंयुक्ताः पुपूजुर्विघ्ननायकम् ॥ १॥"
  },
  {
    "text": "पूज्य तं हृष्टरोमाणः पुनः प्रणम्य भावतः ।\nतुष्टुवुर्विघ्नराजं ते बद्धाञ्जलय आदरात् ॥ २॥"
  },
  {
    "text": "देवर्षय ऊचुः ।\nसाम्यस्वरूपं द्विविधेषु संस्थं द्वन्द्वैर्विहीनं परमार्थभूतम् ।\nआनन्दनाथं निजभक्तपोषं तं विघ्नराजं सततं भजामः ॥ ३॥"
  },
  {
    "text": "सर्वात्मकं बिम्बमथो विधाय तेनैव द्वन्द्वं रचितं गणेश ।\nसत्यस्वरूपं च परं ह्यसत्यं तं विघ्नराजं सततं भजामः ॥ ४॥"
  },
  {
    "text": "भेदैर्विहीनं परमप्रमेयं साक्षिमयं कृत्य विनायकत्वम् ।\nतत्रैव नित्यं समभावसंस्थस्तं विघ्नराजं सततं भजामः ॥ ५॥"
  },
  {
    "text": "ढुण्ढे त्वया भेदयुतं द्वितीयं सृष्टं परं ब्रह्म विहारदं च ।"
  },
  {
    "text": "उत्थानरूपं त्वमपि प्रसंस्थस्तं विघ्नराजं सततं भजामः ॥ ६॥"
  },
  {
    "text": "त्वन्मायया मोहयुते परेशे अन्योन्यमादौ मिलिते प्रकाशिन् ।\nतत्र स्थितस्त्वं च विमोहशून्यस्तं विघ्नराजं सततं भजामः ॥ ७॥"
  },
  {
    "text": "त्वत्प्रेरितं द्वन्द्वमयं परं च सोऽहं तथा बिन्दुमयं चकार ।\nतत्स्थः समत्वेन विहारकारिंस्तं विघ्नराजं सततं भजामः ॥ ८॥"
  },
  {
    "text": "ताभ्यां मिलित्वा रचितं गणेश विश्वं चतुष्पादमयं पुराणम् ।\nतत्रैव ते नाथ प्रकाशभावस्तं विघ्नराजं सततं भजामः ॥ ९॥"
  },
  {
    "text": "एवं स्वतोत्थानबलेन कृत्वा साम्यस्वरूपेण विहारकारिन् ।\nतद्भावशून्योऽसि गजानन त्वं तं विघ्नराजं सततं भजामः ॥ १०॥"
  },
  {
    "text": "एवं परेशाधिपतेन सृष्टं त्वं तादृशो नो गणराज भासि ।\nसाङ्ख्यस्वरूपं प्रवदन्ति वेदास्तं विघ्नराजं सततं भजामः ॥ ११॥"
  },
  {
    "text": "दोषैर्विहीनं प्रवदन्ति साङ्ख्यं तस्मान्न विघ्नेश्वर साङ्ख्यसंस्थः ।\nउत्थानहीनो न भवेः कदापि तं विघ्नराजं सततं भजामः ॥ १२॥"
  },
  {
    "text": "स्वानन्दवासी गणनायकस्त्वमानन्दरूपोऽसि वदन्ति वेदाः ।\nद्वन्द्वप्रकाशश्च तदात्मशून्यः तं विघ्नराजं सततं भजामः ॥ १३॥"
  },
  {
    "text": "नित्यं मनोवाक्प्रभवैश्च हीनः साम्यात्मकेनैव सुयोगकेन ।\nलक्ष्यः सदानन्दघनप्रकाशस्तं विघ्नराजं सततं भजामः ॥ १४॥"
  },
  {
    "text": "स्तोतुं न शक्ताः प्रभवन्ति वेदा हेरम्बमाद्यं प्रणमामहे त्वाम् ।\nतेनैव तुष्टो भव देवदेव तं विघ्नराजं सततं भजामः ॥ १५॥"
  },
  {
    "text": "सर्वात्मकं त्वां प्रवदन्ति सर्वे योगीन्द्रमुख्याः प्रभुदासभूताः ।\nतत्रैव ते ध्यानमपारमेवं तं विघ्नराजं सततं भजामः ॥ १६॥"
  },
  {
    "text": "तेषां मनोभक्तिभवं च भावं संरक्षणार्थं वपुषा प्रयुक्तः ।\nतत्रैव भक्तिं कुरुते सुभक्तस्तं विघ्नराजं सततं भजामः ॥ १७॥"
  },
  {
    "text": "देहस्त्वसद्ब्रह्ममयश्च तेऽयं सद्रूपतुण्डं गजवाचकं ते ।\nयोगे तयोस्त्वं च विभासि देवस्तं विघ्नराजं सततं भजामः ॥ १८॥"
  },
  {
    "text": "कर्याननं त्वां प्रवदन्ति तेन सन्तः सदा योगमयं हृदिस्थम् ।\nसिद्धिप्रदं बुद्धिप्रचालकं वै तं विघ्नराजं सततं भजामः ॥ १९॥"
  },
  {
    "text": "ब्रह्माऽहमेवं मदधीनकं च विश्वादिकं ब्रह्मगणा वदन्ति ।\nत्वन्मायया मोहितचेतसस्ते तं विघ्नराजं सततं भजामः ॥ २०॥"
  },
  {
    "text": "सत्ताविहीनान् प्रकरोषि तांस्त्वं विघ्नप्रदानेन महानुभाव ।\nस्वार्थैर्विहीनाः प्रभवन्ति पूर्णास्तं विघ्नराजं सततं भजामः ॥ २१॥"
  },
  {
    "text": "अङ्घ्रिं पुनस्ते शरणाश्रितास्ते विघ्नेन हीनाः प्रभवो भवन्ति ।\nविघ्नेशनामाऽसि ततस्त्वमेव तं विघ्नराजं सततं भजामः ॥ २२॥"
  },
  {
    "text": "एतादृशं विघ्नपतिं कथं वै स्तोतुं वयं योगमयं भवामः ।\nवेदा न शक्ता मनसा ह्यलभ्यं तं विघ्नराजं सततं भजामः ॥ २३॥"
  },
  {
    "text": "कश्यप उवाच ।\nएवं स्तुत्वा गणाधीशं प्रणेमुरमरर्षयः ।\nतुष्टस्तानब्रवीद्देवो विघ्नेशो ब्रह्मणां पतिः ॥ २४॥"
  },
  {
    "text": "विघ्नेश उवाच ।\nदेवर्षयो वरान् ब्रूत महाभागा हृदीप्सितान् ।\nदास्यामि स्तोत्रतुष्टोऽहं भक्त्या स्वाधीनतां गतः ॥ २५॥"
  },
  {
    "text": "भवत्कृतमिदं स्तोत्रं भवेत् सर्वार्थदायकम् ।"
  },
  {
    "text": "यः पठेच्छृणुयाद्वाऽपि स सर्वं प्राप्नुयात् परम् ॥ २६॥"
  },
  {
    "text": "विद्यामायुर्धनं धान्यं यशो धर्मं तथार्थकम् ।\nकामं मोक्षं ब्रह्मभूयं दास्यामि स्तोत्रपाठतः ॥ २७॥"
  },
  {
    "text": "पुत्रपौत्रादिकं सौख्यमारोग्यादिसमन्वितम् ।\nविजयं जयकाले च स्तोत्रपाठाल्लभेन्नरः ॥ २८॥"
  },
  {
    "text": "मारणोच्चाटनाद्यं चानेन सिद्धं भविष्यति ।\nपरकृत्यप्रशमनं भवेच्च मरणादिकम् ॥ २९॥"
  },
  {
    "text": "कारागृहादिजा पीडा नश्येदनेन निश्चितम् ।\nसहस्रावर्तनाद्देवा मुनयो नाऽत्र संशयः ॥ ३०॥"
  },
  {
    "text": "एकविंशतिवारं चैकविंशति दिनानि च ।\nपठेद्वा श‍ृणुयात् सोऽपि मनसीप्सितमाप्नुयात् ॥ ३१॥"
  },
  {
    "text": "मद्भक्तिवर्धनं चेदं भविष्यति निरन्तरम् ।\nअपराधादिकस्याऽपि नाशकं चास्तु सर्वदा ॥ ३२॥"
  },
  {
    "text": "एवं गणपतेर्वाक्यं श्रुत्वा तममरर्षयः ।\nप्रणम्य देवमूचुस्ते वचनं भक्तिसंयुताः ॥ ३३॥"
  },
  {
    "text": "देवर्षय ऊचुः ।\nयदि प्रसन्नतां यातो विघ्नेशस्ते पदाम्बुजे ।\nभक्तिं देहि विशेषेण वरं नान्यं वृणीमहे ॥ ३४॥"
  },
  {
    "text": "ममासुरस्त्वया नाथ शान्तियुक्तः कृतो महान् ।\nतेन स्वस्थानगाः सर्वे भविष्यन्ति दिवौकसः ॥ ३५॥"
  },
  {
    "text": "मुनयः कर्मकर्तारो जनाः स्वधर्मसंयुताः ।\nभविष्यन्ति गणाध्यक्ष वृणीमहि किमप्यहो ॥ ३६॥"
  },
  {
    "text": "कृतं त्वया वराणां यत् कार्यं विघ्नविदारण ।\nतथेति तानथोक्त्वाऽसौ देवेशोंऽतर्दधे प्रिये ॥ ३७॥"
  },
  {
    "text": "देवा मुनिगणैः सार्धं तं प्रणम्य विशेषतः ।\nखेदयुक्ता गणाध्यक्षं स्थापयामासुरादरात् ॥ ३८॥"
  },
  {
    "text": "हिमाचलस्य मध्ये तत् स्थानं विघ्नपतेः परम् ।\nसम्पूर्णमुत्तरदिशि सर्वसिद्धिप्रदायकम् ॥ ३९॥"
  },
  {
    "text": "भाद्रशुक्लचतुर्थ्यां तु मध्याह्ने स्थापितः परः ।\nविघ्नेशो मुनिभिः सार्धं देवैः सर्वसुखावहः ॥ ४०॥"
  },
  {
    "text": "मध्ये विघ्नपतिः साक्षाद्वामे सिद्धिः स्थिता स्वयम् ।\nबुद्धिश्च दक्षिणाङ्गे तु नागेशः पुरतः स्थितः ॥ ४१॥"
  },
  {
    "text": "क्षेत्राणि पृष्ठभागे च प्रयागादीनि मानदे ।\nसंस्थितानि प्रसेवार्थं विघ्नराजस्य नित्यदा ॥ ४२॥"
  },
  {
    "text": "वामे शुम्भुमुखा देवा दक्षिणाङ्गे मुनीश्वराः ।\nपुरतो गणराजस्य सेवन्ते तं सुलोचने ॥ ४३॥"
  },
  {
    "text": "असुरा नागमुख्याश्च गन्धर्वाप्सरसस्तथा ।\nनानासिद्धगणास्तत्र वसन्ति सेवनोत्सुकाः ॥ ४४॥"
  },
  {
    "text": "गङ्गाद्याः सरितस्तत्र भक्तियुक्ता वसन्ति च ।\nअन्ये नाना जना देवि वसन्ति भक्तिकारकाः ॥ ४५॥"
  },
  {
    "text": "दशयोजनविस्तारं क्षेत्रस्य मुख्यभावतः ।\nचतुरस्रं महाक्षेत्रं ज्ञातव्यं स्वसुखप्रदम् ॥ ४६॥"
  },
  {
    "text": "तत्र गणेशतीर्थं तु सर्वसिद्धिप्रदायकम् ।\nजन्तवे स्नानमात्रेण भुक्तिमुक्तिप्रदं भवेत् ॥ ४७॥"
  },
  {
    "text": "अन्येषां विष्णुमुख्यानां तत्र तीर्थानि योगिनाम् ।\nस्थितानि स्नानमात्रेण स्वस्वसायुज्यदानि तु ॥ ४८॥"
  },
  {
    "text": "अन्यदेवादिकानां ये भक्ताः क्षेत्रे मृता यदि ।\nते सर्वे शुक्लगत्या च ब्रह्मभूता भवन्ति वै ॥ ४९॥"
  },
  {
    "text": "यात्रां तत्र प्रकुर्वन्ति भक्ता भाद्रपदे प्रिये ।\nशुक्लपक्षे चतुर्थ्यां वै महोत्सवपरायणाः ॥ ५०॥"
  },
  {
    "text": "क्षेत्रवासिजनाः सर्वे देवर्षिगणसंयुताः ।\nपरस्परं विशेषेण बोधयन्ति गजाननम् ॥ ५१॥"
  },
  {
    "text": "विघ्नराजचरित्राणि कथयन्ति परस्परम् ।\nसाश्रुनेत्रा भवन्त्येते भक्त्या विघ्नेश्वरस्य च ॥ ५२॥"
  },
  {
    "text": "यस्मिन् कस्मिन् दिने देवि यात्रां कुर्वन्ति मानवाः ।\nइह भुक्त्वाऽखिलान् भोगानन्ते मुक्तिमवाप्नुयुः ॥ ५३॥"
  },
  {
    "text": "ये तत्र विघ्नराजं तु नमन्ति मनसीप्सितम् ।\nलब्ध्वा सुखयुताः सर्वे भवन्ते नात्र संशयः ॥ ५४॥"
  },
  {
    "text": "यत्र कुत्र स्थिता देवि भक्ता विघ्नेश्वरस्य च ।\nब्रह्मभूता न सन्देहो दर्शनात् पावना नृणाम् ॥ ५५॥"
  },
  {
    "text": "मानुषं देहमाप्यैव न पश्येद्विघ्ननायकम् ।\nपशुतुल्यः स विज्ञेयो जन्म तस्य निरर्थकम् ॥ ५६॥"
  },
  {
    "text": "एवं खण्डेषु सर्वेषु द्वीपेषु क्षेत्रमुत्तमम् ।\nविघ्नराजस्य विप्रेशैः कृतमुत्तरदिग्भवम् ॥ ५७॥"
  },
  {
    "text": "ब्रह्मभूयप्रदं क्षेत्रं वैघ्नेशं च चतुष्पदम् ।\nतस्य किं वर्णनं कुर्यां यत्र वेदा विसिस्मिरे ॥ ५८॥"
  },
  {
    "text": "सङ्क्षेपेण मया प्रोक्तं क्षेत्रमाहात्म्यमुत्तमम् ।\nविस्तरेण न कोऽप्येतद्वर्णयितुं क्षमो भवेत् ॥ ५९॥"
  },
  {
    "text": "एवं विघ्नेश्वरो देवो नानाऽवतारकारकः ।\nभक्तानां रक्षणार्थायाभक्तानां हरणाय च ॥ ६०॥"
  },
  {
    "text": "अवतारा असङ्ख्याता विघ्नेशस्य महात्मनः ।\nतेषां चरित्रकं वक्तुं न समर्थोऽहमञ्जसा ॥ ६१॥"
  },
  {
    "text": "इदं ममासुरस्यैव शमनं कथितं मया ।\nचरित्रं विघ्नराजस्य सर्वसिद्धिप्रदायकम् ॥ ६२॥"
  },
  {
    "text": "श‍ृणुयाद्यः पठेद्वाऽपि भयं तस्य ममात्मकम् ।\nन भवेदीप्सितं सर्वं लभेद्ब्रह्म सनातनम् ॥ ६३॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nसप्तमे खण्डे विघ्नराजचरिते ममासुरशान्तियुक्तविघ्नेशचरित-\nक्षेत्रवर्णनं नाम नवमोऽध्यायः ॥ ७.९\n७.१० विष्ण्ववतारवर्णनं नाम दशमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "दितिरुवाच ।\nश्रुत्वा ब्रह्मप्रदं पूर्णं सर्वसिद्धिप्रदायकम् ।\nचरितं विघ्नराजस्य न तृप्ताऽहं मुनीश्वर ॥ १॥"
  },
  {
    "text": "अहो विघ्नपतिः साक्षाद्ब्रह्मभूतो न संशयः ।\nमया ज्ञातोऽधुना नाथ तव वाक्याद्विशेषतः ॥ २॥"
  },
  {
    "text": "अवतारान् वद स्वामिन् विघ्नेशस्य महात्मनः ।\nमुख्यानपारकेषु त्वं तारयस्व भवार्णवात् ॥ ३॥"
  },
  {
    "text": "मुद्गल उवाच ।\nएवं पृष्टो महायोगी कश्यपो हर्षसंयुतः ।\nसमालिङ्ग्य प्रियां दक्ष जगाद वचनं हितम् ॥ ४॥"
  },
  {
    "text": "धन्याऽसि दक्षपुत्रि त्वं येन विघ्नेश्वरे रतिः ।\nजाता ते सार्थकं सर्वं करिष्यसि न संशयः ॥ ५॥"
  },
  {
    "text": "विघ्नेशेन महादेवि सृष्टं ब्रह्म ह्यसन्मयम् ।\nसद्रूपं तत्र बिम्बेन मायाभ्यां संस्थितः प्रभुः ॥ ६॥"
  },
  {
    "text": "ततस्ताभ्यां मिलित्वा वै सृष्टं च द्विविधं परम् ।\nस्वतः परत उत्थानं ततः सोऽहं च बिन्दुकम् ॥ ७॥"
  },
  {
    "text": "ततश्चतुर्विधं देवि विश्वं सृष्टं विशेषतः ।"
  },
  {
    "text": "स्थूलसूक्ष्मसमात्माख्यमेकानेकादिसंयुतम् ॥ ८॥"
  },
  {
    "text": "एवं नानाविधं ब्रह्म विश्वं नानाविधं पुरा ।\nआनन्देन विहीनत्वाद्बभौ व्यापारवर्जितम् ॥ ९॥"
  },
  {
    "text": "स्वस्वक्रियां प्रचक्रुर्वै न तत्र मोहयुक्तता ।\nहीनता न तथा तानि खेदयुक्तानि सम्बभुः ॥ १०॥"
  },
  {
    "text": "तैस्तपो घोररूपं तु कृतं विघ्नेश्वरस्य वै ।\nध्यात्वा ब्रह्ममयं रूपमेकाक्षरविधानतः ॥ ११॥"
  },
  {
    "text": "दिव्यवर्षसहस्रे तु गते तु विघ्ननायकः ।\nहृदि तेषां प्रसन्नोऽभूत् प्रकटश्च बभूव ह ॥ १२॥"
  },
  {
    "text": "नरकुञ्जरयुक्तं यद्दर्शयामास रूपकम् ।\nदृष्ट्वा तं हर्षितानि ब्रह्माणि वै नेमुरन्तरे ॥ १३॥"
  },
  {
    "text": "विघ्नेशकृपया तेषां तद्रूपज्ञानजोऽमलः ।\nबोधो बभूव तेनैव तुष्टानि स्म भजन्ति तम् ॥ १४॥"
  },
  {
    "text": "ततो विष्णुस्वरूपेण विघ्नेशो वरदोऽभवत् ।\nआगत्य तान् उवाचाथ वरान् वृणुत सर्वपः ॥ १५॥"
  },
  {
    "text": "ततो ब्रह्माणि तं दृष्ट्वा विस्मितानि बभूविरे ।\nविघ्नेशकृपया तेषां ज्ञानं तस्य बभूव ह ॥ १६॥"
  },
  {
    "text": "बिम्बात्मकश्च सर्वत्र विघ्नेशोऽयं प्रतापवान् ।\nस्वमहिम्नि स्थितः सोऽपि गजवक्त्रादिचिह्नितः ॥ १७॥"
  },
  {
    "text": "ततो हर्षयुतान्येवं प्रणेमुर्भक्तिभावतः ।\nनत्वा पूज्य महाविष्णुं तुष्टुवुस्तं सुलोचने ॥ १८॥"
  },
  {
    "text": "ब्रह्माण्यूचुः ।\nविघ्नेशाय नमस्तुभ्यं गरुडध्वजिने नमः ।\nचतुर्भुजाय सर्वेषां पतये वै नमो नमः ॥ १९॥"
  },
  {
    "text": "चक्रपाणे रमेशाय परात्परतराय च ।\nहेरम्बाय विकुण्ठस्य नाथाय ते नमो नमः ॥ २०॥"
  },
  {
    "text": "स्वानन्दवासिने तुभ्यं गजाननाय ढुण्ढये ।\nअपाराय महेशानसुताय तु नमो नमः ॥ २१॥"
  },
  {
    "text": "काश्यपाय च शेषस्य पुत्राय भक्तवत्सल ।\nदैत्यदानवनाशाय शार्ङ्गिणे ते नमो नमः ॥ २२॥"
  },
  {
    "text": "गदाधराय देवाय वासुदेवाय देवप ।\nधर्मस्थापनकाराय ब्रह्मणे ते नमो नमः ॥ २३॥"
  },
  {
    "text": "सदसन्मयरूपाय चानन्दपदधारिणे ।\nसमाय सर्वभावेषु शाश्वताय नमो नमः ॥ २४॥"
  },
  {
    "text": "नमो वागतिरूपाय देहदेहिप्रचारिणे ।\nबोधाय च विदेहाय विष्णवे ते नमो नमः ॥ २५॥"
  },
  {
    "text": "किं स्तुमस्त्वां परेशान यत्र वेदा विकुण्ठिताः ।\nयोगिनस्तु महाभाग प्रसन्नो भव ते नमः ॥ २६॥"
  },
  {
    "text": "ब्रह्माणि एवं स्तुत्वा च प्रणेमुस्तं जनार्दनम् ।\nतान्युत्थाप्य जगाद स्वयं विष्णुर्हर्षसंयुतः ॥ २७॥"
  },
  {
    "text": "विष्णुरुवाच ।\nभवत्कृतं मदीयं च स्तोत्रं भुक्तिप्रदं भवेत् ।\nमुक्तिदं श‍ृण्वते ब्रह्मदायकं पठते सदा ॥ २८॥"
  },
  {
    "text": "ब्रह्माणि यद्यदिच्छेत तत्तद् वृणुत सत्वरम् ।\nदास्यामि तपसा तुष्टः स्तोत्रेणानेन निश्चितम् ॥ २९॥"
  },
  {
    "text": "ब्रह्माण्यूचुः ।\nदेह्यानन्दमयं नाथ सौख्यं स्वाभाविकं परम् ।\nसामर्थ्यं स्वस्वकार्येषु सत्यसङ्कल्पसम्भवम् ॥ ३०॥"
  },
  {
    "text": "तव पादयुगे नाथ भक्तिं देहि विशेषतः ।\nयोगशान्तिभवं सौख्यं ब्रह्मभूयप्रदायकम् ॥ ३१॥"
  },
  {
    "text": "विष्णुरुवाच ।\nभवद्भिः प्रार्थितं सर्वं तत्तत् सर्वं भविष्यति ।\nसफलं सर्वभावेन कुरुध्वं कार्यमुत्तमम् ॥ ३२॥"
  },
  {
    "text": "योगशान्तिं प्रवक्ष्यामि ब्रह्मभूयप्रदायिनीम् ।\nब्रह्माणि भक्तियुक्तानि श‍ृणुध्वं योगसेवनात् ॥ ३३॥"
  },
  {
    "text": "पञ्चचित्तमयीं बुद्धिं तत्र भ्रान्तिकरीं पराम् ।\nसिद्धिं जानीत सर्वत्र तयोः स्वामी गजाननः ॥ ३४॥"
  },
  {
    "text": "सम्प्रज्ञातमयो देहो सम्प्रज्ञातात्मकं शिरः ।\nगजरूपं तयोर्योगे देहधारी बभूव ह ॥ ३५॥"
  },
  {
    "text": "संयोगाख्यो गकारश्च णकारो योगगः स्मृतः ।\nतयोर्योगे गणेशोऽयं नामाऽभून्नात्र संशयः ॥ ३६॥"
  },
  {
    "text": "स्वसंवेद्येन योगेन दर्शनं जायते परम् ।\nगणेशस्य च तेनाऽयं स्मृतः स्वानन्दवासकः ॥ ३७॥"
  },
  {
    "text": "असच्छक्तिश्च सद्भानुः समोहं नेति शङ्करः ।\nचतुर्णां ब्रह्मणां योगे स्वानन्दः कथ्यते बुधैः ॥ ३८॥"
  },
  {
    "text": "स्वानन्दो मायया युक्तः संयोगात् ब्रह्मणां मतः ।\nअयोगो ब्रह्मणां मायया हीनो व्यतिरेकतः ॥ ३९॥"
  },
  {
    "text": "संयोगाऽयोगयोर्योगे गणेशः शान्तिरूपधृक् ।\nतं भजध्वं विशेषेण हृदि चित्तप्रचालकम् ॥ ४०॥"
  },
  {
    "text": "तेन च ब्रह्मभूतानि भविष्यथ न संशयः ।\nब्रह्माणि कथितं योगं प्रयुङ्ध्वं भक्तिकारणात् ॥ ४१॥"
  },
  {
    "text": "यद्यच्च क्रियते तत्त्वैर्जगद्रचनकादिकम् ।\nभवद्भिस्तद्गणेशाय समर्प्य सकलाः क्रियाः ॥ ४२॥"
  },
  {
    "text": "एवमुक्त्वा महाविष्णुस्तत्रैवान्तरधीयत ।\nब्रह्माणि तं नमस्कृत्य साधयामासुरञ्जसा ॥ ४३॥"
  },
  {
    "text": "क्रमेण ब्रह्मभूतानि ब्रह्माणि च बभूविरे ।\nतानि ब्रह्माणि योगेन गाणेशे दक्षनन्दिनि ॥ ४४॥"
  },
  {
    "text": "तत आनन्दयुक्तानि चक्रुः सर्वं चराचरम् ।\nतत्रानन्देन सर्वाणि क्रीडां चक्रुः परस्परम् ॥ ४५॥"
  },
  {
    "text": "एतत्ते कथितं सर्वं चरित्रं देवि शोभनम् ।\nविष्णुरूपधरस्यास्य विघ्नराजस्य सर्वदम् ॥ ४६॥"
  },
  {
    "text": "श‍ृणुयाद्यो नरो वाऽपि पठेत्तस्य प्रिये सदा ।\nभुक्तिमुक्तिप्रदं पूर्णं सर्वानन्दकरं भवेत् ॥ ४७॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nसप्तमे खण्डे विघ्नराजचरिते विष्ण्ववतारवर्णनं नाम दशमोऽध्यायः ॥ ७.१०\n७.११ लक्ष्मीविनायकचरितवर्णनं नामैकादशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "कश्यप उवाच ।\nएकदा सुखमासीनं नारायणमनामयम् ।\nप्रणम्य तं महाभागो विष्वक्सेन उवाच ह ॥ १॥"
  },
  {
    "text": "विष्वक्सेन उवाच ।\nवद केशव योगं मे शान्तिदं ते पदप्रदम् ।\nसंसाध्य विष्णुरूपोऽहं भविष्यामि सुभक्तितः ॥ २॥"
  },
  {
    "text": "श्रीनारायण उवाच ।\nनामरूपात्मकं सर्वमसत्यं वेदवादतः ।\nजन्ममृत्युयुतं विद्धि ब्रह्म तत्र च तादृशम् ॥ ३॥"
  },
  {
    "text": "सर्वभेदविहीनं यत् परं ब्रह्मात्मवाचकम् ।\nअमृतं सत्यमेकं तज्जानीहि योगसेवया ॥ ४॥"
  },
  {
    "text": "तयोर्योगे समं ब्रह्म सदानन्दमयं परम् ।\nविष्णुरूपं समाख्यातं जानीहि भक्तिभावतः ॥ ५॥"
  },
  {
    "text": "तदेव विघ्नराजाख्यं ब्रह्म वेदे प्रतिष्ठितम् ।\nतं भजस्व विधानेन तदा शान्तिमवाप्स्यसि ॥ ६॥"
  },
  {
    "text": "विष्वक्सेन उवाच ।\nकथं विघ्नेश्वरः स्वामिन् विष्णुरूपः प्रकीर्तितः ।\nवद मां सर्वशास्त्रज्ञ संशयस्थापनुत्तये ॥ ७॥"
  },
  {
    "text": "श्रीविष्णुरुवाच ।\nमायासुखं विजानीहि विघ्नयुक्तं विशेषतः ।\nआत्मसौख्यं सदा प्रोक्तं विघ्नहीनं बुधैः पुरा ॥ ८॥"
  },
  {
    "text": "तयोर्योगे गणेशानो विघ्नराजः प्रकीर्तितः ।\nसदानन्दमयः सोऽपि योगिभिः सेवितोऽभवत् ॥ ९॥"
  },
  {
    "text": "गणः समूहरूपश्च समूहा ब्रह्मवाचकाः ।\nबाह्यान्तरादियोगेन ज्ञायन्ते योगिभिर्ध्रुवम् ॥ १०॥"
  },
  {
    "text": "गणेशानस्य बिम्बं यत् पतितं मायया युतम् ।\nतदेव शिवविष्ण्वादि वाचकं प्रबभूव ह ॥ ११॥"
  },
  {
    "text": "अतो गणेशरूपा वै वयं सर्वे कलांशतः ।\nतं भजस्व विधानेन तदा शान्तिमवाप्स्यसि ॥ १२॥"
  },
  {
    "text": "कश्यप उवाच ।\nविष्णोर्वचनमाकर्ण्य विष्वक्सेनः प्रणम्य तम् ।\nजगाद भक्तिसंयुक्तो वचनं दक्ष पुत्रिके ॥ १३॥"
  },
  {
    "text": "विष्वक्सेन उवाच ।\nनाऽहं भजामि विघ्नेशं तव भक्तिपरायणः ।\nत्वत्तः परतरं नास्ति वदसे किं जनार्दन ॥ १४॥"
  },
  {
    "text": "एवमुक्त्वा स्वयं विष्णुं तं प्रणम्य ययौ प्रिये ।\nवनं योगस्य सिद्ध्यर्थं तताप तप आदरात् ॥ १५॥"
  },
  {
    "text": "आनन्दं सर्वभावेषु विष्णुं धृत्वा स्वयं हृदि ।\nजजाप मन्त्रराजं स इदं विष्णुस्तु ऋग्भवम् ॥ १६॥"
  },
  {
    "text": "निराहारपरो भूत्वा विष्वक्सेनः प्रतापवान् ।\nतपश्चकार तद्भक्त्या वैष्णवानां शिरोमणिः ॥ १७॥"
  },
  {
    "text": "ततो वर्षशते पूर्णे प्रसन्नो गणनायकः ।\nददौ योगं समाख्यं तु तस्मै भावधरः प्रभुः ॥ १८॥"
  },
  {
    "text": "स्वयं संयोगरूपं तं दृष्ट्वा संहर्षितोऽभवत् ।\nततो हृदि गणेशानं ददर्श लक्ष्मीसंयुतम् ॥ १९॥"
  },
  {
    "text": "दृष्ट्वा खेदसमायुक्तो विष्णुं चिन्त्य महायशाः ।\nमन्त्रं जजाप तत्रैव गणेशमवलोकयन् ॥ २०॥"
  },
  {
    "text": "क्षणं नारायणं लक्ष्म्या युक्तं ददर्श चेतसि ।\nक्षणाद्विघ्नेश्वरं सोऽपि विस्मितः प्रबभूव ह ॥ २१॥"
  },
  {
    "text": "तपसोऽतिप्रभावेण शुद्धचित्तो बभूव ह ।\nत्यक्त्वाभिमानजं मोहं विचारमकरोत् हृदि ॥ २२॥"
  },
  {
    "text": "मायामयं शरीरं तु मायाहीनं च मस्तकम् ।\nगजाकारं तयोर्योगे देहधारी गणेश्वरः ॥ २३॥"
  },
  {
    "text": "अस्य बिम्बं सदा मोहयुतं देवि विनिश्चितम् ।\nविष्णुः समस्वभावस्थो लक्ष्म्यायुक्तो विशेषतः ॥ २४॥"
  },
  {
    "text": "स्वमहिम्नि स्थितो देवः सिद्धिबुद्धिसमन्वितः ।\nमायाखेलकरः सोऽपि लक्ष्मीपतिरुदाहृतः ॥ २५॥"
  },
  {
    "text": "विष्णुना बोधितोऽहं तु पूर्वकालेऽभिमानतः ।\nअबुध्यं नैव तद्रूपं वृथा पण्डितको यथा ॥ २६॥"
  },
  {
    "text": "अहो योगसमं किञ्चिन्न दृष्टं नैव संश्रुतम् ।\nयस्य सेवनमात्रेणाभिमानो नाशमेष्यति ॥ २७॥"
  },
  {
    "text": "एवं विचार्य देवेशं गणेशं ध्यानसंयुतः ।\nध्यात्वा पुपूज भावेन मानस्या पूजया स तु ॥ २८॥"
  },
  {
    "text": "ततः प्रसन्नतां यातो गणेशो भक्तवत्सलः ।\nवरान् दातुं समायातो विष्वक्सेनाश्रमे प्रिये ॥ २९॥"
  },
  {
    "text": "ध्यानस्थो न बुबोधैव समागतं गजाननम् ।\nविष्वक्सेनस्ततश्चित्रं चकार विघ्ननायकः ॥ ३०॥"
  },
  {
    "text": "हृदिस्थं गणनाथं स लोपयामास तत्क्षणात् ।"
  },
  {
    "text": "ततोऽतिविह्वलः सोऽपि तं ददर्श बहिः स्थितम् ॥ ३१॥"
  },
  {
    "text": "लक्ष्म्यायुक्तं गणाधीशं दृष्ट्वा हर्षसमन्वितः ।\nउत्थाय तं प्रणम्याऽऽदौ विष्वक्सेनः पुपूज ह ॥ ३२॥"
  },
  {
    "text": "पूजयित्वा पुनर्देहं प्रणम्य साश्रुलोचनः ।\nतुष्टाव भक्तिसंयुक्तः कृताञ्जलिर्गजाननम् ॥ ३३॥"
  },
  {
    "text": "विष्वक्सेन उवाच ।\nविघ्नेशाय नमस्तुभ्यं भक्तविघ्नविनाशिने ।\nविघ्नदात्रे सुनाथाय ह्यभक्तेभ्यो नमो नमः ॥ ३४॥"
  },
  {
    "text": "लक्ष्मीपते नमस्तुभ्यं सिद्धिबुद्धिवराय च ।\nस्वानन्दवासिने देव विकुण्ठस्थाय ते नमः ॥ ३५॥"
  },
  {
    "text": "केशवाय परेशाय चक्रपाणे गदाधर ।\nहेरम्बाय नमस्तुभ्यं परशोर्धारकाय च ॥ ३६॥"
  },
  {
    "text": "दशरथसुतायैव वासुदेवाय ते नमः ।\nशिवपुत्राय देवेश वरेण्यसूनवे नमः ॥ ३७॥"
  },
  {
    "text": "योगाकाराय नाथाय योगानां शान्तिदायिने ।\nकर्त्रे हर्त्रे सदा पात्रे गणेशाय नमो नमः ॥ ३८॥"
  },
  {
    "text": "शेषशायिन्नमस्तुभ्यं नाभिशेषाय ते नमः ।\nसर्पयज्ञोपवीताय लम्बोदराय शाश्वते ॥ ३९॥"
  },
  {
    "text": "नानाखेलकरायैव नानामायाप्रचालक ।\nखेलहीनाय देवानां सहायाय नमो नमः ॥ ४०॥"
  },
  {
    "text": "असुराणां विनाशायासुरभ्यो वरदायिने ।\nढुण्ढिराजाय भक्तेश भक्तिप्रियाय ते नमः ॥ ४१॥"
  },
  {
    "text": "गणेशाय गणानां तु चालकाय परात्पर ।\nनारायणाय कृष्णाय मेघश्यामाय ते नमः ॥ ४२॥"
  },
  {
    "text": "मायायुक्ततया नाथ विष्णुरूपोऽसि सर्वदा ।\nस्वमहिम्नि स्थितस्त्वं तु गणेशस्ते नमो नमः ॥ ४३॥"
  },
  {
    "text": "अतो गणेश ते नाम विष्णुर्वेदेषु कथ्यते ।\nयो विष्णुः स हि विघ्नशो नान्तरं विद्यते कदा ॥ ४४॥"
  },
  {
    "text": "एवं स्तुत्वा गणेशानं प्रणनाम महामतिः ।\nजगाद विष्वक्सेनं च तं देवो विघ्ननायकः ॥ ४५॥"
  },
  {
    "text": "श्रीविघ्नेश उवाच ।\nवरान् वरय मत्तस्त्वं विष्वक्सेन महामते ।\nतव दास्यामि भक्त्याऽहं तुष्टः स्तोत्रेण मानद ॥ ४६॥"
  },
  {
    "text": "त्वया कृतमिदं स्तोत्रं भुक्तिमुक्तिप्रदं भवेत् ।\nपठते श‍ृण्वते चैव सर्वसिद्धिप्रदायकम् ॥ ४७॥"
  },
  {
    "text": "कश्यप उवाच ।\nगणेशवचनं श्रुत्वा विष्वक्सेनस्तमब्रवीत् ।\nकृत्वा करपुटं भक्त्या नम्रकन्धर आदरात् ॥ ४८॥"
  },
  {
    "text": "विष्वक्सेन उवाच ।\nयदि प्रसन्नतां यातस्तदा देहि गजानन ।\nभक्तिं ते पादपद्मे मे शान्तियोगं प्रयच्छ च ॥ ४९॥"
  },
  {
    "text": "जगाद गणराजस्तु श्रुत्वा तं हर्षयन्निव ।\nमदीया भक्तिरुग्रा ते भविष्यति न संशयः ॥ ५०॥"
  },
  {
    "text": "विष्णुसङ्गतियोगेन शान्तियोगमवाप्स्यसि ।\nयद्यदिच्छसि तत्तत्ते सफलं चाऽस्तु सर्वदा ॥ ५१॥"
  },
  {
    "text": "एवमुक्त्वांऽतर्दधेऽसौ गणेशो भक्तियन्त्रितः ।\nविष्वक्सेनो जगामैव विकुण्ठं विष्णुमानमत् ॥ ५२॥"
  },
  {
    "text": "वृत्तान्तं कथयामास श्रुत्वा संहर्षितोऽभवत् ।\nकेशवस्तूत्तमं तस्मै महायोगं जगाद च ॥ ५३॥"
  },
  {
    "text": "साधयित्वा यथान्यायं योगिवन्द्यो बभूव ह ।\nविष्वक्सेनो गणेशानमभजद्भक्तिसंयुतः ॥ ५४॥"
  },
  {
    "text": "गुरुरूपं महाविष्णुं देवरूपं गणेश्वरम् ।"
  },
  {
    "text": "धृत्वा हृदि महातेजा योगध्यानपरोऽभवत् ॥ ५५॥"
  },
  {
    "text": "इदं लक्ष्मीगणेशस्य कथितं ते चरित्रकम् ।\nसर्वसिद्धिप्रदं पूर्णं पठनाच्छ्रवणाद्भवेत् ॥ ५६॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nसप्तमे खण्डे विरघ्नराजचरिते लक्ष्मीविनायकचरितवर्णनं नामैकादशोऽध्यायः ॥ ७.११\n७.१२ शूर्पकर्णावतारवर्णनं नाम द्वादशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "कश्यप उवाच ।\nमधुकैटभनाशार्थं विष्णुना तपसा पुरा ।\nआराधितो गणेशानस्तद्भक्त्या योगसेवया ॥ १॥"
  },
  {
    "text": "ततः प्रसन्नतां यातो विघ्नेशः प्रददौ वरान् ।\nतैर्युक्तः स जघानैव दैत्यौ परमदारुणौ ॥ २॥"
  },
  {
    "text": "गणेशवरदानेन यशोयुक्तो जनार्दनः ।\nतं जेतुं कः क्षमो देवि प्रभविष्यति ते सुतः ॥ ३॥"
  },
  {
    "text": "अतस्त्यक्त्वा स्वपुत्रेषु ममतां भज भावतः ।\nविघ्नेशं योगिनां तेन वन्द्या त्वं प्रभविष्यसि ॥ ४॥"
  },
  {
    "text": "यादृशं गणराजेन रचितं त्रिविधं पुरा ।\nतादृशं वर्तते सर्वं सदेवासुरमानुषम् ॥ ५॥"
  },
  {
    "text": "कश्यपस्य वचः श्रुत्वा हर्षयुक्ता दितिः पुनः ।\nजगाद तं सुखार्थाय योगिवन्द्यं प्रजापते ॥ ६॥"
  },
  {
    "text": "दितिरुवाच ।\nविघ्नराजावतारस्य चरितं पुनरादरात् ।\nवद मे मुनिमुख्य त्वं ज्ञानं तस्य तथा परम् ॥ ७॥"
  },
  {
    "text": "कश्यप उवाच ।\nधर्मघ्नस्य च पुत्रोऽभूद्यज्ञध्रुङ्नामकोऽसुरः ।\nस शैवीं साधयामासोपासनां पापनिश्चयः ॥ ८॥"
  },
  {
    "text": "पञ्चाक्षरविधानेन तोषयामास शङ्करम् ।\nदिव्यैर्वर्षसहस्रैस्तं वरदः शङ्करो ययौ ॥ ९॥"
  },
  {
    "text": "स्तुतः सम्पूजितस्तेन प्रसन्नस्तमुवाच ह ।\nवरान् वरय दास्यामि तपसा तोषितोऽसुर ॥ १०॥"
  },
  {
    "text": "स वव्रे त्रिगुणेभ्यो मे मरणं न भवेत् कदा ।\nराज्यमारोग्यसंयुक्तं ब्रह्माण्डस्य च देहि भोः ॥ ११॥"
  },
  {
    "text": "यद्यदिच्छामि देवेश तत्तन् मे सफलं भवेत् ।\nतथेति तं जगादैव शङ्करोंऽतर्हितोऽभवत् ॥ १२॥"
  },
  {
    "text": "ततः स्वगृहमागत्य दैत्यराजो बभूव ह ।\nयज्ञध्रुक् सैन्यमादाय जिग्ये ब्रह्माण्डमोजसा ॥ १३॥"
  },
  {
    "text": "देवाः शम्भुमुखाः सर्वे प्रपेलुश्च दिशो दश ।\nतेषां पदेषु दैत्येन्द्रान् स्थापयामास यज्ञहा ॥ १४॥"
  },
  {
    "text": "ततो यज्ञविनाशार्थं यतते स्म विशेषतः ।\nयज्ञहा क्रोधसंयुक्तो मुनीन् सर्वानताडयत् ॥ १५॥"
  },
  {
    "text": "त्यक्त्वा मुनिगणा यज्ञान् प्रपेलुर्भयसंयुताः ।\nवर्णसङ्करभावं च चकार सचराचरम् ॥ १६॥"
  },
  {
    "text": "ततो विष्णुविनाशार्थं यतते स्म महाखलः ।\nदेवानां मूलनाशार्थं दैत्यः परमदारुणैः ॥ १७॥"
  },
  {
    "text": "यज्ञो विष्णुः समाख्यातो वेदेषु वेदवादिभिः ।\nयज्ञनाशे स्वयं नष्टो भविष्यति जनार्दनः ॥ १८॥"
  },
  {
    "text": "एवं विचार्य दैत्येशो यज्ञान् सर्वान् बभञ्ज ह ।\nयज्ञहीनं चकारैव त्रैलोक्यं सचराचरम् ॥ १९॥"
  },
  {
    "text": "ततो विष्णुः क्षुधाविष्टो बभूवे देवसंयुतः ।\nअस्थिचर्मावशेषश्च सस्मार गणनायकम् ॥ २०॥"
  },
  {
    "text": "रक्ष मां गणनाथ त्वं दैत्यात् परमदारुणात् ।\nमरिष्यामि न सन्देहो यज्ञनाशप्रभावतः ॥ २१॥"
  },
  {
    "text": "देवैः सार्धं महाविष्णुस्तताप तप उत्तमम् ।\nएकाक्षरविधानेन तोषयामास विघ्नपम् ॥ २२॥"
  },
  {
    "text": "गते वर्षशते पूर्णे तं ययौ गणनायकः ।\nस्तुतः सम्पूजितः सर्वैः प्रसन्नो वरदोऽभवत् ॥ २३॥"
  },
  {
    "text": "तैर्वृतो दैत्यनाशार्थं तथेति क्रोधसंयुतः ।\nतान् जगाद ययौ हन्तुं यज्ञघ्नं देवपैर्वृतः ॥ २४॥"
  },
  {
    "text": "कृत्वा युद्धं महाघोरं जघानाङ्कुशघाततः ।\nयज्ञघ्नं मुक्तिगं चक्रे दैत्यान् पातालगामिनः ॥ २५॥"
  },
  {
    "text": "ततः स देवसंयुक्तो विष्णुर्मुनिगणैस्तथा ।\nतुष्टाव सुस्थिरो भूत्वा पूज्य नत्वा कृताञ्जलिः ॥ २६॥"
  },
  {
    "text": "श्रीविष्णुरुवाच ।\nनमस्ते विघ्नराजाय विघ्नानां विघ्नकारिणे ।\nमहाविघ्नप्रशान्ताय देवदेवेश ते नमः ॥ २७॥"
  },
  {
    "text": "अनादये परेशाय सर्वाऽऽदौ संस्तुताय च ।\nसर्वेभ्यो वरदात्रे ते वरदाय नमो नमः ॥ २८॥"
  },
  {
    "text": "विनायकाय सर्वेषां नायकाय परात्पर ।\nढुण्ढिराजाय वेदादिढुण्ढिताय नमो नमः ॥ २९॥"
  },
  {
    "text": "सर्वेभ्यः स्वस्वरूपेण सुखदाय परात्मने ।\nआनन्दायाप्रमेयाय ब्रह्मणे ते नमो नमः ॥ ३०॥"
  },
  {
    "text": "गणानां पतये तुभ्यं नानागणसुरूपिणे ।\nसदा स्वानन्दनाथाय सिद्धिबुद्धिपते नमः ॥ ३१॥"
  },
  {
    "text": "ब्रह्मणे विष्णवे तुभ्यं शक्तये शङ्कराय च ।\nइन्द्रादिदेवरूपाय कलया ते नमो नमः ॥ ३२॥"
  },
  {
    "text": "मुनये क्षेत्ररूपाय वैश्याय शूद्ररूपिणे ।\nपशुपक्ष्यादिरूपाय वर्णाश्रमयुजे नमः ॥ ३३॥"
  },
  {
    "text": "नागाय सुररूपाय राक्षसाय विहारिणे ।\nचराचरमयायैव शूर्पकर्णाय ते नमः ॥ ३४॥"
  },
  {
    "text": "त्रिनेत्राय त्रिशूलस्य धारकाय च चक्रिणे ।\nपाशाङ्कुशधरायैव हेरम्बाय नमो नमः ॥ ३५॥"
  },
  {
    "text": "नमस्ते परेशाय सर्वात्मकाय सदा बोधरूपाय नैरञ्जनाय ।\nअयोगाय संयोगमायाधराय जनेभ्यः सुशान्तिप्रदायाथ धाम्ने ॥ ३६॥"
  },
  {
    "text": "किं स्तौमि त्वां गणाधीश यत्र वेदाश्च योगिनः ।\nविसिस्मिरे सुशान्तिस्थाः शान्तिरूपाय ते नमः ॥ ३७॥"
  },
  {
    "text": "यज्ञहा निहतः स्वामिंस्तेन देवर्षयो वयम् ।\nरक्षिताः सर्वभावेन प्राणदातर्नमो नमः ॥ ३८॥"
  },
  {
    "text": "भक्तिं देहि गणाधीश तव पादाम्बुजेऽमलाम् ।\nतया वयं च योगेश बन्धहीना भवामहे ॥ ३९॥"
  },
  {
    "text": "एवमुक्त्वा प्रणेमुस्तं देवा मुनिसमन्विताः ।\nतांस्तथेति जगादैवांऽतर्दधे शूर्पकर्णकः ॥ ४०॥"
  },
  {
    "text": "तत्र मूर्तिं समास्थाय शूर्पकर्णस्य सर्वदाम् ।\nपूज्य स्वस्थानगाः सर्वे बभूवुर्विगतज्वराः ॥ ४१॥"
  },
  {
    "text": "स्वस्वाचारसमायुक्तं बभूव ह चराचरम् ।\nएवं चकार विघ्नेशो नानादैत्यविहिंसनम् ॥ ४२॥"
  },
  {
    "text": "अवतारा असङ्ख्याता विघ्नराजस्य शोभने ।\nतेषां वक्तुं चरित्राणि न समर्थाः शिवादयः ॥ ४३॥"
  },
  {
    "text": "सङ्क्षेपेण मया तस्याऽवताराः कथिताः पराः ।"
  },
  {
    "text": "भजस्व तं विधानेन तदा शान्तिमवाप्स्यसि ॥ ४४॥"
  },
  {
    "text": "रजोयुक्तं यथा धान्यं रजोहीनं करोति च ।\nनरैः संसाधितं शूर्पं योग्यं भोजनकादिषु ॥ ४५॥"
  },
  {
    "text": "तथा मायाविकारेण युक्तं ब्रह्म न लभ्यते ।\nत्यक्त्वोपासनकं तस्य शूर्पकर्णस्य सुन्दरि ॥ ४६॥"
  },
  {
    "text": "शूर्पकर्णं समाश्रुत्य मलं त्यक्त्वा हृदि स्थितम् ।\nब्रह्मैव नरजातिस्थः शूर्पकर्णस्ततः स्मृतः ॥ ४७॥"
  },
  {
    "text": "ब्रह्मदः शूर्पवत् हृत्स्थो वेदेषु कथितो भवेत् ।\nतं भजस्व विधानेन शान्तियुक्ता भविष्यसि ॥ ४८॥"
  },
  {
    "text": "शूर्पकर्णावतारस्य कथितं चरितं मया ।\nयज्ञघ्नस्य वधार्थाय बभूवे देहधारकः ॥ ४९॥"
  },
  {
    "text": "य इदं श‍ृणुयाद्वाऽपि पठेद्वा पाठयेन्नरः ।\nस मानसेप्सितं लब्ध्वा सुखी भवेन्निरन्तरम् ॥ ५०॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nसप्तमे खण्डे विघ्नराजचरिते शूर्पकर्णावतारवर्णनं नाम द्वादशोऽध्यायः ॥ ७.१२\n७.१३ दत्तगीतावर्णनं नाम त्रयोदशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "कश्यप उवाच ।\nएकदा माघमासे तु मकरस्थे दिवाकरे ।\nतीर्थानि देवविप्राद्याः प्रयागं जग्मुरादरात् ॥ १॥"
  },
  {
    "text": "सर्वे संहृष्टभावस्था माघस्नानपरायणाः ।\nओङ्कारगणनाथं ते पुपूजुर्भक्तिसंयुताः ॥ २॥"
  },
  {
    "text": "ततः शूलभृतं पूज्य तत्रस्थं माधवं प्रिये ।\nत्रिवेणीं भावसंयुक्ताः कथां चक्रुः पुरातनीम् ॥ ३॥"
  },
  {
    "text": "भ्रमंस्तत्राऽऽजगामैव दत्तो योगीन्द्रसत्तमः ।\nअवधूतस्य मार्गस्य प्रकाशक उदाहृतः ॥ ४॥"
  },
  {
    "text": "गाणेशं ब्रह्मपं ब्रह्म परं सर्वार्थदायकम् ।\nओङ्कारगणनाथं स प्रणम्य स्तोत्रमारभत् ॥ ५॥"
  },
  {
    "text": "तत् दृष्ट्वा परमाश्चर्यमाययुस्तं शिवादयः ।\nयोगिनः कश्यपाद्याश्चाऽन्ये देवादय आदरात् ॥ ६॥"
  },
  {
    "text": "तं प्रणम्य स्थिताः सर्वे योगीन्द्रं ब्रह्म तत्परम् ।\nगणेशभजने सक्तं दृष्ट्वा पप्रच्छुरादरात् ॥ ७॥"
  },
  {
    "text": "शिवादय ऊचुः ।\nभगवन् सर्वतत्त्वज्ञ ब्रह्मभूतपरायण ।\nसाक्षाद्ब्रह्मशरीरस्त्वं समागतो यदृच्छया ॥ ८॥"
  },
  {
    "text": "अवधूतस्य मार्गस्य प्रकाशार्थं विशेषतः ।\nदेहधारी भवान्नाथ पावनाय शरीरिणाम् ॥ ९॥"
  },
  {
    "text": "तव दर्शनमात्रेण कृतकृत्या वयं प्रभो ।\nजाताः कुलयुताः स्वामिन् बोधयस्व मुनीन् सुरान् ॥ १०॥"
  },
  {
    "text": "एवं विनयसंयुक्तैः स्तुतः पृष्टो महामुनिः ।\nजगाद तान् महाभागान् हर्षेण महताऽऽवृतः ॥ ११॥"
  },
  {
    "text": "दत्तात्रेय उवाच ।\nब्रह्मविष्णुशिवाद्याश्चाङ्गिराद्या मुनयोऽमलाः ।\nशेषाद्या नागराजाश्च श‍ृणुध्वं मे वचो हितम् ॥ १२॥"
  },
  {
    "text": "ब्रह्मेदं सर्वमाभाति तं भजध्वं हिताय वः ।\nसमर्था ब्रह्मभूताश्च भविष्यथ न संशयः ॥ १३॥"
  },
  {
    "text": "तस्य तद्वचनं श्रुत्वा पुनः सर्वे जगुर्वचः ।\nहर्षेण योगिवन्द्यं तं कृत्वा करपुटं प्रिये ॥ १४॥"
  },
  {
    "text": "शिवाद्या ऊचुः ।\nब्रह्मणि ब्रह्मभूतस्त्वं गणेशं भजसे कथम् ।\nनामरूपधरं देवमोङ्काराकृतिधारकम् ॥ १५॥"
  },
  {
    "text": "अस्माकं कुलदेवोऽयं त्रिगुणात्मशरीरिणाम् ।\nमूलभूतो न सन्देहो योगिनां कथमञ्जसा ॥ १६॥"
  },
  {
    "text": "तेषां तद्वचनं श्रुत्वा स्मयमानो महायशाः ।\nदत्तो जगाद हर्षेण ज्ञानदानार्थमादरात् ॥ १७॥"
  },
  {
    "text": "दत्त उवाच ।\nगणेशो ब्रह्मणां नाथो वेदेषु परिकीर्तितः ।\nब्रह्म नानाविधं तद्वत् कथितं मायया युतम् ॥ १८॥"
  },
  {
    "text": "अन्नं ब्रह्मेति देवेशा मुनयः श‍ृणुत प्रियाः ।\nतत्रान्नमयरूपा तु माया मोहकरी बभौ ॥ १९॥"
  },
  {
    "text": "प्राणो ब्रह्मेति तत्रैव प्राणाकारविमोहिनी ।\nमाया मनोमयी तद्वन् मनो ब्रह्मणि संस्थिता ॥ २०॥"
  },
  {
    "text": "विज्ञानं ब्रह्म तत्रेयं माया विज्ञानरूपिणी ।\nआनन्दं ब्रह्म यत् प्रोक्तं युतमानन्दमायया ॥ २१॥"
  },
  {
    "text": "चैतन्यं ब्रह्म यत् प्रोक्तं माया चेतनरूपिणी ।\nबिन्दुब्रह्मेति तत्रैव माया बिन्दुमयी बभौ ॥ २२॥"
  },
  {
    "text": "सोऽहं ब्रह्मेति यत्रेयं माया सोऽहं प्रकाशिनी ।\nबोधो ब्रह्मेति बोधाख्या माया तत्र विमोहिनी ॥ २३॥"
  },
  {
    "text": "विदेहं ब्रह्म यत् प्रोक्तं माया वै देहरूपिणी ।\nतया तत्र महादेवा भ्रमन्ति ब्रह्ममानिनः ॥ २४॥"
  },
  {
    "text": "कर्म ब्रह्मेति कर्माख्या माया तत्र विमोहिनी ।\nज्ञानं ब्रह्मेति तद्वत्तु ज्ञानमायायुतं बभौ ॥ २५॥"
  },
  {
    "text": "समं ब्रह्मेति तत्रैव माया समस्वरूपिणी ।\nसहजं ब्रह्म यत् प्रोक्तं सहजाख्यविकारदम् ॥ २६॥"
  },
  {
    "text": "असद्ब्रह्मेति यत् प्रोक्तं तत्रासन्मायया युतम् ।\nसद्ब्रह्मेति सदाकारमायायुक्तं प्रकीर्तितम् ॥ २७॥"
  },
  {
    "text": "सदसन्मयभावाख्यं ब्रह्म प्रोक्तं मुनीश्वराः ।\nउभयात्मविकारेण ज्ञातव्यं संयुतं सदा ॥ २८॥"
  },
  {
    "text": "अव्यक्तं ब्रह्म यत् प्रोक्तं युतमव्यक्तमायया ।\nस्वसंवेद्यं परं ब्रह्म युतं स्वानन्दमायया ॥ २९॥"
  },
  {
    "text": "आत्माद्वयैकसर्वाख्याद्याः शब्दाः परिकीर्तिताः ।\nमहावाक्यादिभिस्ते तु तत्तन्मायाप्रकाशकाः ॥ ३०॥"
  },
  {
    "text": "शिवविष्णुमुखाः शब्दा ब्रह्मवाच्याः प्रकीर्तिताः ।\nतत्तद्विकारसंयुक्तान् जानीत देवसत्तमाः ॥ ३१॥"
  },
  {
    "text": "पृथ्वी जलादितत्त्वानि ब्रह्मणां वाचकानि तु ।\nतत्तद्विकारयुक्तानि जानीत देवसत्तमाः ॥ ३२॥"
  },
  {
    "text": "एवं नानाविधान्येव ब्रह्माणि कथितानि च ।\nवेदादिषु समस्तानि मायामोहयुतानि तु ॥ ३३॥"
  },
  {
    "text": "तेषां स्वामिस्वरूपेण तिष्ठति ब्रह्मणस्पतिः ।\nब्रह्मणां पातृभावाच्च पालयितृत्वकारणात् ॥ ३४॥"
  },
  {
    "text": "स एवायं गणाध्यक्षो वेदेषु कथितोऽभवत् ।\nब्रह्मभूयमयः साक्षात्तं भजामि द्विजोत्तमाः ॥ ३५॥"
  },
  {
    "text": "उत्पत्तिनाशहीनं यद् गजाख्यं ब्रह्म चक्षते ।\nसाङ्ख्यं शिरो गणेशस्य गजानन इति स्मृतः ॥ ३६॥"
  },
  {
    "text": "भूमिसाधनभावेन भवेत् ब्रह्मणि तन्मयः ।\nदेहस्तस्य च योगाख्यो नानाभूमिप्रधारणात् ॥ ३७॥"
  },
  {
    "text": "तयोर्योगे गणेशानो देहधारी बभूव ह ।\nसाङ्ख्ये योगमयः साक्षात् पूर्णशान्तिप्रदायकः ॥ ३८॥"
  },
  {
    "text": "संयोगेऽयं गकाराख्यो ह्ययोगे णमयः स्मृतः ।\nतयोरीशो गणेशानो नामाऽयं वेदवादतः ॥ ३९॥"
  },
  {
    "text": "पञ्चचित्तमयी बुद्धिर्दक्षिणाङ्गं बभूव ह ।\nपञ्चभ्रान्तिकरी सिद्धिर्वामाङ्गं तस्य सर्वदा ॥ ४०॥"
  },
  {
    "text": "तयोः स्वामी गणाध्यक्षो मायाभ्यामत्र खेलति ।\nचित्ते चिन्तामणिः साक्षात् प्रकाशकारकस्तयोः ॥ ४१॥"
  },
  {
    "text": "समोहं चित्तमुत्सृज्य योगीन्द्रो जायते नरः ।\nतं भजामि विशेषेण चित्तचालनकारकम् ॥ ४२॥"
  },
  {
    "text": "कृतानि सिद्धिबुद्धिभ्यां ब्रह्माणि सकलानि वै ।\nतानि त्यक्त्वा कथं ब्रह्म लभ्यते मानवैः परम् ॥ ४३॥"
  },
  {
    "text": "अतोऽयं देहभृद्भूत्वा भक्तमार्गप्रदायकः ।\nसुलभत्वाय देवेशा परो जानीत संस्थितः ॥ ४४॥"
  },
  {
    "text": "तस्य तद्वचनं श्रुत्वा वसिष्ठस्तमुवाच ह ।\nसंशयस्य विनाशार्थं सर्वैः सम्प्रेरितो वचः ॥ ४५॥"
  },
  {
    "text": "वसिष्ठ उवाच ।\nब्रह्म ब्रह्मैव वेदेषु कथितं सर्वसम्मतम् ।\nब्रह्मणस्पतिरेकोऽयं पतिस्तत्र कथं मुने ॥ ४६॥"
  },
  {
    "text": "पतिरूपा महामाया गणेशे संस्थिताऽभवत् ।\nयथाऽन्नादिविकारस्थं ब्रह्म तद्वदयं मतः ॥ ४७॥"
  },
  {
    "text": "वसिष्ठस्य वचः श्रुत्वा दत्तो हर्षसमन्वितः ।\nजगाद तं विशेषज्ञं योगीन्द्रः परमार्थवित् ॥ ४८॥"
  },
  {
    "text": "अन्नप्राणादियुक्तानि ब्रह्माणि रचितानि तु ।\nगणेशेन महायोगिंस्तेनायं पतिरुच्यते ॥ ४९॥"
  },
  {
    "text": "ब्रह्मभिः कथितश्चायं पतिस्तेषां न संशयः ।\nस्वयं ब्रह्मैव तन्नाशे तथाऽपि पातृभावतः ॥ ५०॥"
  },
  {
    "text": "अन्नप्राणादिकान्येव विकारान् सन्त्यजन्ति च ।\nब्रह्माणि ब्रह्मभूतानि भविष्यन्त्यस्य सेवनात् ॥ ५१॥"
  },
  {
    "text": "ब्रह्माणि ब्रह्मणि यदि चेद्गतानि महामुने ।\nपतिः केषां गणेशानः कथ्यते कैर्वदाशु मे ॥ ५२॥"
  },
  {
    "text": "अतो मायाविकारेण हीनोऽयं गणनायकः ।\nब्रह्मैवोपास्यभावात्तु पतित्वं कथनात्मकम् ॥ ५३॥"
  },
  {
    "text": "इति तस्य वचः श्रुत्वा पुनस्तं नारदोऽब्रवीत् ।\nयोगीन्द्रं भावबोधार्थमवधूतमकल्मषम् ॥ ५४॥"
  },
  {
    "text": "नारद उवाच ।\nगणेशे त्वं महायोगिंस्तदाकारो न संशयः ।\nअहं दत्तोऽयमेकश्च गणेशः कुत्र वर्तते ॥ ५५॥"
  },
  {
    "text": "न भिन्नश्चेन् महाभाग भजसे कं पुरः स्थितम् ।\nइमं मे संशयं छिन्धि सर्वज्ञोऽसि महामते ॥ ५६॥"
  },
  {
    "text": "दत्त उवाच ।\nदेहोऽयं नरतुल्यो मे करोति कर्म नित्यदा ।\nशुभाशुभं विशेषेण नामरूपविकारतः ॥ ५७॥"
  },
  {
    "text": "ब्रह्म सर्वत्र विप्रेश तन्मयं नात्र संशयः ।\nसत्ता न्यूनाधिका भाति विचारय विचक्षण ॥ ५८॥"
  },
  {
    "text": "ब्रह्मणस्पतिशब्दाख्या सत्ता गणपतौ स्थिता ।\nनान्यत्र शम्भुविष्ण्वादि भावेषु पश्य मानद ॥ ५९॥"
  },
  {
    "text": "अतः प्रत्यक्षचित्तस्थं ब्रह्म विघ्नेशवाचकम् ।\nदृष्ट्वा तन्न भजेत् कोऽपि ब्रह्मभूयपरः कथम् ॥ ६०॥"
  },
  {
    "text": "अतो देहधरोऽहं तु ब्रह्माकारो गणेश्वरः ।\nतं भजामि विशेषेण देहचेष्टापरायणः ॥ ६१॥"
  },
  {
    "text": "देहः क्रियात्मकः प्रोक्तश्चित्तं चिन्तनकारकम् ।\nस्वभावेन यथाऽन्यद्वै करोति चिन्तनादिकम् ॥ ६२॥"
  },
  {
    "text": "तथा गणेश्वरं मेऽत्र देहश्चित्तं भजेत् ध्रुवम् ।\nतयोः प्रकाशकं ब्रह्म कथं भजेद्गजाननम् ॥ ६३॥"
  },
  {
    "text": "ब्रह्म ब्रह्मैव सञ्जातं तदाकारं मदीयकम् ।\nदेहश्चित्तं भजेत्तं वै स्वप्रकाशकरं सदा ॥ ६४॥"
  },
  {
    "text": "अनेन योगमार्गेण भजामि गणनायकम् ।\nन भिन्नोऽहं गणेशानात् कं पृच्छसि विचारय ॥ ६५॥"
  },
  {
    "text": "यथा करोमि नित्यं तु भक्षणादिकमादरात् ।\nतथा गणेश्वरं तात भजामि भक्तिसंयुतः ॥ ६६॥"
  },
  {
    "text": "नाऽहं भोक्ता स्वदेहस्थस्तथा मां विद्धि देहगम् ।\nन भक्तं गणराजस्य देहधर्मः प्रवर्तते ॥ ६७॥"
  },
  {
    "text": "ब्रह्मणि ब्रह्मभूतो यो न भजेद्गणनायकम् ।\nतथाऽपि देहचित्तेऽन्यत् करिष्यतः स्वभावतः ॥ ६८॥"
  },
  {
    "text": "न मुख्यो ब्रह्मभूतेषु योगिषु भक्त उच्यते ।\nश्रेष्ठस्तस्माद्गणेशानं भजामि हर्षसंयुतः ॥ ६९॥"
  },
  {
    "text": "अनायासेन चित्तस्थं देहस्थं ब्रह्म प्राप्य यः ।\nदृष्ट्वा तं न भजेत् सोऽपि ब्रह्मघ्नः परिकीर्तितः ॥ ७०॥"
  },
  {
    "text": "गणेशं मूर्तिगं दृष्ट्वा योगेशं शान्तिदायकम् ।\nकस्य योगिजनस्यात्र प्रीतिः सद्यो न जायते ॥ ७१॥"
  },
  {
    "text": "इति तस्य वचः श्रुत्वा हर्षयुक्ताः शिवादयः ।\nनारदाद्याः प्रणेमुस्तं विस्मितास्तस्य चेष्टितैः ॥ ७२॥"
  },
  {
    "text": "जगुस्तं हर्षसंयुक्ता वयं संशयवर्जिताः ।\nकृतास्त्वया महाभाग एकमार्गपरायणाः ॥ ७३॥"
  },
  {
    "text": "नानामतविभेदेन भ्रान्तियुक्ता भ्रमन्ति तु ।\nत्यक्त्वा गणेश्वरं पूर्णं सर्वपूज्यं महामुने ॥ ७४॥"
  },
  {
    "text": "भ्रान्तिनाशार्थमत्यन्तं भवान् विघ्नेश्वरेण च ।\nनिर्मितो योगमार्गज्ञः सर्वशान्तिप्रदायकः ॥ ७५॥"
  },
  {
    "text": "एवं तैः संस्तुतो दत्तः प्रहस्य प्रययौ ततः ।\nशिवादयो वसिष्ठाद्याः स्वालयं प्रययुः प्रिये ॥ ७६॥"
  },
  {
    "text": "सर्वसारां समाख्यातां गीतां दत्तमुखाच्च्युताम् ।\nपठनाच्छ्रवणान्नृभ्यः शान्तिदां सर्वसिद्धिदाम् ॥ ७७॥"
  },
  {
    "text": "कश्यपस्य वचः श्रुत्वा हर्षिता तं प्रणम्य सा ।\nजगाद भावगम्भीरा दितिर्विघ्नेश्वरे रता ॥ ७८॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nसप्तमे खण्डे विघ्नराजचरिते दत्तगीतावर्णनं नाम त्रयोदशोऽध्यायः ॥ ७.१३\n७.१४ दितिवरप्रदानं नाम चतुर्दशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "दितिरुवाच ।\nगणेशस्य महाभाग वदोपासनकं प्रभो ।\nतेन विघ्नेश्वरं भक्त्या भजिष्यामि निरन्तरम् ॥ १॥"
  },
  {
    "text": "मुद्गल उवाच ।\nएवं पृष्टो महायोगी दित्या तस्यै ददौ मनुम् ।\nदशाक्षरं गणेशस्य विधियुक्तं विधानवित् ॥ २॥"
  },
  {
    "text": "सा तं प्रणम्य योगीन्द्रं कश्यपं प्रययौ ततः ।\nवनं वृक्षादिसंयुक्तं तपस्तत्र तताप वै ॥ ३॥"
  },
  {
    "text": "निराहारेण संयुक्ता गणेशध्यानतत्परा ।\nनासाग्रन्यस्तदृष्टिः सा मन्त्रजापं चकार च ॥ ४॥"
  },
  {
    "text": "त्यक्त्वा सर्वां कामनां सा दितिर्विघ्नेश्वरे रता ।\nतपः प्रभावयोगेन भ्रान्तिहीनाऽभवद्विधे ॥ ५॥"
  },
  {
    "text": "पुत्रपौत्रादिके भावे रसहीना बभूव ह ।\nयोगेप्सुः पूर्णभावेनाऽभजत्तं द्विरदाननम् ॥ ६॥"
  },
  {
    "text": "एवं वर्षसहस्रेण योगभूतिपरायणा ।\nशान्तियोगं समासाद्य योगिवन्द्या बभूव सा ॥ ७॥"
  },
  {
    "text": "तथा सा दत्तमार्गं तं दितिः सस्मार चेतसि ।\nभक्त्या विघ्नेश्वरं देवी न मुमोच कदाचन ॥ ८॥"
  },
  {
    "text": "ततः प्रसन्नभावेन तां ययौ गणनायकः ।\nजगादाऽसौ वरान् ब्रूहि ध्यानस्थां मनसेप्सितान् ॥ ९॥"
  },
  {
    "text": "गणेशवचनं श्रुत्वा दितिर्हर्षसमन्विता ।\nउत्थाय तं नमस्कृत्य पूजयामास भक्तितः ॥ १०॥"
  },
  {
    "text": "पुनः प्रणम्य विघ्नेशं सा तुष्टाव कृताञ्जलिः ।\nगणेशं दक्ष ते पुत्री दितिः साश्रुमुखाम्बुजा ॥ ११॥"
  },
  {
    "text": "दितिरुवाच ।\nनमस्ते विघ्नराजाय भक्तविघ्नविदारण ।\nअभक्तेभ्यो महाविघ्नप्रदाय तु नमो नमः ॥ १२॥"
  },
  {
    "text": "काश्यपाय परेशाय विनायकाय ढुण्ढये ।\nलम्बोदराय ते सर्वभोगभोक्त्रे नमो नमः ॥ १३॥"
  },
  {
    "text": "दीनानां पतये तुभ्यं दीनदीनाय ते नमः ।\nदीनपालकनाथाय हेरम्बाय नमो नमः ॥ १४॥"
  },
  {
    "text": "परेशाय गणेशाय परात्परतमाय ते ।\nपरात्पराणां कर्त्रे ते महोदराय वै नमः ॥ १५॥"
  },
  {
    "text": "अनादये च सर्वेषामादिमूर्तिधराय च ।\nआदिपूज्याय सर्वेषामन्तःस्थाय नमो नमः ॥ १६॥"
  },
  {
    "text": "शिवपुत्राय विष्णोश्च पुत्राय परमात्मने ।\nवरेण्यसूनवे तुभ्यं शेषपुत्राय ते नमः ॥ १७॥"
  },
  {
    "text": "सर्वपूज्याय ज्येष्ठाय ज्येष्ठानां ज्येष्ठमूर्तये ।\nज्येष्ठराजतमायैव मात्रे पित्रे नमो नमः ॥ १८॥"
  },
  {
    "text": "ब्रह्मणां पतये तुभ्यं ब्रह्मभ्यो ब्रह्मदायिने ।\nब्रह्मणां ब्रह्मरूपायैकदन्ताय नमो नमः ॥ १९॥"
  },
  {
    "text": "गजाननाय देवायासुराय समभाविने ।\nयोगाकाराय योगिभ्यो योगदाय नमो नमः ॥ २०॥"
  },
  {
    "text": "किं स्तौमि त्वां गणाधीश शान्तीनां शान्तिरूपिणम् ।\nवेदादयः शिवाद्याश्च यत्र शान्तिं प्रलेभिरे ॥ २१॥"
  },
  {
    "text": "अतस्त्वां प्रणमाम्येव सर्वेऽशं तेन विघ्नप ।\nसन्तुष्टो भव मे भक्त्या स्वल्पया नाथ ते नमः ॥ २२॥"
  },
  {
    "text": "यदि त्वं वरदो मेऽसि तदा मे पुत्र आदरात् ।\nभव स्वामिन् दयासिन्धो तेनाऽहं तारिता त्वया ॥ २३॥"
  },
  {
    "text": "आसुरी प्रकृतिः प्रोक्ता वेदेषु द्विरदानन ।\nसाऽहं कया महाभक्त्या भजिष्यामि निरन्तरम् ॥ २४॥"
  },
  {
    "text": "त्वं मे पुत्रो यदा नाथ भविष्यसि सुसिद्धिदः ।\nतव मातुः कथं मायामयो बन्धः कदाचन ॥ २५॥"
  },
  {
    "text": "भक्तिं त्वच्चरणे ढुण्ढे देहि नित्यं विशेषतः ।\nआसुरीं बन्धहीनां मां कुरुष्व त्वत्पदप्रियाम् ॥ २६॥"
  },
  {
    "text": "एवमुक्त्वा गणाधीशं ननाम दक्षनन्दिनी ।\nदितिस्तां गणराजश्च जगाद हर्षसंयुतः ॥ २७॥"
  },
  {
    "text": "विघ्नेश उवाच ।\nत्वया कृतमिदं स्तोत्रं मदीयं मत्प्रियं भवेत् ।\nपठते श‍ृण्वते देवि सर्वसिद्धिप्रदायकम् ॥ २८॥"
  },
  {
    "text": "तव पुत्रो भविष्यामि आसुरीभावनाशकः ।\nत्वं भजिष्यसि मां नित्यं भक्त्या भावपरायणा ॥ २९॥"
  },
  {
    "text": "एवमुक्त्वांऽतर्दधेऽसौ विघ्नेशो ब्रह्मनायकः ।\nदितिः स्वगृहमागत्य प्रणनाम पतिं स्वकम् ॥ ३०॥"
  },
  {
    "text": "वृत्तान्तं कथयामास कश्यपो हर्षितोऽभवत् ।\nश्रुत्वा तां स समालिङ्ग्य जगाद साश्रुलोचनः ॥ ३१॥"
  },
  {
    "text": "कश्यप उवाच ।\nधन्याऽसि कृतकृत्याऽसि सफलस्ते भवो मतः ।\nयया दृष्टो गणाध्यक्षः सर्वेभ्यः शान्तिदायकः ॥ ३२॥"
  },
  {
    "text": "अहो ते ससुतो देवि असुर्याः प्रभविष्यति ।\nमहद्भाग्यं गणाधीशो योगिवन्द्या त्वमञ्जसा ॥ ३३॥"
  },
  {
    "text": "तारितोऽहं त्वया नूनं सुस्त्रिया गणपे रतः ।\nधन्यं मे जन्मकर्मादि आसुरी स्वहिते रता ॥ ३४॥"
  },
  {
    "text": "एवमुक्त्वा दितिं विप्रः कश्यपो विरराम ह ।\nदितिः प्रणम्य तं विप्रं सेवायां संस्थिताऽभवत् ॥ ३५॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nसप्तमे खण्डे विघ्नराजचरिते दितिवरप्रदानं नाम चतुर्दशोऽध्यायः ॥ ७.१४\n७.१५ चतुर्भुजावतारविक्रमवर्णनं नाम पञ्चदशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nततः सा गणनाथं तं सस्मार हृदि सर्वदा ।\nतन्मयं विश्वमेवेदमालोकयदशेषतः ॥ १॥"
  },
  {
    "text": "एकदा माघमासे तु शुक्लपक्षे गजाननम् ।\nपुपूज मध्यगे भानौ चतुर्थ्यां मूर्तिगं परम् ॥ २॥"
  },
  {
    "text": "मूर्तिमध्याद्गणाधीशः प्रकटोभूच्चतुर्भुजः ।\nअनन्तसूर्यसङ्काशतेजोयुक्तः प्रजापते ॥ ३॥"
  },
  {
    "text": "तं दृष्ट्वा भयभीता सा सस्मार हृदि कश्यपम् ।\nस्वगुरुं तं तथा देवं गणेशं भक्तिसंयुता ॥ ४॥"
  },
  {
    "text": "गुरोः स्मरणमात्रेण गणेशः सौम्यरूपधृक् ।\nबालरूपो दितिं देवीं जगाद मेघनिःस्वनः ॥ ५॥"
  },
  {
    "text": "श्रीगणेश उवाच ।\nपुत्रोऽहं ते महाभागे वरदानप्रभावतः ।\nमा भयं कुरु कल्याणि पश्य मां सौम्यरूपिणम् ॥ ६॥"
  },
  {
    "text": "ततः सोन्मील्य चक्षुस्तं पश्यति स्म भयातुरा ।\nबालं चतुर्भुजं देवं शुण्डादण्डधरं परम् ॥ ७॥"
  },
  {
    "text": "परश्वादिमहास्त्रैश्च संयुतं चन्द्रशेखरम् ।\nलम्बोदरं चैकदन्तं शेषनाभिसमायुतम् ॥ ८॥"
  },
  {
    "text": "शूर्पकर्णं त्रिनेत्रं तु नानाभूषणभूषितम् ।\nअमूल्यवस्त्रसंयुक्तं गले चिन्तामणिं धरम् ॥ ९॥"
  },
  {
    "text": "दृष्ट्वा तं प्रणनामैव कश्यपेन समन्विता ।\nतुष्टावाऽऽपूज्य विघ्नेशमथर्वशिरसा विभुम् ॥ १०॥"
  },
  {
    "text": "ततस्तं कश्यपो नत्वा प्रार्थयामास शान्तिदम् ।\nबालरूपो भव स्वामिन् येन ते लालनं भवेत् ॥ ११॥"
  },
  {
    "text": "धन्योऽहं कृतकृत्योऽहं मत्समो न प्रविद्यते ।\nमम त्वं येन पुत्रोऽभूद्ब्रह्मणां गणनायकः ॥ १२॥"
  },
  {
    "text": "यस्य रोमाञ्चरन्ध्रेषु ब्रह्माण्डानां हि कोटयः ।\nकथं स मम पुत्रत्वं प्राप्तोऽसीति विडम्बनम् ॥ १३॥"
  },
  {
    "text": "एवं सम्प्रार्थितस्तेन दित्या सोऽपि तथाऽभवत् ।\nचतुर्भुजधरो बालो बभूवे तत्क्षणात् स्वयम् ॥ १४॥"
  },
  {
    "text": "तं प्रणम्य गणाधीशं कश्यपो हर्षसंयुतः ।\nदित्या कर्मपरो भूत्वा ब्राह्मणांश्च समाह्वयत् ॥ १५॥"
  },
  {
    "text": "ततश्चतुर्भुजेनैव मायाऽऽक्षिप्ता तयोर्हृदि ।\nपुत्रभावप्रकाशार्थं तथा तौ सम्बभूवतुः ॥ १६॥"
  },
  {
    "text": "स्नापयित्वा दितिर्बालं स्तनपानमकारयत् ।\nजातकर्म चकारैव कश्यपो हर्षसंयुतः ॥ १७॥"
  },
  {
    "text": "द्वादशेऽह्नि द्विजास्तत्र नामकर्मार्थमाययुः ।\nपूजिताः कश्यपेनैव तमूचुर्हर्षसंयुताः ॥ १८॥"
  },
  {
    "text": "स्वर्गेषु देवपांश्चाऽयं नरान् पृथ्व्यां तथा तले ।\nअसुरान् नागकूर्मादीन् स्थापयिष्यति बालकः ॥ १९॥"
  },
  {
    "text": "तत्त्वानि चालयन् विप्र तस्मान्नाम्ना चतुर्भुजः ।\nचतुर्णां विविधानां च स्थापकोऽयं मतो बुधैः ॥ २०॥"
  },
  {
    "text": "मुद्गल उवाच ।\nततो वर्षे द्वितीयेऽस्य प्रह्लादप्रमुखाः परे ।\nप्रपेलुर्हन्यमानास्तैर्देवैर्विष्णुमुखैर्विधे ॥ २१॥"
  },
  {
    "text": "सर्वं त्यक्त्वाऽसुरेशानाः पातालं विविशुर्भयात् ।\nदेवानां च स्वयं विष्णुः क्रोधयुक्तो बभूव ह ॥ २२॥"
  },
  {
    "text": "इन्द्राद्यैः सहितः सोऽपि सन्नद्धश्चक्रसंयुतः ।\nआययौ दैत्यनाशार्थं पातालेषु महाबलः ॥ २३॥"
  },
  {
    "text": "चक्रं तत्याज देवेशस्तेन दैत्या मृता मृधे ।\nकेचिद् दुःखसमायुक्ताः प्रपेलुश्छिन्नदेहकाः ॥ २४॥"
  },
  {
    "text": "शरणं केशवं चैव केचिज्जग्मुः प्रजापते ।\nतथापि तान् महाविष्णुर्जघान क्रोधसंयुतः ॥ २५॥"
  },
  {
    "text": "असुरैर्विगतं विश्वं कर्तुं चैव समुद्यतः ।\nदैत्येन्द्रा भयसंयुक्ता दितिं ययुः शरण्यदाम् ॥ २६॥"
  },
  {
    "text": "छिन्नभिन्नकृताङ्गांस्तान् दितिर्दृष्ट्वा शुशोच ह ।\nततः क्रोधयुतः सोऽपि बभूवे गणनायकः ॥ २७॥"
  },
  {
    "text": "तत्याज परशुं तीक्ष्णं देवान् हन्तुं चतुर्भुजः ।\nपरशोस्तेजसा सर्वं व्याप्तं पातालमण्डलम् ॥ २८॥"
  },
  {
    "text": "व्यर्थरूपाणि शस्त्राणि चक्रादीन्यभवन् मृधे ।\nदेवा दाहसमायुक्ताः प्रपेलुश्च दिशो दश ॥ २९॥"
  },
  {
    "text": "ततस्तत्र ययौ ब्रह्मा बोधयामास केशवम् ।\nपातालं त्यज्य सर्वे ते ययुः स्वर्गं भयान्विताः ॥ ३०॥"
  },
  {
    "text": "परशोस्तेजसा तत्र सन्दग्धा इव देवपाः ।\nन शान्तिं प्रलभन्ते स्म हाहाकाररवाकुलाः ॥ ३१॥"
  },
  {
    "text": "ततः शम्भू रविर्ब्रह्मा केशवस्तुष्टुवुः परम् ।\nपरशुं भयसंयुक्ता देवैर्मुनिगणैः सह ॥ ३२॥"
  },
  {
    "text": "शान्तियुक्तं महास्त्रं तद्बभूवे च प्रजापते ।\nततो देवेन्द्रकाः सर्वे चतुर्भुजं ययुः पुरा ॥ ३३॥"
  },
  {
    "text": "तं प्रणम्य भयोद्विग्ना मुनिभिर्देवनायकाः ।\nनत्वाऽऽपूज्य गणेशानं तुष्टुवुः करसम्पुटाः ॥ ३४॥"
  },
  {
    "text": "देवर्षय ऊचुः ।\nनमस्ते काश्यपायैव चतुर्भुजाय ढुण्ढये ।\nअनादये गणेशाय विघ्नेशाय नमो नमः ॥ ३५॥"
  },
  {
    "text": "परेशाय परेषां च पतये परमात्मने ।\nविनायकाय विप्रेभ्यो वरदाय नमो नमः ॥ ३६॥"
  },
  {
    "text": "लम्बोदराय सर्वेषामुदरस्थाय ते नमः ।\nमहोदराय ज्येष्ठाय ब्राह्मणाय नमो नमः ॥ ३७॥"
  },
  {
    "text": "क्षत्राणां क्षात्रधर्माय वैश्यानां वैश्यरूपिणे ।\nशूद्राणां शूद्रधर्माय वर्णहीनाय ते नमः ॥ ३८॥"
  },
  {
    "text": "गृहस्थानां गृहस्थाय ब्रह्मचर्याय सर्वप ।\nब्रह्मचारिस्वरूपाणां वनस्थानां तदात्मने ॥ ३९॥"
  },
  {
    "text": "न्यासिनां न्यासधर्मायाश्रमहीनाय ते नमः ।\nचतुर्षु ते पञ्चमाय हेरम्बाय नमो नमः ॥ ४०॥"
  },
  {
    "text": "स्वानन्दवासिने तुभ्यं सिद्धिबुद्धिवराय च ।\nएकदन्ताय देवायासुराय ते नमो नमः ॥ ४१॥"
  },
  {
    "text": "अनाथानामनाथाय सनाथानां सनाथक ।\nईश्वराणां महेशाय विष्णवे ते नमो नमः ॥ ४२॥"
  },
  {
    "text": "ब्रह्मणे भानवे तुभ्यं शक्तये सर्वरूपिणे ।\nदेवादिभ्यः प्रदात्रे ते पदानां वै नमो नमः ॥ ४३॥"
  },
  {
    "text": "किं स्तुमस्त्वां चतुर्णां च चालकं स्वभुजैः परम् ।\nअतस्त्वां प्रणमामो वै चतुर्भुज प्रसीद नः ॥ ४४॥"
  },
  {
    "text": "एवमुक्त्वा प्रणेमुस्तं देवा मुनिसमन्विताः ।\nस तानुवाच प्रीतात्मा भक्तान् भक्तजनप्रियः ॥ ४५॥"
  },
  {
    "text": "चतुर्भुज उवाच ।\nवरान् ब्रूत महादेवा मुनयो मत्त ईप्सितान् ।\nदास्यामि स्तोत्रतुष्टोऽहं भवतां भयवर्जिताः ॥ ४६॥"
  },
  {
    "text": "स्तोत्रं भवत्कृतं देवाः सर्वसिद्धिप्रदं भवेत् ।\nपठतां श‍ृण्वतां चैव भयनाशकरं परम् ॥ ४७॥"
  },
  {
    "text": "विशेषतः पुत्रपौत्रादिकं सर्वं लभेन्नरः ।\nधनधान्यादिकं चान्ते मल्लोकं पठनात् परम् ॥ ४८॥"
  },
  {
    "text": "एवं तस्य वचः श्रुत्वा देवा मुनिसमन्विताः ।\nभयहीनाः प्रणेमुस्तं जगुर्हर्षसमन्विताः ॥ ४९॥"
  },
  {
    "text": "देवर्षय ऊचुः ।\nयदि प्रसन्नभावेन वरदोऽसि चतुर्भुज ।\nतदा ते पादपद्मे वै भक्तिरस्तु निरन्तरम् ॥ ५०॥"
  },
  {
    "text": "आज्ञां कुरु महाभाग तथा वर्तामहे वयम् ।\nदितिजदैत्यसन्त्रासतापिताः सततं वयम् ॥ ५१॥"
  },
  {
    "text": "चतुर्भुज उवाच ।\nअद्य प्रभृति देवेशाः पातालस्थान् महासुरान् ।\nमा हिंस्यथ महाभागा मया संस्थापितान् पुरा ॥ ५२॥"
  },
  {
    "text": "स्वर्गेषु चामरस्थानं पृथिव्यां च नृणां सदा ।\nपाताले दानवादीनां स्वधर्मस्था भवन्तु ते ॥ ५३॥"
  },
  {
    "text": "यदि भूत्वा विपथगा इमे गर्वेण मोहिताः ।\nसिद्धिर्न भविता तेषां मद्वाक्यान्नात्र संशयः ॥ ५४॥"
  },
  {
    "text": "तथेति तं प्रणम्यैव देवाः स्वस्थानमाययुः ।\nतदादि दानवान् देवा न जघ्नुः स्थलसंश्रितान् ॥ ५५॥"
  },
  {
    "text": "चतुर्भुजश्च दैत्येन्द्रान् सर्वानाज्ञापयत् प्रभुः ।\nते तथेति तमुच्चार्य हर्षिताः स्वस्थलं ययुः ॥ ५६॥"
  },
  {
    "text": "ततश्चतुर्भुजो देवोंऽतर्दधे च प्रजापते ।\nकश्यपो दितिसंयुक्तः शुशोच तमनुस्मरन् ॥ ५७॥"
  },
  {
    "text": "पितरौ वाक्यमूचे सा वाणी चाऽकाशसम्भवा ।\nस्थाप्य मूर्तिं गणेशस्य भजतं नित्यमादरात् ॥ ५८॥"
  },
  {
    "text": "तथा चकार दित्या स कश्यपो ब्राह्मणैः सह ।\nस्थापयामास मूर्तिं वै चतुर्भुजस्य सर्वदाम् ॥ ५९॥"
  },
  {
    "text": "हृदि चिन्तामणिं ध्यात्वा बहिः पूज्य चतुर्भुजम् ।\nसंस्थितौ भक्तिसंयुक्तौ दितिकश्यपकौ किल ॥ ६०॥"
  },
  {
    "text": "आसुरं भावमुत्सृज्य दितिर्भक्तिसमन्विता ।\nगाणपत्यस्वभावेनाऽभजत्तं तु चतुर्भुजम् ॥ ६१॥"
  },
  {
    "text": "एतच्चतुर्भुजस्यैव चरितं कथितं मया ।\nविघ्नराजकलारूपोऽवतारोऽयमुदाहृतः ॥ ६२॥"
  },
  {
    "text": "य इदं श‍ृणुयान् मर्त्यः श्रावयेद्वा पठेत् स तु ।\nभुक्तिं मुक्तिं लभेद्ब्रह्म भक्तिं विघ्नेश्वरे पराम् ॥ ६३॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nसप्तमे खण्डे विघ्नराजचरिते चतुर्भुजावतारविक्रमवर्णनं नाम पञ्चदशोऽध्यायः ॥ ७.१५"
  },
  {
    "text": "७.१६ चरितमाहात्म्यवर्णनं नाम षोडशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nततो बहौ गते काले दैत्येन्द्रा बलसंयुताः ।\nदेवान् जेतुं प्रसन्नद्धा बभूवुः क्रोधसंयुताः ॥ १॥"
  },
  {
    "text": "प्रह्लादं मुख्यकं कृत्वा ब्रह्मशापेन मोहितम् ।\nआययुस्तां प्रणेमुस्ते दितिं कश्यपसंयुताम् ॥ २॥"
  },
  {
    "text": "तानुवाच स्वयं देवी दितिः क्रोधसमन्विता ।\nमा गच्छत महादुष्टाः धर्मं सन्त्यज दैत्यपाः ॥ ३॥"
  },
  {
    "text": "चतुर्भुजेन देवेशाः स्थापिताः स्वर्गभूमिषु ।\nपातालविवरेष्वत्र यूयं राज्यसमन्विताः ॥ ४॥"
  },
  {
    "text": "प्रणम्य तामनादृत्य दैत्येशा लोभसंयुताः ।\nययुर्देवजयार्थं ते ह्यधर्मेण प्रणोदिताः ॥ ५॥"
  },
  {
    "text": "दितिः कश्यपसंयुक्ता दैत्यानां सुदुरात्मनाम् ।\nपक्षं त्यक्त्वा गणेशानमभजद् भक्तिसंयुता ॥ ६॥"
  },
  {
    "text": "एवं वै देवपक्षं सा त्यक्त्वा मुनिसमन्विता ।\nअदितिस्तं स्वपुत्रं चाभजद्विनायकं परम् ॥ ७॥"
  },
  {
    "text": "दैवीं प्रकृतिमुत्सृज्य मृन्मूर्तिस्थं विनायकम् ।\nयोगभावेन भक्त्या तमभजत्प्रेमसंयुता ॥ ८॥"
  },
  {
    "text": "विनताद्यास्तथा दक्ष कश्यपेनोपदेशिताः ।\nशान्तियुक्ता गणेशानमभजन् प्रेमसंयुताः ॥ ९॥"
  },
  {
    "text": "दक्ष उवाच ।\nदैवीं तु प्रकृतिं त्यक्त्वा तथाऽऽसुरीं महामुने ।\nकथं गणेश्वरं भक्त्या भजन्ति वद मानवाः ॥ १०॥"
  },
  {
    "text": "मुद्गल उवाच ।\nसकामिकं करोति चेन्नरः कर्म यथाविधि ।\nआसुरं तत् समाख्यातं देहसौख्यकरं यतः ॥ ११॥"
  },
  {
    "text": "निष्कामिकं करोति चेन्नरः दैवं प्रकीर्तितम् ।\nविधियुक्तं कर्म दक्ष मुक्तिदं तन्मतं बुधैः ॥ १२॥"
  },
  {
    "text": "स्वधर्मस्थैर्जनैः कर्म क्रियते विविधं परम् ।\nदेहधर्मं समाज्ञाय योगरूपं च तत् स्मृतत् ॥ १३॥"
  },
  {
    "text": "तदेव देवप्रीत्यर्थं कर्म भक्तिमयं मतम् ।\nभक्तिभावार्थमानन्दात् सस्त्रीको मुनिराकरोत् ॥ १४॥"
  },
  {
    "text": "एतत्ते कथितं सर्वं विघ्नराजचरित्रकम् ।\nसर्वसिद्धिप्रदं पूर्णं शान्तिदं भक्तिकारणम् ॥ १५॥"
  },
  {
    "text": "एवं नानाऽवताराश्च विघ्नराजस्य मानद ।\nतेषां चरित्रकं केन वक्तुं नैव प्रशक्यते ॥ १६॥"
  },
  {
    "text": "अयं विघ्नेश्वरो देवः समस्वानन्दगो भवेत् ।\nसत्यासत्ये विनिर्माय प्रभुः क्रीडति मायया ॥ १७॥"
  },
  {
    "text": "पूर्णयोगमयश्चायं विघ्नराजः प्रकीर्तितः ।\nतस्यार्थं श‍ृणु भावेन ब्रह्मबुद्धिप्रकाशकम् ॥ १८॥"
  },
  {
    "text": "सम्प्रज्ञातमयं ब्रह्माऽसम्प्रज्ञातगतं तथा ।\nभ्रमयुक्तं महाविघ्नसंयुक्तं नात्र संशयः ॥ १९॥"
  },
  {
    "text": "भ्रमहीनं तदेवापि विघ्नहीनं प्रकीर्तितम् ।\nब्रह्मणि ब्रह्मभूतं चेन्नोभयं तत्र विद्यते ॥ २०॥"
  },
  {
    "text": "विश्वेषां विघ्नराजोऽयं विघ्नकर्ता प्रजापते ।\nविघ्नहर्ता स्वयं साक्षाद्ब्रह्मणां च निरन्तरम् ॥ २१॥"
  },
  {
    "text": "स्वयं विघ्नयुतो नैव विघ्नहीनो न विद्यते ।\nएवं ज्ञात्वा नरो ब्रह्मभूतो भवति विघ्नपम् ॥ २२॥"
  },
  {
    "text": "इदं वैघ्नेश्वरं चित्रं चरितं संश‍ृणोति यः ।\nपठेद्वा तस्य विघ्नेशः प्रसन्नो जायते सदा ॥ २३॥"
  },
  {
    "text": "प्रसन्ने विघ्नराजेन्द्रे किं किं वै दुर्लभं भवेत् ।\nसर्वसिद्धियुतः सोंऽते नरो ब्रह्मैव जायते ॥ २४॥"
  },
  {
    "text": "नानेन सदृशं किञ्चित् पावनं कुत्र वर्तते ।\nभुक्तिमुक्तिप्रदं दक्ष चरित्रं संश्रुतं त्वया ॥ २५॥"
  },
  {
    "text": "पञ्चाग्निसाधनादीनि तपांसि विविधानि यः ।"
  },
  {
    "text": "कुर्यात्तेभ्योऽधिकं पुण्यमस्य श्रवणतो लभेत् ॥ २६॥"
  },
  {
    "text": "तीर्थानि विविधान्येव साधयित्वा फलं लभेत् ।\nतेभ्योऽधिकं लभेत् पुण्यं खण्डस्यास्य श्रवान्नरः ॥ २७॥"
  },
  {
    "text": "यज्ञानां साङ्गजातानां फलं तस्मात् प्रजापते ।\nअधिकं श्रवणादस्य लभेत् खण्डस्य मानवः ॥ २८॥"
  },
  {
    "text": "इष्टापूर्तादिकं सर्वं यः करोति नरोत्तमः ।\nतेभ्योऽधिकं लभेत्तस्य श्रवणान्नात्र संशयः ॥ २९॥"
  },
  {
    "text": "पुत्रपौत्रादिसंयुक्तो धनधान्यादिसंयुतः ।\nआरोग्येण नरो युक्तो भवेदस्य तु संश्रवात् ॥ ३०॥"
  },
  {
    "text": "वन्ध्यादिदोषभावेन पीडितो यदि मानवः ।\nअस्य श्रवणमात्रेण पीडाहीनो भवेत् सदा ॥ ३१॥"
  },
  {
    "text": "यस्य गेहे स्थितश्चायं खण्डो विघ्नेशभक्तिदः ।\nकदा तस्य पिशाचेभ्यश्चौरादिभ्यो भयं न हि ॥ ३२॥"
  },
  {
    "text": "नाग्निभूतं न भूतेभ्यो भयं राजभवं कदा ।\nग्रहेभ्यो राशिसंस्थेभ्यः पूतनादिभयं न च ॥ ३३॥"
  },
  {
    "text": "धर्मार्थकाममोक्षाणां दायकोऽयं प्रकीर्तितः ।\nब्रह्मभूयप्रदः साक्षाच्छ्रवणेन न संशयः ॥ ३४॥"
  },
  {
    "text": "बहुनाऽत्र किमुक्तेन यत्र विघ्नपतिः स्वयम् ।\nसंस्थितस्तेन सामान्यं भविष्यति किमप्यहो ॥ ३५॥"
  },
  {
    "text": "इति ते कथितं सर्वं विघ्नराजस्य चेष्टितम् ।\nभज त्वं सर्वभावेन गणेशं सुखमाप्स्यसि ॥ ३६॥"
  },
  {
    "text": "न श्राव्यं दुर्जनायेदं चरित्रं सर्वसिद्धिदम् ।\nसाधवे गाणपत्याय श्राव्यं यत्नेन मानद ॥ ३७॥"
  },
  {
    "text": "सूत उवाच ।\nएवमुक्त्वा महायोगी मुद्गलो विरराम ह ।\nदक्षो हृष्टमनास्तं तु प्रणनाम कृताञ्जलिः ॥ ३८॥"
  },
  {
    "text": "मया ते कथितं पूर्णं चरित्रं विघ्नपस्य यत् ।\nयथा मुद्गलवक्त्राच्च निःसृतं तादृशं परम् ॥ ३९॥"
  },
  {
    "text": "भवतां सङ्गयोगेन पावितोऽहं न संशयः ।\nश्रोतुमिच्छसि किं भूयो वद शौनक ते हितम् ॥ ४०॥"
  },
  {
    "text": "विघ्नराजसमं नैव यथा विप्र तथा परम् ।\nचरित्रं विघ्नराजस्य सर्वसिद्धिप्रदायकम् ॥ ४१॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nसप्तमे खण्डे विघ्नराजचरिते चरितमाहात्म्यवर्णनं नाम षोडशोऽध्यायः ॥ ७.१६\n॥ श्रीगजाननार्पणमस्तु ॥"
  },
  {
    "text": "॥ इति श्रीमुद्गलपुराणे सप्तमः खण्डः समाप्तः ॥"
  }
]
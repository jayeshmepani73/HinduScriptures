[
  {
    "text": "४.१ चतुर्थीतपोवर्णनं नाम प्रथमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "शौनक उवाच ।\nत्वया सूत महाप्राज्ञ महोदरचरित्रकम् ।\nकथितं शान्तिदं मोहनाशकं संश्रुतं मया ॥ १॥"
  },
  {
    "text": "तथा तृप्तिं न याम्येव पायं पायं सुधामिव ।\nनानेन सदृशं किञ्चिच्छान्तिदं विद्यते द्विज ॥ २॥"
  },
  {
    "text": "अतो गजाननस्यापि चरित्रं वद विस्तरात् ।\nसर्वज्ञस्त्वं महाभाग मतोऽस्माभिर्न संशयः ॥ ३॥"
  },
  {
    "text": "मुद्गलस्य च दक्षस्य संवादं वद मानद ।\nकिं पृष्टं ब्रह्मपुत्रेण दक्षेणाग्रे सुबुद्धिना ॥ ४॥"
  },
  {
    "text": "सूत उवाच ।\nश‍ृणु भार्गव विप्रेन्द्र महाज्ञानकरं प्रभो ।\nगजाननस्य माहात्म्यं कथयामि यथा श्रुतम् ॥ ५॥"
  },
  {
    "text": "श्रुत्वा महोदराख्यानं नानाख्यानसमन्वितम् ।\nमोहनाशकरं दक्षो हर्षितो ह्यभवन् मुने ॥ ६॥"
  },
  {
    "text": "मुद्गलं पुनरप्याह योगीन्द्रं वेदपारगम् ।\nविनयेन समायुक्तो गणेशज्ञानलालसः ॥ ७॥"
  },
  {
    "text": "दक्ष उवाच ।\nमहोदरस्य माहात्म्यं श्रुतं भक्तियुतेन भोः ।\nतेनाऽऽनन्दसमायुक्तः कृतोऽहं योगिना त्वया ॥ ८॥"
  },
  {
    "text": "अधुना वद विप्रेश गजाननचरित्रकम् ।\nकीदृशोऽवतरद्देवः कीदृशं ब्रह्म तत्र च ॥ ९॥"
  },
  {
    "text": "किमर्थं देहधारी स बभूव मुनिसत्तम ।\nकिं कर्मा किं गुणज्ञश्च वद सर्वं महामते ॥ १०॥"
  },
  {
    "text": "पूर्वपुण्यप्रभावेण सङ्गतिस्ते प्रजायते ।\nधन्योऽहं सर्वभावेन श‍ृणोमि च कथां शुभाम् ॥ ११॥"
  },
  {
    "text": "सूत उवाच ।\nदक्षेणैवं महायोगी स पृष्टो बुद्धिशालिना ।\nतं प्रत्युवाच भावज्ञो गाणपत्यपरायणः ॥ १२॥"
  },
  {
    "text": "मुद्गल उवाच ।\nश‍ृणु दक्ष महाभाग धन्योऽस्यत्र न संशयः ।\nकथां वर्धयसि प्राज्ञ गाणेशीं योगदां पराम् ॥ १३॥"
  },
  {
    "text": "तव भावेन सन्तुष्टो वदामि सकलं प्रभो ।\nगजाननस्य माहात्म्यं योगशान्तिपदप्रदम् ॥ १४॥"
  },
  {
    "text": "साङ्ख्यं ब्रह्म विदेहाख्यं कथितं योगिभिः परम् ।\nतदेव गजवक्त्रं वै जानीहि त्वं प्रजापते ॥ १५॥"
  },
  {
    "text": "बिन्दुब्रह्मात्मको देहः सोऽहं वक्त्रं प्रकीर्तितम् ।\nतयोरभेदको बोधो बभावेव स देहवान् ॥ १६॥"
  },
  {
    "text": "त्रिविधेषु स्थितो देवो तथापि तद्विवर्जितः ।\nविदेहो गजवक्त्रश्च शोभत साङ्ख्यधारकः ॥ १७॥"
  },
  {
    "text": "बोधत्यागे महाभाग कः सङ्ख्यां कुरुते वद ।\nब्रह्मणां तेन साङ्ख्यं तद्ब्रह्म वेदे प्रकाशितम् ॥ १८॥"
  },
  {
    "text": "लोभासुरविनाशाय प्रकटोऽभूद्गजाननः ।\nदेवैर्विप्रैः प्रजानाथ प्रार्थितो भक्तिलालसः ॥ १९॥"
  },
  {
    "text": "चतुर्थ्यां मध्यगे भानौ देहधारी समागतः ।\nसा तिथिः परमा तस्य प्रीतिदा सम्बभूव वै ॥ २०॥"
  },
  {
    "text": "सूत उवाच ।\nइति श्रुत्वा वचो रम्यं दक्षो हृष्टमना मुने ।\nजगाद मुद्गलं विप्रं चतुर्थीज्ञानसिद्धये ॥ २१॥"
  },
  {
    "text": "दक्ष उवाच ।\nका चतुर्थी तिथिः प्रोक्ता शुक्ला कृष्णा वद प्रभो ।\nगणनाथप्रियाऽत्यन्तं बभूव कथमेव सा ॥ २२॥"
  },
  {
    "text": "पुनः पुनस्त्वया ब्रह्मन् कथितं तद् व्रतं शुभम् ।\nअतो ब्रूहि चतुर्थ्यास्त्वं माहात्म्यं सकलं परम् ॥ २३॥"
  },
  {
    "text": "दक्षस्य वचनं श्रुत्वा हर्षयुक्तो महामुनिः ।\nमुद्गलस्तमथोवाच चतुर्थीसम्भवां कथाम् ॥ २४॥"
  },
  {
    "text": "मुद्गल उवाच ।\nसङ्क्षेपेण प्रवक्ष्यामि चतुर्थ्याश्च चरित्रकम् ।\nगणनाथप्रियं पूर्णं ज्ञास्यसि त्वं प्रजापते ॥ २५॥"
  },
  {
    "text": "पुरा सृष्टिं स सृष्ट्वा वै ब्रह्मा लोकपितामहः ।\nस्थितानां तत्र जन्तूनां कालार्थं स दधे मनः ॥ २६॥"
  },
  {
    "text": "नानाकार्यप्रसिद्ध्यर्थं सञ्चिन्त्य गणपं हृदि ।\nअभवद्ध्यानमास्थाय संस्थितश्चिन्तयान्वितः ॥ २७॥"
  },
  {
    "text": "ततस्तस्य शरीराद्वै निःसृता प्रकृतिः परा ।\nमहामाया तिथीनां सा जननी कामरूपिणी ॥ २८॥"
  },
  {
    "text": "चतुष्पदां तथा दक्ष चतुर्हस्तां सुशोभनाम् ।\nचतुर्मुखयुतां वीक्ष्य हर्षितोऽभूत् प्रजापतिः ॥ २९॥"
  },
  {
    "text": "ततः सा तं नमस्कृत्य तुष्टाव जगदीश्वरम् ।\nनानास्तोत्रैः प्रसाद्यैनमुवाच घननिःस्वना ॥ ३०॥"
  },
  {
    "text": "प्रकृतिरुवाच ।\nतवाङ्गनिःसृतां मां त्वं विद्धि ब्रह्माण्डनायक ।\nआज्ञां कुरु पितर्मां च कुर्वेऽहं भावयन्त्रिता ॥ ३१॥"
  },
  {
    "text": "स्थानं देहि तथा भक्ष्यं नानाभोगादिकं प्रभो ।\nमह्यं देव दयासिन्धो नमस्ते परमेश्वर ॥ ३२॥"
  },
  {
    "text": "तस्यास्तद्वचनं श्रुत्वा तां जगाद प्रजापतिः ।\nसृष्टिं गणेशं सञ्चिन्त्य विचित्रां कुरु मानदे ॥ ३३॥"
  },
  {
    "text": "स तस्यै गणनाथस्य ददौ मन्त्रं षडक्षरम् ।\nसविधिं सा नमस्कृत्य ययौ तं वनमादरात् ॥ ३४॥"
  },
  {
    "text": "तताप तप उग्रं सा नासाग्रनयना सती ।\nगणेशं हृदि सन्ध्याय जजाप मन्त्रमुत्तमम् ॥ ३५॥"
  },
  {
    "text": "प्रजापते गते वर्षसहस्रे तु गजाननः ।\nआययौ तां महाभागामगदद्भक्तवत्सलः ॥ ३६॥"
  },
  {
    "text": "गणेश उवाच ।\nवरान् वृणु महाभागे बहून् मनसि वाञ्छितान् ।\nनिराहारेण सन्तुष्टो ददामि तपसा च ते ॥ ३७॥"
  },
  {
    "text": "तस्य तद्वचनं श्रुत्वा हर्षिता प्रणनाम तम् ।\nगजाननं प्रसम्पूज्य तुष्टाव च कृताञ्जलिः ॥ ३८॥"
  },
  {
    "text": "प्रकृतिरुवाच ।\nनमस्ते विघ्ननाथाय गणेशाय परात्मने ।\nअनाथाय विशेषेण सर्वनाथाय ते नमः ॥ ३९॥"
  },
  {
    "text": "नमो मूषकवाहाय मूषकध्वजिने नमः ।\nस्वानन्दपतये तुभ्यं गणानां पतये नमः ॥ ४०॥"
  },
  {
    "text": "सिद्धिबुद्धिप्रदात्रे च सिद्धिबुद्धिविहारिणे ।\nयोगेशाय सदा शान्तिप्रदात्रे योगिने नमः ॥ ४१॥"
  },
  {
    "text": "सर्वादये सदा सर्वपूज्याय भक्तपालका ।\nज्येष्ठराजाय ज्येष्ठानां पतये ते नमो नमः ॥ ४२॥"
  },
  {
    "text": "ब्रह्मणे ब्रह्मदात्रे वै ब्रह्मणां पतये नमः ।\nसिद्धेश्वराय देवानां दैत्यानां पतये नमः ॥ ४३॥"
  },
  {
    "text": "चतुर्भुजाय हेरम्ब परशोर्धारकाय ते ।\nअङ्कुशन्धारिणे तुभ्यं निरङ्कुश नमो नमः ॥ ४४॥"
  },
  {
    "text": "रजसा सृष्टिकर्त्रे ते पालने सात्त्विकाय ते ।\nतामसाय महाहन्त्रे गुणेशाय नमो नमः ॥ ४५॥"
  },
  {
    "text": "स्थावराय चरायैव चराचरमयाय ते ।\nचराचरविहीनाय बोधाय च नमो नमः ॥ ४६॥"
  },
  {
    "text": "चतुर्विधस्वरूपाय चतुर्विधसुखप्रद ।\nचतुःसुखस्वरूपाय स्वसंवेद्याय ते नमः ॥ ४७॥"
  },
  {
    "text": "विनायकाय सर्वेषां नायकाय नमो नमः ।\nगजाननाय देवाय देवदेवेश ते नमः ॥ ४८॥"
  },
  {
    "text": "किं स्तौमि त्वां गणाध्यक्ष ब्रह्मणस्पतिरूपिणम् ।\nयं स्तोतुं न समर्थाश्च योगिनो वेदमुख्यकाः ॥ ४९॥"
  },
  {
    "text": "तवदर्शनबोधेन तथापि संस्तुतो मया ।\nतेन तुष्टो भव स्वामिन् भक्तिं देहि दृढां त्वयि ॥ ५०॥"
  },
  {
    "text": "इति स्तुत्वा गणेशानं दण्डवत् प्रणनाम तम् ।\nतामुत्थाप्य गणाधीश उवाच व्रतमातरम् ॥ ५१॥"
  },
  {
    "text": "गणेश उवाच ।\nवरं वृणु महाभागे यं यमिच्छसि शोभने ।\nतं तं दास्यामि सुप्रीतो भक्त्या स्तोत्रेण तोषितः ॥ ५२॥"
  },
  {
    "text": "त्वया कृतमिदं स्तोत्रं सर्वसिद्धिप्रदं भवेत् ।\nयः पठेच्छृणुयाद्देवि ईप्सितं लभते नरः ॥ ५३॥"
  },
  {
    "text": "एककालं द्विकालं वा त्रिकालं लभते सदा ।\nअव्रती व्रतसाफल्यं पठनान्नात्र संशयः ॥ ५४॥"
  },
  {
    "text": "ब्रुवन्तं गणनाथं सोवाच गम्भीरनिःस्वना ।\nदेवी प्रणम्य भावेन साश्रुनेत्रा प्रजापते ॥ ५५॥"
  },
  {
    "text": "देव्युवाच ।\nवरदोऽसि गणाधीश तदा देहि त्वयि स्थिराम् ।\nभक्तिं मे च तथा कार्ये सामर्थ्यं करुणानिधे ॥ ५६॥"
  },
  {
    "text": "सृष्टिसर्जनसामर्थ्यं देहि नाथ नमोऽस्तु ते ।\nसदा तव प्रियत्वं मे वियोगो न च ते भवेत् ॥ ५७॥"
  },
  {
    "text": "ओमित्युक्त्वा गणाधीशो जगाद वदतां वरः ।\nचतुर्विधप्रदा देवि प्रिया मम भविष्यसि ॥ ५८॥"
  },
  {
    "text": "तिथीनां मातृभावेन चतुर्थी संज्ञिता भव ।\nवामभागे सदा कृष्णा शुक्ला दक्षिणभागके ॥ ५९॥"
  },
  {
    "text": "मम जन्मतिथिस्त्वं वै भविष्यसि न संशयः ।\nसदा तव व्रते संस्थान् पालयामि विशेषतः ॥ ६०॥"
  },
  {
    "text": "मदीयव्रतजा पुण्या तिथिस्त्वं च भविष्यसि ।\nव्रतेषु त्वत्समं नैव दायकं कुत्र वर्तते ॥ ६१॥"
  },
  {
    "text": "एवमुक्त्वा गणेशानोंऽतर्धानं प्रचकार ह ।\nव्रतमाता प्रजानाथाऽभवत्तत्रैव संस्थिता ॥ ६२॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nचतुर्थे खण्डे गजाननचरिते चतुर्थीतपोवर्णनं नाम प्रथमोऽध्यायः ॥ ४.१\n४.२ शुक्लकृष्णचतुर्थीवरदानवर्णनं नाम द्वितीयोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nततो देवी गणाध्यक्षं स्मृत्वा स्रष्टुं मनो दधे ।\nततोऽकस्माद् द्विधा साऽभूद्वामदक्षिणभागतः ॥ १॥"
  },
  {
    "text": "वामभागं कृष्णवर्णं दक्षिणाङ्गं तथा बभौ ।\nशुक्लवर्णं महाभाग ततः सा विस्मिताऽभवत् ॥ २॥"
  },
  {
    "text": "पुनर्गणपतिं ध्यात्वा स्रष्टुं तत्रोपचक्रमे ।\nततस्तस्या मुखाम्भोजात् प्रतिपन्निःसृता तिथिः ॥ ३॥"
  },
  {
    "text": "नासिकायां द्वितीया वै वक्षसश्च तृतीयिका ।\nअङ्गुलीभ्यस्तथा दक्ष पञ्चमी चाभवत्तिथिः ॥ ४॥"
  },
  {
    "text": "उत्पन्ना हृदयात् षष्ठी चक्षुषोः सप्तमी बभौ ।\nअष्टमी बाहुदेशाच्च समुत्पन्ना महातिथिः ॥ ५॥"
  },
  {
    "text": "नवमी तिथिरुत्पन्ना उदराच्च प्रजापते ।\nदशमी कर्णदेशाद्वै कण्ठाच्चैकादशी मता ॥ ६॥"
  },
  {
    "text": "द्वादशी पादयोस्तस्याः समुत्पन्ना तथा विभो ।\nस्तनात् त्रयोदशी तस्या अहङ्काराच्चतुर्दशी ॥ ७॥"
  },
  {
    "text": "मनसः पूर्णिमा जाता अमावास्या तथाऽभवत् ।\nजिह्वायाः सर्वभावेन तिथयो भिन्नतां दधुः ॥ ८॥"
  },
  {
    "text": "कृष्णा चतुर्थी प्रोक्ता या तस्याः कृष्णाः प्रकीर्तिताः ।\nतिथयोः दशपञ्चाख्या ज्ञातव्या विबुधैः किल ॥ ९॥"
  },
  {
    "text": "शुक्लाः शुक्लचतुर्थी देहाच्चतुर्दश वै मताः ।\nतिथयो विधिवत् सर्वा बभुः स्वस्वगुणान्विताः ॥ १०॥"
  },
  {
    "text": "दिनांशाः पुरुषा जाता रात्रयः स्त्रीस्वरूपकाः ।\nस्वस्वभावविहारज्ञा बभूवुश्च हिते रताः ॥ ११॥"
  },
  {
    "text": "तिथिभिः सहिता देवी चतुर्थी तपसि स्थिता ।\nगणेशमभजन्नित्यं मन्त्रध्यानपरायणा ॥ १२॥"
  },
  {
    "text": "वर्षेणैकेन विघ्नेशस्तां ययौ भक्तवत्सलः ।\nशुक्लां मध्याह्नसमये कृष्णां चन्द्रोदये तथा ॥ १३॥"
  },
  {
    "text": "वरं ब्रूहि गणेशानस्तामुवाच विशेषतः ।\nप्रणम्य विघ्नपं पूजयित्वा स्तुत्वा जगाद सा ॥ १४॥"
  },
  {
    "text": "चतुर्थ्युवाच ।\nत्वदेकनिलयां देव मां कुरुष्व गजानन ।\nनान्यं याचे वरं स्वामिन् भक्तिमिच्छामि शाश्वतीम् ॥ १५॥"
  },
  {
    "text": "तस्यास्तद्वचनं श्रुत्वा तां जगाद गजाननः ।\nप्राप्तं चतुर्थि मध्याह्ने मदीयं दर्शनं त्वया ॥ १६॥"
  },
  {
    "text": "अतो मध्याह्नकालेऽन्ये मां भजन्ते शिवादयः ।\nचतुर्थ्यां शुक्लपक्षस्य स्थितायां सर्वदा जनाः ॥ १७॥"
  },
  {
    "text": "मदीयव्रतमुख्यत्वे भव त्वं सर्वभावतः ।\nनिराहारेण मां तत्र त्वद्युक्तं पर्युपासते ॥ १८॥"
  },
  {
    "text": "चतुर्विधं प्रदास्यामि नानाभावनियन्त्रितम् ।\nसञ्चितं नास्ति चेद्देवि तथाप्यत्र न संशयः ॥ १९॥"
  },
  {
    "text": "सञ्चितं चास्ति चेद्वापि ददासि त्वं महामते ।\nअतस्ते नाम विख्यातं वरदेति भविष्यति ॥ २०॥"
  },
  {
    "text": "त्वां पूजयन्ति ये नैव मद्युक्तां व्रतभावतः ।\nतेषां व्रतानि सर्वाणि निष्फलानि भवन्तु वै ॥ २१॥"
  },
  {
    "text": "एवमुक्त्वांऽतर्दधेऽसौ गणेशो देवनायकः ।\nतदादि सा तिथिः ख्याता वरदा च प्रजापते ॥ २२॥"
  },
  {
    "text": "गणेशस्य प्रियाऽत्यन्तमिति जन्मतिथिः स्मृता ।\nतस्यामुपोषणं कार्यं नरैरात्महितेप्सुभिः ॥ २३॥"
  },
  {
    "text": "पञ्चम्यां पारणं दक्ष कर्तव्यं द्विजसाक्षिकम् ।\nचतुर्विधं फलं तैश्च सम्प्राप्तं नात्र संशयः ॥ २४॥"
  },
  {
    "text": "यद्यदिच्छति तत्तत् स लभते व्रतकारकः ।\nअन्ते स्वानन्दगो भूत्वा सायुज्यं ब्रह्मणस्तथा ॥ २५॥"
  },
  {
    "text": "तत्र व्रते नराः पापा अन्नं भक्षन्ति चेत् प्रियम् ।\nनारकास्ते भविष्यन्ति हीना अन्नैः पुनर्जनौ ॥ २६॥"
  },
  {
    "text": "एवं वरं चतुर्थ्यै स ददौ विघ्नविदारणः ।\nसा तिथिः सर्वमान्या च बभूव व्रतमूलगा ॥ २७॥"
  },
  {
    "text": "ततः कृष्णां चतुर्थीं स जगाद गणनायकः ।\nवरं वृणु महाभागे दास्यामि मनसीप्सितम् ॥ २८॥"
  },
  {
    "text": "श्रुत्वा सा तं प्रणम्याऽऽदौ पूजयित्वा गजाननम् ।\nस्तुत्वा जगाद वाक्यं वै हर्षेण महता युता ॥ २९॥"
  },
  {
    "text": "कृष्णचतुर्थ्युवाच ।\nयदि प्रसन्नभावेन वरदोऽसि गजानन ।\nतदा भक्तिं दृढां देहि त्वदीयां मे महोदर ॥ ३०॥"
  },
  {
    "text": "त्वत्प्रियत्वं सदा नाथ वियोगो न भवेच्च मे ।\nसर्वमान्यां कुरुष्व त्वदेकनिष्ठस्वभावतः ॥ ३१॥"
  },
  {
    "text": "तस्यास्तद्वचनं श्रुत्वा तां जगाद गजाननः ।\nसदा मम प्रियाऽत्यन्तं भविष्यसि महातिथे ॥ ३२॥"
  },
  {
    "text": "चन्द्रोदये त्वयाऽहं वै प्राप्तस्तेन चतुर्थिके ।\nतत् काले च व्रतं मुख्यं त्वद्युक्तं भवतु प्रियम् ॥ ३३॥"
  },
  {
    "text": "न वियोगो भवेद्भक्ताः प्रियेऽन्नजलवर्जिताः ।\nउपासते च तेषां त्वं सङ्कष्टहरणं कुरु ॥ ३४॥"
  },
  {
    "text": "प्रहरान् पञ्च मद्भक्ताः प्रियेऽन्नजलवर्जिताः ।\nउपासते च तेषां त्वं सङ्कष्टहरणं कुरु ॥ ३५॥"
  },
  {
    "text": "चतुर्विधं स्वसङ्कष्टं जन्म मृत्युश्च कर्मजम् ।\nव्रतिनां तत्फलं कर्म विद्यते न कदाचन ॥ ३६॥"
  },
  {
    "text": "इत्यादि विविधं देवि विशेषेण चतुर्विधम् ।"
  },
  {
    "text": "सङ्कष्टदं हर त्वं वै मत्प्रसादाच्चतुर्थिके ॥ ३७॥"
  },
  {
    "text": "न सङ्कष्टं कदाचिद्वै व्रतकारि नरस्य च ।\nभवेन् मे भक्तियुक्तस्य पुनस्त्वद्युक्तसेविनः ॥ ३८॥"
  },
  {
    "text": "इह भुक्त्वाऽखिलान् भोगानन्ते स्वानन्दमाप्नुयात् ।\nसङ्कष्टहरणी नाम भवेत्तव चतुर्थिके ॥ ३९॥"
  },
  {
    "text": "न करोति चतुर्थीं चेन्नरो मद्भक्तिकारकः ।\nनिष्फलं सकलं तस्य भजनं वै भविष्यति ॥ ४०॥"
  },
  {
    "text": "त्वां त्यक्त्वा ये नराः पापा व्रतमन्यच्च कुर्वते ।\nव्रतादिकं निष्फलकं तेषां सर्वं भविष्यति ॥ ४१॥"
  },
  {
    "text": "वर्णाश्रमस्थको भूत्वा चतुर्थीं न करोति चेत् ।\nतस्य सर्वं स्वधर्मस्थं कर्म यन्निष्फलं भवेत् ॥ ४२॥"
  },
  {
    "text": "यती रात्रौ निराहारयुक्तः सन् व्रतमाचरेत् ।\nसङ्कष्टहरणं देवि स्वानन्दार्थं न संशयः ॥ ४३॥"
  },
  {
    "text": "अन्यैश्च द्विजसंयुक्तैर्भोजनं द्विजसाक्षिकम् ।\nरात्रौ कर्तव्यमेतस्मिन् मां प्रपूज्य वरानने ॥ ४४॥"
  },
  {
    "text": "श्रावणे लड्डुकान् भक्षेत् भाद्रके दधिभोजनम् ।\nनिर्जलं त्वाश्विने प्रोक्तं दुग्धपानं च कार्तिके ॥ ४५॥"
  },
  {
    "text": "मार्गशीर्षे जलाहारः पौषे गोमूत्रभक्षणम् ।\nमाघे मासि तिलान् शुक्लान् फाल्गुने घृतशर्कराम् ॥ ४६॥"
  },
  {
    "text": "पञ्चगव्यं मधौ मासे वैशाखे पद्मबीजकम् ।\nज्येष्ठे घृतं गवां भक्ष्यमाषाढे मधुभोजनम् ॥ ४७॥"
  },
  {
    "text": "यतीनां सर्वदा ह्येतत् व्रतं युक्तं प्रकीर्तितम् ।\nअन्येषां भोजने नैवानेन वा व्रतकं स्मृतम् ॥ ४८॥"
  },
  {
    "text": "याममात्राऽवशिष्टायां रात्रावुत्थाय सत्वरम् ।\nप्रातःकृत्यं सुसङ्क्षेपात् कर्तव्यं तन्नरेण वै ॥ ४९॥"
  },
  {
    "text": "तथा माध्याह्निकं कर्म कर्तव्यं प्रातरेव च ।\nचतुर्घटिकरात्रौ सूर्योदयः स प्रकीर्तितः ॥ ५०॥"
  },
  {
    "text": "एवं कर्मादिकं कृत्वा मां सम्पूज्याल्पमन्त्रतः ।\nप्रत्यक्षोदयकाले वै सूर्योपस्थानमाचरेत् ॥ ५१॥"
  },
  {
    "text": "चन्द्रोदयस्य पर्यन्तं शमीमूले जपं जपेत् ।\nमदीयं मौनिभावेन पश्चात् स्नानं समाचरेत् ॥ ५२॥"
  },
  {
    "text": "सायाह्नकालजं कर्म तत्र कुर्यान्नरोत्तमः ।\nविधिना पूज्य मां पश्चादर्घ्यदानं समाचरेत् ॥ ५३॥"
  },
  {
    "text": "आदौ तेऽर्ध्यप्रदानं च ततो मेऽर्घ्यनिवेदनम् ।\nततः सप्तार्घ्यदानं व्रती चन्द्राय समाचरेत् ॥ ५४॥"
  },
  {
    "text": "ब्राह्मणैः पूजितैर्देवि नरः कुर्याच्च भोजनम् ।\nमोदकापूपलड्डूकपायसादिभिरादरात् ॥ ५५॥"
  },
  {
    "text": "रात्रौ जागरणं कुर्यान् मदीयकथयान्वितः ।\nपञ्चम्यामुपचारैः सम्पूजयन् मां प्रयत्नतः ॥ ५६॥"
  },
  {
    "text": "एवं व्रतं नरः कुर्यात् स वै सर्वार्थसिद्धिभाक् ।\nभविष्यत्यमरैर्मान्योंऽते ब्रह्मणि लयं व्रजेत् ॥ ५७॥"
  },
  {
    "text": "यथाऽहं देवतादीनां पूज्यः सर्वाद्यभावतः ।\nतथा त्वं व्रतजातीनामादिपूज्या भविष्यसि ॥ ५८॥"
  },
  {
    "text": "शुक्लां कृष्णां चतुर्थीं ये करिष्यन्त्यमरादयः ।\nसर्वव्रतादि भावेषु तेषां सिद्धिर्भविष्यति ॥ ५९॥"
  },
  {
    "text": "एवमुक्त्वान्तर्दधेऽसौ गणेशो ब्रह्मनायकः ।\nचतुर्थी भक्तिसंयुक्ताऽभवत्तत्रैव संस्थिता ॥ ६०॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nचतुर्थे खण्डे गजाननचरिते शुक्लकृष्णचतुर्थीवरदानवर्णनं नाम द्वितीयोऽध्यायः ॥ ४.२\n४.३ प्रतिपदादिव्रतवर्णनं नाम तृतीयोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nततो गणपतिर्दक्ष ययौ सर्वतिथीः प्रति ।\nउवाच वृणुत प्राज्ञा वरं यं मनसीप्सितम् ॥ १॥"
  },
  {
    "text": "श्रुत्वा गणपतेर्वाक्यं प्रणम्य गणनायकम् ।\nपूजयित्वा च तं स्तुत्वा जगदुस्तिथयः पराः ॥ २॥"
  },
  {
    "text": "प्रतिपदाद्या उचुः ।\nयदि विघ्नेश्वर स्वामिन् वरदोऽसि गजानन ।\nकिं कर्तव्यं दयासिन्धो अस्माभिर्वद साम्प्रतम् ॥ ३॥"
  },
  {
    "text": "स्वस्वव्यापारजं देवं सामर्थ्यं देहि चाद्भुतम् ।\nभक्तिं त्वदीयपादाब्जे सर्वं मान्यं त्वया प्रभो ॥ ४॥"
  },
  {
    "text": "तासां वचनमाकर्ण्य जगाद गणनायकः ।\nताः श‍ृणु त्वं प्रजानाथ सर्वेषां हितकारकम् ॥ ५॥"
  },
  {
    "text": "गणेश उवाच ।\nमदीया भक्तिरत्यन्तं भविष्यति न संशयः ।\nभवतीनां महाभागास्तिथयः पुण्यभागिकाः ॥ ६॥"
  },
  {
    "text": "मत्कलांशसमुद्भूता देवास्तान् प्रीणयन्तु वै ।\nभवतीभिर्युता देवा नराणां प्रीतिदाऽस्तु च ॥ ७॥"
  },
  {
    "text": "सदा वह्निं प्रतिपदि पूजयिष्यन्ति ये नराः ।\nहुतद्रव्यैश्च हुत्वा तं दुग्धाहारा व्रते रताः ॥ ८॥"
  },
  {
    "text": "उपोषणं करिष्यन्ति तैश्च देवाः सहेश्वराः ।\nतोषितास्ते सदा तेभ्यो दास्यन्ति मनसीप्सितम् ॥ ९॥"
  },
  {
    "text": "ते मृताः सङ्गमिष्यन्त्यग्निलोके भोगकारकाः ।\nअग्नितुल्यप्रकाशेन विमानेन विहायसा ॥ १०॥"
  },
  {
    "text": "चरिष्यन्ति न सन्देहः प्रतिपद्व्रतकारकाः ।\nब्रह्मार्पणस्वभावेन गमिष्यन्ति मदात्मनि ॥ ११॥"
  },
  {
    "text": "द्वितीयायां नरो यस्तु पूजयेदश्विनौ शुभौ ।\nपत्राहारसमायुक्तो रूपवान् जायते किल ॥ १२॥"
  },
  {
    "text": "इह भुक्त्वाऽखिलान् भोगानन्ते तल्लोकमाप्नुयात् ।\nद्वितीयाव्रतकारी स देवमान्यो भविष्यति ॥ १३॥"
  },
  {
    "text": "ब्रह्मार्पणस्वभावेन द्वितीयाव्रतमाचरेत् ।\nस स्वानन्दे मदीये वै लीनश्चैव भविष्यति ॥ १४॥"
  },
  {
    "text": "तृतीयायां महाशक्तिं पूजयेद्भक्तिसंयुतः ।\nसर्वैः सौभाग्यदैर्द्रव्यैर्लवणाहारवर्जितः ॥ १५॥"
  },
  {
    "text": "स शक्तिलोकगो भूत्वा भोगयुक्तो भविष्यति ।\nब्रह्मार्पणतया सोऽपि मल्लोके चागमिष्यति ॥ १६॥"
  },
  {
    "text": "पञ्चम्यां नागमुख्यांश्च दुग्धेन स्नापयेन्नरः ।\nपूजयेत्तान् प्रयत्नेन निरम्लाहारकारकः ॥ १७॥"
  },
  {
    "text": "स नागलोकगो भूत्वा भोगयुक्तश्चरिष्यति ।\nनिष्कामेन मदीये वै लोकेंऽते आगमिष्यति ॥ १८॥"
  },
  {
    "text": "षष्ठ्यां स्कन्दं फलाहारः पूजयेद्भक्तिसंयुतः ।\nस्कन्दलोके चरेत् सोऽपि महाभोगपरायणः ॥ १९॥"
  },
  {
    "text": "निष्कामभावयुक्तश्चेत् स्वानन्देंऽते गमिष्यति ।\nशुक्लगत्याः क्रमेणैव सर्वभावनियन्त्रितः ॥ २०॥"
  },
  {
    "text": "सप्तम्यामर्चयेत् सूर्यमुपोषणपरायणः ।\nस सूर्यलोकमाश्रित्य प्रचरेद्भोगसंयुतः ॥ २१॥"
  },
  {
    "text": "निष्कामव्रतकारी चेन् महालयसमुत्थिते ।\nस्वानन्दे मे सदेहो वै ब्रह्मभूतो भविष्यति ॥ २२॥"
  },
  {
    "text": "अष्टम्यां मातृकानां यः पूजको भावसंयुतः ।\nबिल्वाहारसमायुक्तो मातृकालोकगो भवेत् ॥ २३॥"
  },
  {
    "text": "मदर्पणस्वभावेन सदा व्रतपरायणः ।\nअष्टम्यां सोऽपि मल्लोके गच्छेत् क्रमविनिश्चिते ॥ २४॥"
  },
  {
    "text": "नवम्यामेव दुर्गायाः पूजनं यः समाचरेत् ।\nपिष्टाशी भोगसंयुक्तोंऽते तल्लोकमवाप्नुयात् ॥ २५॥"
  },
  {
    "text": "ब्रह्मार्पणतया सोऽपि निजलोके गमिष्यति ।\nशुक्लगत्या महाभागो ब्रह्मभूतो न संशयः ॥ २६॥"
  },
  {
    "text": "दशम्यां व्रतसंस्थो यो दधिभक्षणसंयुतः ।\nदिशां दिगीशकानां वै पूजकस्तत्प्रियो भवेत् ॥ २७॥"
  },
  {
    "text": "इह भुक्त्वाऽखिलात् भोगानन्ते तल्लोकमाप्नुयात् ।\nनिष्कामव्रतभावेन ब्रह्मभूतो भविष्यति ॥ २८॥"
  },
  {
    "text": "एकादश्यां नरो भक्षेद्वह्निपक्वविवर्जितम् ।\nधनपं पूजयेच्चैव भक्तियुक्तेन चेतसा ॥ २९॥"
  },
  {
    "text": "स वै तस्य वसेल्लोके नानाभोगकरः सदा ।\nब्रह्मार्पणतया तद्वद्व्रतं कृत्वा सुखी भवेत् ॥ ३०॥"
  },
  {
    "text": "विष्णुं सम्पूजयेद्यो वै द्वादश्यां घृतभोजनः ।\nस विकुण्ठे वसेन्नित्यं नानाभोगपरायणः ॥ ३१॥"
  },
  {
    "text": "ब्रह्मार्पणविधानेन व्रतं कुर्याद्यदा नरः ।\nमहालये मदीये स लोके ब्रह्ममयो भवेत् ॥ ३२॥"
  },
  {
    "text": "धर्मं त्रयोदशीसंस्थं पूजयेत् क्षीरभोजनः ।\nस धर्मलोकगो भूत्वा भुञ्जीत विविधं सुखम् ॥ ३३॥"
  },
  {
    "text": "ब्रह्मार्पणतया येन साधिता चेत् त्रयोदशी ।\nस स्वानन्दे समागम्य ब्रह्मभूतो भविष्यति ॥ ३४॥"
  },
  {
    "text": "चतुर्दश्यां शिवं यश्च पूजयेद्भक्तिसंयुतः ।\nउपोषणसमायुक्तो गोधूमान्नेन पारणम् ॥ ३५॥"
  },
  {
    "text": "करिष्यति च कैलासे वासस्तस्य भविष्यति ।\nनिष्कामश्चेत्तदन्ते स मल्लोके मन्मयो भवेत् ॥ ३६॥"
  },
  {
    "text": "पूर्णिमायां देवगणान् देवांश्चद्रमसं तथा ।\nपूजयेद्भक्तिभावेन चन्द्रलोकं स आप्नुयात् ॥ ३७॥"
  },
  {
    "text": "इह भुक्त्वाऽखिलान् भोगानन्ते देवान् गमिष्यति ।\nनिष्कामनो मदीये स लोके ब्रह्ममयो भवेत् ॥ ३८॥"
  },
  {
    "text": "उपोषणसमायुक्तोऽर्घ्यदानं यः करिष्यति ।\nचन्द्राय निशिभुग् वाऽपि सर्वदेवपरायणः ॥ ३९॥"
  },
  {
    "text": "सर्वदेवमयी रम्या पूर्णिमा परिकीर्तिता ।\nचान्द्री चैव तथा ज्ञेया तिथिः पुण्यप्रदा मता ॥ ४०॥"
  },
  {
    "text": "अमायां तर्पयेद्यो वै पितॄन् पितृपरायणः ।\nउपोषणं वा कुर्वीत स सर्वार्थमवाप्नुयात् ॥ ४१॥"
  },
  {
    "text": "अन्ते पितृमये लोके वसतिस्तस्य सम्भवेत् ।\nआगमिष्यति निष्कामश्चेत् स्वानन्दे स तल्लये ॥ ४२॥"
  },
  {
    "text": "कृष्णाः शुक्लाः सदा पूज्यास्तिथयो व्रतकारिणा ।\nएवं भावयुतेनैव स सर्वार्थमवाप्नुयात् ॥ ४३॥"
  },
  {
    "text": "मत्प्रियास्तिथयः सर्वा भविष्यथ न संशयः ।\nमत्कलांशयुतैर्देवैः संयुक्ताः प्रभवेत वै ॥ ४४॥"
  },
  {
    "text": "चतुर्थीं ये न कुर्वन्ति तेषां सर्वं निरर्थकम् ।\nभवदीयव्रते संस्थं भविष्यति न संशयः ॥ ४५॥"
  },
  {
    "text": "अतश्चतुर्थीसंयुक्ताः सदा भवत मानदाः ।\nतिथयः कालमानेन सर्वपूज्या भविष्यथ ॥ ४६॥"
  },
  {
    "text": "एवमुक्त्वांऽतर्दधेऽसौ गणेशो गणवल्लभः ।\nतथा जातं प्रजानाथ तिथियुक्तव्रतं सदा ॥ ४७॥"
  },
  {
    "text": "चतुर्थीजं च माहात्म्यं तिथीनां यद्विशेषतः ।\nश‍ृणुयाद्यः पठेद्वाऽपि स सर्वार्थमवाप्नुयात् ॥ ४८॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nचतुर्थे खण्डे गजाननचरिते प्रतिपदादिव्रतवर्णनं नाम तृतीयोऽध्यायः ॥ ४.३"
  },
  {
    "text": "४.४ दशरथव्रतोपदेशो नाम चतुर्थोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nअधुना श‍ृणु दक्ष त्वं संवादं तं पुरातनम् ।\nदशरथस्य राजर्षेर्वसिष्ठस्य महात्मनः ॥ १॥"
  },
  {
    "text": "येन त्वं तिथिमुख्यायाश्चतुर्थ्या व्रतजे परे ।\nमहिम्नि निपुणोऽत्यन्तं सम्भवेर्ब्रह्मपुत्रक ॥ २॥"
  },
  {
    "text": "महायशा दशरथो वन्ध्यदोषभयार्दितः ।\nवसिष्ठं शरणं गत्वा नत्वा पप्रच्छ तं मुनिम् ॥ ३॥"
  },
  {
    "text": "दशरथ उवाच ।\nपुत्रप्राप्त्यर्थमेवं भो वदोपायं महामुने ।\nशिष्यं मां शाधि भावज्ञ तारयस्व भवार्णवात् ॥ ४॥"
  },
  {
    "text": "ततस्तं मुनिशार्दूल उवाच नृपमुत्तमम् ।\nकुलदेवं गणेशं ते भजस्व व्रतसंयुतः ॥ ५॥"
  },
  {
    "text": "वसिष्ठस्य वचः श्रुत्वा पुनस्तं प्रणनाम ह ।\nपप्रच्छ विनयेनैव संयुतः स नृपोत्तमः ॥ ६॥"
  },
  {
    "text": "कीदृशं तद्व्रतं विप्र गणेशस्य महात्मनः ।\nकृतं केन व्रतं तत्र भवेत् सिद्धिश्च कीदृशी ॥ ७॥"
  },
  {
    "text": "कस्मिन् काले व्रतं कार्यं पूजनं कीदृशं मुने ।\nवद सर्वं विशेषेण करिष्यामि त्वदाज्ञया ॥ ८॥"
  },
  {
    "text": "वसिष्ठ उवाच ।\nचतुर्थी गणनाथस्य प्रियाऽत्यन्तं नृपोत्तम ।\nशुक्ला कृष्णा समाख्याता सर्वसिद्धिप्रदा भवेत् ॥ ९॥"
  },
  {
    "text": "चन्द्रोदये यदा प्राप्ता कृष्णा सैव चतुर्थिका ।\nसा सङ्कष्टहरा प्रोक्ता चतुर्विधफलप्रदा ॥ १०॥"
  },
  {
    "text": "चतुर्विधं जगत् सर्वं जानीहि त्वं नृपात्मज ।\nसङ्कष्टं तत् समाख्यातं बन्धनेन विशेषतः ॥ ११॥"
  },
  {
    "text": "इह भुक्त्वाऽखिलान् भोगान् सङ्कष्टीकरणान्नृप ।\nसर्वसङ्कटहीनः स स्वानन्दे प्रगमिष्यति ॥ १२॥"
  },
  {
    "text": "यदा चन्द्रोदये भूप चतुर्थी नैव लभ्यते ।\nप्रदोषव्यापिनी ग्राह्या सर्वसङ्कटमुक्तये ॥ १३॥"
  },
  {
    "text": "उभये चन्द्रसंयुक्ता प्राप्ता सा व्रतधारिणी ।\nतदा स्वेच्छाविहारेण कर्तव्या चन्द्रव्यापिनी ॥ १४॥"
  },
  {
    "text": "तृतीयायां प्रदोषाच्च चन्द्रस्योदयगा भवेत् ।\nतदा सैव सदा ग्राह्या परां त्यक्त्वा विशेषतः ॥ १५॥"
  },
  {
    "text": "शुक्ला सा वरदा प्रोक्ता चतुर्णां नात्र संशयः ।\nसञ्चिताऽसञ्चितानां वै व्रतकारिजनाय च ॥ १६॥"
  },
  {
    "text": "धर्मार्थकाममोक्षाद्याश्चत्वारो ये पदार्थकाः ।\nतान् ददाति गणेशस्य प्रीतिदा सा चतुर्थिका ॥ १७॥"
  },
  {
    "text": "मध्याह्नव्यापिनी ग्राह्या सदा शुक्लचतुर्थिका ।\nउभयत्र यदा नाप्ता पूर्वविद्धा मता तिथिः ॥ १८॥"
  },
  {
    "text": "उभयत्र यदा प्राप्ता भवेत् प्रहरभानुगा ।\nतृतीया चेत्तदा साऽपि पूर्वविद्धा मता तिथिः ॥ १९॥"
  },
  {
    "text": "प्रहरादूर्ध्वगा भूप तृतीया सूर्यसंयुता ।\nतदा पूर्वा परा वाऽपि कार्या सैव चतुर्थिका ॥ २०॥"
  },
  {
    "text": "चतुर्थीव्रतहीनस्य फलहीनानि भूमिप ।\nव्रतानि सर्वकालेष्वाद्या कार्या सा ततः प्रभो ॥ २१॥"
  },
  {
    "text": "एतद्व्रतं महाभाग ब्रह्मणाऽऽचरितं पुरा ।\nव्रतस्यैव प्रभावेण निर्ममे सकलं जगत् ॥ २२॥"
  },
  {
    "text": "विष्णुना शङ्करेणैव कृतं व्रतमनुत्तमम् ।\nपालने हरणे देवौ समर्थौ तौ बभूवतुः ॥ २३॥"
  },
  {
    "text": "योगिभिः शुकमुख्यैश्च कश्यपादिमुनीश्वरैः ।\nमुनिभिश्च कृतं पूर्वं स्वस्वकार्यार्थसिद्धये ॥ २४॥"
  },
  {
    "text": "इह भुक्त्वाऽखिलान् भोगानन्ते स्वानन्दगा बभुः ।\nनानेन सदृशं विद्धि चतुर्णां साधकं नृप ॥ २५॥"
  },
  {
    "text": "अन्यैर्नानाविधैरेतत् कृतं वर्णाश्रमस्थितैः ।"
  },
  {
    "text": "ते सर्वे ब्रह्मभूता वै ययुः स्वानन्दके पुरे ॥ २६॥"
  },
  {
    "text": "एतद् व्रतं महीपाल कुरु त्वं भावसंयुतः ।\nभविताऽसि सपुत्रश्च तथा स्वानन्दगो भवेः ॥ २७॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nचतुर्थे खण्डे गजाननचरिते दशरथव्रतोपदेशो नाम चतुर्थोऽध्यायः ॥ ४.४\n४.५ चतुर्थीविवेकवर्णनं नाम पञ्चमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "दशरथ उवाच ।\nब्रह्मादिभिः कथं विप्र चतुर्थीगं व्रतं कृतम् ।\nगणनाथप्रियं पूर्णं वद सर्वं प्रविस्तरात् ॥ १॥"
  },
  {
    "text": "दक्ष उवाच ।\nवद मुद्गल माहात्म्यं चतुर्थ्यास्त्वं प्रविस्तरात् ।\nश्रुत्वा कथां महारम्यां न तृप्यामि मुनीश्वर ॥ २॥"
  },
  {
    "text": "दक्षस्य भक्तिसंयुक्तं वाक्यं श्रुत्वा महामुनिः ।\nजगाद तं विशेषज्ञो मुद्गलः श‍ृणु शौनक ॥ ३॥"
  },
  {
    "text": "वचनं नृपवर्यस्य श्रुत्वा दशरथस्य च ।\nजगाद तं मुनिश्रेष्ठो वसिष्ठः सर्ववित् प्रभुः ॥ ४॥"
  },
  {
    "text": "वसिष्ठ उवाच ।\nकदाचित् प्रलये वृत्ते नष्टं स्थावरजङ्गमम् ।\nपञ्चभूतमयं सर्वं व्यवस्थासंयुतं पुरा ॥ ५॥"
  },
  {
    "text": "शून्यवत् सर्वभावैस्तद्धीनं ब्रह्ममयं बभौ ।\nयोगनिद्रा गणेशस्य सैव वेदे प्रकथ्यते ॥ ६॥"
  },
  {
    "text": "पुनः स कस्मिंश्चित्काले वेदवाग्भिः प्रबोधितः ।\nगणेशो निर्ममे सर्वं तत्त्वैस्तत्त्वप्रधारकः ॥ ७॥"
  },
  {
    "text": "त्रिगुणेभ्यः समुत्पन्ना देवाः पञ्च नृपेश्वर ।\nब्रह्मा विष्णुः शिवः शक्तिः सूर्यः सर्वधरा बभुः ॥ ८॥"
  },
  {
    "text": "तैस्तपश्चरितं घोरमेकाक्षरविधानतः ।\nतपसा गणनाथस्तु प्रसन्नः प्रबभूव ह ॥ ९॥"
  },
  {
    "text": "हृदये दर्शयामास स्वात्मानं सर्वदं परम् ।\nतेन ज्ञानयुता जाता देवाः पञ्च नरेश्वर ॥ १०॥"
  },
  {
    "text": "तैश्च सम्प्रार्थितो योगी भृशुण्डी सर्वपारगः ।\nतेन सम्प्रेषिता देवा आययुर्नगरे निजे ॥ ११॥"
  },
  {
    "text": "कर्मभूमौ गणेशस्य क्षेत्रं स्वानन्दवाचकम् ।\nवेदैः सन्दर्शितं स्थापयामासुस्तत्र विघ्नपम् ॥ १२॥"
  },
  {
    "text": "यस्मिन् काले च देवेशैः स्थापिता मूर्तिरादरात् ।\nतस्मिन् काले चतुर्थी सा भाद्री शुक्ला बभूव ह ॥ १३॥"
  },
  {
    "text": "मध्याह्नसमये संस्था सा मुख्या प्रबभूव ह ।\nतत आराधितस्तैः स गणराजो विशेषतः ॥ १४॥"
  },
  {
    "text": "माघमासे सिते पक्षे चतुर्थ्यां राजसत्तम ।\nप्रकटोऽभूत् पुरस्तेषां वरदाता गजाननः ॥ १५॥"
  },
  {
    "text": "वरप्रसादेन तस्य निर्मितं सकलं जगत् ।\nदेवेशैः सा तिथिर्मुख्या बभूव वरदायिनी ॥ १६॥"
  },
  {
    "text": "ब्रह्मादिभिश्च सर्वेभ्य उपदिष्टा चतुर्थिका ।\nआदौ काले तथा तत्र ज्येष्ठी मुख्या बभूव सा ॥ १७॥"
  },
  {
    "text": "ज्येष्ठशुद्धचतुर्थ्यां तद्व्रतदानं कृतं पुरा ।\nतस्मिन् काले धृता सर्वैः सद्यः सा वरदायिनी ॥ १८॥"
  },
  {
    "text": "अतो मुख्यत्वमापन्ना ज्येष्ठी माघी च भाद्रिका ।\nचतुर्थी नृपशार्दूल शुक्लपक्षेषु सर्वदा ॥ १९॥"
  },
  {
    "text": "तत्र भाद्रपदे मासे चतुर्थी या महामते ।\nशुक्ला साऽत्यन्तभावेन मुख्या जाताऽद्य भावतः ॥ २०॥"
  },
  {
    "text": "चतुर्थी समभावेन न किञ्चिद्वर्तते व्रतम् ।\nअतः किं वर्णनीयं वै तदौपम्यं तदेव च ॥ २१॥"
  },
  {
    "text": "भाद्रे चतुर्थी या शुक्ला साधिता सा नरेण चेत् ।\nस द्वादशचतुर्थीसम्भवं पुण्यं समाप्नुयात् ॥ २२॥"
  },
  {
    "text": "अङ्गारकयुता भूप सा नरेण कृता भवेत् ।\nचतुर्थी षोडशभवं पुण्यं प्राप्तं न संशयः ॥ २३॥"
  },
  {
    "text": "नरेण धीमता सा चेद्यदि चन्द्रयुता कृता ।\nचतुर्थी विंशतिभवं फलं प्राप्तं महामते ॥ २४॥"
  },
  {
    "text": "यदि स्वातियुता भूप चन्द्रवारेण चेत्कृता ।\nप्राप्तं चतुर्विंशतिचतुर्थीजं किल पुण्यकम् ॥ २५॥"
  },
  {
    "text": "माघे शुक्लचतुर्थी सा कृता चेन्नात्र संशयः ।\nअष्टानां च चतुर्थीनां फलं प्राप्तं नरेण तत् ॥ २६॥"
  },
  {
    "text": "अङ्गारकयुता चेद्वै साधिता सा नरेण च ।\nद्वादशानां चतुर्थीनां पुण्यं प्राप्तं व्रतोद्भवम् ॥ २७॥"
  },
  {
    "text": "ज्येष्ठे शुक्लचतुर्थीं यः करोति व्रतधारकः ।\nचतुश्चतुर्थीजं पुण्यं लभते स नराधिप ॥ २८॥"
  },
  {
    "text": "अङ्गारकयुता चेद् द्वादशभिः समतां व्रजेत् ।\nनरेण सा प्रयत्नेन कर्तव्या सर्वदायिका ॥ २९॥"
  },
  {
    "text": "अन्येषु श्रावणाद्येषु चतुर्थी वरदा कृता ।\nधर्मार्थकाममोक्षाणां दात्री शास्त्रेषु सम्मतम् ॥ ३०॥"
  },
  {
    "text": "तत्र श्रावणमासे या चतुर्थी वरदा मता ।\nद्विचतुर्थीभवं पुण्यं ददाति व्रतकारिणे ॥ ३१॥"
  },
  {
    "text": "चतुर्थ्या महिमाऽनन्तोऽशक्यो वर्णयितुं भवेत् ।\nचतुःपदप्रदा प्रोक्ता सा कथं वर्ण्यते मया ॥ ३२॥"
  },
  {
    "text": "अधुना श‍ृणु राजेन्द्र कृष्णपक्षे समागताम् ।\nचतुर्थीं सर्वदां पुण्यां सङ्कष्टहरिणीं शुभाम् ॥ ३३॥"
  },
  {
    "text": "चतुर्विधं च सङ्कष्टं प्राप्तं सर्वैर्नराधिप ।\nजन्ममृत्युव्यवस्थाख्यं चतुर्थं कर्मजं फलम् ॥ ३४॥"
  },
  {
    "text": "इत्यादिबहवो भेदाः कथनं नैव शक्यते ।\nचतुर्विधं जगत् सर्वं पञ्चमं ब्रह्म उच्यते ॥ ३५॥"
  },
  {
    "text": "चतुर्विधं सुसङ्कष्टं व्रतमात्रेण हन्ति या ।\nसङ्कष्टहरिणी प्रोक्ता चतुर्थी कृष्णपक्षगा ॥ ३६॥"
  },
  {
    "text": "तस्यापि महिमानं कः क्षमो वर्णयितुं भवेत् ।\nसर्वसिद्धिप्रदायास्तु व्रताचरणमात्रतः ॥ ३७॥"
  },
  {
    "text": "माघमासे कृताऽऽदौ च ब्रह्मणा विश्वयोनिना ।\nअतः सा मुख्यतां प्राप्ताऽष्टचतुर्थीव्रतैः समा ॥ ३८॥"
  },
  {
    "text": "अङ्गारकयुता तत्र विंशत्या समतां व्रजेत् ।\nसाधिता व्रतभावेन चेन्नरेण नराधिप ॥ ३९॥"
  },
  {
    "text": "श्रावणे या समाख्याता चतुर्थी कृष्णपक्षगा ।\nचतुश्चतुर्थीतुल्या सा भवत्यत्र न संशयः ॥ ४०॥"
  },
  {
    "text": "ब्रह्मणा चोपदिष्टा वै श्रावणे सा ततोऽधिका ।\nआदौ देवमुनीन्द्रेभ्यः सर्वसङ्कष्टहारिणी ॥ ४१॥"
  },
  {
    "text": "भाद्रमासे नराधीश चतुर्थी कृष्णपक्षगा ।\nचतुश्चतुर्थीतुल्या सा श‍ृणु कारणमत्र वै ॥ ४२॥"
  },
  {
    "text": "देवानां गणनाथश्च वरदः सम्बभूव ह ।\nव्रतमात्रेण तस्मात् सा मुख्या जाता न संशयः ॥ ४३॥"
  },
  {
    "text": "अङ्गारकयुता कुत्र सम्प्राप्ता चेत् सुसिद्धिदा ।\nद्वादशव्रतजं पुण्यं ददाति व्रतकारिणे ॥ ४४॥"
  },
  {
    "text": "शुक्ला कृष्णा सदा कार्या चतुःपदसुसिद्धये ।\nअन्यथा सिद्धिहीनानि प्रभवन्ति व्रतानि च ॥ ४५॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nचतुर्थे खण्डे गजाननचरिते चतुर्थीविवेकवर्णनं नाम पञ्चमोऽध्यायः ॥ ४.५"
  },
  {
    "text": "४.६ चन्द्रदर्शनदोषहरणचरितवर्णनं नाम षष्ठोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "दशरथ उवाच ।\nअङ्गारकयुता स्वामिन् कथं श्रेष्ठा बभूव सा ।\nतन्मे ब्रूहि विशेषेण संशयोऽत्र महांश्च मे ॥ १॥"
  },
  {
    "text": "वसिष्ठ उवाच ।\nभरद्वाजात् समुत्पन्नः पृथ्व्यां भौमो महामतिः ।\nगणानां त्वेतिमन्त्रेण पूजयामास विघ्नपम् ॥ २॥"
  },
  {
    "text": "तताप स तपो रम्यं ध्यात्वा देवं गजाननम् ।\nपारिनेराच्च नगरात् पश्चिमे वनसंस्थितः ॥ ३॥"
  },
  {
    "text": "शतवर्षैर्गणाध्यक्षः प्रसन्नस्तं ययौ नृप ।\nवरं ब्रूहि महाभाग भूमिपुत्रेति सोऽब्रवीत् ॥ ४॥"
  },
  {
    "text": "ततो भौमो गणाधीशं पूजयन् भक्तिभावतः ।\nस्तुत्वा तं स जगादेति वरं सर्वसुखप्रदम् ॥ ५॥"
  },
  {
    "text": "नरदेहेन युक्तोऽहं तथापि गणनायक ।\nइच्छामि चामृतं पातुं ग्रहं मां कुरु मानद ॥ ६॥"
  },
  {
    "text": "तव भक्त्येकनिलयं नाम्ना मङ्गलसंज्ञकम् ।\nऋणहर्तारमेवं मां प्रभो कुरु धनप्रदम् ॥ ७॥"
  },
  {
    "text": "माघकृष्णचतुर्थ्यां यद्दर्शनं ते मया कृतम् ।\nमया युक्ता ततो देवी महापुण्यप्रदाऽस्तु सा ॥ ८॥"
  },
  {
    "text": "तथेति गणनाथेन कृतं सर्वं नराधिप ।\nअतोंऽगारयुता पुण्या चतुर्थी मुख्यतां गता ॥ ९॥"
  },
  {
    "text": "अधुना चेतिहासं ते कथयामि विशेषतः ।\nभाद्रशुक्लचतुर्थ्यां वै न द्रष्टव्यो निशाकरः ॥ १०॥"
  },
  {
    "text": "तत्र ते कारणं सर्वं कथयामि सविस्तरम् ।\nयेन दोषविहीनस्त्वं गणेशं भजसे नृप ॥ ११॥"
  },
  {
    "text": "एकदा देवसंयुक्तैर्मुनिभिश्चैव निश्चितम् ।\nगणेशांशसमुद्भूताः पञ्च देवा न संशयः ॥ १२॥"
  },
  {
    "text": "ते गणेशस्वरूपाद्वै कदा भिन्ना भवन्ति न ।\nतेषां स्मरणमात्रेण सन्तुष्टो गणनायकः ॥ १३॥"
  },
  {
    "text": "भविष्यति न सन्देहस्तस्मादादौ मुनीश्वराः ।\nशिवादीन् पूजयत च तेन सिद्धिमवाप्स्यथ ॥ १४॥"
  },
  {
    "text": "एवं ज्ञानबलेनाज्ञैः कृतं देवैः सहर्षिभिः ।\nपञ्चभिर्विष्णुमुख्यैस्तत्तथेति प्रतिपादितम् ॥ १५॥"
  },
  {
    "text": "ततः सर्वे मुनिगणाश्चक्रुस्ते तादृशीं क्रियाम् ।\nतया सिद्धिविहीनास्ते भ्रान्ताः सर्वे बभूविरे ॥ १६॥"
  },
  {
    "text": "समागता देवगणैः ब्रह्माणं तुष्टुवुर्नृप ।\nवृत्तान्तं कथयामासुः सोऽपि चिन्तातुरोऽभवत् ॥ १७॥"
  },
  {
    "text": "सस्मार शिवमुख्यांश्च ब्रह्माणं ते समाययुः ।\nविष्णुः शिवोऽर्यमा शक्तिस्तेऽपि श्रुत्वा सुविस्मिताः ॥ १८॥"
  },
  {
    "text": "एतस्मिन्नन्तरे तत्र शब्दः सर्वभयङ्करः ।\nबभूव तीव्रघोषेण युक्तः प्रलयसूचकः ॥ १९॥"
  },
  {
    "text": "शब्दं श्रुत्वा भयोद्विग्ना बभूवुः शम्भुमुख्यकाः ।\nततोऽकस्मान् महाभीमः पुरुषः प्रकटोऽभवत् ॥ २०॥"
  },
  {
    "text": "विकरालं च तं दृष्ट्वा मुमूर्च्छुः शङ्करादयः ।\nमुनयो देवताः केऽपि पलायन्त च मूर्च्छिताः ॥ २१॥"
  },
  {
    "text": "मुहूर्तमात्रकाले वै गते ब्रह्मादयः सुराः ।\nसावधाना बभूवुस्तं ददृशुः पुरतः स्थितम् ॥ २२॥"
  },
  {
    "text": "ततोऽतिभयसंयुक्तास्तुष्टुवुर्गणनायकम् ।\nध्यात्वा हृदि महद्रूपं गजवक्त्रादिचिह्नितम् ॥ २३॥"
  },
  {
    "text": "ब्रह्माद्या ऊचुः ।\nनमस्ते गणनाथाय विघ्नानां पतये नमः ।\nअनाथानां सुनाथाय नमो विघ्ननिवारण ॥ २४॥"
  },
  {
    "text": "भक्तेभ्यः सर्वदात्रे ते निराकाराय साक्षिणे ।\nअमेयायाप्रतर्क्याय हेरम्बाय नमो नमः ॥ २५॥"
  },
  {
    "text": "गजाननाय देवाय शूर्पकर्णाय ते नमः ।\nमहोदराय सर्वेषामादिपूज्याय वै नमः ॥ २६॥"
  },
  {
    "text": "सर्वादये महादात्रे सर्वपूज्याय वै नमः ।\nसर्वभावस्थितायैव ढुण्ढिराजाय ते नमः ॥ २७॥"
  },
  {
    "text": "स्वानन्दवासिने तुभ्यं योगशान्तिमयाय च ।\nयोगिभ्यो योगदात्रे वै योगानां पतये नमः ॥ २८॥"
  },
  {
    "text": "सृष्टिकर्त्रे च पात्रे ते सृष्टिहर्त्रे नमो नमः ।\nगणेशाय गुणानां वै चालकाय नमो नमः ॥ २९॥"
  },
  {
    "text": "आत्मनेऽनात्मने चैव कारणानां प्रकाशिने ।\nब्रह्मेशाय सदानाथ देवपालकरूपिणे ॥ ३०॥"
  },
  {
    "text": "निवारय महाविघ्नं सहसा समुपस्थितम् ।\nग्रसिष्यति न चेदण्डमस्मान् वै नात्र संशयः ॥ ३१॥"
  },
  {
    "text": "त्वदीयपादपद्मस्य वयं दासा गजानन ।\nमरिष्यामो यदा नाथ यशस्तव गतं तदा ॥ ३२॥"
  },
  {
    "text": "अधुना रक्ष देवेश न वयं द्रष्टुमुग्रकम् ।\nक्षमा गच्छन्ति नः प्राणा रक्ष विघ्नेश रक्ष भोः ॥ ३३॥"
  },
  {
    "text": "एवं संस्तुवतां तेषां पुरः सोऽपि महापुमान् ।\nगणेशाकाररूपेण बभूव नृपसत्तम ॥ ३४॥"
  },
  {
    "text": "ततस्ते तं प्रणेमुश्च पूजयामासुरादरात् ।\nमानसीं स्वसुतां तस्मै ददुः सर्वे शिवादयः ॥ ३५॥"
  },
  {
    "text": "सरस्वतीं ददौ ब्रह्मा विष्णुः पुष्टिं च मानसीम् ।\nयोगिनीं शङ्करश्चैव मोहिनीं जगदम्बिका ॥ ३६॥"
  },
  {
    "text": "सञ्जीवनीं ददौ तस्मै भानुः सर्वप्रियङ्करः ।\nएवं सम्पूज्य विघ्नेशं प्रणतास्ते महीपते ॥ ३७॥"
  },
  {
    "text": "उवाच तान् स उत्थाप्य विघ्नेशो भक्तिभावतः ।\nविष्णुमुख्यान महेशांश्च मेघगम्भीरनिःस्वनः ॥ ३८॥"
  },
  {
    "text": "श्रीगणेश उवाच ।\nशम्भुमुख्याः श‍ृणुत च देवेन्द्रा मुनिमुख्यकाः ।\nमदीयांशा भवन्तोऽपि गर्वं मा कुरुत प्रियाः ॥ ३९॥"
  },
  {
    "text": "चराचरं मदीयांशं मद्रहितं न किञ्चन ।\nतेभ्यः सिद्धिप्रदानार्थं देहधारी भवाम्यहम् ॥ ४०॥"
  },
  {
    "text": "यदि ज्ञानेन मां त्यक्त्वा पूजयेत् तृणरूपकम् ।\nतेनाऽहं किं महादेवाः पूजितो वदत प्रियाः ॥ ४१॥"
  },
  {
    "text": "तत्रांशो वर्तते किञ्चिन् मदीयस्तत् समा च मे ।\nतृप्तिर्जाता न सन्देहः पूर्णस्तृप्तो भवामि न ॥ ४२॥"
  },
  {
    "text": "भवन्तोऽपि तथा विप्रैः कलांशाः पूजिता यदि ।\nकलांशरूपा मे तृप्तिस्तेन जाता गुणात्मिका ॥ ४३॥"
  },
  {
    "text": "ब्रह्माण्डे पूजिते पूर्णे न तृप्तोऽहं भवामि च ।\nअनन्तानि मदीयेषु ब्रह्माण्डानि स्वलोमसु ॥ ४४॥"
  },
  {
    "text": "गजवक्त्रादिचिह्नेन चिह्नितोऽहं महेश्वरः ।\nजगद्ब्रह्ममयस्तत्र तिष्ठामि योगशान्तिदः ॥ ४५॥"
  },
  {
    "text": "तस्य पूजनमात्रेण जगद्ब्रह्म सुपूजितम् ।\nअहं तयोश्च योगे वै पूर्णः सम्पूजितो मतः ॥ ४६॥"
  },
  {
    "text": "मां त्यक्त्वा ज्ञानमोहेन मोहिता मुनिदेवताः ।\nभवतां पूजनं चक्रुः सर्वादौ विघ्नसंयुताः ॥ ४७॥"
  },
  {
    "text": "तत्रापि मदसंयुक्ता भवन्तस्तादृशात्मकाः ।\nसिद्धिहीनास्ततो जाताः पुनर्मा कुरुत त्विदम् ॥ ४८॥"
  },
  {
    "text": "पूर्वस्मिंश्च भवद्भिर्वै सेवितो भक्तिसंयुतैः ।\nअतःसहामि देवेशा दत्तं वो दर्शनं मया ॥ ४९॥"
  },
  {
    "text": "कलांशमात्रेण यदि सन्तुष्टोऽहं भवामि चेत् ।\nतदा देहधरः कस्मात् स्थास्यामि वदत प्रियाः ॥ ५०॥"
  },
  {
    "text": "एवमुक्त्वा गणाधीशो विरराम महीपते ।\nतेऽपि प्रणम्य विघ्नेशं स्वदोषं प्रक्षमापयन् ॥ ५१॥"
  },
  {
    "text": "एतस्मिन्नन्तरे तत्र चन्द्रः शङ्करभालगः ।\nजहास विवृतैर्दन्तैर्गणेशं रूपगर्वितः ॥ ५२॥"
  },
  {
    "text": "उवाच मोहितोऽत्यन्तं प्रणम्य गणनायकम् ।"
  },
  {
    "text": "गजवक्त्रयुतं रूपं किं धृतं विकटं प्रभो ॥ ५३॥"
  },
  {
    "text": "पुनः पुनरुवाचेदं वाक्यं हास्यपरायणः ।\nततस्तं कुपितो देवः शशाप शशलाञ्छनम् ॥ ५४॥"
  },
  {
    "text": "ये त्वां विलोकयन्ते वै चन्द्र ते पापिनः सदा ।\nभवन्तु विघ्नसंयुक्ता मद्वाक्यान्नात्र संशयः ॥ ५५॥"
  },
  {
    "text": "एवमुक्त्वान्तर्दधेऽसौ गणेशो ब्रह्मनायकः ।\nभार्याभिः सहितो भूप चन्द्रश्च मलिनोऽभवत् ॥ ५६॥"
  },
  {
    "text": "अहङ्कारविहीनास्ते जाताः शम्भ्वादयः सुराः ।\nतदारभ्य महाभाग गाणपत्या विशेषतः ॥ ५७॥"
  },
  {
    "text": "वेदज्ञाऽहङ्कृतिः पूर्णा ब्रह्मणो हृदि संस्थिता ।\nतया मदयुतो ब्रह्मा भवत्येवं पुनः पुनः ॥ ५८॥"
  },
  {
    "text": "सरस्वती सा दत्ता वै गणेशाय महात्मने ।\nतया युक्तः सदा रेमे ब्रह्मणो हृदि विघ्नपः ॥ ५९॥"
  },
  {
    "text": "हृदि स्थिते गणेशे स कथं मोहयुतो भवेत् ।\nसदा तं भजते भक्त्या गाणपत्यस्वभावतः ॥ ६०॥"
  },
  {
    "text": "सर्वपोषणता तद्वद्विष्णोर्हृदि समास्थिता ।\nतत् सामर्थ्यविमोहेन गर्वं गच्छति केशवः ॥ ६१॥"
  },
  {
    "text": "तां ददौ विघ्नराजाय पुष्टिं विश्वस्य पोषिणीम् ।\nतया युक्तो गणेशानो रेमे विष्णोः सदा हृदि ॥ ६२॥"
  },
  {
    "text": "सोऽपि तं भजते नित्यं गाणपत्यविचारवित् ।\nहृदिस्थे स कथं मोहं प्राप्नोति नृप विघ्नपे ॥ ६३॥"
  },
  {
    "text": "योगेन मोहहीनत्वं सदा शम्भोर्हृदि प्रभो ।\nतेनाहङ्कारभावेन मन्यते किं न शङ्करः ॥ ६४॥"
  },
  {
    "text": "तामेव योगिनीं देवीं हृदिस्थां प्रददौ शिवः ।\nगणेशस्तु तया युक्तो रेमे शम्भोर्हृदि स्थितः ॥ ६५॥"
  },
  {
    "text": "गणेशे हृदि संस्थे स मोहं नैव प्रपद्यते ।\nसदा गाणेशको भूत्वा भजते गणनायकम् ॥ ६६॥"
  },
  {
    "text": "वृष्ट्या दानप्रदाने वै करोति स दिवाकरः ।\nसर्वेषां जीवनं तेन धृतं कर्ममयं नृप ॥ ६७॥"
  },
  {
    "text": "तदेव हृदये तस्य वर्ततेऽहंस्वभावतः ।\nतां सञ्जीवनिकां सूर्यो ददौ विघ्नेश्वराय च ॥ ६८॥"
  },
  {
    "text": "तया युक्तो गणाधीशः सदा हृदि स खेलति ।\nभानोस्तेन रविस्तं स भजतेऽनन्यचेतसा ॥ ६९॥"
  },
  {
    "text": "शक्तिर्हृदयगां देवीं मोहिनीं सर्वमोहिनीम् ।\nददौ विघ्नेश्वरायैव शक्तिभावसमन्विताम् ॥ ७०॥"
  },
  {
    "text": "तया युक्तो गणेशानस्तस्या हृदि विशेषतः ।\nतेन खेलति सा देवी भजते गणनायकम् ॥ ७१॥"
  },
  {
    "text": "इत्यहङ्कारनिर्मुक्ता देवेन्द्रास्ते बभूविरे ।\nगाणपत्यप्रिया जाता भजन्ते विघ्ननायकम् ॥ ७२॥"
  },
  {
    "text": "चित्ते चिन्तामणिः स्थित्वा प्रकृत्या खेलति प्रभुः ।\nमिथ्याहङ्कारभावेन बन्धनं प्रतिपद्यते ॥ ७३॥"
  },
  {
    "text": "कर्ता कारयिता देवो गणेशो नात्र संशयः ।\nहृदिस्थं तं समर्प्यैव स्वात्मानं सुखिनोऽभवन् ॥ ७४॥"
  },
  {
    "text": "मुद्गल उवाच ।\nश्रुत्वा दशरथो राजा जगाद मुनिसत्तमम् ।\nचन्द्रस्य का गतिर्जाता तां मे वद महामुने ॥ ७५॥"
  },
  {
    "text": "वसिष्ठ उवाच ।\nगणेशशापसंयुक्तश्चन्द्रः स स्वगृहे गतः ।\nएकान्ते दुःखसंयुक्तो विचारमकरोद्धृदि ॥ ७६॥"
  },
  {
    "text": "सम्प्रज्ञातस्वरूपश्च देहो गणपतेः स्मृतः ।\nअसम्प्रज्ञातरूपं वै शिरस्तस्य महात्मनः ॥ ७७॥"
  },
  {
    "text": "तयोर्योगे गणेशोऽयं भक्तानुग्रहकारणात् ।\nदेहधारी स्वयं साक्षाद्बभूवात्र न संशयः ॥ ७८॥"
  },
  {
    "text": "वेदेषु कथितं ते यद्रूपं परमयोगदम् ।\nतन्न ज्ञातं मया देव मोहेनैव गजानन ॥ ७९॥"
  },
  {
    "text": "अपराधं दयासिन्धो क्षम त्वं चित्तगं प्रभो ।\nएवं क्षमाप्य विघ्नेशं ध्यात्वा लीनो बभूव ह ॥ ८०॥"
  },
  {
    "text": "गङ्गातीरे समागम्य तताप तप उत्तमम् ।\nअष्टादशाक्षरेणैव तोषयामास विघ्नपम् ॥ ८१॥"
  },
  {
    "text": "चन्द्रे लीने जगत् सर्वं दुःखयुक्तं बभूव ह ।\nसूर्यस्य तेजसा दग्धं रसहीनं चराचरम् ॥ ८२॥"
  },
  {
    "text": "ततो देवगणैः सर्वैर्भयभीतैः समन्ततः ।\nशम्भुविष्णुमुखास्तत्र तपस्तेपुः सहेश्वराः ॥ ८३॥"
  },
  {
    "text": "षडक्षरविधानेन ध्यात्वा हृदि गजाननम् ।\nभक्तियुक्ता नृपश्रेष्ठ तोषयामासुरादरात् ॥ ८४॥"
  },
  {
    "text": "वर्षाणां शतके तत्र गते चन्द्रं गणाधिपः ।\nआययौ वरदानार्थं तपो बद्धो नृपोत्तम ॥ ८५॥"
  },
  {
    "text": "वर्षेणैकेन देवेशान् ययौ विघ्नाधिपो विभुः ।\nसमकाले च देवेशाश्चन्द्रस्तं तुष्टुवुर्विभुम् ॥ ८६॥"
  },
  {
    "text": "अथर्वशिरसा ढुण्ढिं तोषयामासुरादरात् ।\nसन्तुष्टस्तानुवाचेदं गणेशो ब्रह्मनायकः ॥ ८७॥"
  },
  {
    "text": "श्रीगणेश उवाच ।\nवरं वृणुत देवेशाः सन्तुष्टोऽहं ददामि तम् ।\nयं यमिच्छथ तं तं वै सफलं वः करोम्यहम् ॥ ८८॥"
  },
  {
    "text": "गणेशवचनं श्रुत्वा देवास्तं प्रणिपत्य ते ।\nकृत्वा करपुटं सर्वे जगुः परमहर्षिताः ॥ ८९॥"
  },
  {
    "text": "देवा ऊचुः ।\nयदि प्रसन्नभावेन वरदोऽसि गजानन ।\nतदा चन्द्रं सुनिर्दोषं कुरु नाथ नमोऽस्तु ते ॥ ९०॥"
  },
  {
    "text": "स तानुवाच सर्वात्मा भक्त्या सन्तोषितः प्रभुः ।\nभाद्रशुक्लचतुर्थ्यां वै न द्रष्टव्यः सुधाकरः ॥ ९१॥"
  },
  {
    "text": "हास्यं कृतं मदीयं वै तद् दिने तेन देवपाः ।\nदोषयुक्तो विधुस्तस्मान्नान्यथा मे वचो भवेत् ॥ ९२॥"
  },
  {
    "text": "ततोऽतिहर्षिता देवास्तथेति प्रतिपाद्य ते ।\nययुश्चन्द्रं तु सन्द्रष्टुं गणेशेंऽतर्हिते नृप ॥ ९३॥"
  },
  {
    "text": "चन्द्रो गणपतिं दृष्ट्वा ननाम दण्डवत् क्षितौ ।\nपूजयामास तं देवं तुष्टाव स कृताञ्जलिः ॥ ९४॥"
  },
  {
    "text": "चन्द्र उवाच ।\nनमस्ते विघ्नपालाय गणेशाय परात्मने ।\nब्रह्मेशाय स्वभक्तेभ्यो ब्रह्मभूयप्रदाय ते ॥ ९५॥"
  },
  {
    "text": "अनामयाय सर्वादिपूज्याय तु नमो नमः ।\nशिवात्मजाय देवाय विष्णुपुत्राय ते नमः ॥ ९६॥"
  },
  {
    "text": "ब्रह्मपुत्राय सूर्यस्य पुत्र ते विघ्नहारिणे ।\nशक्तिपुत्राय शेषस्य पुत्राय च नमो नमः ॥ ९७॥"
  },
  {
    "text": "सर्वपुत्राय सर्वेषां मात्रे पित्रे नमो नमः ।\nसर्वेशाय परेशाय परात्परतराय ते ॥ ९८॥"
  },
  {
    "text": "सिद्धिबुद्धिपते तुभ्यं सिद्धिबुद्धिप्रचालक ।\nहेरम्बाय महेशानां महेशाय नमो नमः ॥ ९९॥"
  },
  {
    "text": "स्रष्टे पात्रे च संहर्त्रे परमात्मस्वरूपिणे ।\nसर्वेभ्यो वरदात्रे तेऽनादिसिद्धाय भो नमः ॥ १००॥"
  },
  {
    "text": "क्षमापराधं देवेश त्वन्मायामोहधारिणः ।\nशरणं ते प्रसन्नस्य रक्ष मां महतो भयात् ॥ १०१॥"
  },
  {
    "text": "मां दृष्ट्वा हर्षसम्पन्ना अभवन् देवतादयः ।\nअधुना मां निरीक्ष्यैव दोषयुक्ता भयातुराः ॥ १०२॥"
  },
  {
    "text": "अतो मां नैव पश्यन्ति पापिनां पापरूपिणम् ।\nनिर्दोषं कुरु विघ्नेश करुणालय ते नमः ॥ १०३॥"
  },
  {
    "text": "सर्वदा दर्शनं ते वै ममास्तां विघ्नवारण ।\nतेनाऽहं कृतकृत्यश्च भवेयं योगिसम्मतः ॥ १०४॥"
  },
  {
    "text": "ततोऽतिभक्तिसंयुक्तं नृत्यन्तं देवसन्निधौ ।\nरोमाञ्चाश्रुसमायुक्तं दृष्ट्वा ढुण्ढिर्जगाद तम् ॥ १०५॥"
  },
  {
    "text": "श्रीगणेश उवाच ।\nत्वया कृतमिदं स्तोत्रं मम प्रीतिविवर्धनम् ।\nअपराधाननन्तांश्च सहे तेऽनेन निश्चितम् ॥ १०६॥"
  },
  {
    "text": "सर्वसिद्धिप्रदं पूर्णं भविष्यति विशेषतः ।\nपठतां श‍ृण्वतां चैव नानासुखकारकं भवेत् ॥ १०७॥"
  },
  {
    "text": "यथापूर्वं स्थितश्चन्द्र तादृशो भव नित्यदा ।\nयस्मिन् दिने कृतं हास्यं तत्र दोषयुतो भवेः ॥ १०८॥"
  },
  {
    "text": "ललाटे भूषणं मे त्वं भव सेवापरायणः ।\nचतुर्थ्यां कृष्णपक्षस्य व्रते ते पूजनं भवेत् ॥ १०९॥"
  },
  {
    "text": "मां पूजयित्वा तारेश अर्घ्यं यस्ते प्रदास्यति ।\nतस्य सिद्धिर्भवेत् पूर्णा व्रतजा नान्यथा क्वचित् ॥ ११०॥"
  },
  {
    "text": "द्वितीयायां च सायाह्ने त्वया प्राप्तोऽहमादरात् ।\nअतः शुक्लद्वितीयायां नमस्यो मानवैर्भव ॥ १११॥"
  },
  {
    "text": "द्वितीयायां प्रयत्नेन त्वां नमस्यन्ति मानवाः ।\nमासगं दुःखमुत्सृज्य क्वचित् तिष्ठति नान्यथा ॥ ११२॥"
  },
  {
    "text": "एवमुक्त्वांऽतर्दधेऽसौ गणेशश्चन्द्रपूजितः ।\nतस्मिन् काले च देवेशा देवास्तत्र समाययुः ॥ ११३॥"
  },
  {
    "text": "मानयामास सम्पूज्य चन्द्रस्तांस्तैः समन्वितः ।\nगणेशं ब्राह्मणैः सार्धं संस्थाप्यापूजयत् प्रभुम् ॥ ११४॥"
  },
  {
    "text": "गणेशभालसंस्थानं प्राप्तं चन्द्रेण यत्र वै ।\nभालचन्द्रं गणेशानं वदन्ति तत्र संस्थितम् ॥ ११५॥"
  },
  {
    "text": "देवैः सम्पूजितस्तत्र ब्राह्मणैर्गणनायकः ।\nप्रगृह्य चन्द्रं निर्दोषं ततः स्वर्गं ययुः सुराः ॥ ११६॥"
  },
  {
    "text": "चन्द्रः स्वांशस्वरूपेण स्वर्गे तिष्ठति भूमिप ।\nपूर्णरूपेण विघ्नेशं सेवते नित्यमादरात् ॥ ११७॥"
  },
  {
    "text": "गङ्गातीरे निवासं स चकारात्रिसमुद्भवः ।\nविधुश्च भालचन्द्रं तं सेवते भक्तितत्परः ॥ ११८॥"
  },
  {
    "text": "अथ कस्मिंश्च समये देवैः सम्प्रार्थितो हरिः ।\nयादवेषु समुत्पन्नो वासुदेवो बभूव ह ॥ ११९॥"
  },
  {
    "text": "अज्ञानेन विधोस्तेन दर्शनं प्रकृतं नृप ।\nभाद्रशुक्लचतुर्थ्यां तु सदोषः स बभूव ह ॥ १२०॥"
  },
  {
    "text": "अन्तर्ज्ञानं गतं तस्य नरतुल्यो बभूव सः ।\nतथापि विघ्नसंयुक्तो हरिस्तच्छृणु भूमिप ॥ १२१॥"
  },
  {
    "text": "सत्राजिन्नाम राजर्षिर्यादवेषु बभूव वै ।\nतेन सूर्यतपस्तप्तं दारुणं शतवत्सरम् ॥ १२२॥"
  },
  {
    "text": "सूर्येण स्वगले संस्थो मणिर्दत्तः स्यमन्तकः ।\nसत्राजिते स तद्रत्नं गले भक्त्या बबन्ध ह ॥ १२३॥"
  },
  {
    "text": "नित्यं सुवर्णभाराणामष्टौ स्रवति सन्मणिः ।\nसूर्यतेजःसमानश्चाऽशोभयद्यदुनन्दनम् ॥ १२४॥"
  },
  {
    "text": "द्वारकायां स्थितं तं स सूर्यभक्तिपरायणम् ।\nशुचिभावेन रत्नं सोऽपूजयत्तान्नरन्तरम् ॥ १२५॥"
  },
  {
    "text": "ततो बहुगते काले कृष्णो दोषयुतोऽभवत् ।\nतस्य बुद्धिः समुत्पन्ना मणेः सङ्ग्रहणे नृप ॥ १२६॥"
  },
  {
    "text": "सभायां संस्थितः कृष्णः स सत्राजितमाह्वयत् ।\nआगतं तमुवाचाऽसौ विनयेन समन्वितः ॥ १२७॥"
  },
  {
    "text": "श्रीकृष्ण उवाच ।\nउग्रसेनश्च सर्वेषां यादवानां महामते ।\nराजाऽस्माभिः कृतस्तं ते यादवाः पूजयन्ति भोः ॥ १२८॥"
  },
  {
    "text": "अस्माभिर्दिग्जये प्राप्तमुग्रसेनाय यादव ।\nदत्तं श्रेष्ठं तथा त्वं तं मणिं देहि स्यमन्तकम् ॥ १२९॥"
  },
  {
    "text": "सुवर्णं मणिसम्भूतं गृहाण त्वं तु नित्यदा ।"
  },
  {
    "text": "शोभार्थं कण्ठगं तात मणिं कुरु नृपस्य तम् ॥ १३०॥"
  },
  {
    "text": "एवमुक्तः स सत्राजित्तमुवाच समन्युना ।\nप्रसेनाय मया दत्तः स मे नैव ददाति तम् ॥ १३१॥"
  },
  {
    "text": "एवमुक्त्वा गृहं गत्वा स्वानुजाय ददौ मणिम् ।\nप्रसेनाय स्ववृत्तान्तं कथयामास विस्तरात् ॥ १३२॥"
  },
  {
    "text": "ततः कदाचित् कृष्णेन सहिता यदुनन्दनाः ।\nमृगयार्थं वने राजन् जग्मुर्हर्षसमन्विताः ॥ १३३॥"
  },
  {
    "text": "तत्राशुचिस्वभावेन प्रसेनस्तं मणिं परम् ।\nबबन्ध स्वगले सोऽपि तैः सह प्रययौ वनम् ॥ १३४॥"
  },
  {
    "text": "अशुचित्वस्य दोषेण सिंहकस्तं प्रसेनकम् ।\nसाश्वं हत्वाऽऽगृह्य मणिं ययौ स्थानं स्वकं महान् ॥ १३५॥"
  },
  {
    "text": "ततस्तं जाम्बवान् हत्वा गृह्य सिंहं मणिं ययौ ।\nस्थानं पुत्र्या मणिं हस्ते तं ददौ स महाबलः ॥ १३६॥"
  },
  {
    "text": "तव भर्ता सुते यो वै भविष्यति मणिं परम् ।\nतस्मै दास्यामि भावेन त्वदीयोऽयं मणिः स्मृतः ॥ १३७॥"
  },
  {
    "text": "सायाह्ने यादवाः सर्वे आगताः स्वस्वमन्दिरे ।\nप्रसेनेन विहीनास्ते सत्राजित् क्रोधमादधे ॥ १३८॥"
  },
  {
    "text": "अहो कृष्णेन मे भ्राता संहतो नात्र संशयः ।\nमणिलोभवशेनाऽपि पापिना पापचेतसा ॥ १३९॥"
  },
  {
    "text": "ततो लोकाः पुरे संस्थाः सत्यमामानयंस्तु ते ।\nउग्रसेनादयः सर्वे कृष्णं न्यभर्त्सयन्नृप ॥ १४०॥"
  },
  {
    "text": "ततः कृष्णश्च दुःखार्तः स ध्यानेनावलोकयन् ।\nनरवन्न बुबोधाऽपि स दोषो वसुदेवजः ॥ १४१॥"
  },
  {
    "text": "ततोऽतिदुःखितो भूत्वा विचारं देवकीसुतः ।\nचकारान्तरजं ज्ञानं क्व गतं मम साम्प्रतम् ॥ १४२॥"
  },
  {
    "text": "नरतुल्यः कथं जातः कारणं नात्र वेद्मि वै ।\nदेहत्यागं करिष्यामि वृथा लाञ्छनकारणात् ॥ १४३॥"
  },
  {
    "text": "ततः सभां समागम्याऽऽगृह्य यादवमुख्यकान् ।\nवनं ययौ प्रसेनस्य निश्चयार्थं महाद्युतिः ॥ १४४॥"
  },
  {
    "text": "पादमार्गं प्रसेनस्य ते सङ्गृह्य महावने ।\nगतास्तत्र मृतं साश्वं प्रसेनं ददृशुर्नराः ॥ १४५॥"
  },
  {
    "text": "सिंहेन संहतं दृष्ट्वा मणिहीनं तु यादवाः ।\nपुरतस्ते ययुः सर्वे सिंहमार्गप्रधारिणः ॥ १४६॥"
  },
  {
    "text": "ततो महावने सिंहमृक्षेण प्रहतं पुनः ।\nददृशुर्न मणिं तत्र लेभिरे भयसङ्कुलाः ॥ १४७॥"
  },
  {
    "text": "ऋक्षपादं तथाऽऽगृह्य ययुर्यादवमुख्यकाः ।\nमहावने बिले घोरे गतमृक्षमलोकयन् ॥ १४८॥"
  },
  {
    "text": "ततस्तांस्तत्र संस्थाप्य कृष्णः परपुरञ्जयः ।\nबिले सम्प्रविवेशाऽथ लाञ्छनस्यापनोदनात् ॥ १४९॥"
  },
  {
    "text": "बिले योजनमात्रं स गत्वा तत्र ददर्श ह ।\nप्रकाशयुक्तं संस्थानं शोभमानं सुविस्तरम् ॥ १५०॥"
  },
  {
    "text": "दोलायां संस्थितं वीक्ष्य मणिं कृष्णो जहर्ष च ।\nतत्र सुप्तं शिशुं दृष्ट्वा शनैरागात् स यादवः ॥ १५१॥"
  },
  {
    "text": "ततोऽकस्माज्जाम्बवतो बहिः पुत्री समाययौ ।\nअपूर्वं पुरुषं दृष्ट्वा चुक्रोश भयसङ्कुला ॥ १५२॥"
  },
  {
    "text": "ततो जाम्बवता राजन् श्रुतं पुत्र्याः प्ररोदनम् ।\nआययौ च स तं दृष्ट्वा युयुधे विष्णुना स्वयम् ॥ १५३॥"
  },
  {
    "text": "गतास्तयोरेकविंशतिघस्रास्तु प्रयुध्यतोः ।\nयादवा जग्मिरे सर्वे बहिःस्था अष्टमे दिने ॥ १५४॥"
  },
  {
    "text": "द्वारकायां स्ववृत्तान्तं कथयन्ति स्म विह्वलाः ।\nदिवसाः सप्त तत्रैव किलास्माकं गता बहिः ॥ १५५॥"
  },
  {
    "text": "तथापि विवरात् कृष्णो न बहिश्च समागतः ।\nमृतो वा जीवितो वा स ज्ञायते किं न यादवः ॥ १५६॥"
  },
  {
    "text": "वसुदेवादयः श्रुत्वा सस्त्रीका नृप दुःखिताः ।\nउग्रसेनादयः सर्वे रुरुदुर्दुःखकर्शिताः ॥ १५७॥"
  },
  {
    "text": "परेऽस्माकं विशेषेण शत्रवः संस्थिता अहो ।\nजरासन्धादयश्चान्ये किं भविष्यति यादवाः ॥ १५८॥"
  },
  {
    "text": "हीनाः कृष्णेन सञ्जाता अधुना नात्र संशयः ।\nद्विषद्भिः संहताः सर्वे मरिष्यामः सपक्षकाः ॥ १५९॥"
  },
  {
    "text": "ततो रामेण ते सर्वे सान्त्विता बहुलोक्तिभिः ।\nनिःश्वस्य संस्थिता भूप दुःखयुक्ता भयाऽऽतुराः ॥ १६०॥"
  },
  {
    "text": "सत्राजितं निनिन्दुस्ते व्यर्थलाञ्छनदं तदा ।\nसोऽपि दुःखसमायुक्तो बभूव भयसङ्कुलः ॥ १६१॥"
  },
  {
    "text": "अथ तं जाम्बवान् कृष्णमुवाच घननिःस्वनः ।\nकस्त्वं वीर महातेजा योधयन्नसि मां वद ॥ १६२॥"
  },
  {
    "text": "ततस्तं प्रत्युवाचेदं कृष्णो वचनमुत्तमम् ।\nयदुवंशभवं कृष्णं मां जानीहि महामते ॥ १६३॥"
  },
  {
    "text": "श्रुत्वा खेदसमायुक्तो जाम्बवांस्तं ननाम वै ।\nरामेणोक्तं वचो रम्यं स त्वं विष्णुः समागतः ॥ १६४॥"
  },
  {
    "text": "अहं दासस्त्वदीयो वै क्षमस्व करुणानिधे ।\nअज्ञानाच्छक्तिगर्वेणापराधं युद्धजं च मे ॥ १६५॥"
  },
  {
    "text": "स्तुतः सम्पूजितस्तेन कृष्णो वृत्तान्तमादरात् ।\nअगदत्तं ततः श्रुत्वा कन्यायुक्तं मणिं ददौ ॥ १६६॥"
  },
  {
    "text": "गृहीत्वा सस्त्रियं कृष्णो द्वारकायां समागतः ।\nआगतं कृष्णमालोक्य हर्षयुक्ता बभूविरे ॥ १६७॥"
  },
  {
    "text": "यादवैश्च ततः कृष्णः समानाय्य महामणिम् ।\nसत्राजिते ददौ तत्र सर्वेषां पश्यतां नृप ॥ १६८॥"
  },
  {
    "text": "सत्राजिन् मनसाऽत्यन्तं निन्दयामास तां तनुम् ।\nभयभीतः स कृष्णस्य विरोधेन महायशाः ॥ १६९॥"
  },
  {
    "text": "सत्यभामां ददौ तस्मै मणियुक्तां महात्मने ।\nकृष्णाय स उवाचेदं श्वशुरो विनयान्वितः ॥ १७०॥"
  },
  {
    "text": "सूर्यभक्तियुतस्त्वं वै मणिं रक्ष महामते ।\nदौहित्रास्ते भविष्यन्ति ग्रहीष्यन्ति मणिं च ते ॥ १७१॥"
  },
  {
    "text": "तथेति यादवेनैव कृतं सत्राजिता नृप ।\nएतस्मिन्नन्तरे तत्र वृत्तान्तो यादवैः श्रुतः ॥ १७२॥"
  },
  {
    "text": "लाक्षागृहेषु सन्दग्धाः कुन्त्या युक्ताश्च पाण्डवाः ।\nपुरोचनेन तज् ज्ञात्वा रुरुदुर्यादवा बहु ॥ १७३॥"
  },
  {
    "text": "रामेण हस्तिनापुर्यां कृष्णः सद्यो जगाम ह ।\nधृतराष्ट्रादिभिः सोऽपि रुरोद शोकसङ्कुलः ॥ १७४॥"
  },
  {
    "text": "शतधन्वा ततोऽक्रूरः कृतवर्मा च यादवः ।\nमिलिताः क्रोधसंयुक्ता विचारं चक्रुरादरात् ॥ १७५॥"
  },
  {
    "text": "सत्राजिता वयं सर्वे कन्यार्थं संवृताः पुरा ।\nअस्मान् सन्त्यज्य कृष्णाय ददौ कन्यां सुरूपिणीम् ॥ १७६॥"
  },
  {
    "text": "कृष्णः पाण्डवशोकार्तोऽभवत् तत्रैव संस्थितः ।\nस रामो निश्यतः कार्यं कर्तव्यं तत् त्रिभिः किल ॥ १७७॥"
  },
  {
    "text": "हत्वा सत्राजितं सुप्तं मणिर्ग्राह्यो न संशयः ।\nएवं निश्चित्य रात्रौ तं शतधन्वा जगाम ह ॥ १७८॥"
  },
  {
    "text": "सत्राजितं स हत्वा वै मणिं जग्राह दारुणः ।\nसंस्थाप्य तैलद्रोण्यां तं कृष्णं सत्याययो ततः ॥ १७९॥"
  },
  {
    "text": "श्वशुरं स हतं श्रुत्वा रामेण सहसा गतम् ।\nकृष्णं ज्ञात्वा रोषितं शतधन्वाऽक्रूरमाययौ ॥ १८०॥"
  },
  {
    "text": "अक्रूरेण समात्यक्तः कृतवर्माणमाययौ ।\nतेनापि न धृतः पक्षः पुनः सोऽक्रूरमाययौ ॥ १८१॥"
  },
  {
    "text": "मणिं तत्रैव निक्षिप्य पपाल भयसङ्कुलः ।\nशतयोजनगाऽश्विन्यां समारुह्य नृपात्मज ॥ १८२॥"
  },
  {
    "text": "पलायमानं विज्ञाय कृष्णः सङ्कर्षणान्वितः ।\nरथमारुह्य वेगेन तमनु प्रययौ तदा ॥ १८३॥"
  },
  {
    "text": "योजनानां शतं गत्वा ममार ह पुरोऽश्विनी ।\nशतधन्वा भयैर्युक्तः पलायत पदा ततः ॥ १८४॥"
  },
  {
    "text": "पदातिनं च तं ज्ञात्वा कृष्णोऽधावत् सुसत्वरः ।\nपदातिर्बलभद्रे स रथं त्यक्त्वा महाद्युतिः ॥ १८५॥"
  },
  {
    "text": "ततश्चक्रेण कृष्णेन हतस्तत्र पपात ह ।\nशतधन्वा तेन तस्मिन् न दृष्टो मणिरुत्तमः ॥ १८६॥"
  },
  {
    "text": "ततः शोकसमायुक्तो बलभद्रमुवाच ह ।\nशतधन्वा हतो हीनो मणिना तत्र मानद ॥ १८७॥"
  },
  {
    "text": "उवाच कोपयुक्तस्तं स ततो रोहिणीसुतः ।\nमणिस्त्वया सुसङ्गुप्तो मिथ्या वाक् त्वं महाखल ॥ १८८॥"
  },
  {
    "text": "अग्रजाय प्रदातव्यस्तदर्थं मणिरादरात् ।\nकृतं त्वया महालोभिन् कर्म साधु जुगुप्सितम् ॥ १८९॥"
  },
  {
    "text": "ततस्तं विनयेनैव सान्त्वयामास केशवः ।\nद्विजदेवगवां ते मे शपथो न कृतं मया ॥ १९०॥"
  },
  {
    "text": "तं तिरस्कृत्य वेगेन त्यक्त्वा रामो जगाम ह ।\nविदर्भ राजनीतिज्ञं स्वमित्रं नृपतिं तदा ॥ १९१॥"
  },
  {
    "text": "ततोऽतिदुःखसंयुक्तः कृष्णः परमदारुणम् ।\nरुरोद बलभद्रं स स्मृत्वा स्मृत्वा विशेषतः ॥ १९२॥"
  },
  {
    "text": "ज्ञानदृष्ट्या स कृष्णेन मणिर्नाप्तो महीपते ।\nततोऽतिदुःखितो भूत्वा रुरोद च पुनः पुनः ॥ १९३॥"
  },
  {
    "text": "अहो ज्ञानं मदीयं यद्गतं कुत्र विशेषतः ।\nनरतुल्यः कृतः केन धिङ् मे जीवितकं किल ॥ १९४॥"
  },
  {
    "text": "रथसंस्थः समायातो द्वारकायां महायशाः ।\nलोकवृत्तान्तमुग्रं स कथयामास विस्तरात् ॥ १९५॥"
  },
  {
    "text": "ततो यादवमुख्यैः स भर्त्सितोऽतिविशेषतः ।\nकृष्णः सत्राजितः कर्म चकारोत्तरकं नृप ॥ १९६॥"
  },
  {
    "text": "देशे देशे नृपाद्याश्च जनाः कृष्णं विशेषतः ।\nनिनिन्दुः कर्म कृष्णेन किं कृतं दुष्टबुद्धिना ॥ १९७॥"
  },
  {
    "text": "समर्थं बलभद्रं योऽत्यजज्ज्येष्ठं सुदुर्मतिः ।\nमणिलोभी महापापी विश्वास्यो नैव केनचित् ॥ १९८॥"
  },
  {
    "text": "द्वारकायां जनाः सर्वे तं कृष्णं न प्रमेनिरे ।\nत्यक्तः सर्वैस्तथा कृष्णः शुशोच परमव्यथः ॥ १९९॥"
  },
  {
    "text": "अस्थित्वचासमायुक्तं सदा स्वगृहसंस्थितम् ।\nनारदस्तं समालोच्याययौ दृष्ट्वा सुविस्मितः ॥ २००॥"
  },
  {
    "text": "तं प्रणम्य महात्मानं कृष्णः परमदुःखितः ।\nउवाच भावभक्त्या वै कृताञ्जलिपुटः शनैः ॥ २०१॥"
  },
  {
    "text": "श्रीकृष्ण उवाच ।\nसर्वैः सन्त्याजितो दुःखी गृहे नित्यं वसाम्यहम् ।\nतत्र ते दर्शनं स्वामिन्नभवत् भाग्ययोगतः ॥ २०२॥"
  },
  {
    "text": "ततस्तं नारदः प्राह किमर्थं त्यज्यसे वद ।\nएवं पृष्टः पुनः प्राह वृत्तान्तं सर्वमञ्जसा ॥ २०३॥"
  },
  {
    "text": "श्रुत्वा वृत्तान्तमुग्रं वै ध्यानेनालोक्य नारदः ।\nदेहत्यागे समुद्योगं कुर्वन्तं तमुवाच ह ॥ २०४॥"
  },
  {
    "text": "नारद उवाच ।\nभाद्रशुक्लचतुर्थ्यां च त्वया चन्द्रो विलोकितः ।\nशप्तोऽसौ विघ्नराजेन तेन सन्दुःखितो भवान् ॥ २०५॥"
  },
  {
    "text": "देहत्यागं महाबुद्धे मा कुरुष्व विशेषतः ।\nगणेशं भज भावेन सङ्कष्टीव्रतसंयुतम् ॥ २०६॥"
  },
  {
    "text": "मिथ्याऽपवादशून्यस्त्वं भविष्यसि न चान्यथा ।\nसज्ञानश्च समर्थेशस्तस्मात् तं शरणं व्रज ॥ २०७॥"
  },
  {
    "text": "एवमुक्त्वा महायोगी नारदः प्रययौ ततः ।\nगणेशगानसंयुक्तो वीणावादनलालसः ॥ २०८॥"
  },
  {
    "text": "ततः कृष्णः प्रहर्षेण युक्तो विघ्नेशमादरात् ।\nअभजद् ध्यानमार्गज्ञो ध्यानेनोग्रेण भूमिप ॥ २०९॥"
  },
  {
    "text": "एकाक्षरेण मन्त्रेणापूजयन्नित्यमेव तम् ।\nव्रतं चकार स ततः सङ्कष्टीसंज्ञमुत्तमम् ॥ २१०॥"
  },
  {
    "text": "रात्रावेकान्तसंस्थं तं ध्याननिष्ठं जनार्दनम् ।\nनिश्चलं गणराजः स ययौ भक्तं सुखप्रदः ॥ २११॥"
  },
  {
    "text": "बोधयामास तं कृष्णं गणेशो ब्रह्मनायकः ।\nतमुत्थाय ननामाऽसौ पूजयामास चादरात् ॥ २१२॥"
  },
  {
    "text": "पुनः प्रणम्य तुष्टाव विघ्नेशं सामगेन सः ।\nस्तोत्रेणाष्टकसंज्ञेन नाम्ना तं प्रननर्त ह ॥ २१३॥"
  },
  {
    "text": "सरोमाञ्चं गणेशानः कृष्णं दृष्ट्वा जगाद ह ।\nवरं वरय मत्तस्त्वं दास्यामि हृदि वाञ्छितम् ॥ २१४॥"
  },
  {
    "text": "गणेशवचनं श्रुत्वा तं जगाद महायशाः ।\nकृष्णो भक्त्या समायुक्तो वचनं खेदसंयुतः ॥ २१५॥"
  },
  {
    "text": "श्रीकृष्ण उवाच ।\nयदि तुष्टोऽसि विघ्नेश वरदोऽसि विशेषतः ।\nतदा ते भक्तिमुग्रां मे देहि ह्यव्यभिचारिणीम् ॥ २१६॥"
  },
  {
    "text": "भाद्रशुक्लचतुर्थ्यां ये चन्द्रं पश्यति विघ्नप ।\nते शापदुःखहीना वै भवन्तु कृपया च ते ॥ २१७॥"
  },
  {
    "text": "अहं चासन्नमरणजनवज्ज्ञानवर्जितः ।\nप्रकृतोऽन्यस्य का वार्ता प्रार्थयामि ततः प्रभो ॥ २१८॥"
  },
  {
    "text": "जगाद गणनाथः स ततस्तं भक्तिमोहितः ।\nमम भक्तिर्दृढा कृष्ण भविष्यति च तेऽनघ ॥ २१९॥"
  },
  {
    "text": "स्यमन्तकस्य माहात्म्यं त्वदीयं लाञ्छनप्रदम् ।\nवरदानं मदीयं च यः श‍ृणोति जनार्दन ॥ २२०॥"
  },
  {
    "text": "पठेत्तु भावयुक्तश्चेन् मां धृत्वा हृदये हरे ।\nस एव दोषसंहीनो भवत्वत्र न संशयः ॥ २२१॥"
  },
  {
    "text": "एवमुक्त्वा गणेशानः कृष्णं भक्तिपरायणम् ।\nअन्तर्धानं चकाराऽसौ कृष्णस्तत्र समास्थितः ॥ २२२॥"
  },
  {
    "text": "सम्पूर्णं जागरं कृत्वा पञ्चम्यां नियतः प्रभुः ।\nपूजयित्वा गणेशानं ददौ दानं विशेषतः ॥ २२३॥"
  },
  {
    "text": "गणेशकृपया तस्यांऽतर्ज्ञानं सम्बभूव ह ।\nग्रहणं च मणेस्तेन ज्ञातमक्रूरकारितम् ॥ २२४॥"
  },
  {
    "text": "सभायां स समागम्याक्रूरं तत्राजुहाव च ।\nतं प्रणम्य महाभागमुवाच हास्यसंयुतः ॥ २२५॥"
  },
  {
    "text": "मणिश्च तात सन्त्यक्तो गेहे ते शतधन्वना ।\nबलभद्रार्थमद्य त्वं मणिं दर्शय मानद ॥ २२६॥"
  },
  {
    "text": "ततोऽक्रूरेण चानीतो मणिस्तत्र सुसंसदि ।\nदृष्ट्वोग्रसेनमुख्यास्ते प्रशशंसुर्जनार्दनम् ॥ २२७॥"
  },
  {
    "text": "अक्रूरश्च विदर्भं तं गत्वा हलधरं प्रभुम् ।\nमणिं दत्त्वा समानीय सभायां संस्थितोऽभवत् ॥ २२८॥"
  },
  {
    "text": "समागतं महावीरमनमत् केशवः पुनः ।\nसर्वे हर्षयुता जाता द्वारकावासिनस्ततः ॥ २२९॥"
  },
  {
    "text": "निर्दोषं वासुदेवं ते मानयामासुरादरात् ।\nराजानः सुहृदः सर्वे नानादेशनिवासिनः ॥ २३०॥"
  },
  {
    "text": "सर्वेषां हृदि संस्थोऽयं गणेशो बुद्धिनायकः ।\nतस्यैव कृपया राजन् भवेत् किं किं सुदुर्लभम् ॥ २३१॥"
  },
  {
    "text": "अतो भाद्रचतुर्थ्यां वै न द्रष्टव्यः कदाचन ।\nचन्द्रः कदाचित् दृष्टश्चेदिदं श्रोतव्यमादरात् ॥ २३२॥"
  },
  {
    "text": "तेन दोषविहीनश्च जायते नात्र संशयः ।\nअन्यथा भ्रष्टभावेन नारकी स नरो भवेत् ॥ २३३॥"
  },
  {
    "text": "स्यमन्तकमणेश्चित्रं चरितं कथितं परम् ।\nचन्द्रदर्शनजं दोषं हरति श्रवणेन च ॥ २३४॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nचतुर्थे खण्डे गजाननचरिते भाद्रशुक्लचतुर्थी\nचन्द्रदर्शनदोषहरणचरितवर्णनं नाम षष्ठोऽध्यायः ॥ ४.६\n४.७ भाद्रपदशुक्लचतुर्थीव्रतवर्णनं नाम सप्तमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "दशरथ उवाच ।\nश्रुतं मया महाख्यानं त्वत्तो वेदविदांवर ।\nचतुर्थ्योरुभयोः सारं माहात्म्येन समन्वितम् ॥ १॥"
  },
  {
    "text": "तथापि वद मे ब्रह्मन् पृथक् व्रतसमुद्भवम् ।\nचरित्रं विस्तरेणैव केन केन कृतं पुरा ॥ २॥"
  },
  {
    "text": "कीदृशी चाऽभवत् सिद्धिः केन प्राप्तो गजाननः ।\nश्रुत्वा व्रतस्य माहात्म्यं यामि नो तृप्तिमादरात् ॥ ३॥"
  },
  {
    "text": "मुद्गल उवाच ।\nएवं पृष्टो महायोगी वसिष्ठः परमार्थवित् ।\nजगाद तं प्रजानाथ श‍ृणु तत् सुखदं परम् ॥ ४॥"
  },
  {
    "text": "वसिष्ठ उवाच ।\nआदौ शम्भ्वादिभिश्चैतत् कृतं व्रतमनुत्तमम् ।\nकृष्णशुक्लचतुर्थ्यां यदुपोषणपरायणैः ॥ ५॥"
  },
  {
    "text": "ततः स्वायम्भुवाद्यैश्च कृतं सर्वार्थसिद्धिदम् ।\nततो मुनिगणैः सर्वैरन्यैर्वर्णस्थजन्तुभिः ॥ ६॥"
  },
  {
    "text": "अधुनाऽहं पृथक्त्वेन कथयामि व्रतोद्भवम् ।\nमाहात्म्यं सर्वदं पुण्यं सङ्क्षेपेण श‍ृणुष्व तत् ॥ ७॥"
  },
  {
    "text": "पुरा दौष्यन्तिको नाम भरतः सम्बभूव ह ।\nतेजस्वी वीरमुख्येशः शस्त्रास्त्रज्ञः प्रतापवान् ॥ ८॥"
  },
  {
    "text": "जित्वा भूमण्डलं सर्वं सार्वभौमो बभूव ह ।\nसप्तद्वीपवतीं पृथ्वीमपालद्धर्मसंयुतः ॥ ९॥"
  },
  {
    "text": "तद्देशे दैवयोगेन ह्यनावृष्टिः सुदारुणा ।\nबभूव सर्वलोकास्ते भयभीता बभूविरे ॥ १०॥"
  },
  {
    "text": "चराचरं व्यथायुक्तं दृष्ट्वा राजा महायशाः ।\nकण्वं मुनिवरं शान्तं ययौ शरणमादरात् ॥ ११॥"
  },
  {
    "text": "तं प्रणम्य महात्मानं पूजयामास भक्तितः ।\nकृत्वा करपुटं तस्याऽग्रे स्थितो भरतोऽभवत् ॥ १२॥"
  },
  {
    "text": "तमुवाच महायोगी गाणपत्यप्रियः सदा ।\nकण्वो वेदार्थसन्निष्ठो भरतं राजसत्तमम् ॥ १३॥"
  },
  {
    "text": "कण्व उवाच ।\nकिमर्थमागतो राजन् कुशलं ते महामते ।\nअस्ति देशादिभावेषु तिष्ठ त्वं चासनोत्तमे ॥ १४॥"
  },
  {
    "text": "कण्वस्य वचनं श्रुत्वा हर्षयुक्तो महीपतिः ।\nमुनिदत्ते विवेशासावासने स कृताञ्जलिः ॥ १५॥"
  },
  {
    "text": "उवाच तं महात्मानं कण्वं वेदविदां वरम् ।\nभरतो राजनीतिज्ञो भक्तियुक्तो विशेषतः ॥ १६॥"
  },
  {
    "text": "भरत उवाच ।\nत्वत्प्रसादेन योगीन्द्र कुशलं मे प्रवर्तते ।\nदैवयोगेन तदपि दुःखितोऽहं समागतः ॥ १७॥"
  },
  {
    "text": "नित्यं स्वधर्मयुक्तेन मया सम्पालिता मही ।\nदेवव्रतातिथिप्राज्ञप्रीत्यर्थं योगिसत्तम ॥ १८॥"
  },
  {
    "text": "वर्णाश्रमाचारयुता जनाः सर्वे भवन्ति च ।\nतथापि पापजं दुःखं सम्प्राप्तं तन्न वेद्म्यहम् ॥ १९॥"
  },
  {
    "text": "अनावृष्टिश्च सम्भूता प्रभो सर्वत्र दुःखदा ।\nचराचरं भयोद्विग्नं बभूव रसहीनतः ॥ २०॥"
  },
  {
    "text": "तदर्थं त्वां महायोगिन्नागतोऽहं विशेषतः ।\nत्वद्दर्शनजपुण्येन सफलो मे भवोऽभवत् ॥ २१॥"
  },
  {
    "text": "अधुना ब्रूहि पापस्य स्वरूपं तन्निहन्म्यहम् ।\nयेन वृष्टिर्भवेत् पूर्णा तथा कुरुष्व मानद ॥ २२॥"
  },
  {
    "text": "ततस्तं नृपशार्दूलमुवाच मुनिसत्तमः ।\nकण्वः श्रुत्वा च वृत्तान्तं दयायुक्तः स्वभावतः ॥ २३॥"
  },
  {
    "text": "कण्व उवाच ।\nश‍ृणु राजन् महत् पापं तव राज्ये प्रवर्तितम् ।\nतेनाऽवृष्टिभवं दुःखं प्रादुर्भूतं न संशयः ॥ २४॥"
  },
  {
    "text": "चतुःपदविहीनं ते राज्यं भवति निश्चितम् ।\nजनैः सर्वैः सुशीलैश्च पापं घोरं कृतं महत् ॥ २५॥"
  },
  {
    "text": "त्वं पापशीलभावेन वर्तसे जनवत्सल ।\nधर्मार्थकाममोक्षैश्च हीनोऽसि पुरुषाधम ॥ २६॥"
  },
  {
    "text": "चतुर्थीसम्भवं तात व्रतं सर्वार्थसिद्धिदम् ।\nकार्ष्णं शौक्लं सुविख्यातं भ्रष्टं राज्येऽभवन्नृप ॥ २७॥"
  },
  {
    "text": "चतुर्विधं जगत्सर्वं स्थूलसूक्ष्मादिभेदतः ।\nसङ्कष्टं यत्तदेव त्वं जानीहि नृपनायक ॥ २८॥"
  },
  {
    "text": "चतुर्विधं च सङ्कष्टं हरति व्रतकारिणः ।\nसा सङ्कष्टचतुर्थी वै कृष्णा ते कथिता मया ॥ २९॥"
  },
  {
    "text": "चतुर्विधं या ददाति सा शुक्ला वरदा मता ।\nसञ्चितं नास्ति चेद्राजन् व्रतकारिजनाय वै ॥ ३०॥"
  },
  {
    "text": "चतुर्थीजं स माहात्म्यं कथयामास विस्तरात् ।\nकण्वस्तद्भरतायैव स्वशिष्याय विशेषतः ॥ ३१॥"
  },
  {
    "text": "व्रतानि वै निष्फलानि चतुर्थीहीनकानि चेत् ।\nज्ञात्वा प्रणम्य तं राजोवाच हर्षसमन्वितः ॥ ३२॥"
  },
  {
    "text": "भरत उवाच ।\nस्वामिन् वद गणेशस्य माहात्म्यं सर्वसिद्धिदम् ।\nएतादृशं व्रतं यस्य तं भजिष्यामि नित्यदा ॥ ३३॥"
  },
  {
    "text": "कण्व उवाच ।\nश‍ृणु राजन् गणेशस्य माहात्म्यं सर्वदं परम् ।\nक्रतुना कथितं मे यद्ब्रह्मपुत्रेण धीमता ॥ ३४॥"
  },
  {
    "text": "एकदाऽहं तपोयुक्तस्तिष्ठामि स्वाश्रमे पुरा ।\nवायुमात्राशनो भूत्वा तपामि स्म तपो महत् ॥ ३५॥"
  },
  {
    "text": "मदीयतपसा सर्वं व्याप्तमासीन्नराधिप ।\nतथापि योगमास्थाय संस्थितोऽहं विशेषतः ॥ ३६॥"
  },
  {
    "text": "ततः प्रजापतिः साक्षादाश्रमे मे समागतः ।\nक्रतुर्योगीन्द्रवन्द्यो यो गाणपत्यो महायशाः ॥ ३७॥"
  },
  {
    "text": "तं प्रणम्य महात्मानं पूजयित्वा पुरः स्थितम् ।\nकृताञ्जलिं मामुवाच स तथा भक्तवत्सलः ॥ ३८॥"
  },
  {
    "text": "क्रतुरुवाच ।\nवत्स तिष्ठस्व मे दत्त आसने किं महामते ।\nइच्छा ते वद मां तात करिष्यामि हि तं च ते ॥ ३९॥"
  },
  {
    "text": "तस्य तद्वचनं श्रुत्वा हर्षितोऽहं नराधिप ।\nआसने समुपावेश्यावदत्तं विनयान्वितः ॥ ४०॥"
  },
  {
    "text": "कण्व उवाच ।\nतव दर्शनमात्रेण कृतकृत्योऽस्मि साम्प्रतम् ।\nतथापि शान्तिदं योगं वद पूर्णं दयानिधे ॥ ४१॥"
  },
  {
    "text": "क्रतुरुवाच ।\nसम्यक् पृष्टं त्वया वत्स श्रेष्ठाच्छ्रेष्ठतमं महत् ।\nकथयामि महाभाग ब्रह्मणः संश्रुतं मया ॥ ४२॥"
  },
  {
    "text": "तपस्त्यक्त्वा पुरा तात योगमार्गपरायणः ।\nन शान्तिं प्रलभे तत्र योगभूमिं प्रसाधयन् ॥ ४३॥"
  },
  {
    "text": "ततोऽहं पितरं गत्वा ब्रह्माणं सर्ववेदिनम् ।\nवन्द्यं तं योगशान्त्यर्थमपृच्छं विनयान्वितः ॥ ४४॥"
  },
  {
    "text": "स्वामिन् शान्तिप्रदं ब्रह्म कीदृशं वद मे प्रभो ।\nकेन योगेन लभ्यं तत् प्रभवेत् कृपयान्वितः ॥ ४५॥"
  },
  {
    "text": "ब्रह्मोवाच ।\nयोगशान्तिप्रदं ब्रह्म गाणेशं विद्धि पुत्रक ।\nमनोवाणीमयं सर्वं त्यज योगस्य सेवया ॥ ४६॥"
  },
  {
    "text": "मनोवाणीविहीनं यदेव तत्तादृशं मतम् ।\nगणेशोऽहं न भिन्नश्च ब्रह्मणां नायकः स्मृतः ॥ ४७॥"
  },
  {
    "text": "मनोवाणीमयः प्रोक्तो गकारो वेदवादतः ।\nमनोवाणीविहीनश्च णकारः सर्वसम्मतः ॥ ४८॥"
  },
  {
    "text": "तयोः स्वामी गणेशानो नाम्ना गणपतेर्यदा ।\nगकारस्य णकारस्य योगो वेदप्रमाणतः ॥ ४९॥"
  },
  {
    "text": "समाधिना लभ्यते यच्चित्तेन च महामते ।\nगकाराक्षरगं ज्ञानं ज्ञातव्यं वेदवादतः ॥ ५०॥"
  },
  {
    "text": "चित्तेन यन्न लभ्येत णकारं विद्धि मानद ।\nज्ञानाज्ञानमयं चित्तं त्यक्त्वा शान्तिमवाप्स्यसि ॥ ५१॥"
  },
  {
    "text": "एतदेव परं गुह्यं शान्तिदं कथितं मया ।\nतदर्थं गणराजं त्वं भजस्व भावसंयुतः ॥ ५२॥"
  },
  {
    "text": "एकाक्षरं महामन्त्रं गृहाण त्वं महामते ।\nध्यानयोगेन विघ्नेशं प्राप्स्यसि त्वं न संशयः ॥ ५३॥"
  },
  {
    "text": "एवमुक्त्वा महामन्त्रं ददौ मह्यं विधानतः ।\nतं प्रणम्य वने तात गतोऽहं योगकारणात् ॥ ५४॥"
  },
  {
    "text": "क्रमेण चित्तभूमीनां योगं त्यक्त्वा मया परम् ।\nचित्तं चिन्तामणौ पुत्र क्षिप्तं तद्रूपभावतः ॥ ५५॥"
  },
  {
    "text": "ततो योगीन्द्रवन्द्योऽहं जातस्तदपि नित्यदा ।\nगणेशध्यानसंयुक्तोऽभवं तद्भक्तिकाम्यया ॥ ५६॥"
  },
  {
    "text": "ततो विघ्नपतिः साक्षाद्दर्शनं मे ददौ मया ।\nस्तुतः सम्पूजितः सोऽपि ददौ स्वभक्तिमुत्तमाम् ॥ ५७॥"
  },
  {
    "text": "तदादिगाणपत्योऽहं जातः सर्वैश्च वन्दितः ।\nभजस्व गणराजं तमतस्त्वं योगकाम्यया ॥ ५८॥"
  },
  {
    "text": "कण्व उवाच ।\nएवमुक्त्वा महायोगी मह्यं मन्त्रं ददौ ततः ।\nएकाक्षरं यथान्यायमन्तर्धानं चकार ह ॥ ५९॥"
  },
  {
    "text": "अहं तथा गणेशानं साधयित्वा विशेषतः ।\nशान्तिं प्राप्तस्तं तथापि भजाम्यनन्यचेतसा ॥ ६०॥"
  },
  {
    "text": "अतस्त्वमपि राजेन्द्र भज विघ्नपतिं सदा ।\nचतुर्थीव्रतसंयुक्तो ब्रह्मभूतो भविष्यसि ॥ ६१॥"
  },
  {
    "text": "तत एकाक्षरं मन्त्रं ददौ तस्मै महामुनिः ।\nकण्वं प्रणम्य राजर्षिर्ययौ स्वनगरे तदा ॥ ६२॥"
  },
  {
    "text": "तस्मिन् काले चतुर्थी सा शुक्ला भाद्री समागता ।\nकृता तेन सुभक्त्या वै नगरस्थजनैः सह ॥ ६३॥"
  },
  {
    "text": "ततः सर्वत्र सङ्घोषः कृतस्तेन महीभृता ।\nशुक्लां कृष्णां चतुर्थीं ये नाऽऽचरिष्यन्ति नित्यदा ॥ ६४॥"
  },
  {
    "text": "ते दण्डैः पीडनीया वै ततः सर्वेऽभवन् जनाः ।\nव्रतकारिण एतस्मात् पुण्यात् वृष्टिर्बभूव ह ॥ ६५॥"
  },
  {
    "text": "हृष्टपुष्टजनाः सर्वे तया जाता नृपात्मज ।\nरोगादिदोषहीनास्ते भजंस्तं गणनायकम् ॥ ६६॥"
  },
  {
    "text": "भरतः स्म महाराजोऽभजत्सोऽनन्य चेतसा ।\nगणेशं भक्तिसंयुक्तो गाणपत्यप्रियोऽभवत् ॥ ६७॥"
  },
  {
    "text": "स पुत्रे राज्यमुग्रं तन्निक्षिप्य वनगोऽभवत् ।"
  },
  {
    "text": "अन्ते स्वानन्दगो भूत्वा ब्रह्मभूतो बभूव ह ॥ ६८॥"
  },
  {
    "text": "क्रमेण भूमिसंस्था येऽभवन् स्वानन्दगा जनाः ।\nचतुर्थी पुण्ययोगेन यथा योगपरायणाः ॥ ६९॥"
  },
  {
    "text": "स्पर्शेन भरतस्यैव जनाः कीटादिका नृप ।\nपुण्यरूपा बभूवुस्तेऽथान्ते स्वानन्दगामिनः ॥ ७०॥"
  },
  {
    "text": "एतादृशेन भूपेन पुण्यशालिजनाः कृताः ।\nयज्ञैः सर्वा धरा येन चित्रिता पुण्यकारिणा ॥ ७१॥"
  },
  {
    "text": "भरतेन समो राजन् न कश्चित् प्रबभूव ह ।\nज्ञानेन स्वबलेनाऽपि यशसा धर्मशालिना ॥ ७२॥"
  },
  {
    "text": "भाद्रशुक्लचतुर्थ्यास्तु महिमा कथितो मया ।\nचतुर्वर्गफलैर्युक्तो ब्रह्मभूयपदप्रदः ॥ ७३॥"
  },
  {
    "text": "भाद्रशुक्लचतुर्थ्यां तु माहात्म्यं यः श‍ृणोति चेत् ।\nपठेद्वा तस्य राजेन्द्र सर्वदं प्रभवेद् ध्रुवम् ॥ ७४॥"
  },
  {
    "text": "भाद्रशुक्लचतुर्थ्यां वै शङ्करस्य हृदि प्रभुः ।\nप्रादुर्बभूव मध्याह्ने ध्यानजः स सुतोऽभवत् ॥ ७५॥"
  },
  {
    "text": "तदादि सा तिथिर्मुख्या बभूव जन्मधारिणी ।\nगणेशस्य न सन्देहो ब्रह्मभूयपदप्रदा ॥ ७६॥"
  },
  {
    "text": "सृष्ट्यादौ पञ्च देवेशैः स्थापिता मूर्तिरुत्तमा ।\nमयूरे गणनाथस्य मध्याह्ने भाद्रगे तिथौ ॥ ७७॥"
  },
  {
    "text": "मयूरेशावतारो भाद्रपदेयो बभूव सः ।\nमध्याह्ने शङ्करगृहे चतुर्थ्यां शुक्लपक्षके ॥ ७८॥"
  },
  {
    "text": "तस्यां ये मृन्मयीं मूर्तिं पूजयन्ति नरादयः ।\nदेवाः शङ्करमुख्याश्च महोत्सवपरायणाः ॥ ७९॥"
  },
  {
    "text": "ते सर्वे विघ्नहीनाश्च भवन्ति सुखभोगिनः ।\nअन्ते स्वानन्दगा भूप ब्रह्मभूता भवन्ति च ॥ ८०॥"
  },
  {
    "text": "मध्याह्ने पूजनं प्रोक्तं गणेशस्य विशेषतः ।\nउपोषणसमायुक्तैश्चतुर्थ्यां व्रतकारिभिः ॥ ८१॥"
  },
  {
    "text": "पञ्चम्यां पारणं कृत्वा द्विजैः सह महामते ।\nमूर्तिं तां मृन्मयीं पूज्यां विसृज्य निनयेज्जलम् ॥ ८२॥"
  },
  {
    "text": "चतुर्थ्यां मृन्मयीं मूर्तिं भाद्रे ये नार्चयन्ति चेत् ।\nतेषां निष्फलरूपं वै कर्म सर्वं भविष्यति ॥ ८३॥"
  },
  {
    "text": "न तेषां दर्शनं कार्यं नरैरात्महितेप्सुभिः ।\nपतितास्ते मताः शास्त्रे नारकाश्च भवन्त्यतः ॥ ८४॥"
  },
  {
    "text": "इह विघ्नसमायुक्ता नानारोगप्रपीडिताः ।\nदारिद्र्यादिसमायुक्ता महापापा मता नृप ॥ ८५॥"
  },
  {
    "text": "चतुर्थ्यां सर्ववर्णस्थैर्भाद्रे पूज्यो गजाननः ।\nमृन्मयो विघ्नहीनास्ते भवन्ति सफलक्रियाः ॥ ८६॥"
  },
  {
    "text": "इयं भाद्रपदे मासि चतुर्थी शुक्लरूपिणी ।\nतस्याश्चरितमाद्यं ते कथितं स्वल्पभावतः ॥ ८७॥"
  },
  {
    "text": "अत्र ते वर्णयिष्येऽहं इतिहासं पुरातनम् ।\nतच्छृणुष्व महाभाग चतुर्थीव्रतजं महत् ॥ ८८॥"
  },
  {
    "text": "द्राविडे नगरे राजंश्चाण्डालः कोऽपि पापकृत् ।\nकुष्ठरोगयुतः पूर्णः परस्त्रीलम्पटोऽभवत् ॥ ८९॥"
  },
  {
    "text": "चतुर्थ्यां भाद्रमासे स ज्वरयुक्तो बभूव ह ।\nज्वरस्य पीडयाऽत्यन्तं पीडितो राजसत्तम ॥ ९०॥"
  },
  {
    "text": "अन्नेन स जलेनाऽपि हीनोऽभूद्दैवयोगतः ।\nपञ्चम्यां मरणे प्राप्ते विमानेन जगाम ह ॥ ९१॥"
  },
  {
    "text": "तस्याङ्गस्पर्शतो वायुर्यमलोके जगाम ह ।\nतेन स्पृष्टा नरास्तत्र नरकस्थाः समन्ततः ॥ ९२॥"
  },
  {
    "text": "ते सर्वे यानगा भूत्वा गताः स्वानन्दके पुरे ।\nदृष्ट्वा गणपतिं तैः स ब्रह्मभूतो बभूव ह ॥ ९३॥"
  },
  {
    "text": "व्रतमज्ञानतश्चैवं फलप्रदमिदं मतम् ।"
  },
  {
    "text": "यथाविधि कृतं येन तत्र चित्रं किमप्यहो ॥ ९४॥"
  },
  {
    "text": "चतुर्थ्या महिमाऽयं कथयितुं न प्रशक्यते ।\nपुरुषार्थाश्च चत्वारः प्राप्यन्ते व्रतमात्रतः ॥ ९५॥"
  },
  {
    "text": "मुद्गल उवाच ।\nवसिष्ठवचनं श्रुत्वा दशरथस्तमब्रवीत् ।\nश‍ृणु दक्ष महाभाग तां कथां पावनीं प्रभो ॥ ९६॥"
  },
  {
    "text": "दशरथ उवाच ।\nचाण्डालो गणनाथस्य पुपूज स न मृन्मयीम् ।\nमूर्तिं दोषी कथं स्वामिन् ब्रह्मभूतो बभूव ह ॥ ९७॥"
  },
  {
    "text": "वसिष्ठ उवाच ।\nसम्यक् पृष्टं त्वया राजन् श‍ृणु संशयनाशनम् ।\nज्ञानं ते कथयिष्यामि भवेल्लोकोपकारदम् ॥ ९८॥"
  },
  {
    "text": "चाण्डालस्य चतुर्थ्यास्तु ज्ञानं नाऽभूद् दुरात्मनः ।\nपूजनं च तथा तस्योल्लङ्घनं न ततोऽभवत् ॥ ९९॥"
  },
  {
    "text": "अतोऽयं दोषहीनश्च स्वानन्दस्थो बभूव ह ।\nपूजनोल्लङ्घनाभ्यां स वर्जितो ज्ञानभावतः ॥ १००॥"
  },
  {
    "text": "एवं नानाजनाश्चेह भुक्त्वा तु विविधं सुखम् ।\nअन्ते स्वानन्दगा राजन् बभूवुर्व्रतमात्रतः ॥ १०१॥"
  },
  {
    "text": "तत्रैकं कथितं प्रोक्तुं नालं वर्षायुतैरपि ।\nपूर्णं भवति माहात्म्यं सङ्क्षेपेण निरूपितम् ॥ १०२॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nचतुर्थे खण्डे गजाननचरिते भाद्रपदशुक्लचतुर्थीव्रतवर्णनं नाम सप्तमोऽध्यायः ॥ ४.७\n४.८ व्रतवर्णनं नामाष्टमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "वसिष्ठ उवाच ।\nआश्विने वरदात्री या चतुर्थी शुक्लपक्षगा ।\nतां श‍ृणुष्व महाभाग सव्रतां सर्वदायिनीम् ॥ १॥"
  },
  {
    "text": "इतिहासं प्रवक्ष्यामि पुरातनभवं नृप ।\nव्रतसंयुक्तमाहात्म्यं भवेत् सर्वार्थसाधकम् ॥ २॥"
  },
  {
    "text": "रैवतान्तरगो राजा कीर्तिमांश्च बभूव ह ।\nमतो नाम्ना धर्मधरः पूर्णशस्त्रास्त्रपारगः ॥ ३॥"
  },
  {
    "text": "देवविप्रातिथिप्रेप्सुः पञ्चयज्ञपरायणः ।\nनीतिज्ञः पुत्रवल्लोकान् पालयन् स्वहिते रतः ॥ ४॥"
  },
  {
    "text": "भार्या तस्याऽभवत् साऽपि पातिव्रत्यगुणान्विता ।\nसर्वलक्षणसंयुक्ता विप्रदेवातिथिप्रिया ॥ ५॥"
  },
  {
    "text": "गजानां च हयानां वै पदातीनां महीपतेः ।\nरथानां नैव सङ्ख्याऽस्ति धानुष्काणां विशेषतः ॥ ६॥"
  },
  {
    "text": "सप्तद्वीपवतीं पृथ्वीं पालयन् स नराधिपः ।\nदेवादीनां च सङ्ग्रामे ह्यजेयः परवीरहा ॥ ७॥"
  },
  {
    "text": "तस्य वन्ध्यत्वदोषेण नृप पुत्रो बभूव नो ।\nनानायत्नपरो राजा पुत्रार्थे प्रबभूव ह ॥ ८॥"
  },
  {
    "text": "तीर्थयात्रादिकं सर्वं चकार विधिवन्नृपः ।\nअनुष्ठानव्रतादीनि देवानां पूजनं तथा ॥ ९॥"
  },
  {
    "text": "एवं नानाविधैः पुण्यैर्न बभूव सुतस्ततः ।\nराज्यं त्यक्त्वा वने राजा सस्त्रीकः स जगाम ह ॥ १०॥"
  },
  {
    "text": "तत्र भ्रमणयुक्तः स ददर्श ह महावनम् ।\nसिंहव्यालादिसंयुक्तं भयदं सर्वजन्मिनाम् ॥ ११॥"
  },
  {
    "text": "दुःखयुक्तः स राजर्षिः प्रवेशं स चकार ह ।\nवने तत्र मुनिश्रेष्ठं सौभरिं सन्ददर्श च ॥ १२॥"
  },
  {
    "text": "तं प्रणम्य महाभागः सस्त्रीकः पुरतो मुनेः ।\nकृताञ्जलिपुटो भूत्वा तस्थौ स नृपसम्मुखः ॥ १३॥"
  },
  {
    "text": "ततः सौभरिणा सोऽपि सत्कृतो वचनेन च ।\nनिषसादासने तत्र मुनिना दर्शिते नृपः ॥ १४॥"
  },
  {
    "text": "तमुवाच महाभागं राजानं मुनिसत्तमः ।\nकोऽसि त्वं वन उग्रे मेऽत्र किमर्थं समागतः ॥ १५॥"
  },
  {
    "text": "इति पृष्टो महीपालस्तमुवाच सुहर्षितः ।\nकीर्तिमान् सर्वधर्मज्ञः कृत्वा करपुटं वचः ॥ १६॥"
  },
  {
    "text": "कीर्तिमानुवाच ।\nद्राविडे वसतिर्मेऽस्ति नगरे सुरसत्तमे ।\nराज्यं करोमि तत्राऽहं सार्वभौमो महामुने ॥ १७॥"
  },
  {
    "text": "अपुत्रो दैवयोगेन जातोऽहं मुनिसत्तम ।\nपुत्रार्थे व्रततीर्थादीन् नानाधर्मान् करोमि वै ॥ १८॥"
  },
  {
    "text": "राज्यं त्यक्त्वा वने योगिन्नागतः पुत्रकाम्यया ।\nतत्र ते दर्शनं प्राप्तं सर्वसिद्धिप्रदं प्रभो ॥ १९॥"
  },
  {
    "text": "तव दर्शनमात्रेण सफलो मे भवो भवेत् ।\nमातृपित्रादिकं सर्वं धन्यं जातं न संशयः ॥ २०॥"
  },
  {
    "text": "अधुना ब्रूहि मे नाथ पुत्रप्राप्त्यर्थमादरात् ।\nउपायं तं चरिष्यामि त्वदाज्ञावशगो मुने ॥ २१॥"
  },
  {
    "text": "इह जन्मनि भो विप्र न कृतं पापमुल्बणम् ।\nमया राज्यं कृतं भूमेर्भययुक्तेन चेतसा ॥ २२॥"
  },
  {
    "text": "तथापि वन्ध्यजो दोषो मया प्राप्तो महामुने ।\nपूर्वजन्मकृतं पापं ज्ञायते नैव चेतसा ॥ २३॥"
  },
  {
    "text": "कथयस्व महोग्रं मे पापं सर्वविदां वर ।\nयोगीन्द्रोऽसि महातेजाः साक्षाद्ब्रह्मतनोर्धरः ॥ २४॥"
  },
  {
    "text": "वसिष्ठ उवाच ।\nएवं विनययुक्तेन राज्ञा पृष्टो महामुनिः ।\nसौभरिस्तं जगादेदं वचनं गणपप्रियः ॥ २५॥"
  },
  {
    "text": "सौभरिरुवाच ।\nकृतं त्वया महत्पापं महाराज विशेषतः ।\nपूर्वजन्मकृतं नैव पापं ते विद्यतेऽधम ॥ २६॥"
  },
  {
    "text": "तव राज्ये महामूर्ख चतुर्थीव्रतमुत्तमम् ।\nलयं प्राप्तं विशेषेण व्रतादौ फलदं मतम् ॥ २७॥"
  },
  {
    "text": "चतुर्थीव्रतमाद्यं यन्मानवेन नराधम ।\nन कृतं चेद्व्रतानीह निष्फलानि भवन्ति च ॥ २८॥"
  },
  {
    "text": "विशेषतस्त्वया कर्म नानापुण्यादिकं कृतम् ।\nचतुर्थीहीनभावेन निष्फलं तद्बभूव ह ॥ २९॥"
  },
  {
    "text": "चतुर्विधपदार्थानां दात्री सा वरदा मता ।\nचतुर्विधं तु सङ्कष्टं हरन्ती सङ्कटी मता ॥ ३०॥"
  },
  {
    "text": "भुनक्ति राजा पापं राष्ट्रकृतं शास्त्रसम्मतम् ।\nजनानां व्रतहीनानां पापभागी भवान् मतः ॥ ३१॥"
  },
  {
    "text": "अतः पापमयी मूर्तिस्त्वमेवात्र न संशयः ।\nतेन वन्ध्यत्वमापन्नो नराधम न बुद्ध्यसे ॥ ३२॥"
  },
  {
    "text": "सौभरेर्वचनं श्रुत्वा कीर्तिमांस्तं जगाद ह ।\nविनयेन समायुक्तो भयभीतश्च पार्थिवः ॥ ३३॥"
  },
  {
    "text": "कीर्तिमानुवाच ।\nअज्ञानेन कृतं कर्म मया स्वामिन् सुपापिना ।\nकीदृशं तद्व्रतं विप्र मह्यं वद विधानतः ॥ ३४॥"
  },
  {
    "text": "पुत्रप्राप्त्यर्थमेवं मे वदोपायं महामते ।\nयेन पापविहीनोऽहं भवामि पुत्रवान् सुखी ॥ ३५॥"
  },
  {
    "text": "सौभरिरुवाच ।\nचतुर्थीव्रतमाद्यं त्वं कुरुष्व नृप नित्यदा ।\nजनैः सर्वैस्तदा सर्वपापहीनो भविष्यसि ॥ ३६॥"
  },
  {
    "text": "अज्ञानेन करोषि स्म पापं ज्ञात्वाऽनुतापवान् ।\nव्रताचरणमात्रेण निष्पापः पुण्यभाग् भवेः ॥ ३७॥"
  },
  {
    "text": "इत्युक्त्वा व्रतमाहात्म्यं कथयामास विस्तरात् ।\nततः सोऽपि महाबुद्धिः पप्रच्छ विनयान्वितः ॥ ३८॥"
  },
  {
    "text": "कीर्तिमानुवाच ।"
  },
  {
    "text": "कीदृशोऽयं गणाधीशो व्रतं यस्य चतुःपदम् ।\nब्रह्मभूयकरं प्रोक्तं भजिष्यामि विशेषतः ॥ ३९॥"
  },
  {
    "text": "ततस्तं मुनिशार्दूलः सौभरिः पुनरब्रवीत् ।\nमाहात्म्यं गणनाथस्य शान्तियोगपदप्रदम् ॥ ४०॥"
  },
  {
    "text": "सौभरिरुवाच ।\nपुराऽहं तपसा युक्तो नानाछन्दपरायणः ।\nअभवं तत्र देवा वै भयभीता बभूविरे ॥ ४१॥"
  },
  {
    "text": "अहो तपःप्रभावेण जित्वा सर्वं द्विजोत्तमः ।\nकिमिच्छति पदं श्रेष्ठं ज्ञायतेऽस्माभिरेव न ॥ ४२॥"
  },
  {
    "text": "प्रेषयामास सस्त्रीकं ततः कामं सुराधिपः ।\nतपोभङ्गार्थमेवं मे कामस्तत्र समागतः ॥ ४३॥"
  },
  {
    "text": "उर्वशीसहिताभिश्चाप्सरोभिर्मधुना तथा ।\nआत्तबाणः स्वयं कामः पीडयामास मां शरैः ॥ ४४॥"
  },
  {
    "text": "अहं तपःप्रभावेण जित्वा कामं सह स्त्रिया ।\nमोहहीनस्तपस्तत्राऽतपं सुदृढनिश्चयः ॥ ४५॥"
  },
  {
    "text": "ततो मे तपसोग्रेण दाहयुक्तो बभूव ह ।\nकामः पलाय्य सर्वैस्तं मघवन्तं जगाद सः ॥ ४६॥"
  },
  {
    "text": "ततोऽहं योगमार्गेणांऽतर्निष्ठश्चाभवन्नृप ।\nजडोन्मत्तादिमार्गेषु संस्थितो योगकारणात् ॥ ४७॥"
  },
  {
    "text": "ततः शुको महायोगी गाणपत्यः समागतः ।\nममाश्रमे स मां दृष्ट्वा जगादेच्छसि किं मुने ॥ ४८॥"
  },
  {
    "text": "ततस्तं प्रणतो भूत्वा कृताञ्जलिः पुरः प्रभोः ।\nस्थित्वाऽवदं सुवाक्यं तच्छृणु राजन् सुसिद्धिदम् ॥ ४९॥"
  },
  {
    "text": "मम श्रेष्ठेन भाग्येन त्वं प्राप्तोऽसि महायशाः ।\nशान्तिं वद महायोगिन् यया शान्तो भवाम्यहम् ॥ ५०॥"
  },
  {
    "text": "श्रीशुक उवाच ।\nचित्तं पञ्चविधं त्यक्त्वा चित्तं कृत्वा च तन्मयम् ।\nनिरोधेनैव भूमीनां शान्तिं प्राप्स्यसि निश्चितम् ॥ ५१॥"
  },
  {
    "text": "चिन्तामणिं भजस्व त्वं मन्त्रेणैकाक्षरेण च ।\nतेन चिन्तामणौ विप्र सञ्चित्तः सुभविष्यसि ॥ ५२॥"
  },
  {
    "text": "त्यक्त्वा जडादिकं मार्गं शमदमपरायणः ।\nगणनाथं महाभाग भज यत्नेन नित्यदा ॥ ५३॥"
  },
  {
    "text": "एवमुक्त्वा शुको योगी ययौ स्वेच्छापरायणः ।\nगणेशनाम सङ्कीर्त्य जपंश्चैव विशेषतः ॥ ५४॥"
  },
  {
    "text": "अहं गणपतिं भक्त्याऽभजं सम्भक्तिसंयुतः ।\nएकाक्षरविधानेनाऽऽस्थाप्य मूर्तिं पुरो नृप ॥ ५५॥"
  },
  {
    "text": "ततः स्वल्पेन कालेन शान्तिं प्राप्तोऽहमादरात् ।\nतथापि पूजने सक्तोऽभजं तं गणनायकम् ॥ ५६॥"
  },
  {
    "text": "दशवर्षे गते काले विघ्नेशो मां समागतः ।\nमया सम्पूजितो राजन् स्तुतश्च विविधैः स्तवैः ॥ ५७॥"
  },
  {
    "text": "गाणपत्यपदं दत्त्वा गतः स्वानन्दके पुरे ।\nतदादि गाणपत्योऽहं भजामि ब्रह्मनायकम् ॥ ५८॥"
  },
  {
    "text": "एवमुक्त्वा स राजानं ददौ मन्त्रं विधानतः ।\nषडक्षरं स राजर्षिस्तं प्रणम्य ययौ पुरम् ॥ ५९॥"
  },
  {
    "text": "स आश्विन्यां द्वितीयायां शुक्लायां तु गृहे गतः ।\nतस्मिन् मासे चतुर्थ्यां च शुक्लायां व्रतमारभत् ॥ ६०॥"
  },
  {
    "text": "जनैः सर्वैः समायुक्त उपोषणपरायणः ।\nमध्याह्ने गणपं तत्र प्रपूज्य विधिवन्नृपः ॥ ६१॥"
  },
  {
    "text": "रात्रौ जागरणं चक्रे बालवृद्धसमन्वितः ।\nनरैः स्त्रीभिस्तद्व्रतं च कृतं सर्वैर्यथातथम् ॥ ६२॥"
  },
  {
    "text": "शुक्लां कृष्णां चतुर्थीं ये न कुर्वन्ति नराधमाः ।\nताडनीयाः प्रयत्नेन पृथिव्यां यत्र तत्र सः ॥ ६३॥"
  },
  {
    "text": "घोषेण घोषयामास ततः सर्वे तथाऽभवन् ।\nव्रतं ततो वै बभूव प्रशस्तं भूमिमण्डले ॥ ६४॥"
  },
  {
    "text": "एवं भूमण्डले राज्यं कृत्वा पुत्रे निवेद्य सः ।\nवने गत्वा गणेशानं सस्त्रीको नृप आभजन् ॥ ६५॥"
  },
  {
    "text": "अन्ते स्वानन्दगो भूत्वा ब्रह्मभूतो बभूव ह ।\nतस्य राज्ये स्थिता लोकाः सर्वे स्वानन्दगा बभुः ॥ ६६॥"
  },
  {
    "text": "एवमन्यं दशरथ श‍ृणुष्व त्वं व्रतोद्भवम् ।\nइतिहासं प्रवक्ष्यामि चाश्विन्यां परमाद्भुतम् ॥ ६७॥"
  },
  {
    "text": "भीमो नाम महाव्याधः पापकर्मपरायणः ।\nमार्गे जनान् निहत्वाऽगृह्य धनं स तुतोष ह ॥ ६८॥"
  },
  {
    "text": "एकदा वनमध्ये स ब्राह्मणं हन्तुमुद्यतः ।\nपलायत द्विजस्तत्र वने भयसमाकुलः ॥ ६९॥"
  },
  {
    "text": "एतस्मिन्नन्तरे तत्राश्वगः शस्त्रधरः पुमान् ।\nधावंश्च ब्राह्मणं दृष्ट्वा भीमं धृत्वा गतः पुरे ॥ ७०॥"
  },
  {
    "text": "ततो द्विजः सुखेनैव स्वाश्रमं प्रजगाम ह ।\nपुरुषो भीमव्याधं तं राज्ञे दुष्टं न्यवेदयत् ॥ ७१॥"
  },
  {
    "text": "तत्र सोऽपि क्षुधाविष्टो व्याधः संस्थापितोऽभवत् ।\nराज्ञाऽऽश्विन्यां चतुर्थ्यां वै शुक्लायां दैवयोगतः ॥ ७२॥"
  },
  {
    "text": "पञ्चम्यां तं जघानैव ततो व्याधं गजाननः ।\nचतुर्थ्यां क्षुधितत्वात् स ब्रह्मभूतं चकार ह ॥ ७३॥"
  },
  {
    "text": "एवं नानाजना राजन् चतुर्थीव्रतयोगतः ।\nस्वानन्दस्था भवन्तीह मया वक्तुं न शक्यते ॥ ७४॥"
  },
  {
    "text": "चतुर्थीजमिदं चित्रं चरितं कथितं मया ।\nशुक्लाऽऽश्विन्यां समुद्भूतं श्रवणात् सर्वसिद्धिदम् ॥ ७५॥"
  },
  {
    "text": "श‍ृणुयाद्यः पठेद्वाऽपि भुक्तिं मुक्तिं लभेन्नरः ।\nपुत्रपौत्रादिसंयुक्तः सुहृद्भिर्नृपसत्तम ॥ ७६॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nचतुर्थे खण्डे गजाननचरिते शुक्लाऽऽश्विनी चतुर्थी\nव्रतवर्णनं नामाष्टमोऽध्यायः ॥ ४.८\n४.९ कार्तिकशुक्लचतुर्थीवर्णनं नाम नवमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "वसिष्ठ उवाच ।\nकार्तिके मासि शुक्ला या चतुर्थी सर्वसिद्धिदा ।\nतां श‍ृणुष्व महाभाग इतिहाससमन्विताम् ॥ १॥"
  },
  {
    "text": "सूर्यवंशोद्भवो राजा सुधन्वा नीतिसंयुतः ।\nशस्त्रास्त्रबलसंयुक्तो बभूव परमद्युतिः ॥ २॥"
  },
  {
    "text": "धर्मशीलो वदान्यश्च सत्यवाक् साधुसम्मतः ।\nदेवविप्रातिथिप्राज्ञपञ्चयज्ञपरायणः ॥ ३॥"
  },
  {
    "text": "भार्या कलावती तस्य बभूवे रूपशालिनी ।\nपतिव्रता महोदारा धर्मशीला विशेषतः ॥ ४॥"
  },
  {
    "text": "जित्वा भूमण्डलं सर्वं राजा तेजस्विनां वरः ।\nपालयामास पृथ्वीं स नित्यं धर्मपरायणः ॥ ५॥"
  },
  {
    "text": "सामन्ता वशगा यस्य सैन्यं स्म गणनातिगम् ।\nसम्पच्च धनदेनैव तुल्या सर्वत्र सम्बभौ ॥ ६॥"
  },
  {
    "text": "अर्धायुषा समायुक्तो बभूव नृपसत्तमः ।\nअकस्मात् कुष्ठसंयुक्तः कीटैः सम्पीडितोऽभवत् ॥ ७॥"
  },
  {
    "text": "पूयशोणितघर्मौघैर्व्याप्तो दुर्गन्धिसंयुतः ।\nन चाऽलभत् सुखं किञ्चिच्छूलप्रोतो यथा नरः ॥ ८॥"
  },
  {
    "text": "औषधानि विशेषेण सिषेवे यत्नसंयुतः ।\nनानामन्त्रप्रयोगादि कारयामास मानवैः ॥ ९॥"
  },
  {
    "text": "अनुष्ठानं द्विजैः सोऽपि वेदमन्त्रैः सुखप्रदैः ।\nअकारयत्तथा तेभ्यो न फलं चाऽभवत् कदा ॥ १०॥"
  },
  {
    "text": "ततस्तीर्थानि बभ्राम स्नानदानपरायणः ।\nतथापि रोगसंयुक्तोऽधिकं राजा बभूव ह ॥ ११॥"
  },
  {
    "text": "ततो निवृत्तिमापन्नो जगाद सचिवान्नृपः ।\nराज्यं मे परिपाल्यं वै यावदागमनं पुनः ॥ १२॥"
  },
  {
    "text": "सान्त्वयित्वा स सस्त्रीकः सुहृदः सर्वनागरान् ।\nवनं ययौ नृपश्रेष्ठो बभ्राम यत्र तत्र च ॥ १३॥"
  },
  {
    "text": "ततो गणपतिं राजा सस्मार दुःखसंयुतः ।\nविघ्नहीनार्थमेवं स तत्र चित्रं बभूव ह ॥ १४॥"
  },
  {
    "text": "अकस्मान् मुनिशार्दूलः पुलस्त्यस्तत्र चाययौ ।\nतं दृष्ट्वा हर्षसंयुक्तो ननाम प्रियया सह ॥ १५॥"
  },
  {
    "text": "कृत्वा करपुटं राजोवाच तं मुनिनायकम् ।\nकिं पुण्यं मे पुरा चीर्णं येन दृष्टो भवान् मुने ॥ १६॥"
  },
  {
    "text": "धन्यं जन्म तथा ज्ञानं जनको जननी च मे ।\nतपो धर्मादिकं सर्वं त्वदङ्घ्रियुगदर्शनात् ॥ १७॥"
  },
  {
    "text": "एवं विवदमानं तं जगाद मुनिसत्तमः ।\nकिमर्थं राजनीतिज्ञ वने त्वं च समागतः ॥ १८॥"
  },
  {
    "text": "एवं पृष्ट्वा स राजानं वृक्षच्छायासमाश्रितः ।\nपुलस्त्य उपविश्याथ तमुपावेश्य सम्बभौ ॥ १९॥"
  },
  {
    "text": "ततो राज्ञा स्वकीयो वै वृत्तान्तः कथितोऽभवत् ।\nजगाद प्रणनामैवं पुनस्तं हर्षसंयुतः ॥ २०॥"
  },
  {
    "text": "सुधन्वोवाच ।\nदयाकराश्च योगीन्द्राः पुराणेषु वदन्ति यत् ।\nतदेव सत्यमभवत् त्वां दृष्ट्वा दयया युतम् ॥ २१॥"
  },
  {
    "text": "दुःखितं मां विदित्वा त्वं संस्थितो मुनिसत्तम ।\nसाक्षात् प्रजापतिः प्रोक्तः पुलस्त्यो ब्रह्मणः सुतः ॥ २२॥"
  },
  {
    "text": "सर्वज्ञस्त्वं महायोगिन् न्यायं मे वद मानद ।\nधर्मयुक्ततया राज्यं करोमि स्म निरन्तरम् ॥ २३॥"
  },
  {
    "text": "पूर्वजन्मकृतं मे किं महापापं समागतम् ।\nयेनाऽहं कुष्ठसंयुक्तोऽभवं पश्य दयायुतः ॥ २४॥"
  },
  {
    "text": "वसिष्ठ उवाच ।\nसुधन्वनो वचः श्रुत्वा तमुवाच महामुनिः ।\nअत्यन्तं पीडितं दृष्ट्वा करुणायुतचेतसा ॥ २५॥"
  },
  {
    "text": "पुलस्त्य उवाच ।\nइहजन्मकृतं पापं बुद्ध्यसे न नराधम ।\nतेन कुष्ठयुतो जातः श‍ृणु तत्ते वदाम्यहम् ॥ २६॥"
  },
  {
    "text": "तव राज्ये नृपश्रेष्ठ व्रतं गाणेश्वरं महत् ।\nनष्टं चतुर्थीसंज्ञं यत् सर्वसिद्धिप्रदं परम् ॥ २७॥"
  },
  {
    "text": "चतुर्णां पुरुषार्थानां साधनं सर्वसम्मतम् ।\nतेन प्रोक्ता चतुर्थी सा वरदा सङ्कटा मता ॥ २८॥"
  },
  {
    "text": "सर्वादौ न कृतं चेद्वै भवेत् सर्वं सुनिष्फलम् ।\nकृतं कर्म नरेणाऽपि चतुर्वर्गविहीनकम् ॥ २९॥"
  },
  {
    "text": "वर्णैः सर्वैः कृतं पापं राजानमुपतिष्ठति ।\nतेन त्वं कुष्ठसंयुक्तोऽधुना जातो नराधम ॥ ३०॥"
  },
  {
    "text": "मरिष्यसि यदा राजंस्तदा ते नरके गतिः ।\nभविष्यति न सन्देहश्चतुर्वर्गविहीनता ॥ ३१॥"
  },
  {
    "text": "पुलस्त्यवचनं श्रुत्वा दुःखयुक्तो महीपतिः ।\nउवाच तं महाप्राज्ञं कृताञ्जलिपुटोऽभवत् ॥ ३२॥"
  },
  {
    "text": "सुधन्वोवाच ।\nभगवन् सर्वतत्त्वज्ञ त्वया यत् कथितं वचः ।\nतदेव सत्यरूपं वै मया ज्ञातं न संशयः ॥ ३३॥"
  },
  {
    "text": "अधुना तद्व्रतं ब्रूहि कीदृशं कस्य पूजनम् ।\nकस्मिन् काले प्रकर्तव्यं सर्वसिद्धिप्रदायकम् ॥ ३४॥"
  },
  {
    "text": "कुष्ठनाशार्थमेवं मे वदोपायं महाप्रभो ।\nप्रायश्चित्तं करिष्यामि व्रतलोपप्रदोषहृत् ॥ ३५॥"
  },
  {
    "text": "एवं पृष्टो महायोगी पुलस्त्यो हर्षसंयुतः ।\nतं जगाद गणेशाय नम इत्युपसंस्मरन् ॥ ३६॥"
  },
  {
    "text": "पुलस्त्य उवाच ।\nअज्ञानेन कृतं दोषं प्रायश्चित्तेन हन्ति तम् ।\nनरस्तस्मात्त्वमेवाशु व्रतं कुरु जनैः सह ॥ ३७॥"
  },
  {
    "text": "तेन कुष्ठविहीनस्त्वं सुरूपः प्रभविष्यसि ।\nअनुतापाच्च ते राजन् पापं नष्टं न संशयः ॥ ३८॥"
  },
  {
    "text": "इत्युक्त्वा तं ततो योगी जगाद व्रतसम्भवाम् ।\nकथां सर्वां स संश्रुत्य हर्षयुक्तो नृपोऽभवत् ॥ ३९॥"
  },
  {
    "text": "उवाच तं मुनिश्रेष्ठं प्रणम्य च पुनः पुनः ।\nधन्यं मे जन्म भो नाथ श्रुतं येन महद्व्रतम् ॥ ४०॥"
  },
  {
    "text": "नानेन सदृशं किञ्चिन् मया ज्ञातं महामते ।\nत्वत्तो वद महाप्राज्ञ गणेशस्य स्वरूपकम् ॥ ४१॥"
  },
  {
    "text": "तज् ज्ञात्वा सर्वभावेन भजिष्यामि महामुने ।\nनित्यं भक्तिसमायुक्तो देवदेवेशमादरात् ॥ ४२॥"
  },
  {
    "text": "एवं पृष्टः स राजानं वचनं प्रजगाद ह ।\nपुलस्त्यः सर्वभावज्ञो गाणपत्यो महायशाः ॥ ४३॥"
  },
  {
    "text": "पुलस्त्य उवाच ।\nसुधन्वञ्छृणु मे वाक्यं गणेशज्ञानकारकम् ।\nब्रह्मभूयमयं पूर्णं योगाकारं विशेषतः ॥ ४४॥"
  },
  {
    "text": "पुराऽहं योगशान्त्यर्थं नानायोगपरायणः ।\nअसाधयञ्छमेनैव दमेन मनसो जयात् ॥ ४५॥"
  },
  {
    "text": "तथापि शान्तिहीनोऽहं शरणं शङ्करं गतः ।\nतं प्रणम्य महात्मानमपृच्छं योगमुत्तमम् ॥ ४६॥"
  },
  {
    "text": "ततस्तेन समाख्यातं तच्छृणुष्व नराधिप ।\nयेन त्वं गाणपत्यश्च साधनेन भविष्यसि ॥ ४७॥"
  },
  {
    "text": "श्रीशिव उवाच ।\nयोगशान्तिमयं विद्धि गणेशं भज भावतः ।\nमनोवाणीविहीनं तं मनोवाणीमयं न च ॥ ४८॥"
  },
  {
    "text": "मनोवाणीमयं सर्वं सम्प्रज्ञातसमुद्भवम् ।\nगकाराक्षरगं विद्धि पश्य वेदे महामते ॥ ४९॥"
  },
  {
    "text": "मनोवाणीविहीनं यदसम्प्रज्ञातगं मतम् ।\nणकाराक्षरसम्भूतं नाम्नो गणपतेर्यदि ॥ ५०॥"
  },
  {
    "text": "तयोः स्वामी गणेशानः शान्त्या योगेन लभ्यते ।\nचित्तभूमिनिरोधेन तं भजस्व विनायकम् ॥ ५१॥"
  },
  {
    "text": "एवमुक्त्वा महादेवो विरराम विशेषवित् ।\nतं प्रणम्य वनं गत्वाऽसाधयं तं सुयत्नतः ॥ ५२॥"
  },
  {
    "text": "अष्टाक्षरेण मन्त्रेण ध्यात्वा गणपतिं नृप ।\nअतोषयं विशेषेण चित्तनिग्रहभावतः ॥ ५३॥"
  },
  {
    "text": "ततः स्वल्पेन कालेन शान्तिं प्राप्तोऽहमात्मनि ।\nतथापि मन्त्रराजं तमजपं पूजने रतः ॥ ५४॥"
  },
  {
    "text": "एकविंशतिवर्षेषु गतेषु स विनायकः ।\nआययौ मे वरं दातुं भक्तानुग्रहकारकः ॥ ५५॥"
  },
  {
    "text": "तं दृष्ट्वा प्रणतो भूत्वाऽपूजयं तु यथाविधि ।\nस्तौमि नामाष्टकेन स्म कौथुमेन महाप्रभुम् ॥ ५६॥"
  },
  {
    "text": "गाणपत्यं स मां कृत्वा ययौ स्वानन्दके पुरे ।\nतदारभ्याहमत्यन्तं भजामि गणनायकम् ॥ ५७॥"
  },
  {
    "text": "एवमुक्त्वा महीपालं तथा दशरथ स्वयम् ।\nमन्त्रमष्टाक्षरं तस्मै ददौ विधिसमन्वितम् ॥ ५८॥"
  },
  {
    "text": "तेन स्तुतो महायोगी पुलस्त्योंऽतर्दधे प्रभुः ।\nराजा स्वनगरे गत्वा कार्तिके हर्षितोऽभवत् ॥ ५९॥"
  },
  {
    "text": "जनैः सर्वैर्महाभागश्चकार व्रतमुत्तमम् ।\nकार्तिके शुक्लपक्षस्य चतुर्थ्यां गणपं स्मरन् ॥ ६०॥"
  },
  {
    "text": "पञ्चम्यां पारणं चक्रे राजाऽसौ जनसंयुतः ।\nब्राह्मणेभ्यो ददौ दानं सर्वान् अन्नैस्त्वतोषयत् ॥ ६१॥"
  },
  {
    "text": "ततः कुष्ठविहीनश्च बभूव स जनाधिपः ।\nसुरूपः कामदेवेन समः शोभाधरो बभौ ॥ ६२॥"
  },
  {
    "text": "लोका वन्ध्यत्वदोषेण रोगादिभिः प्रपीडिताः ।\nते सर्वे दुःखहीनाश्च बभूवुर्व्रतसेवनात् ॥ ६३॥"
  },
  {
    "text": "ततस्तेन नृपेणाऽथ सर्वत्र भूमिमण्डले ।\nप्रकाशितं प्रयत्नेन व्रतं गाणेश्वरं नृप ॥ ६४॥"
  },
  {
    "text": "ततः शुक्लां तथा कृष्णां चतुर्थीं चक्रिरे जनाः ।\nतेनाऽऽनन्दसमायुक्ता बुभुजुर्विविधं सुखम् ॥ ६५॥"
  },
  {
    "text": "ततः सुधन्वा स्थाप्य स्वं पुत्रं राज्ये महामतिः ।\nएकान्ते संस्थितो भूत्वाऽभजत्तं गणपं सदा ॥ ६६॥"
  },
  {
    "text": "अन्ते स्वानन्दगो भूत्वा ब्रह्मभूतो बभूव ह ।\nतथा जनाश्च सर्वे ते स्वानन्दस्था बभूविरे ॥ ६७॥"
  },
  {
    "text": "एवं ते कथितं राजन्नथो श‍ृणु महामते ।\nमहिमानं व्रतस्यैव सर्वसिद्धिकरस्य ह ॥ ६८॥"
  },
  {
    "text": "माहिष्मत्यां च चाण्डालो वसन् कः पापकारकः ।\nप्राप्य कार्तिकगां शुक्लां चतुर्थीं स वने गतः ॥ ६९॥"
  },
  {
    "text": "तत्र व्याघ्रेण सन्दृष्टः पलायन् वृक्षमारुहत् ।\nव्याघ्रो वृक्षतले तत्र संस्थितस्तं प्रतीक्षयन् ॥ ७०॥"
  },
  {
    "text": "तत्र रात्रिर्गता तस्य चाण्डालस्य प्रजागरः ।\nसम्पूर्णश्चाभवद्भूप पुनश्चित्रं बभूव ह ॥ ७१॥"
  },
  {
    "text": "समागतो महासर्पो वनस्थो वृक्षमारुहत् ।\nपपात भयभीतः स तं दृष्ट्वा कम्पवेगतः ॥ ७२॥"
  },
  {
    "text": "व्याघ्रेण सङ्गृहीतः स पञ्चम्यां भक्षितोऽभवत् ।\nस विमानं समारुह्य ययौ स्वानन्दकं पुरम् ॥ ७३॥"
  },
  {
    "text": "अज्ञातव्रतजेनैव पुण्येन गणपं गतः ।\nदृष्ट्वा योगपरो भूत्वा ब्रह्मभूतो बभूव सः ॥ ७४॥"
  },
  {
    "text": "एवं नृप अपारा वै चतुर्वर्गफलैर्युताः ।\nब्रह्मभूताश्च सञ्जाताश्चतुर्थीव्रतकारकाः ॥ ७५॥"
  },
  {
    "text": "कार्तिके शुक्लपक्षस्य चतुर्थ्या महिमा मया ।\nकथितो लेशतो भूप श्रोतुमिच्छसि किं पुनः ॥ ७६॥"
  },
  {
    "text": "श‍ृणुयाद्यः पठेद्वाऽपि स वै सर्वार्थसिद्धिभाक् ।\nपुत्रपौत्रादिसंयुक्तः प्रभवेद्गणपप्रियः ॥ ७७॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nचतुर्थे खण्डे गजाननचरिते कार्तिकशुक्लचतुर्थीवर्णनं नाम नवमोऽध्यायः ॥ ४.९"
  },
  {
    "text": "४.१० मार्गशीर्षशुक्लचतुर्थीवर्णनं नाम दशमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "दशरथ उवाच ।\nगणेशस्य कथां श्रुत्वा हर्षश्चेतसि जायते ।\nमार्गशीर्षे च या शुक्ला तां मे वद मुने यतः ॥ १॥"
  },
  {
    "text": "वसिष्ठ उवाच ।\nअत्र ते वर्णयिष्येऽहमितिहासं पुरातनम् ।\nमार्गशीर्षे चतुर्थ्यां यः शुक्लायामभवन्नृप ॥ २॥"
  },
  {
    "text": "काशीपतिः पुरा राजा पुण्यकीर्तिर्बभूव ह ।\nअजातशत्रुको नाम सर्वशास्त्रविशारदः ॥ ३॥"
  },
  {
    "text": "देवद्विजातिथिप्रेप्सुर्नानाधर्मपरायणः ।\nप्रजानां पालने सक्तो यथाशास्त्रेण मानदः ॥ ४॥"
  },
  {
    "text": "तत्रैव नारदोऽकस्मान्नृपं द्रष्टुं समागतः ।\nतं प्रणम्य महात्मानं पूजयामास भक्तितः ॥ ५॥"
  },
  {
    "text": "स्वयं पादस्य संवाहं चकार नृपसत्तमः ।\nउवाच तं प्रहर्षेण नारदं सर्वगं परम् ॥ ६॥"
  },
  {
    "text": "अजातशत्रुरुवाच ।\nधन्यं मे जन्म पुत्रादि राज्यं निहतकण्टकम् ।\nधन्यौ च जनकौ ज्ञानं त्वदङ्घ्रियुगदर्शनात् ॥ ७॥"
  },
  {
    "text": "सर्वसारं वदस्व त्वं योगशान्तिप्रदायकम् ।\nयेन संसारदुःखेभ्यो मुच्यते मानवः क्षणात् ॥ ८॥"
  },
  {
    "text": "ततस्तं नारदो योगी गाणपत्याग्रणीर्नृप ।\nजगाद हर्षसंयुक्तो वाक्यं सारमयं हसन् ॥ ९॥"
  },
  {
    "text": "नारद उवाच ।\nसम्यक् पृष्टं त्वया राजन् सर्वेभ्यो ब्रह्मदं परम् ।\nश‍ृणु ते कथयिष्यामि योगं शान्तिप्रदायकम् ॥ १०॥"
  },
  {
    "text": "ब्रह्म नानाविधं वेदे वर्णितं पात्रभेदतः ।\nन मुख्यं ब्रह्मभूतत्वं तदेव भवति प्रभो ॥ ११॥"
  },
  {
    "text": "ब्रह्मणस्पतिनामानं गणेशं भज भावतः ।\nचित्तवृत्तिनिरोधेन चिन्तामणिर्भविष्यसि ॥ १२॥"
  },
  {
    "text": "गणेशोऽहं न सन्देहो मम तत्र कथं भवेत् ।\nसंयोगायोगकं राजन् तेन शान्तिमवाप्स्यसि ॥ १३॥"
  },
  {
    "text": "तस्य व्रतं महाभाग चतुर्थीसंज्ञकं महत् ।\nराज्ये नष्टे च तेन त्वं नारकी प्रभविष्यसि ॥ १४॥"
  },
  {
    "text": "धर्मार्थकाममोक्षाणां प्रदं पूर्णं प्रकीर्तितम् ।\nचतुर्थीसंज्ञकं राजन् वरदं सङ्कटं मतम् ॥ १५॥"
  },
  {
    "text": "नानाकर्माणि कुर्वन्ति नराः सर्वार्थसिद्धये ।\nचतुर्थीव्रतहीनाश्चेन्निष्फलाः प्रभवन्ति ते ॥ १६॥"
  },
  {
    "text": "इत्युक्त्वा तं महायोगी नारदः करुणायुतः ।\nमाहात्म्यं कथयामास चतुर्थीसम्भवं नृप ॥ १७॥"
  },
  {
    "text": "ततस्तं नृपवर्यः स प्रणम्य भावसंयुतः ।\nपप्रच्छ सर्वमार्गज्ञं गणेशोपासनं पुनः ॥ १८॥"
  },
  {
    "text": "अजातशत्रुरुवाच ।\nब्रह्मणस्पतिमाहात्म्यं श्रुतं मया महामते ।\nतस्योपासनमार्गं मे वद सर्वज्ञ ते नमः ॥ १९॥"
  },
  {
    "text": "नारद उवाच ।\nएकाक्षरविधानेन भज ढुण्ढिं विनायकम् ।\nतेन साध्यो गणेशस्ते प्रत्यक्षश्च भविष्यति ॥ २०॥"
  },
  {
    "text": "तस्मै स विधिना सर्वं गणेशोपासनं ददौ ।\nमन्त्रमेकाक्षरं साङ्गं ततश्चान्तर्हितोऽभवत् ॥ २१॥"
  },
  {
    "text": "तत्राऽऽदौ मार्गशीर्षस्था सम्प्राप्ता शुक्लगा नृप ।\nचतुर्थी सा कृता तेनोपोषणेन यथाविधि ॥ २२॥"
  },
  {
    "text": "जनैः सर्वैस्तथा राजन् कृता सर्वप्रदायिनी ।\nततस्तेन च सर्वत्र प्रशस्ता सुकृताऽभवत् ॥ २३॥"
  },
  {
    "text": "शुक्लां कृष्णां चतुर्थीं ये न कुर्वन्ति नराधमाः ।\nस्त्रियश्चेत्ताडनीयास्ते महापापिन एव च ॥ २४॥"
  },
  {
    "text": "ढुण्ढिराजं नृपाध्यक्षो नित्यं सम्पूज्य यत्नतः ।\nभक्त्याऽभजत् सम्बभूव योगीन्द्रो योगिसम्मतः ॥ २५॥"
  },
  {
    "text": "ततो बहुगते काले प्रत्यक्षः स गजाननः ।\nबभूव तस्य भूपस्य वरं ब्रूहि तमब्रवीत् ॥ २६॥"
  },
  {
    "text": "स्तुतः सम्पूजितस्तेन ढुण्ढिराजस्तुतोष ह ।\nगाणपत्यं चकाराऽसौ नृपं चाजातशत्रुकम् ॥ २७॥"
  },
  {
    "text": "ईप्सितं तं वरं दत्त्वा तत्रैवान्तरधीयत ।\nढुण्ढिराजं तमभजत् राजेन्द्रोऽनन्यचेतसा ॥ २८॥"
  },
  {
    "text": "अन्ते नागरसंयुक्तो जगाम गणपं नृपः ।\nसर्वैर्बभूव च ब्रह्मभूतो वै योगिसम्मतः ॥ २९॥"
  },
  {
    "text": "एवं शुक्लचतुर्थ्यां ते मार्गशीर्षेऽभवन् महत् ।\nमाहात्म्यं कथितं राजन् सङ्क्षेपेण न संशयः ॥ ३०॥"
  },
  {
    "text": "अन्यत् कथान्तरं भूप श‍ृणु सर्वभयापहम् ।\nवेश्याया व्रतसंयोगाद्ब्रह्मभूयकरं महत् ॥ ३१॥"
  },
  {
    "text": "मिथिलायां कदाचित् का वेश्या नरविमोहिनी ।\nआगता तां निरीक्ष्यैव मोहिताः सकला नराः ॥ ३२॥"
  },
  {
    "text": "राज्ञा सम्मानिताऽत्यन्तं तत्र वासमरोचयत् ।\nकदाचित्तीर्थगा सा वै सन्दृष्टा रक्षसा पुरः ॥ ३३॥"
  },
  {
    "text": "तां सङ्गृह्य ययौ रक्षः स्ववासं हर्षसंयुतः ।\nसा तं दृष्ट्वा भयोद्विग्ना विललाप भृशातुरा ॥ ३४॥"
  },
  {
    "text": "रक्षसा सान्त्विता तत्र न शोकं साऽत्यजत् कदा ।\nतस्मिन् काले चतुर्थी वै शुक्ला मार्गे समागता ॥ ३५॥"
  },
  {
    "text": "अतिशोकतया राजन्न बभक्ष जलादिकम् ।\nपञ्चम्यां सा मृता तत्र भययुक्तेन चेतसा ॥ ३६॥"
  },
  {
    "text": "ततो गणेशदूतेन नीता स्वानन्दके पुरे ।\nब्रह्मभूता च सा जाता व्रतपुण्यप्रभावतः ॥ ३७॥"
  },
  {
    "text": "अज्ञानेन कृतं चैतत् वरदाख्यं व्रतं महत् ।\nब्रह्मसायुज्यदं प्रोक्तं किं पुनर्ज्ञानभावतः ॥ ३८॥"
  },
  {
    "text": "मार्गशीर्षगतायाश्च शुक्लायाः कुरुते नरः ।\nचतुर्थ्या लभते सोऽपि सर्वार्थं संश‍ृणोति यः ॥ ३९॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nचतुर्थे खण्डे गजाननचरिते मार्गशीर्षशुक्लचतुर्थीवर्णनं नाम दशमोऽध्यायः ॥ ४.१०\n४.११ पौषशुक्लचतुर्थीमाहात्म्यवर्णनं नामैकादशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "दशरथ उवाच ।\nश्रुतं यन् मार्गशुक्लस्थचतुर्थी संज्ञितं मया ।\nव्रतं तेन महाभाग सन्तृप्तो गुरुसत्तम ॥ १॥"
  },
  {
    "text": "अधुना पौषमासे या चतुर्थी वरदायिनी ।\nतस्या माहात्म्यमेवं मे ब्रूहि त्वं मुनिसत्तम ॥ २॥"
  },
  {
    "text": "वसिष्ठ उवाच ।\nश‍ृणु राजंश्च माहात्म्यं सङ्क्षेपेण वदाम्यहम् ।\nविस्तरेण तु को वक्तुं समर्थः प्रभवेद्भुवि ॥ ३॥"
  },
  {
    "text": "अवन्तीनगरीमध्येऽवसत्तु ब्राह्मणोत्तमः ।\nसुदन्त इति विख्यातः सर्वशास्त्रविशारदः ॥ ४॥"
  },
  {
    "text": "राज्ञः पुरोहितः श्रेष्ठः सदा नीतिपरायणः ।\nधर्मशास्त्रानुसारेण राजानमप्यबोधयत् ॥ ५॥"
  },
  {
    "text": "राजा बृहद्रथो नाम तदाज्ञावशगोऽभवत् ।\nपालयामास भूमिं स नानाधर्मकरः परः ॥ ६॥"
  },
  {
    "text": "सुदन्तस्याऽभवद्भार्या नाम्ना ख्याता विलासिनी ।\nबभूव कर्मदोषेण वन्ध्या सा वै पतिव्रता ॥ ७॥"
  },
  {
    "text": "अपत्यं सुषुवे सा यज्जातमात्रं मृतं भवेत् ।\nतदर्थं व्रतदानादिधर्मं चक्रे च स द्विजः ॥ ८॥"
  },
  {
    "text": "नाऽभवत्तस्य तदपि पुत्रः परमसौख्यदः ।\nविप्रोऽतिदुःखितः सस्त्रीको जगाम वनं ततः ॥ ९॥"
  },
  {
    "text": "बभ्राम भ्रान्तचित्तोऽसौ यत्र तत्र महामतिः ।\nमरणे निश्चयं कृत्वा तपोयुक्तो बभूव ह ॥ १०॥"
  },
  {
    "text": "तत्राऽऽजगाम योगीन्द्रो वामदेवः प्रतापवान् ।\nयदृच्छाविचरंस्तेन दृष्टः सन्नमितोऽभवत् ॥ ११॥"
  },
  {
    "text": "पूजयित्वा महात्मानं वामदेवं कृताञ्जलिः ।\nजगाद खेदसंयुक्तः सुदन्तो योगिसत्तमम् ॥ १२॥"
  },
  {
    "text": "सुदन्त उवाच ।\nवामदेव च मे धन्यं दुःखितस्य तपो वयः ।\nज्ञानादिकं विशेषेण त्वत्पादपद्मदर्शनात् ॥ १३॥"
  },
  {
    "text": "वन्ध्योऽहं मुनिशार्दूल का गतिर्मे भविष्यति ।\nमृतस्य स्वर्गहीनस्य वद योगीन्द्रसत्तम ॥ १४॥"
  },
  {
    "text": "वामदेव उवाच ।\nशुणु द्विज महाभाग त्वं सदा धर्मसंयुतः ।\nतथापि पापचारी त्वं येन जातः श‍ृणुष्व तत् ॥ १५॥"
  },
  {
    "text": "अवन्तीपुरपालस्य आदरात्त्वं पुरोहितः ।\nराज्ञा कृतं महत्पापं यत्तदेव त्वया कृतम् ॥ १६॥"
  },
  {
    "text": "चतुर्थीव्रतलोपश्च बभूवे भूमिमण्डले ।\nचतुर्वर्गफलैर्हीना जाता भूवासिनो जनाः ॥ १७॥"
  },
  {
    "text": "धर्मस्याऽऽचरणं पूर्णं कृतं राज्ञा तथा त्वया ।\nनिष्फलं व्रतलोपेन तेन त्वं दुःखितोऽधुना ॥ १८॥"
  },
  {
    "text": "एवं श्रुत्वा वचो रम्यं वामदेवस्य धीमतः ।\nविस्मितस्तं सुदन्तोऽसौ जगाद विनयान्वितः ॥ १९॥"
  },
  {
    "text": "सुदन्त उवाच ।\nकीदृशं तद्व्रतं तात वद मे हितकारकम् ।\nचतुर्णां पुरुषार्थानां साधकं कथमाभवत् ॥ २०॥"
  },
  {
    "text": "तेन हीनो नरो यस्तु स कथं फलहीनकः ।\nकर्मणस्तत् समाचक्ष्व दयासागर मानद ॥ २१॥"
  },
  {
    "text": "वसिष्ठ उवाच ।\nएवं पृष्टो महायोगी तज्जगाद सविस्तरम् ।\nमाहात्म्यं सकलं तस्मै स श्रुत्वा विस्मितोऽभवत् ॥ २२॥"
  },
  {
    "text": "पुनः पप्रच्छ तं विप्रो हर्षयुक्तेन चेतसा ।\nगणेशज्ञानबोधार्थं गाणपत्यं महामुनिम् ॥ २३॥"
  },
  {
    "text": "सुदन्त उवाच ।\nकीदृशोऽयं गणाधीशो वद तस्य स्वरूपकम् ।\nज्ञात्वा तं प्रभजिष्यामि नित्यं भक्तिसमन्वितः ॥ २४॥"
  },
  {
    "text": "एवं पृष्टो महायोगी वामदेवस्तमब्रवीत् ।\nगणेशबोधदाने स कुशलः सर्वपारगः ॥ २५॥"
  },
  {
    "text": "वामदेव उवाच ।\nसुदन्त श‍ृणु विप्रर्षे गाणेशं ज्ञानमुत्तमम् ।\nगाणपत्यो येन भक्तिभावितो भविताऽसि भोः ॥ २६॥"
  },
  {
    "text": "अहं पुरा तपोनिष्ठस्त्वभवं यत्नसंयुतः ।\nतपसा मे महाभाग व्याप्तं सर्वं चराचरम् ॥ २७॥"
  },
  {
    "text": "ततो मया तपस्त्यक्तं योगार्थं ब्राह्मणोत्तम ।\nशमे दमे परेणान्तर्निष्ठेन मनसो जयात् ॥ २८॥"
  },
  {
    "text": "योगभूमिक्रमेणाऽहं कालेन महता द्विज ।\nसहजे संस्थितो भूत्वा यत्र तत्राऽचरं तु च ॥ २९॥"
  },
  {
    "text": "सहजं मोहहीनं यत् स्वाधीनत्वसमायुतम् ।\nदृष्ट्वा शान्त्यर्थमत्यन्तं तत् त्यक्तं च मया ततः ॥ ३०॥"
  },
  {
    "text": "सन्धृतं मनसि ब्रह्म मनोवाणीविवर्जितम् ।\nकथं स्वाधीनता तत्र निर्मोहश्च प्रवर्तते ॥ ३१॥"
  },
  {
    "text": "अधुना किं मया कार्यं विचार्य शरणं गतः ।\nशङ्करं योगिवन्द्यं तं शैवोऽहं प्रणतोऽभवम् ॥ ३२॥"
  },
  {
    "text": "शैवमार्गे रतं नित्यं दृष्ट्वा हर्षसमन्वितः ।\nशम्भुः प्रोवाच मां विप्र स्थीयतां मुनिसत्तम ॥ ३३॥"
  },
  {
    "text": "किमर्थमागतस्तात वामदेव महामते ।\nवद मे सकलं वृत्तं करिष्यामि प्रियं च ते ॥ ३४॥"
  },
  {
    "text": "शिवस्य वचनं श्रुत्वा संस्थितोऽहं कृताञ्जलिः ।\nअवदं तं महादेवं भक्तवाञ्छासुरद्रुमम् ॥ ३५॥"
  },
  {
    "text": "सहजं यत्परं ब्रह्म शैवं स्वेच्छामयं प्रभो ।\nतस्मात् परं न विद्येत तथापि नुद संशयम् ॥ ३६॥"
  },
  {
    "text": "ब्रह्मणि ब्रह्मभूतस्य स्वेच्छा तत्र कुतो भवेत् ।\nस्वाधीनता दोषयुक्तं सहजं न परं मतम् ॥ ३७॥"
  },
  {
    "text": "अतः शान्त्यर्थमेव त्वामहं प्रष्टुं समागतः ।\nयोगशान्तिप्रदं पूर्णं वद मां करुणानिधे ॥ ३८॥"
  },
  {
    "text": "वसिष्ठ उवाच ।\nवामदेववचः श्रुत्वा हर्षितः शङ्करोऽब्रवीत् ।\nतं पुनः सर्वयोगज्ञो गाणपत्यस्वभाववान् ॥ ३९॥"
  },
  {
    "text": "श्रीशिव उवाच ।\nयोगशान्तिप्रदं पूर्णं गणेशं विद्धि भो मुने ।\nजानीहि न परं ब्रह्म सहजं योगसेवया ॥ ४०॥"
  },
  {
    "text": "स्वानन्दाद्यत् समुत्पन्नमसत्यं सत्यरूपकम् ।\nसमं च सहजं विद्धि चतुर्धाऽसौ विभज्यते ॥ ४१॥"
  },
  {
    "text": "चतुर्णामत्र संयोगे स्वानन्दः परिकीर्तितः ।\nअयोगे नैव संयोगः केषाञ्चिद्ब्रह्मणां भवेत् ॥ ४२॥"
  },
  {
    "text": "गकाराक्षरगं ज्ञानं विद्धि तन्निजबोधतः ।\nणकाराक्षरगं ज्ञानं निवृत्या लभ्यते जनैः ॥ ४३॥"
  },
  {
    "text": "तयोः स्वामी गणेशानो योगरूपः प्रकीर्तितः ।\nशान्त्याऽसौ लभ्यते विप्र शान्तिभ्यः शान्तिदायकः ॥ ४४॥"
  },
  {
    "text": "चित्तं पञ्चविधं विद्धि बुद्धिरूपं न संशयः ।\nचित्ते मोहात्मिका सिद्धिर्माये ते परिकीर्तिते ॥ ४५॥"
  },
  {
    "text": "तयोर्बिबं गणेशश्च बिम्बिभावं त्यज प्रभो ।\nअधुना गणनाथस्त्वं भविष्यसि न संशयः ॥ ४६॥"
  },
  {
    "text": "एवमुक्त्वा महादेवस्तस्मै मन्त्रं ददौ पुनः ।\nएकाक्षरं गणेशस्य सविधिं करुणायुतः ॥ ४७॥"
  },
  {
    "text": "तं प्रणम्य महेशानं वने यातोऽहमादरात् ।\nतत्रैव गणनाथं तमभजं भक्तिसंयुतः ॥ ४८॥"
  },
  {
    "text": "एकाक्षरविधानेन सन्तुष्टो गणनायकः ।\nयोगशान्तिं ददौ पूर्णां भक्तवात्सल्यकारणात् ॥ ४९॥"
  },
  {
    "text": "ततोऽहं योगिवन्द्यश्च जातः सर्वत्र सम्मतः ।\nतथापि विघ्नदहनमभजं नित्यमादरात् ॥ ५०॥"
  },
  {
    "text": "गतेषु दशवर्षेषु गणाधीशः समाययौ ।\nममाश्रमं वरं दातुमुवाच घननिःस्वनः ॥ ५१॥"
  },
  {
    "text": "गणेश उवाच ।\nवामदेव महाभाग वरं वृणु हृदीप्सितम् ।\nतव दास्यामि भक्त्याऽहं सन्तुष्टो योगिसत्तम ॥ ५२॥"
  },
  {
    "text": "गणेशस्य वचः श्रुत्वा त्यक्त्वा ध्यानं समुत्थितः ।\nप्रणम्य तं गणेशं सम्पूज्य स्तोतुं प्रचक्रमे ॥ ५३॥"
  },
  {
    "text": "वामदेव उवाच ।\nगणेशाय नमस्तुभ्यं सदा स्वानन्दवासिने ।\nसिद्धिबुद्धिपते तुभ्यं विघ्नेशाय नमो नमः ॥ ५४॥"
  },
  {
    "text": "मूषकारूढ हेरम्ब भक्तवाञ्छाप्रपूरक ।\nढुण्ढिराजाय ते देव रक्ष मां ते नमो नमः ॥ ५५॥"
  },
  {
    "text": "आदिमध्यान्तहीनाय लम्बोदर नमोऽस्तु ते ।\nआदिमध्यान्तरूपाय शङ्करप्रियसूनवे ॥ ५६॥"
  },
  {
    "text": "नानामायाधरायैव मायिभ्यो मोहदायिने ।"
  },
  {
    "text": "मायामायिकभेदैस्त्वं क्रीडसे ते नमो नमः ॥ ५७॥"
  },
  {
    "text": "विष्णुपुत्राय शेषस्य पुत्राय ब्राह्मणाय ते ।\nब्रह्मपुत्राय सर्वेश सर्वपुत्राय ते नमः ॥ ५८॥"
  },
  {
    "text": "सर्वेषां चैव पित्रे ते मात्रे सर्वात्मकाय ते ।\nमहोदराय देवेन्द्रपाय ज्येष्ठाय वै नमः ॥ ५९॥"
  },
  {
    "text": "महोग्राय महेशाय विष्णवे प्रभविष्णवे ।\nअमृताय तु सूर्याय नानाशक्तिस्वरूपिणे ॥ ६०॥"
  },
  {
    "text": "पुरुषाय प्रकृतये गुणेशाय गुणात्मने ।\nएकानेकात्मकायैव विघ्नकर्त्रे नमो नमः ॥ ६१॥"
  },
  {
    "text": "भक्तेभ्यः सर्वदात्रे ते ब्रह्मणां पतये नमः ।\nयोगाय योगनाथाय योगिनां पतये नमः ॥ ६२॥"
  },
  {
    "text": "स्तौमि किं त्वां गणेशान मनोवाणीविहीनकम् ।\nमनोवाणीमयं नैवातस्ते देव नमोऽस्तु ते ॥ ६३॥"
  },
  {
    "text": "सहसैवं संस्तुवतस्तस्य भक्तिरसेन च ।\nरोमोद्गमः प्रादुरासीत् कण्ठरोधो बभूव ह ॥ ६४॥"
  },
  {
    "text": "उवाच वामदेवं स नृत्यन्तं विघ्ननायकः ।\nवरं वृणु महाभाग यत्ते चित्ते स्थितं परम् ॥ ६५॥"
  },
  {
    "text": "त्वया कृतमिदं स्तोत्रं सर्वसिद्धिकरं परम् ।\nश‍ृणोति यः पठति चेत्तस्मै योगप्रदं तथा ॥ ६६॥"
  },
  {
    "text": "भक्तिदं भक्तियुक्तेभ्यः पुत्रपौत्रादिकप्रदम् ।\nधनधान्यप्रदं प्रोक्तं मयि प्रीतिविवर्धनम् ॥ ६७॥"
  },
  {
    "text": "गणेशवचनं श्रुत्वा तं जगाद महामुनिः ।\nवामदेवः प्रसन्नात्मा ब्रह्मेशं ब्रह्मभावितः ॥ ६८॥"
  },
  {
    "text": "भक्तिं देहि गणाधीश गाणपत्यां विशेषतः ।\nनान्यं याचे वरं देव यदि तुष्टोऽसि विघ्नप ॥ ६९॥"
  },
  {
    "text": "तथेति तमुवाचैव गणेशोंऽतर्दधे स्वयम् ।\nवामदेवः प्रसन्नात्मा गाणपत्यो बभूव ह ॥ ७०॥"
  },
  {
    "text": "तदादि शान्तिमापन्नस्त्वहं विप्र महामते ।\nअतस्त्वं गणराजं तं भज शान्तिमवाप्स्यसि ॥ ७१॥"
  },
  {
    "text": "एकाक्षरं महामन्त्रं सुदन्ताय ददौ ततः ।\nसविधिं वामदेवः सोंऽतर्धानमकरोन् मुनिः ॥ ७२॥"
  },
  {
    "text": "सुदन्तो विस्मितो भूत्वा ययौ स्वस्थानमुत्तमम् ।\nराज्ञा सम्मानितः सोप्यभजत्तं गणनायकम् ॥ ७३॥"
  },
  {
    "text": "बृहद्रथाय वृत्तान्तं कथयामास भो नृप ।\nतदाज्ञया नृपः सद्यो घोषयामास तद्व्रतम् ॥ ७४॥"
  },
  {
    "text": "तत्रादौ पौषमासे या चतुर्थी शुक्लगाऽऽगता ।\nतां चकार द्विजः सद्यो जनै राज्ञा पुरः स्थितैः ॥ ७५॥"
  },
  {
    "text": "व्रताचरणमात्रेण गर्भयुक्ता बभूव ह ।\nमुनिपत्नी सुतं लेभे ज्ञानयुक्तं चिरायुषम् ॥ ७६॥"
  },
  {
    "text": "ततो भूमितले सर्वे चक्रुर्व्रतमनुत्तमम् ।\nशौक्लं कार्ष्णं विशेषेण चतुर्थीसंज्ञितं नृप ॥ ७७॥"
  },
  {
    "text": "सर्वे रोगादिभिर्हीना जाताः पुत्रादिसंयुताः ।\nधनधान्यादिभिर्युक्ता अन्ते स्वानन्दगा बभुः ॥ ७८॥"
  },
  {
    "text": "सुदन्तो योगिवन्द्यश्च बभूवे योगसेवया ।\nराजाऽपि ज्ञानसंयुक्तो गाणपत्यो बभूव ह ॥ ७९॥"
  },
  {
    "text": "पौषशुक्लचतुर्थीजमेतत्ते कथितं व्रतम् ।\nराजन् सर्वार्थदं पूर्णं पुनस्त्वं श‍ृणु मानद ॥ ८०॥"
  },
  {
    "text": "वैश्यो मार्गे स्थितः सोऽपि श्रमयुक्तो धनप्रियः ।\nतत्र चोरैः समायातैर्लुण्ठितं तैर्धनं महत् ॥ ८१॥"
  },
  {
    "text": "तेषां शस्त्राभिघातेन पपात धरणीतले ।\nवैश्यो वने दुःखितश्च विललाप भृशातुरः ॥ ८२॥"
  },
  {
    "text": "दैवयोगेन सा देवी चतुर्थी शुक्लगा गता ।"
  },
  {
    "text": "पौषी तस्यां जलाद्यैश्च हीनस्तत्र बभूव सः ॥ ८३॥"
  },
  {
    "text": "रात्रौ जागरणं तस्य सञ्जातं पीडया तदा ।\nपञ्चम्यां स मृतः पापी धनलुब्धो महामते ॥ ८४॥"
  },
  {
    "text": "अज्ञातव्रतजेनैव महिम्ना सोऽपि भूपते ।\nस्वानन्दे गणपं दृष्ट्वा ब्रह्मभूतो बभूव ह ॥ ८५॥"
  },
  {
    "text": "एवं जना व्रतेनैव मुक्ताः संसारसागरात् ।\nइह भुक्त्वाऽखिलान् भोगान् वर्णितुं तन्न शक्यते ॥ ८६॥"
  },
  {
    "text": "इदं पौषचतुर्थ्यास्तु माहात्म्यं यः श‍ृणोति चेत् ।\nपठेद्वै तस्य भो राजन् सर्वदं प्रभविष्यति ॥ ८७॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nचतुर्थे खण्डे गजाननचरिते पौषशुक्लचतुर्थीमाहात्म्यवर्णनं नामैकादशोऽध्यायः ॥ ४.११\n४.१२ माघशुक्लचतुर्थीमाहात्म्यवर्णनं नाम द्वादशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "दशरथ उवाच ।\nचतुर्थ्या महिमानं च श्रुत्वा हर्षः प्रवर्धते ।\nन तृप्यामि महायोगिन्नमृतादधिकं मतम् ॥ १॥"
  },
  {
    "text": "माघे शुक्लचतुर्थी या तस्या माहात्म्यमुत्तमम् ।\nवद येन जनाः सर्वे भवन्ति सुखभोगिनः ॥ २॥"
  },
  {
    "text": "वसिष्ठ उवाच ।\nमाघी शुक्ला चतुर्थी या तस्यां जातो विनायकः ।\nकश्यपस्य गृहे साक्षादङ्गारकयुता नृप ॥ ३॥"
  },
  {
    "text": "मुद्गल उवाच ।\nएवमुक्त्वा वसिष्ठस्तं विनायकचरित्रकम् ।\nकथयामास भो दक्ष देवान्तकवधाश्रितम् ॥ ४॥"
  },
  {
    "text": "श्रुत्वा सोऽपि मुदा युक्तो बभूवाजस्य नन्दनः ।\nपुनस्तं प्रेरयामास व्रतार्थं मुनिमादरात ॥ ५॥"
  },
  {
    "text": "तस्यादरं स विज्ञाय वसिष्ठस्तमुवाच ह ।\nहर्षेण महता युक्तो गाणपत्येन्द्रसत्तमः ॥ ६॥"
  },
  {
    "text": "वसिष्ठ उवाच ।\nअत्र ते वर्णयिष्येऽहमितिहासं पुरातनम् ।\nश्रुतश्चेत् सर्वदः पूर्णो भविष्यति नरोत्तम ॥ ७॥"
  },
  {
    "text": "कर्णाटे भानुपुर्यां च राजा परमधार्मिकः ।\nदेवविप्रातिथिप्रेप्सुर्नीत्या राज्यं चकार सः ॥ ८॥"
  },
  {
    "text": "शस्त्रास्त्रज्ञो विशेषेण नाम्ना सोमश्च वीर्यवान् ।\nजित्वा भूमण्डलं सर्वं चक्रे सौराज्यमुत्तमम् ॥ ९॥"
  },
  {
    "text": "भार्या यशोवती तस्य नाम्ना पूर्णपतिव्रता ।\nधर्मशीला रता दाने बभूवे रूपशालिनी ॥ १०॥"
  },
  {
    "text": "तस्याऽपि दीर्घकालेन कुर्वतो राज्यमुत्तमम् ।\nअनावृष्टिभवं दुःखं प्राप्तं परमदारुणम् ॥ ११॥"
  },
  {
    "text": "स तु शौनकनामानं मुनिं सर्वार्थकोविदम् ।\nययौ दुःखनिवृत्त्यर्थं गाणपत्यं वने पुरात् ॥ १२॥"
  },
  {
    "text": "महावनं समासाद्य तं ननाम महामुनिम् ।\nसाष्टाङ्गं च पुरस्तस्य कृताञ्जलिपुटोऽभवत् ॥ १३॥"
  },
  {
    "text": "उवाच तं मुनिश्रेष्ठं सोमो विनयसंयुतः ।\nधन्यं मे जन्म कर्माद्यं येन दृष्टो भवान् मुने ॥ १४॥"
  },
  {
    "text": "वदन्तमेवं राजानमुवाच शौनको मुनिः ।\nसर्वशास्त्रार्थतत्त्वज्ञो न्यस्तस्वपरविभ्रमः ॥ १५॥"
  },
  {
    "text": "शौनक उवाच ।\nपुरा राजन् महाभाग वद मां सकलं तव ।\nचेष्टितं यद्वने कस्मादागतो दुर्गमे च मे ॥ १६॥"
  },
  {
    "text": "एवं पृष्टो मुनीन्द्रेण सोमस्तं प्रत्युवाच ह ।\nहर्षयुक्तेन चित्तेन मुनिं वेदज्ञमुत्तमम् ॥ १७॥"
  },
  {
    "text": "सोम उवाच ।\nकर्णाटे भानुपुर्यां मे वसतिर्धर्ममिच्छतः ।"
  },
  {
    "text": "अनावृष्टिभवं दुःखं प्राप्तं तत्र महामुने ॥ १८॥"
  },
  {
    "text": "धर्मेण नीतियुक्तेन मया राज्यं प्रपालितम् ।\nतथापि पापयोगेन दुःखं प्राप्तं जनैः सह ॥ १९॥"
  },
  {
    "text": "तत्रोपायं वदस्व त्वं साक्षाद्योगीश्वरो भवान् ।\nराज्यं त्यक्त्वा वने तेऽद्य शरणं चागतो नृपः ॥ २०॥"
  },
  {
    "text": "श्रुत्वा तस्य वचो रम्यं तं जगाद महीपतिम् ।\nशौनको मुनिशार्दूलो विनयेन समन्वितम् ॥ २१॥"
  },
  {
    "text": "शौनक उवाच ।\nश‍ृणु राजन् महत् पापं तव राज्ये बभूव ह ।\nतेन रोगयुता लोका वन्ध्यतादोषसंयुताः ॥ २२॥"
  },
  {
    "text": "तत्रापि यन् महद् दुःखमनावृष्टिसमुद्भवम् ।\nसम्प्राप्तं कारणं तत्र वदामि त्वां नृपाधम ॥ २३॥"
  },
  {
    "text": "चतुर्थीसंज्ञकं राजन् व्रतं नष्टं विशेषतः ।\nशौक्लं कार्ष्णं तदर्थं त्वं यत्नयुक्तो भवाधुना ॥ २४॥"
  },
  {
    "text": "नो चेद्वर्षसहस्रैस्त्वं सुखं न लभसे कदा ।\nअतः सर्वत्र विख्यातं तद्व्रतं कुरु मानद ॥ २५॥"
  },
  {
    "text": "इत्युक्त्वा व्रतमाहात्म्यं कथयामास विस्तरात् ।\nनृपाय सोऽपि संश्रुत्य विस्मितो मानसेऽभवत् ॥ २६॥"
  },
  {
    "text": "पुनः पप्रच्छ भावेन शौनकं मुनिसत्तमम् ।\nवद ब्रह्मन् गणेशस्य स्वरूपं शान्तिदं परम् ॥ २७॥"
  },
  {
    "text": "शौनक उवाच ।\nपुराऽहं तपसा युक्तो नृपाऽतिष्ठं स्वाश्रमे ।\nअन्तर्निष्ठस्वभावेन ब्रह्मचिन्तनतत्परः ॥ २८॥"
  },
  {
    "text": "ततोऽकस्मान् महायोगी भृगुरस्माकमेव सः ।\nबीजभूतः समायात आश्रमेऽनुग्रहाय मे ॥ २९॥"
  },
  {
    "text": "तं दृष्ट्वा सहसोत्थाय प्रणतोऽहं महामुनिम् ।\nआसने समुपावेश्याऽपूजयं च स्वभक्तितः ॥ ३०॥"
  },
  {
    "text": "कृताञ्जलिपुटं नम्रं पुरस्तस्य महात्मनः ।\nसंस्थितं मां ततो दृष्ट्वा सुविनीतमुवाच सः ॥ ३१॥"
  },
  {
    "text": "भृगुरुवाच ।\nतात किं योगनिष्ठस्त्वं शान्तिं प्राप्तो वदस्व माम् ।\nकिमिच्छसि महाभाग वद तेऽहं ददामि तत् ॥ ३२॥"
  },
  {
    "text": "अस्मत्कुले महाभाग भवान् साधुगुणान्वितः ।\nतेनाऽहं तृप्तिमायातः पूरयिष्यामि वाञ्छितम् ॥ ३३॥"
  },
  {
    "text": "एवं ब्रुवन्तमाद्यं तं मुनिमानम्य शौनकः ।\nजगाद हर्षसंयुक्तो भृगुं योगतपोनिधिम् ॥ ३४॥"
  },
  {
    "text": "शौनक उवाच ।\nयोगशान्तिप्रदं पूर्णं ब्रूहि योगं महामुने ।\nतेनाऽहं तृप्तिमत्यन्तं यास्यामि त्वदनुग्रहात् ॥ ३५॥"
  },
  {
    "text": "भृगुरुवाच ।\nयोगशान्तिमयं विद्धि गणेशं ब्रह्मनायकम् ।\nतं भजस्व विधानेन तेन शान्तो भविष्यसि ॥ ३६॥"
  },
  {
    "text": "चित्तं पञ्चविधं तात तत्र चिन्तामणिः स्थितः ।\nतं ज्ञात्वा ब्रह्मभूताश्चाऽभवन् ब्रह्मादयः सुत ॥ ३७॥"
  },
  {
    "text": "चित्तेन ज्ञायते यद्वै तत्र मोहः प्रवर्तते ।\nमोहं चित्तं परित्यज्य भव चिन्तामणिः स्वयम् ॥ ३८॥"
  },
  {
    "text": "मनोवाणीमयं चित्तं मनोवाणीविवर्जितम् ।\nचित्तं जानीहि पुत्र त्वं तत्त्यक्त्वा च सुखी भव ॥ ३९॥"
  },
  {
    "text": "एवमुक्त्वा गणेशस्य गणानां त्वा मनुं ददौ ।\nशौनकाय महायोगी भृगुश्चान्तर्हितोऽभवत् ॥ ४०॥"
  },
  {
    "text": "शौनक उवाच ।\nभृगुणैवमहं राजन् उपदिष्टोऽभजं परम् ।\nगणेशं योगभावेन चित्तनिग्रहणे रतः ॥ ४१॥"
  },
  {
    "text": "क्रमेण योगिवन्द्योऽहं जातस्तस्य महात्मनः ।\nकृपया गणराजस्य तथापि स्म भजामि तम् ॥ ४२॥"
  },
  {
    "text": "ततो मे वरदो जातो गणेशो भक्तवत्सलः ।\nगाणपत्यं चकाराऽसौ तदहात् गणपोऽभवम् ॥ ४३॥"
  },
  {
    "text": "एवमुक्त्वा स राजेन्द्रं गणानां त्वा मनुं ददौ ।\nशौनको मुनिशार्दूलो विधियुक्तं विधानवित् ॥ ४४॥"
  },
  {
    "text": "शौनकं प्रणनामाऽऽज्ञां गृहीत्वा राजसत्तमः ।\nआययौ स्वगृहे तत्र प्रधानैरभिनन्दितः ॥ ४५॥"
  },
  {
    "text": "नागरैः सह सोमश्च माघे शुक्लचतुर्थिका ।\nसम्प्राप्ता साऽऽदिकाले स चकार व्रतमुत्तमम् ॥ ४६॥"
  },
  {
    "text": "ततस्तेन प्रविख्यातं कृतं भूमितले नृप ।\nशुक्लकृष्णचतुर्थीजं व्रतं चक्रुर्जना भुवि ॥ ४७॥"
  },
  {
    "text": "व्रताचरणपुण्येन वृष्टिस्तत्र बभूव च ।\nसर्वे हर्षयुता लोका गणेशभजने रताः ॥ ४८॥"
  },
  {
    "text": "गणेशभजनं सोमश्चकार प्रेमसंयुतः ।\nगणेशप्रीतये तत्राऽकरोद्देवालयं तथा ॥ ४९॥"
  },
  {
    "text": "महामौल्यं नृपाध्यक्षः स्थापयामास विघ्नपम् ।\nगणेशं वरदाख्यं सोऽपूजयन्नित्यमादरात् ॥ ५०॥"
  },
  {
    "text": "पुत्रपौत्रयुतो राजा स चक्रे राज्यमुत्तमम् ।\nलोकाः सर्वे सुखे मग्ना रोगवन्ध्यत्ववर्जिताः ॥ ५१॥"
  },
  {
    "text": "स्वधर्मनिरता नित्यमभजन् गणनायकम् ।\nन गणेशसमं किञ्चिद्धारयामासुरादरात् ॥ ५२॥"
  },
  {
    "text": "सोमश्चान्ते गणेशानं ययौ लोकसमन्वितः ।\nस्वानन्दे तं प्रणम्याऽसौ ब्रह्मभूतो बभूव ह ॥ ५३॥"
  },
  {
    "text": "एतत्ते कथितं भूप तथाऽन्यच्छृणु सुन्दरम् ।\nचरित्रं व्रतसम्भूतं सर्वपापप्रणाशनम् ॥ ५४॥"
  },
  {
    "text": "कोऽप्यन्त्यजो विदर्भे वै कौण्डिन्ये नगरेऽवसत् ।\nभानुनामा महापापी दुष्टकर्मपरायणः ॥ ५५॥"
  },
  {
    "text": "परस्त्रीलम्पटोऽत्यन्तं मद्यद्यूतरतः सदा ।\nमार्गे जनान् जघानाऽसौ द्रव्यलोभी विशेषतः ॥ ५६॥"
  },
  {
    "text": "जीवं दृष्ट्वा दुष्टकर्मा जघान स च भूमिप ।\nकार्यहीनतया पापी ब्राह्मणानां वधे रतः ॥ ५७॥"
  },
  {
    "text": "इत्यादिदोषबाहुल्ययुक्तः परमदारुणः ।\nकदाचिद्दैवयोगेन वने बभ्राम सोंऽत्यजः ॥ ५८॥"
  },
  {
    "text": "तस्मिन् दिने समायाता माघी शौक्ली चतुर्थिका ।\nतत्रान्नजलहीनोऽयं पर्वतान्तरगोऽभवत् ॥ ५९॥"
  },
  {
    "text": "न प्राप्तवान् वने किञ्चिद् दुष्टस्तेन सुदुःखितः ।\nक्षुधार्तस्तृष्णया युक्तस्तत्रैव निशि संस्थितः ॥ ६०॥"
  },
  {
    "text": "प्रभाते विमले सद्यः समुत्थाय गृहागतः ।\nतृषितः स जलं तत्र पपावत्यन्तमादरात् ॥ ६१॥"
  },
  {
    "text": "ततोऽकस्मात् सुदुःखेन वमित्वा तज्जलं नृप ।\nममार तं गृहीत्वा ते गाणेशा गणपं ययुः ॥ ६२॥"
  },
  {
    "text": "गणेशदर्शनेनैव निष्पापो ज्ञानसंयुतः ।\nसायुज्यं गणनाथस्य लेभे वै तत्प्रभावतः ॥ ६३॥"
  },
  {
    "text": "अज्ञानव्रतजेनैव पुण्येनान्त्यजजातिजः ।\nब्रह्मभूतो महापापी बभूवे सूर्यवंशज ॥ ६४॥"
  },
  {
    "text": "एतादृशी महापुण्या चतुर्थी शुक्लगा मता ।\nमाघी तस्याश्च माहात्म्यं कथितुं न क्षमो भवेत् ॥ ६५॥"
  },
  {
    "text": "एवं नाना जना भूप ब्रह्मभूता बभूविरे ।\nकथितुं न प्रशक्यं यच्चरित्रं तत्समुद्भवम् ॥ ६६॥"
  },
  {
    "text": "माघे शुक्लचतुर्थ्यां यो महिमानं श‍ृणोति चेत् ।\nपठेद्वा तस्य भो राजन् सिद्धिदं सुभविष्यति ॥ ६७॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nचतुर्थे खण्डे गजाननचरिते माघशुक्लचतुर्थीमाहात्म्यवर्णनं नाम द्वादशोऽध्यायः ॥ ४.१२"
  },
  {
    "text": "४.१३ फाल्गुनशुक्लचतुर्थीचरित्रवर्णनं नाम त्रयोदशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "दशरथ उवाच ।\nअधुना ब्रूहि मे विप्र माहात्म्यं फाल्गुनोद्भवम् ।\nपुण्यं शुक्लचतुर्थीजं न तृप्यामि कथामृतात् ॥ १॥"
  },
  {
    "text": "वसिष्ठ उवाच ।\nफाल्गुने शुक्लपक्षे या चतुर्थी वरदा भवेत् ।\nतस्या माहात्म्यमाद्यं ते सङ्क्षेपेण ब्रवीम्यहम् ॥ २॥"
  },
  {
    "text": "मालवे नगरं ख्यातं सर्वशोभासमन्वितम् ।\nभारकं सर्वधर्मज्ञैर्लोकैस्तत् सङ्कुलं बभौ ॥ ३॥"
  },
  {
    "text": "तत्र हेमाङ्गदो राजा चकार राज्यमुत्तमम् ।\nजित्वा भूमण्डलं सर्वं शस्त्रास्त्रज्ञो विचक्षणः ॥ ४॥"
  },
  {
    "text": "प्रधानै राजभिः सर्वैर्मान्योऽभूत् सर्वसम्मतः ।\nपुत्रैस्तेजोयुतैर्युक्तो द्विजदेवातिथिप्रियः ॥ ५॥"
  },
  {
    "text": "ततोऽकस्मात् स राजर्षिः शूलयुक्तो बभूव ह ।\nउदरे शस्त्रसम्पातैरिव युक्तो रुरोद ह ॥ ६॥"
  },
  {
    "text": "नानायत्नाः कृताः सर्वैः शूलनाशार्थमादरात् ।\nमन्त्रैश्चौषधिभिः शूलं पिपीडातितरां नृपम् ॥ ७॥"
  },
  {
    "text": "तीर्थदेवादिकं सोऽपि ब्राह्मणैर्वेदपारगैः ।\nअसेवत ततस्तस्य शूलमुग्रं बभूव वै ॥ ८॥"
  },
  {
    "text": "ततः शूलेन राजाऽतिपीडितो दारुणेन वै ।\nविषादिभिर्मतिं चक्रे देहत्यागे विशेषतः ॥ ९॥"
  },
  {
    "text": "ततोऽकस्मान् महायोगी पर्वतः सहसाऽऽगतः ।\nतस्य गेहे तं ननाम स राजा दुःखसंयुतः ॥ १०॥"
  },
  {
    "text": "ब्राह्मणैः पूजयामास तं सर्वज्ञं विशेषतः ।\nउवाच दुःखसंयुक्तः शूलपीडां नियम्य सः ॥ ११॥"
  },
  {
    "text": "हेमाङ्गद उवाच ।\nधन्यं मे जन्म दानादि पिता माता कुलादिकम् ।\nस्वधर्मपुत्रदारादि त्वदङ्घ्रियुगदर्शनात् ॥ १२॥"
  },
  {
    "text": "ततोऽतिपीडया युक्तः पपात धरणीतले ।\nरुरोद दारुणं राजा तत् दृष्ट्वा विस्मितो द्विजः ॥ १३॥"
  },
  {
    "text": "पप्रच्छ सचिवान् विप्रो मुनीनां पर्वतो वरः ।\nकिमिदं दुःखमुग्रं वै राज्ञा प्राप्तं प्रकथ्यताम् ॥ १४॥"
  },
  {
    "text": "सचिवा ऊचुः ।\nशूलमुग्रं बभूवास्यानिवार्यं त्वौषधादिभिः ।\nतीर्थमन्त्रप्रयोगैश्च नानायत्नैर्महामुने ॥ १५॥"
  },
  {
    "text": "श्रुत्वा तेषां वचः क्रूरं पर्वतो ध्यानमास्थितः ।\nज्ञात्वा पापं महायोगी राज्ञः सर्वानुवाच ह ॥ १६॥"
  },
  {
    "text": "पर्वत उवाच ।\nश‍ृणु राजंस्त्वदीये यद्राज्ये पापं सुदारुणम् ।\nवर्तते त्वं ततः पूर्णशूलयुक्तोऽसि साम्प्रतम् ॥ १७॥"
  },
  {
    "text": "चतुर्थ्यास्ते व्रतं मुख्यं राज्ये नष्टं विशेषतः ।\nतेन दोषसमूहेन सजनस्त्वं सुदुःखितः ॥ १८॥"
  },
  {
    "text": "पर्वतस्य वचः श्रुत्वा राजा तं हर्षितोऽवदत् ।\nकृत्वा करपुटं भूप विनयावनतो वचः ॥ १९॥"
  },
  {
    "text": "हेमाङ्गद उवाच ।\nकीदृशं तद्व्रतं स्वामिन् केन सञ्चरितं पुरा ।\nकस्यैव पूजनं तत्र वद मे सर्वमञ्जसा ॥ २०॥"
  },
  {
    "text": "पर्वत उवाच ।\nसर्वसिद्धिकरं राजन् व्रतं गाणेश्वरं परम् ।\nचतुर्णां पुरुषार्थानां साधनं सर्वसम्मतम् ॥ २१॥"
  },
  {
    "text": "ततश्चतुर्थीमाहात्म्यं कथयामास विस्तरात् ।\nतेन संहर्षितो राजा श्रुत्वा तं पुनरब्रवीत् ॥ २२॥"
  },
  {
    "text": "कीदृशोऽयं गणाधीशो वद तस्य स्वरूपकम् ।\nज्ञात्वा तं देवदेवेशं भजिष्यामि विशेषतः ॥ २३॥"
  },
  {
    "text": "पर्वत उवाच ।\nपुरा वृत्तं गणेशस्य चरित्रं यन्मया श्रुतम् ।\nतदेव कथयिष्यामि निदाघात् सर्वदं परम् ॥ २४॥"
  },
  {
    "text": "अहं तपसि सन्तिष्ठन्नानायत्नपरायणः ।"
  },
  {
    "text": "संव्याप्तं तपसा सर्वं मदीयेन महामते ॥ २५॥"
  },
  {
    "text": "इन्द्रः प्रक्षुभितोऽत्यन्तं काममप्सरसा युतम् ।\nप्रेषयामास विघ्नार्थं तपसो मे मदान्वितः ॥ २६॥"
  },
  {
    "text": "ततः सोऽपि भयोद्विग्नः कामो दाहसमन्वितः ।\nतपसस्तेजसा सत्यं पलायत स सैनिकः ॥ २७॥"
  },
  {
    "text": "ततोऽहं तपसा युक्तोंऽतर्निष्ठश्चाऽभवं नृप ।\nतपस्त्यक्त्वा महाबाहो शमदमपरायणः ॥ २८॥"
  },
  {
    "text": "नानाभूमिपरो जातस्ततोऽतिभाग्य गौरवात् ।\nनिदाघः सहसा तत्राऽऽगतोऽवधूतमार्गवित् ॥ २९॥"
  },
  {
    "text": "दृष्ट्वा तं योगिनं पूर्णं प्रणतोऽहं विशेषतः ।\nअपूजयं विधानेन ततस्तं स्म वदामि वै ॥ ३०॥"
  },
  {
    "text": "धन्यो मे जनको माता तपो धन्यं जनुस्तथा ।\nब्रह्मभूयप्रदस्याऽपि पादपद्मस्य दर्शनात् ॥ ३१॥"
  },
  {
    "text": "अधुना वद मे नाथ योगं शान्तिप्रदायकम् ।\nयेनाऽहं योगिवन्द्यश्च भवेयं साधनान् मुने ॥ ३२॥"
  },
  {
    "text": "वसिष्ठ उवाच ।\nइति पृष्टो महातेजा निदाघस्तमुवाच ह ।\nपर्वतं तपसा शुद्धं प्रहृष्टेनान्तरात्मना ॥ ३३॥"
  },
  {
    "text": "निदाघ उवाच ।\nश‍ृणु वृत्तं मदीयं ते कथयामि पुरातनम् ।\nयेन योगीन्द्र वन्द्यश्च जातोऽहं योगसेवया ॥ ३४॥"
  },
  {
    "text": "अहं योगार्थमत्यन्तं योगभूमिपरायणः ।\nअसाधयं महायोगं ब्रह्मभूयकरं परम् ॥ ३५॥"
  },
  {
    "text": "ततोंऽतेऽहं सदानन्दे समः स्वानन्दकेऽभवम् ।\nसंस्थितस्तत्र भो राजन् दृष्टमानन्दरूपकम् ॥ ३६॥"
  },
  {
    "text": "द्वन्द्वैः सर्वत्र संव्याप्तं द्वन्द्वे तद् योगरूपि च ।\nतेन शान्तिर्गता मेऽभूत्ततो विष्णुं गतोऽभवम् ॥ ३७॥"
  },
  {
    "text": "तं प्रणम्य महात्मानमवदं वद शान्तिदम् ।\nयोगं विष्णो महायोगिन् येन शान्तो भवाम्यहम् ॥ ३८॥"
  },
  {
    "text": "विष्णुरुवाच ।\nयोगशान्तिप्रदं तात गणेशं विद्धि मानद ।\nतं ज्ञात्वा शान्तिमापन्ना वयं सर्वे च योगिनः ॥ ३९॥"
  },
  {
    "text": "मनोवाणीमयं विद्धि गकारं च तयोः परम् ।\nमनोवाणीविहीनं तं णकारं योगिसम्मतम् ॥ ४०॥"
  },
  {
    "text": "तयोः स्वामी गणाधीशस्तं भजस्व विधानतः ।\nततः शान्तिं महाभाग लभसे नाऽत्र संशयः ॥ ४१॥"
  },
  {
    "text": "एवमुक्त्वा महाविष्णुर्विरराम स्वयं ततः ।\nतं प्रणम्य वने गत्वा योगाभ्यासपरोऽभवम् ॥ ४२॥"
  },
  {
    "text": "एकाक्षरस्य मन्त्रस्य सन्तुष्टोऽभूद्गजाननः ।\nगतेषु दश वर्षेषु जपेन सहसाऽऽगतः ॥ ४३॥"
  },
  {
    "text": "ध्यानस्थं मां समालोक्य जगाद वृणु वाञ्छितम् ।\nततोऽहं तं प्रणम्यैवापूज्य स्तोतुं प्रचक्रमे ॥ ४४॥"
  },
  {
    "text": "स्तोत्रं यत् सामवेदोक्तं तच्छ्रुत्वा तुष्टिमागतः ।\nयोगशान्तिं गणेशानो दत्त्वा मे प्रजगाम ह ॥ ४५॥"
  },
  {
    "text": "तदादि गाणपत्योऽहं जातस्तं प्रभजामि वै ।\nभजस्व गणराजं त्वमतस्तं शान्तिदं परम् ॥ ४६॥"
  },
  {
    "text": "एवमुक्त्वा निदाघः सं ददौ तस्मै महामनुम् ।\nएकाक्षरं विधानेन ततः सोंऽतर्हितोऽभवत् ॥ ४७॥"
  },
  {
    "text": "पर्वत उवाच ।\nभजामि गणनाथं स्म ततोऽहं नित्यमादरात् ।\nतेनोक्तविधिना राजन् शान्तिं प्राप्तो विशेषतः ॥ ४८॥"
  },
  {
    "text": "अपूजयं हि गणपं ततो नित्यं तपोन्वितः ।\nततो मां दर्शयामास रूपं योगमयं प्रभुः ॥ ४९॥"
  },
  {
    "text": "स्तुतः सम्पूजितो मे स भक्तिं दत्त्वा महामते ।\nस्वानन्दे स गतो राजन् भक्तानन्दविवर्धनः ॥ ५०॥"
  },
  {
    "text": "एवमुक्त्वा पर्वतस्तं ददौ मन्त्रं दशाक्षरम् ।\nगणेशस्य महाराज ततश्चान्तर्हितोऽभवत् ॥ ५१॥"
  },
  {
    "text": "राजा सर्वजनैरादौ व्रतं चक्रे स हर्षितः ।\nफाल्गुने भूप शुक्लस्थचतुर्थीसंज्ञकं परम् ॥ ५२॥"
  },
  {
    "text": "ततो राज्ञाऽपि सर्वत्र कृतो घोषो जनैर्नृप ।\nशौक्लं कार्ष्णं व्रतं भूमौ क्रियतां भावसंयुतैः ॥ ५३॥"
  },
  {
    "text": "ततः शुलव्यथाहीनो बभूवे राजसत्तमः ।\nदुःखहीना जनाः सर्वे जाता व्रतप्रभावतः ॥ ५४॥"
  },
  {
    "text": "पुत्रपौत्रादिसंयुक्ता रोगाद्यभिविवर्जिताः ।\nधनधान्यादिभिः सर्वे मुमुदुर्भूमिमण्डले ॥ ५५॥"
  },
  {
    "text": "ततो हेमाङ्गदो राजा भक्त्या विघ्नेशमुत्तमैः ।\nउपचारैः प्रपूज्याऽपि सिषेवे नित्यमादरात् ॥ ५६॥"
  },
  {
    "text": "पुत्रं राज्ये निधायाऽसौ सस्त्रीकः शान्तिसंयुतः ।\nगणेशं सर्वभावेनान्ते च तन्मयतामयात् ॥ ५७॥"
  },
  {
    "text": "क्रमेण भूमिसंस्था ये नराः स्वानन्दगा बभुः ।\nभुक्त्वा भोगान् विशेषेण व्रतपुण्यप्रभावतः ॥ ५८॥"
  },
  {
    "text": "अधुना श‍ृणु चान्यत्त्वं माहात्म्यं व्रतसंश्रितम् ।\nभाकरे नगरे विप्रो वसद्वै जातिदूषणः ॥ ५९॥"
  },
  {
    "text": "बाल्यात्प्रभृति तेनैव कृतं कर्म सुदुःखदम् ।\nहिंसादिसंयुतं राजन् चौर्यं क्लेशविवर्धनम् ॥ ६०॥"
  },
  {
    "text": "परस्त्रीलम्पटो नित्यं यौवने सोऽतिदारुणः ।\nपतिव्रता हठेनैव व्रतभ्रष्टाश्चकार ह ॥ ६१॥"
  },
  {
    "text": "शस्त्रधारी वने गत्वा जन्तून् जघ्ने स नित्यशः ।\nद्विजादीन् द्रव्यलुब्धश्च मानवान् मनुजप्रिय ॥ ६२॥"
  },
  {
    "text": "एवं पापसमाचारो वने कस्मिन् दिने स्थितः ।\nवैश्यं दृष्ट्वा च तं हन्तुमधावत् स वधप्रियः ॥ ६३॥"
  },
  {
    "text": "पलता वैश्यपुत्रेण नादस्तत्र कृतो महान् ।\nतं श्रुत्वा मार्गसंस्थाश्च चत्वारः पुरुषाऽऽययुः ॥ ६४॥"
  },
  {
    "text": "ते धृत्वा राजदूतास्तं ताडयामासुरुल्बणम् ।\nराजानं दर्शयामासुश्चौरं बद्धं जनास्ततः ॥ ६५॥"
  },
  {
    "text": "राज्ञाऽऽज्ञप्ताश्च तं तत्राताडयंस्ते द्विजाधमम् ।\nनाविदन् ब्राह्मणं राजंश्चिक्षिपुर्निगडे द्विजम् ॥ ६६॥"
  },
  {
    "text": "ततः फाल्गुनसंस्था या चतुर्थी शुक्लगाऽऽगता ।\nबद्धस्तत्र निराहारो बभूवे स नराधमः ॥ ६७॥"
  },
  {
    "text": "पञ्चम्यां तं मृतं ज्ञात्वा ततो गाणेशकाऽऽययुः ।\nदूता नेतुं द्विजं तत्र व्रतपुण्यप्रभावतः ॥ ६८॥"
  },
  {
    "text": "स स्वानन्दपुरे नीतो गाणपत्यैर्नृपात्मज ।\nतत्र विघ्नेश्वरं दृष्ट्वा ब्रह्मभूतो बभूव ह ॥ ६९॥"
  },
  {
    "text": "एवं नाना जनाश्चैव ब्रह्मभूता बभूविरे ।\nतेषां चरित्रकं सर्वं वक्तुं ते न प्रशक्यते ॥ ७०॥"
  },
  {
    "text": "फाल्गुने वरदायास्तु चरित्रं यः श‍ृणोति चेत् ।\nपठेद्वा तस्य विघ्नेशः सर्वान् कामान् ददाति हि ॥ ७१॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nचतुर्थे खण्डे गजाननचरिते फाल्गुनशुक्लचतुर्थीचरित्रवर्णनं नाम त्रयोदशोऽध्यायः ॥ ४.१३"
  },
  {
    "text": "४.१४ चैत्रशुक्लचतुर्थीवर्णनं नाम चतुर्दशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "दशरथ उवाच ।\nश्रुतं चरित्रं मुख्यं यच्चतुर्थ्याः फाल्गुने मया ।\nशुक्लायाः सर्वदं योगिन् न तृप्तोऽहं भवामि तु ॥ १॥"
  },
  {
    "text": "अतो मां चैत्रगाया यद्वरदायाश्चरित्रकम् ।\nगुरो सुदयया ब्रूहि पावनं सर्वजन्मिनाम् ॥ २॥"
  },
  {
    "text": "वसिष्ठ उवाच ।\nबङ्गालं नगरं ख्यातं शोभाभद्राख्यमुत्तमम् ।\nतत्र चन्द्रप्रियो राजा प्रचक्रे राज्यमुत्तमम् ॥ ३॥"
  },
  {
    "text": "शस्त्रास्त्रैः शत्रुसङ्घातान् जित्वा वीरश्रिया युतः ।\nसागरान्तां धरित्रीं स चकार वशवर्तिनीम् ॥ ४॥"
  },
  {
    "text": "सामन्ता वशगाः सर्वे चक्रुः सेवादिकं नृपाः ।\nतस्य राज्ये प्रजाः सर्वाः स्वस्वधर्मपरायणाः ॥ ५॥"
  },
  {
    "text": "स्वयं धर्मपरो राजा नीत्या वर्णाश्रमादिषु ।\nसंस्थितान् रक्षयंश्चैव सदा हीनानदण्डयत् ॥ ६॥"
  },
  {
    "text": "चौराणां न भयं तत्र स्वस्वव्यापारकारिणाम् ।\nतथापि रोगसंयुक्ता नरा नार्योऽभवन् हि वै ॥ ७॥"
  },
  {
    "text": "वन्ध्यादिदोषसंयुक्ता जनाः सर्वे समाययुः ।\nराजानं सर्वनीतिज्ञं पप्रच्छुश्चेष्टितं महत् ॥ ८॥"
  },
  {
    "text": "नागरादय ऊचुः ।\nवयं राजन् स्वधर्मस्था त्वदाज्ञावशवर्तिनः ।\nअपि त्वं धर्मसंयुक्तः प्रधानादिभिरादरात् ॥ ९॥"
  },
  {
    "text": "तथापि रोगदोषैश्च वन्ध्यदोषैर्विशेषतः ।\nधनधान्यविहीनाश्च पीडिता वयमुत्कटम् ॥ १०॥"
  },
  {
    "text": "पृथिवी रसहीना वै फलहीना महीरुहाः ।\nगावो दुग्धविहीनाश्च तव राज्ये महामते ॥ ११॥"
  },
  {
    "text": "धर्मशीले नृपे राजन् सर्वे सुखयुता जनाः ।\nविपरीतं महाराज त्वयि राज्यं प्रशासति ॥ १२॥"
  },
  {
    "text": "अतोऽस्मान् रक्ष भूपाल रोगादिभिः प्रपीडितान् ।\nअस्माकं बलमत्यन्तं त्वमेव परमं मतम् ॥ १३॥"
  },
  {
    "text": "वसिष्ठ उवाच ।\nचन्द्रप्रियो वचः श्रुत्वा तेषामेवं सुदुःखितः ।\nप्रधानेषु समाक्षिप्य राज्यं निहतकण्टकम् ॥ १४॥"
  },
  {
    "text": "वने गन्तुं मनश्चक्रे ततस्तत्राऽऽजगाम ह ।\nअष्टावक्रो महायोगी तं दृष्ट्वा प्रणनाम सः ॥ १५॥"
  },
  {
    "text": "सम्पूज्य भोजयामास पादसंवाहने रतः ।\nस्वयं स्थितो महाविप्रमूचेऽसौ दुःखसंयुतः ॥ १६॥"
  },
  {
    "text": "चन्द्रप्रिय उवाच ।\nधन्यं मे जन्म कर्मादि पिता माता तपो यशः ।\nदानं ज्ञानं तथा योगिन् त्वत्पादयुगदर्शनात् ॥ १७॥"
  },
  {
    "text": "ततः सर्वं स्ववृत्तान्तं कथयामास यत्नतः ।\nअष्टावक्रश्च संश्रुत्य तं जगाद नराधिपम् ॥ १८॥"
  },
  {
    "text": "अष्टावक्र उवाच ।\nराजन् राज्ये त्वदीये यत् महत्पापं प्रवर्तते ।\nतेन दुःखयुता सर्वा प्रजा जाता न संशयः ॥ १९॥"
  },
  {
    "text": "चतुर्णां पुरुषार्थानां प्रापकं यन्महाव्रतम् ।\nचतुर्थीसंज्ञकं नष्टं तव राज्ये नृपाधम ॥ २०॥"
  },
  {
    "text": "पुरुषार्थैर्नरास्तेन हीनाः सर्वेऽधुना परम् ।\nअन्ते नरकगा राजन् भविष्यन्ति त्वया सह ॥ २१॥"
  },
  {
    "text": "अष्टावक्रवचः श्रुत्वा तं प्रणम्य महीपतिः ।\nउवाच दुःखसंयुक्तो वचनं स्वहितप्रदम् ॥ २२॥"
  },
  {
    "text": "चन्द्रप्रिय उवाच ।\nब्रह्मन् दयानिधे स्वामिन् वद मे व्रतमुत्तमम् ।\nकीदृशं कस्य देवस्य प्रियमित्यादिकं प्रभो ॥ २३॥"
  },
  {
    "text": "अष्टावक्र उवाच ।\nकृष्णशुक्लचतुर्थीजं व्रतं गाणेश्वरं नृप ।\nसर्वादौ तत् प्रकर्तव्यं धर्मकामार्थमुक्तये ॥ २४॥"
  },
  {
    "text": "इत्युक्त्वा कथयामास चरित्रं सकलं द्विजः ।"
  },
  {
    "text": "चतुर्थीसम्भवं तात श्रुत्वा राजा सुविस्मितः ॥ २५॥"
  },
  {
    "text": "पुनः पप्रच्छ तं विप्रं विनयेन समन्वितः ।\nकीदृशो गणराजोऽयं व्रतं यस्य महाद्भुतम् ॥ २६॥"
  },
  {
    "text": "वद तस्य स्वरूपं मे ज्ञात्वा तं सर्वभावतः ।\nव्रतयुक्तो भजिष्यामि गणेशं सर्वसिद्धिदम् ॥ २७॥"
  },
  {
    "text": "अष्टावक्र उवाच ।\nगणेशस्य स्वरूपं तु मया वक्तुं न शक्यते ।\nतथापि श‍ृणु भूपाल येन त्वं ज्ञास्यसि प्रभुम् ॥ २८॥"
  },
  {
    "text": "पुराऽहं तपसि प्राज्ञ संस्थितो यत्नधारकः ।\nसुरूपका अप्सरसो याताश्चलयितुं ततः ॥ २९॥"
  },
  {
    "text": "तासामत्याग्रहं दृष्ट्वा कुपितः स्म शपामि ताः ।\nमृत्युलोके पतध्वं वै चौरग्रस्ता भवेत हि ॥ ३०॥"
  },
  {
    "text": "इति मद्गिरमाकर्ण्य भयभीताः समन्ततः ।\nता मां प्रसादयामासुस्ततोऽहं दयया युतः ॥ ३१॥"
  },
  {
    "text": "अवदं तत्र विष्णुर्वै यादवेषु भविष्यति ।\nतस्य पत्न्यो भविष्यन्त्योंऽते चौराणां भविष्यथ ॥ ३२॥"
  },
  {
    "text": "गता अप्सरसो राजंस्ततोऽहं तप आचरम् ।\nप्रभावेणातितपसोंऽतर्ज्ञानं मेऽभवत् परम् ॥ ३३॥"
  },
  {
    "text": "ततोऽहं तप उत्सृज्य शमी दमपरोऽभवम् ।\nनानायोगविचारेण समाधिं साधयन्नृप ॥ ३४॥"
  },
  {
    "text": "एवमन्ते समानन्दे संस्थितोऽहं विशेषतः ।\nतत्र मोहं समालोक्य समरूपे सुविस्मितः ॥ ३५॥"
  },
  {
    "text": "ततः शान्त्यर्थमत्यन्तं क्लिश्यामि स्म महामते ।\nततोऽकस्मान् महायोगी ऋभुस्तत्र समागतः ॥ ३६॥"
  },
  {
    "text": "वर्णाश्रमविहीनं तं दृष्ट्वा हर्षसमन्वितः ।\nप्रणम्याऽहं विशेषेणापूज्योवाचं महामुनिम् ॥ ३७॥"
  },
  {
    "text": "धन्यं मे तप उग्रं यज्जन्म ज्ञानादिकं तथा ।\nतव पादस्य योगेन कृतकृत्योऽस्मि साम्प्रतम् ॥ ३८॥"
  },
  {
    "text": "एवं मदीयं वाक्यं स श्रुत्वोवाच महामुनिः ।\nकिं वाञ्छसि महाप्राज्ञ वदस्वाऽहं करोमि तत् ॥ ३९॥"
  },
  {
    "text": "ततस्तं प्रणतो भूत्वा कृताञ्जलिपुटः पुनः ।\nअवदं योगशान्तिं मे वद योगीन्द्रसत्तम ॥ ४०॥"
  },
  {
    "text": "ऋभुरुवाच ।\nसंयोगः पञ्चधा तात सदसत्समनेतितः ।\nस्वसंवेद्यमयेनैव मुने योगेन लभ्यते ॥ ४१॥"
  },
  {
    "text": "अयोगः पञ्चभिर्हीनो निवृत्या लभ्यते जनैः ।\nतयोर्योगे भवेद्योगो लभ्यते शान्तिमार्गतः ॥ ४२॥"
  },
  {
    "text": "तमेव गणराजं त्वं ज्ञात्वा भज महामते ।\nतेन शान्तिभवं सौख्यं लभसे नान्यथा क्वचित् ॥ ४३॥"
  },
  {
    "text": "संयोगो हि गकारश्च णकारोऽयोगवाचकः ।\nतयोः स्वामी गणेशानः पश्य वेदे महामते ॥ ४४॥"
  },
  {
    "text": "अहं पुरा युतो भ्रान्त्या नानायोगपरायणः ।\nअभवं तत्र भो विप्र सहजेन समाश्रितः ॥ ४५॥"
  },
  {
    "text": "स्वाधीनत्वमहो दृष्ट्वा तत्र तेन सुविस्मितः ।\nशरणं शङ्करस्यैव गतोऽहं योगकाम्यया ॥ ४६॥"
  },
  {
    "text": "शङ्करेणोपदिष्टः स्म भजामि गणनायकम् ।\nएकाक्षरविधानेन तेन शान्तिं गतोऽभवम् ॥ ४७॥"
  },
  {
    "text": "एवमुक्त्वा गणेशस्य मह्यं मन्त्रं ददौ ऋभुः ।\nएकाक्षरस्य मन्त्रस्य जपैः शान्तिं गतोऽभवम् ॥ ४८॥"
  },
  {
    "text": "अष्टावक्रः प्रसन्नात्मा योगिवन्द्यो महायशाः ।\nतस्मै नृपाय मन्त्रं स ददौ द्वादशवर्णकम् ॥ ४९॥"
  },
  {
    "text": "सविधिं मन्त्रराजं तं दत्त्वा चान्तर्हितोऽभवत् ।"
  },
  {
    "text": "राजा विघ्नेश्वरस्यैव भजने तत्परोऽभवत् ॥ ५०॥"
  },
  {
    "text": "तत्रादौ चैत्रमासे या नृप शुक्ला समागता ।\nचतुर्थी सा कृता तेन नागरैः स्वजनैः पुरा ॥ ५१॥"
  },
  {
    "text": "ततः स घोषयामास व्रतं जनपदेषु तत् ।\nशौक्लं कार्ष्णं विशेषेण चक्रुः सर्वे जनास्तथा ॥ ५२॥"
  },
  {
    "text": "ततो रोगादिभिर्हीना बभूवुः पुत्रसंयुताः ।\nनानादोषविहीनास्ते विहारं चक्रुरादरात् ॥ ५३॥"
  },
  {
    "text": "चन्द्रप्रियो गणेशानमभजन्नान्यचेतसा ।\nपुत्रे राज्यं निवेद्यैव सस्त्रीको वनगोऽभवत् ॥ ५४॥"
  },
  {
    "text": "ततः स्वल्पेन कालेन सस्त्रीको नृपसत्तमः ।\nस्वानन्दे गणपं गत्वा ब्रह्मभूतो बभूव ह ॥ ५५॥"
  },
  {
    "text": "क्रमेण भूमिसंस्था ये व्रतपुण्यप्रभावतः ।\nब्रह्मभूता बभूवुस्ते दृष्ट्वा गणपतिं नृप ॥ ५६॥"
  },
  {
    "text": "अन्यत्त्वं श‍ृणु चैत्रे वै शुक्लपक्षे चतुर्थिका ।\nतस्याश्चरित्रं पापघ्नं सर्वसिद्धिप्रदायकम् ॥ ५७॥"
  },
  {
    "text": "मालवे शूद्रजः पापी कोऽवसन् वनगोचरान् ।\nजघान पथिकान् दुष्टो द्रव्यलोभी नराधमः ॥ ५८॥"
  },
  {
    "text": "तस्य पापस्य सङ्ख्यानं कर्तुं नैव भवाम्यहम् ।\nसमर्थो गणना त्यक्ता ग्रन्थबाहुल्यदोषतः ॥ ५९॥"
  },
  {
    "text": "तं कदाचिद्वने संस्थं वृक्षाग्रे शस्त्रधारकम् ।\nवञ्चयित्वा जनान् घ्नन्तं तत्र सर्पो ददंश ह ॥ ६०॥"
  },
  {
    "text": "ततः सोऽपि भयोद्विग्नः स्वगृहं प्रत्यपद्यत ।\nततो विषेण राजेन्द्र पीडितो मूर्च्छितोऽभवत् ॥ ६१॥"
  },
  {
    "text": "दैवयोगेन तस्यापि चतुर्थी शुक्लगा नृप ।\nचैत्रे प्राप्ता च शूद्रोऽभूत् पीडयाऽन्नविवर्जितः ॥ ६२॥"
  },
  {
    "text": "पञ्चम्यां स मृतः पापी गतः स्वानन्दके पुरे ।\nव्रतपुण्यप्रभावेणाऽज्ञानेनाऽपि नृपात्मज ॥ ६३॥"
  },
  {
    "text": "एवं नानाविधा राजन् ब्रह्मभूता बभूविरे ।\nतेषां चरित्रकं वक्तुं शक्यते न मया कदा ॥ ६४॥"
  },
  {
    "text": "इदं चैत्रचतुर्थ्यास्तु शुक्लायाः संश‍ृणोति चेत् ।\nमाहात्म्यं स लभेत् कामानीप्सितान् पठते यदा ॥ ६५॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nचतुर्थे खण्डे गजाननचरिते चैत्रशुक्लचतुर्थीवर्णनं नाम चतुर्दशोऽध्यायः ॥ ४.१४\n४.१५ वैशाखशुक्लचतुर्थीमाहात्म्यवर्णनं नाम पञ्चदशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "दशरथ उवाच ।\nअधुना शुक्लगायास्तु वैशाखे चरितं वद ।\nचतुर्थ्याः शुभदं पूर्णं न तृप्यामि कथामृतात् ॥ १॥"
  },
  {
    "text": "वसिष्ठ उवाच ।\nगुर्जरे सर्वशोभाढ्यं नगरं भद्रकं परम् ।\nतत्र राज्यं चकारैव राजा ब्रह्मप्रियो महान् ॥ २॥"
  },
  {
    "text": "सर्वशास्त्रार्थसम्पन्नो यज्वा दानप्रियः सदा ।\nदेवद्विजातिथिप्रेप्सुः शस्त्रास्त्रे पारगोऽभवत् ॥ ३॥"
  },
  {
    "text": "सर्वान् राज्ञो वशे कृत्वा पृथिवीमण्डलाधिपः ।\nबभूव बलसम्पन्नः सर्वमान्यो महामतिः ॥ ४॥"
  },
  {
    "text": "तस्य पत्नी मृता सद्यो रजो दर्शनमात्रतः ।\nद्वितीया च कृता पत्नी समशीला नृपेण ह ॥ ५॥"
  },
  {
    "text": "साऽपि तद्वन् मृता राजन्नेवं पञ्च मृतास्ततः ।\nपत्न्योऽभवन् सुदुःखार्तो राजा ब्रह्मप्रियोऽभवत् ॥ ६॥"
  },
  {
    "text": "राज्यं निक्षिप्य राजर्षिः प्रधानेषु ययौ वनम् ।\nस्वगुरुं श्वेतकेतुं स प्रणम्य पुरतः स्थितः ॥ ७॥"
  },
  {
    "text": "श्वेतकेतुः स्वशिष्यं तमासनादिषु मानदम् ।\nसंस्थाप्य कुशलत्वेन मानयामास हर्षितः ॥ ८॥"
  },
  {
    "text": "भोजयित्वा स राजानं महत् पप्रच्छ कारणम् ।\nकिमर्थं राजशार्दूल कृतमागमनं त्वया ॥ ९॥"
  },
  {
    "text": "वद तत् कारणं मुख्यं तत् करिष्येऽहमादरात् ।"
  },
  {
    "text": "ममाश्रमे त्वमेकाकी राज्यं त्यक्त्वा समागतः ॥ १०॥"
  },
  {
    "text": "एवं पृष्टः स राजर्षिस्तं प्रणम्य कृताञ्जलिः ।\nजगाद सर्वं वृत्तान्तं पत्नीनाशात्मकं स्वयम् ॥ ११॥"
  },
  {
    "text": "तच्छ्रुत्वा गाणपत्यश्च श्वेतकेतुर्महातपाः ।\nध्यानेनालोक्य तं भूपं जगाद क्रोधसंयुतः ॥ १२॥"
  },
  {
    "text": "श्वेतकेतुरुवाच ।\nनृपाधम महापापिन् श‍ृणु मे वचनं हितम् ।\nव्रतं मुख्यं चतुर्थ्यास्ते राज्ये नष्टं विशेषतः ॥ १३॥"
  },
  {
    "text": "चतुर्थीव्रतहीनस्य कर्म सर्वं सुनिष्फलम् ।\nनारकी च भवत्यन्ते स नरो नात्र संशयः ॥ १४॥"
  },
  {
    "text": "चतुर्भिः पुरुषार्थैस्त्वं वर्जितो नितरां नृप ।\nचतुःपदार्थदातृत्वाच्चतुर्थी कथिता बुधैः ॥ १५॥"
  },
  {
    "text": "श्वेतकेतुवचः श्रुत्वा कोपयुक्तं महीपतिः ।\nप्रणम्य तमुवाचाऽथ लज्जितः खेदसंयुतः ॥ १६॥"
  },
  {
    "text": "ब्रह्मप्रिय उवाच ।\nअज्ञानेन कृतं विप्र सर्वदस्य व्रतस्य यत् ।\nअनाचरणकं तेन क्षमस्व करुणानिधे ॥ १७॥"
  },
  {
    "text": "वद मां कीदृशं स्वामिन् व्रतं सर्वार्थदं परम् ।\nपूजनं कस्य वा कार्यं विधियुक्तं च तत्र वै ॥ १८॥"
  },
  {
    "text": "एवं पृष्टो महातेजाः श्वेतकेतुस्तमब्रवीत् ।\nमाहात्म्यं व्रतमुख्यस्य श्रुत्वा सोऽपि तमब्रवीत् ॥ १९॥"
  },
  {
    "text": "ब्रह्मप्रिय उवाच ।\nकीदृशोऽयं गणाधीशो व्रतं यस्य महाद्भुतम् ।\nस्वरूपं वद मे तस्य भजिष्यामि तमादरात् ॥ २०॥"
  },
  {
    "text": "श्वेतकेतुरुवाच ।\nश‍ृणु राजन् पुरावृत्तं कथयामि समासतः ।\nमदीयं चेष्टितं तेन गणेशं ज्ञास्यसे परम् ॥ २१॥"
  },
  {
    "text": "अहं पुरा तपोनिष्ठो बभूवातितरां नृप ।\nउद्दालकं प्रणम्यैव पितरं साधने रतः ॥ २२॥"
  },
  {
    "text": "ततोऽतितपसा युक्तं दृष्ट्वा मां जनको वचः ।\nजगाद स्नेहसंयुक्तः शान्तिदाता महायशाः ॥ २३॥"
  },
  {
    "text": "उद्दालक उवाच ।\nपुत्र शान्त्यर्थमेव त्वं तपस्त्यक्त्वा महामते ।\nकुरु श्रमं विशेषेण ब्रह्माहमिति धारयन् ॥ २४॥"
  },
  {
    "text": "कोऽसि त्वं कुत आयातो कुत्र गच्छसि मां वद ।\nचित्ते चिन्तामणिं तात पश्य पश्य विशेषतः ॥ २५॥"
  },
  {
    "text": "पितुर्वचनमाकर्ण्य तमहं पुनरब्रवम् ।\nवद तात स्वपुत्राय ज्ञानं शान्तिप्रदं महत् ॥ २६॥"
  },
  {
    "text": "चित्तं च कीदृशं तात तत्र चिन्तामणिः कथम् ।\nसोऽपि तिष्ठति विप्रेश कथं ज्ञेयो महात्मभिः ॥ २७॥"
  },
  {
    "text": "वसिष्ठ उवाच ।\nएवं पृष्टो महायोगी तमारुणिरुवाच ह ।\nहर्षेण महता युक्तो गाणपत्यस्वभाववान् ॥ २८॥"
  },
  {
    "text": "उद्दालक उवाच ।\nश‍ृणु पुत्र महाभाग योगशान्तिप्रदायकम् ।\nयेन त्वं सर्वयोगज्ञो ब्रह्मभूतो भविष्यसि ॥ २९॥"
  },
  {
    "text": "चित्तं पञ्चविधं प्रोक्तं क्षिप्तं मूढं महामते ।\nविक्षिप्तं च तथैकाग्रं निरोधं भूमिसंज्ञितम् ॥ ३०॥"
  },
  {
    "text": "तत्र प्रकाशकर्ताऽसौ हृदि चिन्तामणिः स्थितः ।\nसाक्षाद्योगेन योगज्ञैर्लभ्यते भूमिनाशनात् ॥ ३१॥"
  },
  {
    "text": "चित्तरूपा स्वयं बुद्धिश्चित्तभ्रान्तिकरी मता ।\nसिद्धिर्माये गणेशस्य मायाखेलक उच्यते ॥ ३२॥"
  },
  {
    "text": "अतो गणेशमन्त्रेण गणेशं भज पुत्रक ।\nतेन त्वं ब्रह्मभूतत्वं शान्त्या योगेन यास्यसि ॥ ३३॥"
  },
  {
    "text": "इत्युक्त्वा गणराजस्य ददौ मन्त्रं तथाऽऽरुणिः ।\nएकाक्षरं स्वपुत्राय नृप ध्यानादिसंयुतम् ॥ ३४॥"
  },
  {
    "text": "तेनाऽहं साधयामि स्म गणेशं सर्वसिद्धिदम् ।\nक्रमेण शान्तिमापन्नो योगिवन्द्योऽभवं ततः ॥ ३५॥"
  },
  {
    "text": "अतस्त्वमपि राजेन्द्र भजस्व गणनायकम् ।\nतेनेहपरलोकस्थसुखं प्राप्स्यसि शाश्वतम् ॥ ३६॥"
  },
  {
    "text": "ब्रह्मणि ब्रह्मभूतस्त्वं भविष्यसि न संशयः ।\nएवमुक्त्वा स द्वात्रिंशदक्षरस्थं ददौ मनुम् ॥ ३७॥"
  },
  {
    "text": "विधियुक्तं मनुं राजाऽऽगृह्य स्वगृहमाययो ।\nश्वेतकेतुं प्रणम्यैव हर्षयुक्तेन चेतसा ॥ ३८॥"
  },
  {
    "text": "तत्राऽऽदौ शुक्लपक्षस्था वैशाखी च समागता ।\nचतुर्थी तां चकाराऽसौ नागरैर्हर्षसंयुतः ॥ ३९॥"
  },
  {
    "text": "तेन सर्वत्र घोषश्च व्रतस्य प्रकृतो महान् ।\nशौक्लं कार्ष्णं व्रतं चक्रुर्भूमिसंस्था जना नृप ॥ ४०॥"
  },
  {
    "text": "राजा स्वस्त्रीसमायुक्तोऽभजत्तं गणनायकम् ।\nपुत्रं राज्ये समास्थाप्य निवृत्त्या संयुतोऽभवत् ॥ ४१॥"
  },
  {
    "text": "मन्त्रं जजाप विघ्नेशं ध्यात्वा पूजापरायणः ।\nव्रतयुक्तस्तथांऽते स ब्रह्मभूतो बभूव ह ॥ ४२॥"
  },
  {
    "text": "ब्रह्मप्रियेति नामाऽभूत् तदेवं सार्थकं कृतम् ।\nतेन राज्ञा महाभाग गाणपत्यस्वभावतः ॥ ४३॥"
  },
  {
    "text": "तस्य राज्ये जनाः सर्वे व्रतपुण्येन भूमिप ।\nक्रमेण ब्रह्मभूतास्तेऽभवन् स्वानन्दके पुरे ॥ ४४॥"
  },
  {
    "text": "उद्दालकश्वेतकेतू गाणपत्यस्वभावतः ।\nअवधूतौ तु विख्यातौ बभूवाते महाप्रभू ॥ ४५॥"
  },
  {
    "text": "श्वेतकेतुद्विजेनाऽपि मर्यादा प्रकृता बलात् ।\nसर्वेभ्यः सुखदाऽत्यन्तं तां श‍ृणुष्व विशेषतः ॥ ४६॥"
  },
  {
    "text": "कदाचिदारुणिस्तत्र सस्त्रीकः स्वाश्रमे स्थितः ।\nआजगाम द्विजः कश्चित् सर्वशास्त्रविशारदः ॥ ४७॥"
  },
  {
    "text": "जगाद स्त्रियमेवं स आरुणेः कामविह्वलः ।\nमैथुनाय समागच्छ मया सह सुरूपिणि ॥ ४८॥"
  },
  {
    "text": "तच्छ्रुत्वा श्वेतकेतुं तं क्रुद्धमारुणिरब्रवीत् ।\nमा क्रोधं कुरु पुत्र त्वमवृतास्तु स्त्रियो मताः ॥ ४९॥"
  },
  {
    "text": "तच्छ्रुत्वा पितरं प्राह श्वेतकेतू रुषा युतः ।\nएवं चेत् पतिमेकं वृणोति सा कामिनी कथम् ॥ ५०॥"
  },
  {
    "text": "अतो वै वेधसा स्वामिन्न कृतं कर्म शाश्वतम् ।\nअसमञ्जसकं मत्वा मर्यादां कारयाम्यहम् ॥ ५१॥"
  },
  {
    "text": "अद्यप्रभृति रागेण स्पृशेद्यश्च परस्त्रियम् ।\nस्त्रीहत्यां लभतां तत्र पुरुषः स न संशयः ॥ ५२॥"
  },
  {
    "text": "अथवा पुरुषं कञ्चित् पतिं त्यक्त्वा च कामिनी ।\nगच्छेन् मैथुनभावार्थं पतिहत्यां तु सा लभेत् ॥ ५३॥"
  },
  {
    "text": "यद्यहं गणराजस्य भक्तश्चेद्विघ्ननायक ।\nतदा मे वचनं सत्यं भवेत्तत्ते नमो नमः ॥ ५४॥"
  },
  {
    "text": "तदादि संवृता स्त्री सा सेवते भावतः पतिम् ।\nविनायकप्रसादेन तेनेयं स्थापिताऽभवत् ॥ ५५॥"
  },
  {
    "text": "प्रसङ्गात्ते मया ख्यातमुद्दालकविचेष्टितम् ।\nमाहात्म्यमन्यदधुना चतुर्थीसम्भवं श‍ृणु ॥ ५६॥"
  },
  {
    "text": "महाराष्ट्रे द्विजः कश्चित् परस्त्रीलम्पटोऽभवत् ।"
  },
  {
    "text": "तदर्थं तेन मद्यस्य कृतं पानं विशेषतः ॥ ५७॥"
  },
  {
    "text": "चौर्येण धनमादाय हिंसाकर्मपरायणः ।\nनानापापरतो भूत्वा परस्त्रियमसेवत ॥ ५८॥"
  },
  {
    "text": "जगाम शूद्रगेहे स एकदा कामविह्वलः ।\nधनं गृहीत्वा स्वं लब्धं धनं दत्त्वा रराम ह ॥ ५९॥"
  },
  {
    "text": "एवं किञ्चिद्गते काले शूद्रः स्वगृहमागतः ।\nतेन शस्त्राभिघातेन हतोऽभूत्स द्विजाधमः ॥ ६०॥"
  },
  {
    "text": "तस्मिन् दिने समायाता चतुर्थी दैवयोगतः ।\nतत्र शस्त्राभिघातस्य पीडया संयुतोऽभवत् ॥ ६१॥"
  },
  {
    "text": "अन्नादिभिर्विहीनश्च पञ्चम्यां स ममार ह ।\nततः स्वानन्दके लोके जगाम भृशपूजितः ॥ ६२॥"
  },
  {
    "text": "वैशाखशुक्लपक्षस्य चतुर्थीव्रतयोगतः ।\nब्रह्मभूतः स वै जातो महापापपरायणः ॥ ६३॥"
  },
  {
    "text": "अज्ञानव्रतजेनैव पुण्येनाऽसौ द्विजाऽधमः ।\nब्रह्मभूतश्च सञ्जातो ज्ञानिनां तत्र का कथा ॥ ६४॥"
  },
  {
    "text": "नाना जना व्रतं कृत्वा ज्ञानतोऽज्ञानतो नृप ।\nबभूवुर्ब्रह्मभूताश्च मया वक्तुं न शक्यते ॥ ६५॥"
  },
  {
    "text": "एतद् वैशाखशुक्लायाश्चतुर्थ्याः श‍ृणुयात्तु यः ।\nमाहात्म्यं प्रपठेद्वाऽपि स लभेदीप्सितं फलम् ॥ ६६॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nचतुर्थे खण्डे गजाननचरिते वैशाखशुक्लचतुर्थीमाहात्म्यवर्णनं नाम पञ्चदशोऽध्यायः ॥ ४.१५\n४.१६ ज्येष्ठशुक्लचतुर्थीमाहात्म्यवर्णनं नाम षोडशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "दशरथ उवाच ।\nश्रुतं वैशाखमासे वै शुक्लायाः फलमुत्तमम् ।\nचतुर्थ्या अधुना योगिन् ज्येष्ठशुक्लां वद प्रभो ॥ १॥"
  },
  {
    "text": "वसिष्ठ उवाच ।\nआन्ध्रे शेषपुरे राजन् राजाऽभूत् कर्दमाभिधः ।\nशस्त्रास्त्रनिपुणोऽत्यन्तं नानाधर्मपरायणः ॥ २॥"
  },
  {
    "text": "वशं भूमण्डलं यस्य समुद्रान्तं बभूव ह ।\nतेजसा धर्मनीत्या वै ह्यतुलो यशसाऽभवत् ॥ ३॥"
  },
  {
    "text": "दैवयोगेन तस्याऽभूत् प्रमेहश्चाऽतिदारुणः ।\nअग्निवद् दाहको देहे पापेन प्रेरितः परः ॥ ४॥"
  },
  {
    "text": "तेनातिपीडितो राजा मूत्रितुं न शशाक सः ।\nरुरोद कर्दमो भूत्वा सदा दाहयुतो भृशम् ॥ ५॥"
  },
  {
    "text": "नानोपायाः कृतास्तेन शान्तो रोगो बभूव न ।\nततो राज्यं परित्यज्य सस्त्रीकः स ययौ वनम् ॥ ६॥"
  },
  {
    "text": "वनाद्वनान्तरं गत्वा महोग्रं भयवर्धनम् ।\nसिंहव्याघ्रादियुक्तं च मरणाय रुरोद ह ॥ ७॥"
  },
  {
    "text": "तत्राऽऽजगाम विप्रेन्द्रो भरद्वाजो महायशाः ।\nतं दृष्ट्वा सहसोत्थाय सस्त्रीकः प्रणनाम सः ॥ ८॥"
  },
  {
    "text": "स हि बध्वा करपुटं तत्पुरः संस्थितोऽभवत् ।\nततोऽतिदाहसंयुक्तः पपात च रुरोद सः ॥ ९॥"
  },
  {
    "text": "तादृशं नृपनाथं स दृष्ट्वा योगीन्द्रसत्तमः ।\nध्यानेनालोक्य राजानमुवाच दयया युतम् ॥ १०॥"
  },
  {
    "text": "भरद्वाज उवाच ।\nश‍ृणु कर्दम राजेन्द्र वचनं मे हितावहम् ।\nयेन दुःखविहीनस्त्वं भविष्यसि महामते ॥ ११॥"
  },
  {
    "text": "चतुर्थीव्रतमत्यन्तं नष्टं राज्ये त्वदीयके ।\nतेन पापसमायुक्तस्त्वं जातोऽसि नृपाधमः ॥ १२॥"
  },
  {
    "text": "अतस्त्वं जनसंयुक्तो व्रतं कुरु महामते ।\nपुण्येन तेन राजेन्द्र दुःखहीनो भविष्यसि ॥ १३॥"
  },
  {
    "text": "भरद्वाजवचः श्रुत्वा तं पप्रच्छ प्रणम्य सः ।\nकर्दमो हर्षसंयुक्तो व्रतस्याऽऽचरणाय च ॥ १४॥"
  },
  {
    "text": "कर्दम उवाच ।\nभगवन् सर्वतत्त्वज्ञ त्वयाऽहमनुकम्पितः ।\nव्रतस्य वद माहात्म्यमधुना तत् करोम्यहम् ॥ १५॥"
  },
  {
    "text": "भरद्वाज उवाच ।\nसङ्कष्टं वरदं कृष्णे चतुर्थीजं च शुक्लके ।\nव्रतं सर्वार्थदं पूर्णं चतुर्णां साधकं मतम् ॥ १६॥"
  },
  {
    "text": "सर्वादौ तन्नरः कुर्यात्तदा सर्वं नराधिप ।\nचतुर्णां पुरुषार्थानां दातृकर्मफलं लभेत् ॥ १७॥"
  },
  {
    "text": "अतो हीनश्चतुर्भिस्त्वं स जनो नरके नृप ।\nपतिष्यसि न सन्देहस्तदर्थं यत्नमाचर ॥ १८॥"
  },
  {
    "text": "एवमुक्त्वा स माहात्म्यं चतुर्थीसम्भवं नृप ।\nकथयामास भूपाय श्रुत्वा राजा ननन्द ह ॥ १९॥"
  },
  {
    "text": "पुनः पप्रच्छ तं विप्रं भरद्वाजं स कर्दमः ।\nगणेशस्य स्वरूपं मे वद सर्वज्ञ ते नमः ॥ २०॥"
  },
  {
    "text": "भरद्वाज उवाच ।\nगणेशस्य स्वरूपं तु वक्तुं वेदादिका नृप ।\nन समर्थास्तथाऽपि त्वं श‍ृणु सारं सुखप्रदम् ॥ २१॥"
  },
  {
    "text": "पुराऽहं तपसा युक्तोऽतपं च तप उत्तमम् ।\nसर्वं चराचरं राजन् मदधीनं बभूव ह ॥ २२॥"
  },
  {
    "text": "तथाऽपि तपसोग्रेणाऽसाधयं तु तपः पुनः ।\nततोंऽतर्ज्ञानभावे मे मतिर्जाता सुपुण्यतः ॥ २३॥"
  },
  {
    "text": "तपस्त्यक्त्वा ततोऽहं तु शमी दमपरोऽभवम् ।\nजडोन्मत्तादिजे मार्गे संस्थितो योगकारणात् ॥ २४॥"
  },
  {
    "text": "ततः क्रमेण भो राजन्नसत्स्वानन्दगोऽभवम् ।\nतत्र सम्पूर्णयोगेन शान्तिं प्राप्तो विशेषतः ॥ २५॥"
  },
  {
    "text": "तस्माद्भेदादिकं सर्वमुत्पन्नं तु विशेषतः ।\nतद् दृष्ट्वा क्षुभितोऽत्यन्तं शान्तिहीनो यथाऽभवम् ॥ २६॥"
  },
  {
    "text": "ततोऽकस्माद्रैवतो यो महायोगी समागतः ।\nआश्रमे मे च तं दृष्ट्वा प्रणतोऽहं सुपूजयन् ॥ २७॥"
  },
  {
    "text": "स्वासने सुखमासीनमब्रवं तं महामुनिम् ।\nअद्याऽहं कृतकृत्यश्च जातस्ते दर्शनेन वै ॥ २८॥"
  },
  {
    "text": "वद मे योगशान्तिं त्वं योगीन्द्राणां गुरुर्भवान् ।\nतिष्ठामि शान्तिगो भूत्वा ययाऽहं योगधारकः ॥ २९॥"
  },
  {
    "text": "रैवत उवाच ।\nस्वानन्दः पञ्चधा प्रोक्तः सदसत्समनेतितः ।\nचतुर्णां चैव संयोगे स्वस्वरूपः प्रकीर्तितः ॥ ३०॥"
  },
  {
    "text": "अयोगः स्वस्वरूपेण हीनः सर्वत्र सम्मतः ।\nतयोर्योगो भरद्वाज योगशान्तिप्रदायकः ॥ ३१॥"
  },
  {
    "text": "स्वसंवेद्यो गकारश्च णकारो योग उच्यते ।\nतयोः स्वामी गणेशोऽयं ब्रह्मणस्पतिवाचकः ॥ ३२॥"
  },
  {
    "text": "तं भजस्व महाभाग ततः शान्तिमवाप्स्यसि ।\nनान्यथा शतवर्षैस्त्वं भ्रमयुक्तो भविष्यसि ॥ ३३॥"
  },
  {
    "text": "एतद्विष्णुमुखाद्ब्रह्मन् श्रुत्वा ज्ञानं महत् पुरा ।\nतेनाऽहं शान्तिमापन्नो गाणपत्यश्चरामि वै ॥ ३४॥"
  },
  {
    "text": "एवमुक्त्वा ददौ तस्मै स्वमन्त्रं सिद्धिदायकम् ।\nएकाक्षरं गणेशस्य सविधिं न्याससंयुतम् ॥ ३५॥"
  },
  {
    "text": "पूजितो रैवतस्तेन जगाम स्वेच्छया चरन् ।\nभरद्वाजो गणेशानमभजन्नान्यचेतसा ॥ ३६॥"
  },
  {
    "text": "ततः शान्तिं समापन्नो तथापि भजने रतः ।"
  },
  {
    "text": "गतेषु दशवर्षेषु विघ्नेशस्तं समाययौ ॥ ३७॥"
  },
  {
    "text": "तं दृष्ट्वा पूजयामास भरद्वाजः प्रतापवान् ।\nस साम्नामष्टनामार्थस्तोत्रेण प्रणनाम ह ॥ ३८॥"
  },
  {
    "text": "ततो मां गाणपत्यं स कृत्वा स्वानन्दगोऽभवत् ।\nगणेशस्तं विशेषेणाऽहं भजामि सुभक्तितः ॥ ३९॥"
  },
  {
    "text": "एवमुक्त्वा ददौ तस्मै कर्दमाय महामनुम् ।\nअष्टाक्षरं गणेशस्य विधियुक्तं विधानवित् ॥ ४०॥"
  },
  {
    "text": "ततश्चान्तर्हितो राजन् भरद्वाजो महामुनिः ।\nकर्दमः स्वगृहे गत्वा हर्षयुक्तः पुपूज तम् ॥ ४१॥"
  },
  {
    "text": "तत्राऽऽदौ ज्येष्ठमासे या नृप शुक्ला समागता ।\nचतुर्थी सा कृता तेन नागरैर्हर्षसंयुतः ॥ ४२॥"
  },
  {
    "text": "वरदं सङ्कटं शुक्ले चतुर्थीजं च कृष्णके ।\nन करोति नरो यः स सन्ताड्यो नगराद्बहिः ॥ ४३॥"
  },
  {
    "text": "प्रकाशितं ततस्तेन सर्वत्र व्रतमुत्तमम् ।\nकृतं भूमितले राजन् चक्रुः सर्वे जना व्रतम् ॥ ४४॥"
  },
  {
    "text": "प्रमेहदुःखनिर्मुक्तो बभूवे राजसत्तमः ।\nकर्दमः स स्वकीयं वै राज्यं पुत्राय सन्ददौ ॥ ४५॥"
  },
  {
    "text": "वाटिकायां स्थितो राजा सस्त्रीको ह्यभजत् सदा ।\nगणेशं सर्वभावेन सोंऽते तन्मयतामयात् ॥ ४६॥"
  },
  {
    "text": "तस्य राज्ये जनाः सर्वे ते क्रमेण महामते ।\nअभवन् ब्रह्मभूताश्च व्रतपुण्यप्रभावतः ॥ ४७॥"
  },
  {
    "text": "कथां रम्यां दशरथ अन्यां श‍ृणु सुसिद्धिदाम् ।\nगौडदेशेंऽत्यजः कश्चिद्वभूवे पापकारकः ॥ ४८॥"
  },
  {
    "text": "वने गत्वा जघानाऽसौ द्रव्यलोभी जनान् सदा ।\nयोनिलम्पटभावेन दूषितामकरोत् स्त्रियम् ॥ ४९॥"
  },
  {
    "text": "वन एकाकिनीं दृष्ट्वा ब्राह्मणीं क्षत्रियां तथा ।\nधृत्वाऽयभत् स वेगेन शूद्रीं वैश्यस्त्रियं खलः ॥ ५०॥"
  },
  {
    "text": "एवं नानास्वभावेन पापं चक्रे स नित्यशः ।\nएकदा ब्राह्मणं कञ्चिद् दृष्ट्वा हन्तुं तमाययौ ॥ ५१॥"
  },
  {
    "text": "पलायत भयोद्विग्नो हाहाकारपरायणः ।\nतस्य नादं समाकर्ण्य पुरुषाः पञ्च आययुः ॥ ५२॥"
  },
  {
    "text": "तैर्हतः शस्त्रघातेन पपात धरणीतले ।\nतस्मिन् दिने समायाता ज्येष्ठी शुक्ला चतुर्थिका ॥ ५३॥"
  },
  {
    "text": "स उपोषणयुक्तश्च बभूवे दैवयोगतः ।\nममार पीडया युक्तः पञ्चम्यां पापरूपकः ॥ ५४॥"
  },
  {
    "text": "अज्ञानव्रतपुण्येन ब्रह्मभूतो बभूव ह ।\nचाण्डालः किं पुनर्भूप ज्ञानिनां चित्रमेव च ॥ ५५॥"
  },
  {
    "text": "एवं नानाविधा राजन् व्रतपुण्यप्रभावतः ।\nइह भुक्त्वाऽखिलान् भोगानन्ते स्वानन्दगा बभुः ॥ ५६॥"
  },
  {
    "text": "तत्रैवं कति भूपाल ब्रूयां वक्तुं न शक्यते ।\nअपारमहिमा तस्मादानन्त्यं कथितं द्विजैः ॥ ५७॥"
  },
  {
    "text": "इदं ज्येष्ठचतुर्थ्या यन् माहात्म्यं संश‍ृणोति सः ।\nपठेद्वा यो लभेत् सर्वं शुक्लाया मनसीप्सितम् ॥ ५८॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nचतुर्थे खण्डे गजाननचरिते ज्येष्ठशुक्लचतुर्थीमाहात्म्यवर्णनं नाम षोडशोऽध्यायः ॥ ४.१६"
  },
  {
    "text": "४.१७ आषाढशुक्ल चतुर्थीचरितवर्णनं नाम सप्तदशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "दशरथ उवाच ।\nवद ब्रह्मंश्च शुक्लाया आषाढे चरितं महत् ।\nचतुर्थ्या नैव तृप्यामि कथां श्रुत्वा सुसिद्धिदाम् ॥ १॥"
  },
  {
    "text": "वसिष्ठ उवाच ।\nमैथिले विषये राजन्नगरं गण्डकी महत् ।\nतत्र राज्यं भद्रसेनश्चकारामिततेजसा ॥ २॥"
  },
  {
    "text": "शस्त्रास्त्रनिपुणोऽत्यन्तं परराष्ट्रावमर्दनः ।\nजित्वा भूमण्डलं सर्वं समुद्रवलयाङ्कितम् ॥ ३॥"
  },
  {
    "text": "राज्यं चकार धर्मेण नीत्या दण्डेन भूमिप ।\nयज्वा विनीतको मानी द्विजदेवातिथिप्रियः ॥ ४॥"
  },
  {
    "text": "वशगाः सर्वराजानः सेवन्ते स्म नराधिपम् ।\nअपारसेनया युक्तं करदा इतरेऽभवन् ॥ ५॥"
  },
  {
    "text": "तस्य राज्ये शुका राजन् शलभा मूषकास्तथा ।\nअपारा भक्षयन्ति स्म धान्यं वस्त्रादिकं बलात् ॥ ६॥"
  },
  {
    "text": "तेषां नाशार्थमत्यन्तं भद्रसेनः प्रतापवान् ।\nअस्त्रैर्यत्नपरो भूत्वा मारयामास तान् बहून् ॥ ७॥"
  },
  {
    "text": "अग्न्यस्त्रेण समन्तात्तान् दग्धानपि च तादृशान् ।\nददर्श पुनरुत्पन्नांस्ततो राजाऽतिविस्मितः ॥ ८॥"
  },
  {
    "text": "यत्र तत्र गृहान्तेषु चेरुस्ते शलभादयः ।\nअशक्तः स वने गत्वा बभूव ह सुदुःखितः ॥ ९॥"
  },
  {
    "text": "उपोषणपरो राजा तताप तप उत्तमम् ।\nशिवं स्मृत्वा स तुष्टावापूज्य रौद्रेण भावतः ॥ १०॥"
  },
  {
    "text": "गते वर्षे महायोगी बकदाल्भ्यः समाययौ ।\nतं देशं दैवयोगेन ददर्शाऽसौ भ्रमन्नृपम् ॥ ११॥"
  },
  {
    "text": "राजा तं पूजयामास सम्भोज्य नयसंयुतः ।\nपप्रच्छ योगिनं तत्र दुःखयुक्तेन चेतसा ॥ १२॥"
  },
  {
    "text": "भद्रसेन स्वाच ।\nस्वामिन् राज्ये मदीये वै मूषकाः शलभाः शुकाः ।\nअत्यन्तं पीडयन्ति स्म जनान्मां भक्षणे रताः ॥ १३॥"
  },
  {
    "text": "तत्रोपायाः कृता विप्राऽभवन् सर्वे सुनिष्फलाः ।\nराज्यं त्यक्त्वा वनेऽहं च संस्थितो दुःखकारणात् ॥ १४॥"
  },
  {
    "text": "शङ्करं सम्भजंस्तत्र दर्शनं ते महामते ।\nप्राप्तस्तपः प्रभावेण तत्रोपायं वद प्रभो ॥ १५॥"
  },
  {
    "text": "वसिष्ठ उवाच ।\nभद्रसेनवचः श्रुत्वा गाणपत्यो महायशाः ।\nजगाद बकदाल्भ्यः स तं भूपं हर्षयन्निव ॥ १६॥"
  },
  {
    "text": "बकदाल्भ्य उवाच ।\nशिवेन प्रेषितोऽत्राऽहं त्वदर्थं राजसत्तम ।\nश‍ृणु मे परमं वाक्यं दुःखनाशकरं महत् ॥ १७॥"
  },
  {
    "text": "राज्ये ते भद्रसेनाऽद्य व्रतं नष्टं बभूव ह ।\nचतुर्थी संज्ञकं तेन विघ्नयुक्तोऽसि साम्प्रतम् ॥ १८॥"
  },
  {
    "text": "प्रजाः सर्वा भयोद्विग्ना जाता दुष्टे नराधिपे ।\nराज्यकर्तरि रे पापिन् नरके गच्छसि ह्यतः ॥ १९॥"
  },
  {
    "text": "सर्वादौ तद्व्रतं सर्वैः कर्तव्यं नित्यवत्प्रभो ।\nचतुर्णां पुरुषार्थानां दायकं विघ्नहारकम् ॥ २०॥"
  },
  {
    "text": "न कृतं चेत्तदा सर्वं कृतं कर्म निरर्थकम् ।\nचतुःपदार्थहीनत्वाद्विचारय महामते ॥ २१॥"
  },
  {
    "text": "एवमुक्त्वा चतुर्थ्या यन् माहात्म्यं बकदाल्भ्यकः ।\nकथयामास राज्ञे वै श्रुत्वा तं सोऽब्रवीद्वचः ॥ २२॥"
  },
  {
    "text": "भद्रसेन उवाच ।\nकीदृशोऽयं गणाधीशो वद तस्य स्वरूपकम् ।\nज्ञात्वा तं सर्वदेवेशं भजिष्यामि विशेषतः ॥ २३॥"
  },
  {
    "text": "बकदाल्भ्य उवाच ।\nपुरावृत्तं मदीयं यच्चेष्टितं श‍ृणु भूमिप ।\nतेन त्वं गणराजस्य ज्ञाने सुनिपुणो भवेः ॥ २४॥"
  },
  {
    "text": "पुराऽहं तपसा युक्तो वायुमात्राशनोऽभवम् ।"
  },
  {
    "text": "चराचरं ततो मत्तेजसा व्याप्तं भयातुरम् ॥ २५॥"
  },
  {
    "text": "तथापि तपसा राजन् युक्तोऽहं तत्र मेऽद्भुतम् ।\nबभूव विश्वरूपस्य दर्शनं सर्वगं परम् ॥ २६॥"
  },
  {
    "text": "तेनाऽहं ज्ञानभावेन संस्थितो योगकारणात् ।\nतपस्त्यक्त्वा विशेषेण जडोन्मत्तादिके रतः ॥ २७॥"
  },
  {
    "text": "शमी दमपरो भूत्वा योगं पूर्णसुखप्रदम् ।\nअसाधयं सदाऽत्यन्तं मनोनिग्रहतत्परः ॥ २८॥"
  },
  {
    "text": "एवं क्रमेण भूपाल सहजे ब्रह्मणि ह्यहम् ।\nब्रह्मभूतस्वभावेन संस्थितो हर्षवांस्तदा ॥ २९॥"
  },
  {
    "text": "ततो मयाऽतिमोहेन शून्यं स्वाधीनरूपकम् ।\nदृष्टं तेनाऽभवं भ्रान्तो ब्रह्मणि त्वीदृशं कथम् ॥ ३०॥"
  },
  {
    "text": "ततोऽहं शरणं शम्भुं गत्वा तं स्तुतवान् स्तवैः ।\nप्रसन्नं शङ्करं दृष्ट्वाऽवदं योगं वद प्रभो ॥ ३१॥"
  },
  {
    "text": "शिव उवाच ।\nसत्यासत्यसमानानि सहजेन युतानि वै ।\nनिजात्मबोधतो विद्धि स्वानन्दादुद्भवानि च ॥ ३२॥"
  },
  {
    "text": "संयोगे स्वस्वरूपत्वं ज्ञातव्यं वेदवादतः ।\nअयोगे सर्वसंयोगो नश्यत्यत्र न संशयः ॥ ३३॥"
  },
  {
    "text": "संयोगश्च तथा योगस्तयोर्योगो महामते ।\nयोगशान्तिप्रदः प्रोक्तो योगिभिर्योगसेवया ॥ ३४॥"
  },
  {
    "text": "योगशान्तिमयं विद्धि गणेशं ब्रह्मनायकम् ।\nतं भजस्व विधानेन ब्रह्मभूतो भविष्यसि ॥ ३५॥"
  },
  {
    "text": "संयोगश्च गकाराख्यो णकारो योगवाचकः ।\nतयोः स्वामी गणाधीशः पश्य वेदे विशेषतः ॥ ३६॥"
  },
  {
    "text": "एवमुक्त्वा महादेवो ददौ मन्त्रं द्विजाय मे ।\nएकाक्षरं गणेशस्य विधियुक्तं सुयोगदम् ॥ ३७॥"
  },
  {
    "text": "प्रणम्य शङ्करं भूप गतोऽहं वनमेव च ।\nअभजं गणराजं तं ध्यात्वा जपपरायणः ॥ ३८॥"
  },
  {
    "text": "ततस्तत्कृपया शान्तिर्मया प्राप्ता विशेषतः ।\nतथाऽपि पूजने सक्तस्तं ध्यायामि स्म चेतसा ॥ ३९॥"
  },
  {
    "text": "ततो मां दर्शयामास रूपं शुण्डाविराजितम् ।\nदृष्ट्वा तं प्रणमामि स्म स्तौमि हर्षसमन्वितः ॥ ४०॥"
  },
  {
    "text": "भक्तिं दत्त्वा गणाधीशो ह्यन्तर्धानं चकार मे ।\nतदारभ्य महाभाग गाणपत्योऽहमादरात् ॥ ४१॥"
  },
  {
    "text": "एवमुक्त्वा ददौ तस्मै मन्त्रं पञ्चाक्षरं मुनिः ।\nअन्तर्धानं गणेशस्य स चकार द्विजोत्तमः ॥ ४२॥"
  },
  {
    "text": "बकदाल्भ्यं गतं दृष्ट्वा राजा हर्षसमन्वितः ।\nचकार स्वपुरे राज्यं पुनरागत्य धर्मतः ॥ ४३॥"
  },
  {
    "text": "ततः स नागरैः सार्धं चकार व्रतमुत्तमम् ।\nआषाढे शुक्लपक्षे वै चतुर्थीजं सुभक्तितः ॥ ४४॥"
  },
  {
    "text": "ततः सर्वत्र तेनैव प्रशस्तं तद्व्रतं कृतम् ।\nशुक्लकृष्णचतुर्थीजं व्रतं चक्रुर्जना नृप ॥ ४५॥"
  },
  {
    "text": "शुकाश्च मूषकास्तत्र शलभा नाशमाययुः ।\nधनधान्ययुता लोकाः पुष्टिं लेभुः सुहर्षतः ॥ ४६॥"
  },
  {
    "text": "नानादुःखं परित्यज्यानन्देनैव समावृताः ।\nअन्ते स्वानन्दगाः सर्वे ब्रह्मभूता बभूविरे ॥ ४७॥"
  },
  {
    "text": "राज्येऽभिषिच्य पुत्रं स्वं सपत्नीको ययौ वनम् ।\nतत्र तं गणराजं सोऽभजतानन्यभावतः ॥ ४८॥"
  },
  {
    "text": "अन्ते स्वानन्दगो भूत्वा सस्त्रीकोऽजसमुद्भव ।\nब्रह्मभूतो व्रतस्यास्य प्रसादेन बभूव ह ॥ ४९॥"
  },
  {
    "text": "अन्यच्छृणु चरित्रं तद्व्रतजं पुण्यवर्धनम् ।\nआषाढे वरदायाश्च भुक्तिमुक्तिफलप्रदम् ॥ ५०॥"
  },
  {
    "text": "बङ्गदेशे समुत्पन्नो वाणिजः पापकारकः ।\nस्वधर्मं स परित्यज्य दृष्टकर्मरतोऽभवत् ॥ ५१॥"
  },
  {
    "text": "द्यूतमद्यादिकं नित्यं हिंसयाऽसेवतान्वितः ।\nबलात् धृत्वाऽभुङ्क्त परस्त्रियं वशमनागताम् ॥ ५२॥"
  },
  {
    "text": "तस्य कर्म दुराचारं ज्ञात्वा पित्रा तिरस्कृतः ।\nअसकृत्तेन स क्षुब्धो विषं पित्रे ददौ खलः ॥ ५३॥"
  },
  {
    "text": "विषबाधासमायुक्तः स ममार ददाह तम् ।\nततो मातरमागम्य धनं जग्राह वै बलात् ॥ ५४॥"
  },
  {
    "text": "लोकाः सर्वे ततो ज्ञात्वा चेष्टितं दुःखदं परम् ।\nतस्य दुष्टस्य ते तत्र व्यथिताः सम्बभूविरे ॥ ५५॥"
  },
  {
    "text": "जनाः श्रेष्ठा नृपं गत्वाऽकथयंस्तद्विशेषतः ।\nचेष्टितं क्षुभितो राजा श्रुत्वा तं तत्र चानयत् ॥ ५६॥"
  },
  {
    "text": "शूले नृप नरैः प्रोतो दुर्मतिः स नृपाज्ञया ।\nतद्दिने दैवयोगेनाषाढी शुक्ला बभूव ह ॥ ५७॥"
  },
  {
    "text": "तत्राऽयं जलहीनश्च निराहारः स्थितोऽभवत् ।\nपञ्चम्यां पीडया युक्तो ममार नृप दुष्टधीः ॥ ५८॥"
  },
  {
    "text": "अज्ञानव्रतपुण्येन स स्वानन्दगतोऽभवत् ।\nमहापापी व्रतस्यैव प्रभावेण महीपते ॥ ५९॥"
  },
  {
    "text": "स्वानन्दे गणपं दृष्ट्वा ब्रह्मभूतो बभूव ह ।\nएवं व्रतप्रभावेण जना ब्रह्म प्रलेभिरे ॥ ६०॥"
  },
  {
    "text": "तत्रैवं कति सङ्ख्यातुं शक्यते न कदाचन ।\nवर्षायुतैर्महाराजाऽखिलं केनाऽपि योगिना ॥ ६१॥"
  },
  {
    "text": "यदि ज्ञानेन सा देवी चतुर्थी साधिता भवेत् ।\nवरदा तत्र किं चित्रं तस्मै ब्रह्मप्रदा भवेत् ॥ ६२॥"
  },
  {
    "text": "इदमाषाढगायाश्च चतुर्थ्याश्चरितं पठेत् ।\nश‍ृणुयाद्वरदायाश्चेत् स लभेदीप्सितं फलम् ॥ ६३॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nचतुर्थे खण्डे गजाननचरिते आषाढशुक्ल चतुर्थीचरितवर्णनं नाम सप्तदशोऽध्यायः ॥ ४.१७\n४.१८ श्रावणशुक्लचतुर्थीव्रतकथनं नामाष्टादशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "दशरथ उवाच ।\nश्रावणे वरदायाश्च माहात्म्यं वद विस्तरात् ।\nन तृप्यामि कथां श्रुत्वा ब्रह्मभूयप्रदां प्रभो ॥ १॥"
  },
  {
    "text": "वसिष्ठ उवाच ।\nअङ्गदेशे पुरं श्रीमच्छततारं बभूव ह ।\nराजा राज्यं चकाराश्वसेनसंज्ञोऽपि तत्र हि ॥ २॥"
  },
  {
    "text": "धर्मेण नीतियुक्तेन नानादानपरायणः ।\nदेवविप्रातिथिप्रेप्सुर्बभूवातिपराक्रमी ॥ ३॥"
  },
  {
    "text": "नानाव्रतपरो राजा यज्वा तेजस्विनां वरः ।\nशस्त्रास्त्रैः पृथिवीं सर्वां जिग्ये बलसमन्वितः ॥ ४॥"
  },
  {
    "text": "सार्वभौमः स विख्यातस्त्रिलोकीकीर्तिकारकः ।\nराज्ञः सर्वान् वशे चक्रे सेवकान् करदायिनः ॥ ५॥"
  },
  {
    "text": "एवं राज्यं वशं कृत्वा भूतलं स चकार ह ।\nततोऽकस्माज्ज्वरस्तस्य समुत्पन्नोऽतिदाहकः ॥ ६॥"
  },
  {
    "text": "ज्वरेण पीडितोऽत्यन्तं निशि निद्रां न चाऽलभत् ।\nनानोपायांश्चकाराऽसौ ज्वरहीनो बभूव न ॥ ७॥"
  },
  {
    "text": "एवं वर्षे गते पूर्णे सोऽस्थिचर्मावशेषितः ।\nअत्यन्तदुःखितो राजा विललाप भृशातुरः ॥ ८॥"
  },
  {
    "text": "विषेण देहपातार्थमुद्यतोऽभून् महीपतिः ।\nजगाम सहसा तत्र देवलो योगिसत्तमः ॥ ९॥"
  },
  {
    "text": "तं दृष्ट्वा प्रणनामाथ पूजयामास बान्धवैः ।\nभुक्त्वा तृप्तं जगादेदं वचनं साधुमार्गवित् ॥ १०॥"
  },
  {
    "text": "अश्वसेन उवाच ।\nधन्यं मे जन्म कर्माऽपि पिता माता व्रतादिकम् ।\nअधुना सफलं दानं येन ते दर्शनं मुने ॥ ११॥"
  },
  {
    "text": "ज्वरेण पीडितोऽत्यन्तं विषपाने महामुने ।\nतत्परोऽहं प्रपश्याम्यागतं त्वां योगिसत्तम ॥ १२॥"
  },
  {
    "text": "मृतोऽहं विषपानेनात्महत्यां न लभे कदा ।\nतव दर्शनमात्रेण मुक्तो यास्यामि धाम तत् ॥ १३॥"
  },
  {
    "text": "एवमुक्त्वा रुरोदाऽपि ततस्तं देवलो मुनिः ।\nउवाच भावगम्भीरः सर्वशास्त्रार्थतत्त्ववित् ॥ १४॥"
  },
  {
    "text": "देवल उवाच ।\nराज्ये नष्टं त्वदीये यच्चतुर्थीसंज्ञितं व्रतम् ।\nतेन त्वं रोगयुक्तोऽसि मृतो गच्छसि नारके ॥ १५॥"
  },
  {
    "text": "चतुःपदार्थदं पूर्णं सर्वादौ सम्मतं परम् ।\nन कृतं चेत् फलैर्हीनं कर्म सर्वं भवेन्नृप ॥ १६॥"
  },
  {
    "text": "त्वया यच्च कृतं कर्म नानापुण्यात्मकं महत् ।\nचतुःपदार्थहीनं तच्चतुर्थीव्रतहीनकम् ॥ १७॥"
  },
  {
    "text": "एवमुक्त्वा महायोगी चतुर्थीव्रतसंश्रिताम् ।\nकथां संश्रावयामास राजा श्रुत्वा तमब्रवीत् ॥ १८॥"
  },
  {
    "text": "अश्वसेन उवाच ।\nअहो व्रतस्य माहात्म्यं संश्रुतं परमाद्भुतम् ।\nअधुना वद माहात्म्यं गणेशस्य महामुने ॥ १९॥"
  },
  {
    "text": "देवल उवाच ।\nगणेश्वरस्य माहात्म्यं मया वक्तुं न शक्यते ।\nउपाधिना युतं राजन् वदिष्यामि स्वरूपकम् ॥ २०॥"
  },
  {
    "text": "असितान् मे पितुर्वक्त्राच्छ्रुतं तत्ते वदाम्यहम् ।\nसर्वसिद्धिकरं पूर्णं ब्रह्मयोगप्रकाशकम् ॥ २१॥"
  },
  {
    "text": "पुराऽहं तपसा युक्तोऽभवंस्तत्र समागतः ।\nजैगीषव्यो महायोगी शैवः सहजगो बभौ ॥ २२॥"
  },
  {
    "text": "मया सुसत्कृतो योगी संस्थितः पूजितः स्तुतः ।\nममाश्रमे न किञ्चिन् माऽवदत् सोऽपि महायशाः ॥ २३॥"
  },
  {
    "text": "तस्य चिह्नं समालोक्य मनसा धारयाम्यहम् ।\nअकर्मकारकश्च स्म देहरक्षणतत्परः ॥ २४॥"
  },
  {
    "text": "ध्यानादिशून्यभावेन तिष्ठति भ्रष्ट एव च ।\nशान्तियोगेन हीनः स्म तथा योगिस्वरूपधृक् ॥ २५॥"
  },
  {
    "text": "ततोऽहं तं गृहे त्यक्त्वा गतः सामुद्रके जले ।\nमदीयचित्तगं ज्ञात्वा स तत्रैव समाययौ ॥ २६॥"
  },
  {
    "text": "अहो केनैव मार्गेणाऽऽगतोऽयं योगिसत्तमः ।\nतापसेन मयाऽऽकाशे गच्छता नावलोकितः ॥ २७॥"
  },
  {
    "text": "त्यक्त्वा ततस्तं तत्राहमगमं स्वर्गमण्डलम् ।\nतत्रापि जैगीषव्यश्च मया दृष्टो महामते ॥ २८॥"
  },
  {
    "text": "एवं नानाविधैर्मार्गैः स्वर्गेषु गतवानहम् ।\nमया तेषु महायोगी दृष्टः सम्पूजितोऽमरैः ॥ २९॥"
  },
  {
    "text": "ततोऽकस्मान् महायोगी सोंऽतर्धानं चकार ह ।\nतद् दृष्ट्वा सिद्धसङ्घांश्चापृच्छं तैः कथितं नृप ॥ ३०॥"
  },
  {
    "text": "ब्रह्मलोके गतः सोऽपि तत्र तेन गतिर्भवेत् ।\nततोऽहं खेदसंयुक्तः स्वाश्रमं पुनरागमम् ॥ ३१॥"
  },
  {
    "text": "तत्रापि गृहमध्येऽसौ मया दृष्टो महायशाः ।\nसम्पूज्य प्रणतो भूत्वाऽवदं योगपरायणः ॥ ३२॥"
  },
  {
    "text": "तारयस्व महायोगिन् संसारान् मां कुशिष्यकम् ।\nछलनायां समायुक्तं दयया त्वं दयानिधे ॥ ३३॥"
  },
  {
    "text": "जैगीषव्य उवाच ।\nहिंसात्मकं कुरुष्व त्वं कर्म मा यत्नधारकः ।"
  },
  {
    "text": "ब्रह्माहमिति बोधेन शमी दमपरो भव ॥ ३४॥"
  },
  {
    "text": "यदाज्ञावशगं सर्वं वर्तते तं भजस्व च ।\nतेन योगी त्वमेवेह भविष्यसि न संशयः ॥ ३५॥"
  },
  {
    "text": "जैगीषव्यश्चैवमुक्त्वा तत्रैवान्तरधीयत ।\nअहं तत्र समासीनो हिंसां त्यक्त्वा तथाऽभवम् ॥ ३६॥"
  },
  {
    "text": "ततः स्म पितरः सर्वे महत् कुर्वन्ति रोदनम् ।\nअहो कर्म परित्यज्य देवलो न उपेक्षते ॥ ३७॥"
  },
  {
    "text": "अस्मान् कः पुष्यति प्राज्ञो निराधारा वयं कृताः ।\nदेवलेन न सन्देहः क्षुधाविष्टास्तृषा युताः ॥ ३८॥"
  },
  {
    "text": "तान् दृष्ट्वा दुःखितोऽहं वै कर्म कर्तुं समुद्यतः ।\nमया दृष्टा ओषधयो महत् कुर्वन्ति रोदनम् ॥ ३९॥"
  },
  {
    "text": "अस्मानहोऽभयं दत्वा देवलः क्रौर्यमाश्रितः ।\nनिर्लज्जः पुनरेवाऽसौ छेदयिष्यति दुर्मतिः ॥ ४०॥"
  },
  {
    "text": "ततोऽहं नितरां खिन्नो ह्युभयत्रैव सङ्कटात् ।\nविचार्य स्वहिते सक्तः शमी दमपरोऽभवम् ॥ ४१॥"
  },
  {
    "text": "सर्वाभयस्वभावेन कर्मणा योगसेवया ।\nक्रमेण सहजे योग्यऽहं ब्रह्मणि परोऽभवम् ॥ ४२॥"
  },
  {
    "text": "तत्र स्वाधीनतां दृष्ट्वा शान्तिहीनोऽभवं पुनः ।\nअगमं पितरं तत्र योगीन्द्रैर्वन्दितं स्तुतम् ॥ ४३॥"
  },
  {
    "text": "तत्राऽसितं प्रणम्यैवाऽपृच्छं ब्रह्म सनातनम् ।\nयोगशान्तिप्रदं पूर्णं ततो मां सोऽब्रवीद्वचः ॥ ४४॥"
  },
  {
    "text": "असित उवाच ।\nसंयोगाद्विद्धि पुत्र त्वं स्वसंवेद्यात्मकात् किल ।\nचतुर्विधं समुत्पन्नं तत्त्यजस्व समाधिदम् ॥ ४५॥"
  },
  {
    "text": "अयोगेन च संयोगो दृश्यते योगिभिः कदा ।\nसंयोगायोगयोर्योगो योगशान्तिप्रदो मतः ॥ ४६॥"
  },
  {
    "text": "भजस्व गणराजं त्वं तदर्थं नित्यमादरात् ।\nसदा योगस्वरूपं तं शान्तिदं योगिनोऽब्रुवन् ॥ ४७॥"
  },
  {
    "text": "संयोगेऽयं गकाराख्यो णकाराख्यस्त्वयोगके ।\nतयोर्योगे गणाधीशो ज्ञातव्यो विबुधैः सदा ॥ ४८॥"
  },
  {
    "text": "एवमुक्त्वा ददौ मन्त्रं मह्यमेकाक्षरं परम् ।\nगाणपत्यः प्रसन्नात्मा पिता मे गणपं भजन् ॥ ४९॥"
  },
  {
    "text": "ततस्तं प्रणिपत्यैव गतोऽहं स्वाश्रमे नृप ।\nगणेशं पूजयामि स्म ध्यात्वा जपपरोऽभवम् ॥ ५०॥"
  },
  {
    "text": "ततः स्वल्पेन कालेन शान्तिं प्राप्तोऽहमेव च ।\nयोगिवन्द्योऽभवं राजंस्तथापि गणपं भजे ॥ ५१॥"
  },
  {
    "text": "गते वर्षे समायातो गणेशो भक्तवत्सलः ।\nस्तुतः सम्पूजितस्तत्र मया हृष्टेन चेतसा ॥ ५२॥"
  },
  {
    "text": "ततो मां गाणपत्यं स पितृतुल्यं महोदरः ।\nकृत्वा स्वानन्दके धाम्नि गतो ब्रह्मपतिः प्रभुः ॥ ५३॥"
  },
  {
    "text": "उक्त्वा दशाक्षरं मन्त्रं ददावेवं नृपाय च ।\nअन्तर्धाय स्वमात्मानं देवलः स्वाश्रमेऽगमत् ॥ ५४॥"
  },
  {
    "text": "ततः स राजशार्दूलो गणेशभजने रतः ।\nतत्राऽऽदौ श्रावणी प्राप्ता वरदा या चतुर्थिका ॥ ५५॥"
  },
  {
    "text": "तां चकार जनैः सर्वैः पुरवासिभिरादरात् ।\nउपोषणसमायुक्तः पञ्चम्यां पारणे रतः ॥ ५६॥"
  },
  {
    "text": "ततो दाहविनिर्मुक्तो ज्वरहीनो बभूव ह ।\nजनाः सर्वे च रोगाद्यैर्हीना जातास्तदद्भुतम् ॥ ५७॥"
  },
  {
    "text": "ततस्तेन महीपृष्ठे विख्यातं तद्व्रतं कृतम् ।\nशुक्लकृष्णभवं चक्रुर्व्रतं सर्वे धरातले ॥ ५८॥"
  },
  {
    "text": "आरोग्यादिसमायुक्ता हृष्टपुष्टा जनाः बभुः ।\nव्रतस्य पुण्ययोगेन पुत्रपौत्रधनान्विताः ॥ ५९॥"
  },
  {
    "text": "पुत्रे राज्यं परित्यज्य राजा शान्तिपरायणः ।\nसस्त्रीक एकान्ते सोऽभूदभजद्गणनायकम् ॥ ६०॥"
  },
  {
    "text": "अन्ते स्वानन्दगो राजा ब्रह्मभूतो बभूव ह ।\nक्रमेण सर्वे लोका वै ब्रह्मभूता बभूविरे ॥ ६१॥"
  },
  {
    "text": "एवं व्रतस्य माहात्म्यं सर्वसिद्धिप्रदायकम् ।\nकथितं ते महाराज पुनः श‍ृणु कथानकम् ॥ ६२॥"
  },
  {
    "text": "गुर्जरे पापकर्माकः क्षत्रियो दुर्बलोऽभवत् ।\nबाल्यात् प्रारभ्य दुष्टात्मा पापकर्मपरायणः ॥ ६३॥"
  },
  {
    "text": "स्त्रीमांसमदिरासक्तो जनानां च पशोस्तथा ।\nवधे रतो गुरुं चैव मारयामास मन्दधीः ॥ ६४॥"
  },
  {
    "text": "गुरोर्द्रव्यं गृहीत्वा स वनगश्च बभूव ह ।\nएवं नानाविधं पापं चकार नित्यमादरात् ॥ ६५॥"
  },
  {
    "text": "एकदा ज्वरयुक्तः स बभूव क्षत्रियाधमः ।\nअत्यन्तं व्याकुलो जातो देहशुद्धिं न चास्मरत् ॥ ६६॥"
  },
  {
    "text": "दैवयोगेन शुक्ला सा श्रावणे सुसमागता ।\nचतुर्थी तत्र तेनैवान्नं जलं भक्षितं न च ॥ ६७॥"
  },
  {
    "text": "पञ्चम्यां तेन किञ्चिद्वै भक्षितं त्वन्नमादरात् ।\nरोगहीनो बभूवाऽपि पुनः पापं समाचरत् ॥ ६८॥"
  },
  {
    "text": "कालेन निधनं प्राप्तं तं नेतुं च समागताः ।\nदुष्टं सङ्गृह्य गाणेशा ब्रह्मभूतं प्रचक्रिरे ॥ ६९॥"
  },
  {
    "text": "अज्ञानव्रतजेनैव पुण्येन क्षत्रियो ययौ ।\nस्वानन्दं किं पुनर्ज्ञानिनां कथा का नृपात्मज ॥ ७०॥"
  },
  {
    "text": "एवं नाना जनाद्याश्च चतुर्थीव्रतपुण्यतः ।\nब्रह्मभूता मया वक्तुं न शक्यास्ते बभूविरे ॥ ७१॥"
  },
  {
    "text": "इदं श्रावणगायाश्च वरदायाः पठेन्नरः ।\nमाहात्म्यं श‍ृणुयाच्चेद्वा स सर्वं संल्लभेत् फलम् ॥ ७२॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nचतुर्थे खण्डे गजाननचरिते श्रावणशुक्लचतुर्थीव्रतकथनं नामाष्टादशोऽध्यायः ॥ ४.१८\n४.१९ मलमासशुक्लचतुर्थीचरितवर्णनं नाम एकोनविंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "दशरथ उवाच ।\nवद ब्रह्मन् मले मासे चतुर्थी या समागता ।\nवरदा चरितं तस्याः सर्वसिद्धिप्रदायकम् ॥ १॥"
  },
  {
    "text": "वसिष्ठ उवाच ।\nअत्र ते कथयिष्यामि चेतिहासं पुरातनम् ।\nचतुर्थी महिमायुक्तं श्रवणात् सर्वदं परम् ॥ २॥"
  },
  {
    "text": "आन्ध्रे राजा सुषेणश्च चकार राज्यमुत्तमम् ।\nनगरे चम्पके भूप शस्त्रास्त्रे पारगो मतः ॥ ३॥"
  },
  {
    "text": "नीत्या धर्मेण कीर्त्या च दानेन यश आर्जयत् ।\nदेवविप्रातिथिप्रेप्सुर्यज्वा व्रतपरायणः ॥ ४॥"
  },
  {
    "text": "जित्वा भूमण्डलं सर्वं राज्यं चकार धर्मतः ।\nराजानः करदाः सर्वे सेवां चक्रुर्महीपतेः ॥ ५॥"
  },
  {
    "text": "तस्य राज्ये महा सर्पा बभक्षुस्तज्जनान् सदा ।\nयत्र तत्राऽचरन् क्षुब्धाः सर्पाः परमदारुणाः ॥ ६॥"
  },
  {
    "text": "जनैः कुत्र महीपाल प्रगन्तुं नैव शक्यते ।\nतथैव दुःखितैः स्थातुं वनेषु च गृहेषु च ॥ ७॥"
  },
  {
    "text": "राजा तथैव दुःखार्तो महाभयपरायणः ।"
  },
  {
    "text": "नागानां शान्तये सर्वैः पञ्चमी साधिताऽभवत् ॥ ८॥"
  },
  {
    "text": "तथा स्म न शमं यान्ति नागाः परमदारुणाः ।\nनानापुण्यानि तीर्थानि जनाश्चक्रुर्विशेषतः ॥ ९॥"
  },
  {
    "text": "तथाऽधिकं ययुः क्रूरा नागाः सर्वत्र भूमिषु ।\nराजेन्द्रः खगुरुं तत्र जैमिनिं शरणं ययौ ॥ १०॥"
  },
  {
    "text": "तं प्रणम्य पुरस्तस्य संस्थितः स कृताञ्जलिः ।\nतं मुनिर्मानयामासाऽऽसनदानाद्विशेषतः ॥ ११॥"
  },
  {
    "text": "पप्रच्छ विनयेनैव युक्तं किमर्थमागतः ।\nसुषेणः स तथोवाच निःश्वस्य मुनिपुङ्गवम् ॥ १२॥"
  },
  {
    "text": "सुषेण उवाच ।\nस्वामिन् सर्पा अपाराश्च धर्षन्तश्च सदा जनान् ।\nन स्थातुं शक्यते तत्र भयसङ्कुलितैर्मुने ॥ १३॥"
  },
  {
    "text": "नानोपायाः कृतास्तत्र न शान्तिं लेभिरे ततः ।\nतदर्थं त्वां महाभाग प्रष्टुमत्र समागतः ॥ १४॥"
  },
  {
    "text": "वद सर्पगणानां च शान्तये किं करोम्यहम् ।\nविप्र नो चेत् त्वत्समीपे देहत्यागं करोमि वै ॥ १५॥"
  },
  {
    "text": "वसिष्ठ उवाच ।\nएवं पृष्टो महातेजा जैमिनिस्तमुवाच ह ।\nस्वशिष्यं निन्दयन् राजंस्तच्छृणुष्व समाहितः ॥ १६॥"
  },
  {
    "text": "जैमिनिरुवाच ।\nचतुर्थीजं महापापिन्नष्टं राज्ये तव व्रतम् ।\nतेन त्वं च मृतैः सर्वैर्नरके प्रपतिष्यसि ॥ १७॥"
  },
  {
    "text": "चतुर्णां पुरुषार्थानां दातृत्वाद्वरदा मता ।\nतथा सङ्कटनाशित्वात् सङ्कष्टी सा प्रकीर्तिता ॥ १८॥"
  },
  {
    "text": "यदि व्रतं च सर्वादौ न कृतं चेन्निरर्थकम् ।\nकर्महीनं चतुर्भिस्तन्नित्यं कार्या ततः प्रभो ॥ १९॥"
  },
  {
    "text": "एवमुक्त्वा चतुर्थ्याश्च माहात्म्यं मुनिसत्तमः ।\nकथयामास तच्छ्रुत्वा सुषेणस्तं तथाऽब्रवीत् ॥ २०॥"
  },
  {
    "text": "सुषेण उवाच ।\nकीदृशोऽयं गणेशानो व्रतं यस्य महाद्भुतम् ।\nवद तस्य स्वरूपं मे भजिष्यामि महाप्रभुम् ॥ २१॥"
  },
  {
    "text": "जैमिनिरुवाच ।\nन वक्तुं शक्यते राजन् केनाप्येतत् स्वरूपकम् ।\nउपाधिना युतं दुण्ढिं वदामि श‍ृणु तत्त्वतः ॥ २२॥"
  },
  {
    "text": "अहं पुरा सुशान्त्यर्थं व्यासं च शरणं गतः ।\nमह्यं सङ्कथितं तेन साक्षान्नारायणेन च ॥ २३॥"
  },
  {
    "text": "तदेव त्वां वदिष्यामि स्वशिष्यं च नृपाधमम् ।\nयदि तं भजसि ह्यद्य सर्वसिद्धिप्रदायकम् ॥ २४॥"
  },
  {
    "text": "देहदेहिमयं सर्वं गकाराक्षरवाचकम् ।\nणकारवाचकं ब्रह्म संयोगायोगरूपकम् ॥ २५॥"
  },
  {
    "text": "तयोः स्वामी गणेशस्तु पश्य वेदे महामते ।\nचित्ते निवासकत्वाच्चिन्तामणिर्वै स कथ्यते ॥ २६॥"
  },
  {
    "text": "चित्तरूपा स्वयं बुद्धिर्भ्रान्तिरूपा महीपते ।\nसिद्धिस्तत्र तयोर्योगे प्रलभ्येत तयोः पतिः ॥ २७॥"
  },
  {
    "text": "एवमुक्त्वा गणेशस्य ददौ मन्त्रं षडक्षरम् ।\nसुषेणाय यथान्यायं विधियुक्तं विशेषतः ॥ २८॥"
  },
  {
    "text": "ततस्तेनाभ्यनुज्ञातः स्वपुरं स जगाम ह ।\nतत्राऽऽदौ मलमासश्च सम्प्राप्तस्तेन भूमिप ॥ २९॥"
  },
  {
    "text": "मलमासे गणेशस्य वरदाख्यं समागतम् ।\nसोऽपि शुक्ले चतुर्थीजं व्रतं चक्रे सुभक्तितः ॥ ३०॥"
  },
  {
    "text": "नागरैर्विविधैर्लोकैः समीपग्रामसंस्थितैः ।\nतत्कृतं विधिना राजन् सर्वसिद्धिप्रदायकम् ॥ ३१॥"
  },
  {
    "text": "ततस्तेन सुषेणेन प्रशस्तं भूमिमण्डले ।\nकृतं ततो जनाः सर्वे चक्रुर्हर्षसमन्विताः ॥ ३२॥"
  },
  {
    "text": "अभवन् व्रतपुण्येन सर्पा अन्तर्हिता बभुः ।\nलोका रोगादिभिः सर्वे वर्जिता हर्षसंयुताः ॥ ३३॥"
  },
  {
    "text": "पुत्रपौत्रादिसंयुक्ता धनधान्यसमन्विताः ।\nनानासुखेषु संसक्ता अभवंस्तत्र ते ततः ॥ ३४॥"
  },
  {
    "text": "राजा गणपतिं नित्यमभजन्नान्यचेतसा ।\nषडक्षरेण मन्त्रेण विधियुक्तेन पूजयन् ॥ ३५॥"
  },
  {
    "text": "पुत्रे राज्यं विनिक्षिप्य सस्त्रीकः स वनं ययौ ।\nतत्र विघ्नेशमेवं सोऽपूजयञ्जपतत्परः ॥ ३६॥"
  },
  {
    "text": "अन्ते स्वानन्दगो भूत्वा ब्रह्मभूतो बभूव ह ।\nजनाः सर्वे व्रते संस्थाः शुक्लकृष्णभवे परे ॥ ३७॥"
  },
  {
    "text": "स्वान्ते क्रमेण ते सर्वे ब्रह्मभूता बभूविरे ।\nव्रतस्यैव प्रभावेण न किञ्चिद् दुर्लभं भवेत् ॥ ३८॥"
  },
  {
    "text": "अन्यच्छृणु महीपाल चरितं मलमासगम् ।\nपुण्यं शुक्लचतुर्थीजं श्रवणात् सर्वदं भवेत् ॥ ३९॥"
  },
  {
    "text": "हस्तिनापुरवासी च क्षत्रियः कः सुदारुणः ।\nबाल्यात् प्रभृति वै सोऽपि पापाचारो बभूव ह ॥ ४०॥"
  },
  {
    "text": "द्रव्यलोभार्थमेवं स्वजनकं स जघान ह ।\nपरस्त्रीलालसः पूर्णश्चौरकर्मपरोऽभवत् ॥ ४१॥"
  },
  {
    "text": "एवं नानाविधं पापं चक्रेऽसौ दुर्मतिः सदा ।\nवने स्थितः कदाचिद्वै जनान् जघ्ने महाखलः ॥ ४२॥"
  },
  {
    "text": "एतस्मिन्नन्तरे तत्र सर्पेणैव महीपते ।\nदष्टः सोऽपि भयोद्विग्नो गृहे गन्तुं मनो दधे ॥ ४३॥"
  },
  {
    "text": "ततो विषेण संव्याप्तो देहस्तेन पपात ह ।\nदैवयोगेन तत्राऽसौ जलान्नरहितोऽभवत् ॥ ४४॥"
  },
  {
    "text": "शुक्लपक्षे मले मासे चतुर्थी सा तिथिस्तदा ।\nतेन प्राप्ता तत्र भूप अज्ञानेन व्रतं कृतम् ॥ ४५॥"
  },
  {
    "text": "पञ्चम्यां स मृतस्तत्र वने घोरे महाखलः ।\nस्वानन्दे गणपं दृष्ट्वा ब्रह्मभूतो बभूव ह ॥ ४६॥"
  },
  {
    "text": "नाना जना व्रतेनैव ब्रह्मभूता बभूविरे ।\nइह भुक्त्वाऽखिलान् भोगानन्ते वक्तुं न शक्यते ॥ ४७॥"
  },
  {
    "text": "इदं चतुर्थीमाहात्म्यं मलमासे श‍ृणोति चेत् ।\nशुक्लपक्षे लभेत् सोऽपि पठेद्वा सर्वमञ्जसा ॥ ४८॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nचतुर्थे खण्डे गजाननचरिते मलमासशुक्लचतुर्थीचरितवर्णनं नाम एकोनविंशोऽध्यायः ॥ ४.१९\n४.२० माघकृष्णचतुर्थीमाहात्म्यवर्णनं नाम विंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "दशरथ उवाच ।\nसंश्रुत्य वरदाया वै माहात्म्यं सर्वदं परम् ।\nअत्यन्तं कृतकृत्योऽहं जातो नास्त्यत्र संशयः ॥ १॥"
  },
  {
    "text": "नानेन सदृशं किञ्चिद्व्रतं सर्वार्थदं परम् ।\nधन्यास्ते पुरुषा विप्र चतुर्थीव्रतकारकाः ॥ २॥"
  },
  {
    "text": "अधुना सङ्कटायाश्च माहात्म्यं वद विस्तरात् ।\nन तृप्यामि सुधारूपां कथां श्रुत्वा समासतः ॥ ३॥"
  },
  {
    "text": "मुद्गल उवाच ।\nएवं पृष्टो महायोगी वसिष्ठस्तमुवाच ह ।\nतच्छृणुष्व प्रजानाथ श्रवणानन्ददायकम् ॥ ४॥"
  },
  {
    "text": "वसिष्ठ उवाच ।\nतव भावं विदित्वाऽहं सन्तुष्टो नृपसत्तम ।\nपुण्यवानसि येन त्वं गणेशे भक्तिमानसि ॥ ५॥"
  },
  {
    "text": "न ह्यल्पपुण्ययोगेन गणेशस्य महात्मनः ।\nकथायां जायते प्रीतिर्धन्योऽस्यत्र न संशयः ॥ ६॥"
  },
  {
    "text": "कथां श‍ृणु महाभाग चतुर्थीसंश्रितां पराम् ।\nकृष्णपक्षे महापुण्यां सर्वसिद्धिप्रदायिनीम् ॥ ७॥"
  },
  {
    "text": "अत्र ते कथयिष्यामि चेतिहासं पुरातनम् ।\nमहापुण्यप्रदः पूर्णश्रवणात् पठनाद्भवेत् ॥ ८॥"
  },
  {
    "text": "सहस्राख्ये पुरे राजन् शूरसेनो महीपतिः ।\nसभायां गानसंयुक्तो बभूवे भूपसेवितः ॥ ९॥"
  },
  {
    "text": "तत्राऽकस्माद्विमानं वै पतितं ज्वलनप्रभम् ।\nतद् दृष्ट्वा परमाश्चर्यं ज्ञातुं दूतानचोदयत् ॥ १०॥"
  },
  {
    "text": "दूतैः संज्ञापितो राजा विमानं द्रष्टुमुत्सुकः ।\nस ययौ नगरप्रान्ते पुरवासिभिरावृतः ॥ ११॥"
  },
  {
    "text": "तत्रेन्द्रं देवयुक्तं स दृष्ट्वा विस्मितमानसः ।\nप्रणनाम पदा गत्वा दण्डवत् पृथिवीतले ॥ १२॥"
  },
  {
    "text": "पुनरुत्थाय राजाऽसौ कृत्वा करपुटं शनैः ।\nहर्षयुक्त उवाचेदं वचनं भक्तिसंयुतः ॥ १३॥"
  },
  {
    "text": "शूरसेन उवाच ।\nधन्यं जन्म वयो दानं पितरौ नगरादिकम् ।\nकृतकृत्योऽस्मि देवेन्द्र दर्शनात्ते सहानुगः ॥ १४॥"
  },
  {
    "text": "वद कुत्र विभो गन्तुं कुतो व्रजसि वा स्थलात् ।\nलालसस्ते विमानं च कथं निपतितं भुवि ॥ १५॥"
  },
  {
    "text": "न जाने केन पुण्येन सर्वेषां दर्शनं च ते ।\nजातं देवसमूहेन वदाज्ञां किं करोम्यहम् ॥ १६॥"
  },
  {
    "text": "विमानचलने यत्नं कुरु त्वं देवनायक ।\nकेन पापेन ते यानं पतितं तद्वदस्व मे ॥ १७॥"
  },
  {
    "text": "एवं पृष्टो महातेजा महेन्द्रस्तमुवाच ह ।\nविनीतं भक्तिसंयुक्तं राजेन्द्र हर्षसंयुतः ॥ १८॥"
  },
  {
    "text": "इन्द्र उवाच ।\nकैवर्तको महापापी नामा विघ्नेशमाभजत् ।\nमुद्गलेनोपदिष्टश्च नाममन्त्रपरायणः ॥ १९॥"
  },
  {
    "text": "सहस्रे तद्वरेणाऽसौ वर्षेषु ब्राह्मणोत्तमः ।\nभ्रूमध्यान्निःसृता शुण्डा भृशुण्डी चाऽभवन् मुनिः ॥ २०॥"
  },
  {
    "text": "तस्य दर्शनमात्रेण पुनर्जन्म न विद्यते ।\nदर्शनार्थं गतोऽहं तु सम्पूज्येह समागमम् ॥ २१॥"
  },
  {
    "text": "अत्रापि पापरूपस्य दृशा वैश्यस्य कुष्ठिनः ।\nविमानं पतितं भूमौ तव दूतस्य मानद ॥ २२॥"
  },
  {
    "text": "यदि सङ्कष्टिका राजंश्चतुर्थी कृष्णपक्षगा ।\nसाधिता व्रत भावन तस्याः पुण्यं प्रदीयताम् ॥ २३॥"
  },
  {
    "text": "तदा विमानमेवेदं चलेदत्र न संशयः ।\nनान्यथा पुरुषार्थश्च विमानचलनं भवेत् ॥ २४॥"
  },
  {
    "text": "एतस्मिन्नन्तरे तत्र विमानं च द्वितीयकम् ।\nसमागतं गणेशस्य दूतयुक्तं महाद्भतम् ॥ २५॥"
  },
  {
    "text": "तत्रैव नगरे भूप चाण्डाली पापकारिणी ।\nअन्धा कुष्ठयुताऽत्यन्तं कृमिभारसमाकुला ॥ २६॥"
  },
  {
    "text": "पूयशोणितदिग्धाङ्गा दुर्गधेन समावृता ।\nबभूव भिक्षया सा वैरता जठरपोषणे ॥ २७॥"
  },
  {
    "text": "पौषकृष्णतृतीयायां निशा किञ्चावशेषिता ।\nमद्यपानं तया तत्र कृतं सुष्वाप निर्भया ॥ २८॥"
  },
  {
    "text": "मद्यपानबलेनैव निद्रां लेभे तथांऽत्यजा ।\nचतुर्थ्यामुदिते चन्द्रे जाते जागरिताऽभवत् ॥ २९॥"
  },
  {
    "text": "ततोऽपि क्षुधयाऽऽविष्टा रात्री भिक्षार्थमेव च ।\nबभ्राम तत्र केनाऽपि दत्तान्नं बुभुजे च सा ॥ ३०॥"
  },
  {
    "text": "पञ्चम्यां सा मृता तत्र नृप सङ्गृह्य गाणपाः ।\nविमानेन ययुस्ते वै स्वानन्दे व्रतकारिणीम् ॥ ३१॥"
  },
  {
    "text": "गच्छन्ती वायुना स्पृष्टा विमानेन्त्यजजा नृप ।\nस वायुः सहसा गत्या स्पृशदिन्द्रविमानकम् ॥ ३२॥"
  },
  {
    "text": "व्रतकारिशरीरस्य स्पृष्टो वायुः सुपुण्यवान् ।\nविमानं चालयामास देवेन्द्रस्य महाद्भुतम् ॥ ३३॥"
  },
  {
    "text": "तद् दृष्ट्वा विस्मिताः सर्वे देवा मुनिगणादयः ।\nज्ञानदृष्टया च तज्ज्ञात्वा शशंसू राजसत्तमम् ॥ ३४॥"
  },
  {
    "text": "इन्द्रे स्वर्ग गते देवै राजा स्वनगरं ययौ ।\nविस्मितस्तं प्रणम्यैव वसिष्ठं मां समानयत् ॥ ३५॥"
  },
  {
    "text": "मया विधियुतं तस्योपदिष्टं मुख्यकं व्रतम् ।\nचकार स यथान्यायमङ्गारकयुतं पुरा ॥ ३६॥"
  },
  {
    "text": "माघे कृष्णचतुथ्यों स कृत्वा व्रतमनुत्तमम् ।\nपुनः सम्पूज्य पञ्चम्यां गणेशं संस्थितोऽभवत् ॥ ३७॥"
  },
  {
    "text": "एतस्मिन्नन्तरे तत्र विमानं सहसाऽऽगतम् ।\nगणेशदूतसंयुक्तं शूरसेनपुरे महत् ॥ ३८॥"
  },
  {
    "text": "विमानाद्गण नाथस्य दूता उत्तीर्य तं नृपम् ।\nजगुर्वतप्रभावेण चल राजन् गणेश्वरम् ॥ ३९॥"
  },
  {
    "text": "दूतानां वचनं श्रुत्वा राजा विस्मितमानसः ।\nप्रणिपत्य प्रपूज्यैव तानुवाच सुहर्षितः ॥ ४०॥"
  },
  {
    "text": "शूरसेन उवाच ।\nआरभ्य जन्मतो देवा अद्यावधि मया हठात् ।\nयत्किचिन्नागरैः सार्धं सदा भुक्तं शुभाशुभम् ॥ ४१॥"
  },
  {
    "text": "अधुना तान् परित्यज्य कथं यामि गजाननम् ।\nततस्तं गणराजस्य दूता ऊचुः श‍ृणुष्व तत् ॥ ४२॥"
  },
  {
    "text": "गाणपत्या ऊचुः ।\nनागरैः सह राजेन्द्र चल त्वं विघ्ननायकम् ।\nयथाविधि व्रतस्यैव प्रभावेण महामते ॥ ४३॥"
  },
  {
    "text": "यथाशास्त्रं व्रतस्यास्य महिमा केन गम्यते ।\nअतो विश्वस्य चोद्धारे समर्थस्तु सुपुण्यतः ॥ ४४॥"
  },
  {
    "text": "ततोऽतिहर्षितो राजा चतुर्वर्णजनैः सह ।\nनगरस्थैर्विमानं स समारुह्य स्थितोऽभवत् ॥ ४५॥"
  },
  {
    "text": "ततो गाणेशकैस्तत्र विमानं चालितं नृप ।\nन चचाल जडीभूतं ध्यानयुक्ता बभूविरे ॥ ४६॥"
  },
  {
    "text": "ज्ञात्वा तं कुष्ठिनं त्यक्तुं गाणेशाश्च समागताः ।\nतान् प्रणम्य जगादाऽसौ राजेन्द्रो रोदनाकुलः ॥ ४७॥"
  },
  {
    "text": "महापापी च वैश्योऽयं यस्य दृष्टया पपात ह ।\nविमानं सुरनाथस्य तथापि श‍ृणुत प्रियाः ॥ ४८॥"
  },
  {
    "text": "किमनेन कृतं पापं मां ततो वदत ह्यहम् ।\nप्रायश्चित्तं करिष्याम्यनेन गच्छामि संयुतः ॥ ४९॥"
  },
  {
    "text": "ततस्तं गणनाथस्य दूता ऊचुः प्रहर्षिताः ।\nश‍ृणु राजन्नयं वैश्यः पूर्वजन्मनि वाडवः ॥ ५०॥"
  },
  {
    "text": "बुधनामा महापापी बाल्यात् प्रारभ्य सर्वदा ।\nमाता पतिव्रता चास्य शाकिनी परिकीर्तिता ॥ ५१॥"
  },
  {
    "text": "दूर्वो नाम पिता चास्य तपस्वी वेदपारगः ।\nपत्नी पतिव्रता प्रोक्ता सावित्री कुलजाऽभवत् ॥ ५२॥"
  },
  {
    "text": "यौवनस्थः स्त्रियं त्यक्त्वा परस्त्रीलालसोऽभवत् ।\nकदाचिद्गौडपुर्यां का वेश्या रूपवती ययौ ॥ २३॥"
  },
  {
    "text": "तां दृष्ट्वा विस्मितोऽत्यन्तं तया रेमे निरन्तरम् ।\nहृत्वा गृहस्थं द्रव्यं स ददौ तस्यै विशेषतः ॥ ५४॥"
  },
  {
    "text": "पात्रभूषण कायं वै हृत्वा परगृहस्थितम् ।\nचौर्यमद्यादिसंयुक्तस्तया रेमे सुदुर्मतिः ॥ ५५॥"
  },
  {
    "text": "कदाचित् स निशायां वै नागतः स्वगृहे नृप ।\nतदर्थं मुनिमुख्योऽसौ दूर्वो बभ्राम तत्पुरे ॥ ५६॥"
  },
  {
    "text": "जनाः केऽपि न विप्रं त्वकथयस्तं विशेषतः ।\nपुत्रस्य दुर्विनीतस्य चरित्रं क्रोधभीतितः ॥ ५७॥"
  },
  {
    "text": "गृहे गृहे स्वपुत्रं स नालभच्च ततो ययौ ।\nनिशीथे स्वगृहे प्राप्ते पप्रच्छ वनितां द्विजः ॥ ५८॥"
  },
  {
    "text": "सोवाच नागतः स्वामिन् पुत्रो मे स्वगृहे प्रभो ।\nएकपुत्रलेहवशात् पुनस्तं सो गवेषयत् ॥ ५९॥"
  },
  {
    "text": "निशीथे निद्रित लोके जनान् पप्रच्छ मार्गगान् ।\nवुधः कुत्र प्रदृष्टो मामेकं वदत पुत्रकम् ॥ ६०॥"
  },
  {
    "text": "एवं नाना जनास्तेन पृष्टास्तेन जगुः सुतम् ।\nततो भीमोऽत्यजो वृद्धो मिलितस्तं जगाद सः ॥ ६१॥"
  },
  {
    "text": "तेनैव कथितं स्पष्टं पुत्रो वेश्यागृहे स्थितः ।\nमद्यपः किं पृच्छसि त्वं तपस्विन् जातिदूषणम् ॥ ६२॥"
  },
  {
    "text": "तस्य तद्वचनं श्रुत्वा विस्मितो मुनिपुङ्गवः ।\nवेश्यागृहे स्वपुत्रं तं दृष्ट्वोवाच मदान्वितम् ॥ ६३॥"
  },
  {
    "text": "किं त्वं मद्यप वेश्याया गृहे तिष्ठसि दूषक ।\nअधुना देहमुत्सृज्य व्रजस्व यममन्दिरे ॥ ६४॥"
  },
  {
    "text": "पुन्नामनरकात् त्राता पुत्रस्तेन प्रकीर्तितः ।\nनरकप्रद एवं मे किमर्थं पुत्र आगतः ॥ ६५॥"
  },
  {
    "text": "एवं पितुर्वचः श्रुत्वा बुधः क्रोधसमन्वितः ।\nलत्तया ताडयामास पितरं च पुनः पुनः ॥ ६६॥"
  },
  {
    "text": "वृद्धः क्षुधातुरः सोऽपि मर्मस्थाने प्रहारतः ।\nममार तं प्रगृह्याऽसौ बुधश्चिक्षेप वै बहिः ॥ ६७॥"
  },
  {
    "text": "प्रभाते स्वगृहे पुत्रमागतं सा बुधं ततः ।\nजननी लेहसंयुक्ता पप्रच्छ क स्थितं त्वया ॥ ६८॥"
  },
  {
    "text": "गवेषितुं च ते पुत्र पिता त्वां प्रजगाम ह ।\nतमानय महाभाग ततः स्नानं समाचर ॥ ६९॥"
  },
  {
    "text": "मातुर्वचनमेवं स बुधः श्रुत्वा पुनः पुनः ।\nक्रोधयुक्तः स्वयष्ट्या तां ताडयामास मस्तके ॥ ७०॥"
  },
  {
    "text": "मस्तकः स्फुटितस्तस्याः सा ममार तपस्विनी ।\nबहिः प्रक्षिप्य तां वेश्यागृहमागात् स हर्षितः ॥ ७१॥"
  },
  {
    "text": "अदहंस्तौ जनाः सन्तो ब्राह्मणी ब्राह्मणं तथा ।\nपितृगौरवभावेन राजा तं न शशास ह ॥ ७२॥"
  },
  {
    "text": "पुनर्गृहागतं सा तं सावित्री दुःखसंयुता ।\nउवाच किं कृतं स्वामिन् पितुर्मातुर्वधात्मकम् ॥ ७३॥"
  },
  {
    "text": "वेश्यां त्वं मां परित्यज्य किमर्थं गच्छसि प्रभो ।\nसर्वावयवसम्पूर्णा सुन्दरी धर्मपालिनीम् ॥ ७४॥"
  },
  {
    "text": "चतुरा करजेष्वेव नरदेहः सुदुर्लभः ।\nज्ञानकर्मादिसंयुक्तस्तत्र ब्राह्मण्यकं कुतः ॥ ७२॥"
  },
  {
    "text": "ब्राह्मणत्वं समासाद्य पापमिच्छति दुर्मतिः ।\nनिधिं त्यक्त्वा स्वहस्तस्थं विष्ठाभक्षणलालसः ॥ ७६॥"
  },
  {
    "text": "तथा कृतं त्वया नाथ तेनाऽहं दुःखिता भृशम् ।\nकां गतिं च त्वया सार्धं गमिष्यामि महामते ॥ ७७॥"
  },
  {
    "text": "एवमाकर्ण्य दुष्टात्मा तां जघान स्वयष्टितः ।\nकाष्ठैः सा मर्मभेदेन ममार स्वर्गगाऽभवत् ॥ ७८॥"
  },
  {
    "text": "एवं स्वल्पे गते काले बुधोऽगात् स्वगुरोहे ।\nअयभद्गुरुपत्नीमेकाकिनी तां सुदुर्मतिः ॥ ७९॥"
  },
  {
    "text": "दारुणानि च पापानि एवं नानाविधानि सः ।\nचकारान्ते गृहे याम्ये यातनां बुभुजे ततः ॥ ८०॥"
  },
  {
    "text": "भुक्तभोगः स वैश्योऽयं जातः कुष्ठसमन्वितः ।\nपापाचरणमत्रापि कुरुते दारुणं महत् ॥ ८१॥"
  },
  {
    "text": "द्रव्यलोभार्थमेवायं वने गत्वा द्विजादिकान् ।\nहन्ति नित्यं सतीनां च स वने दूषकोऽभवत् ॥ ८२॥"
  },
  {
    "text": "शूरसेन अतस्त्यक्त्वैनं याहि त्वं गजाननम् ।\nअस्य स्पर्शन राजेन्द्र सचैलं स्नानमापतेत् ॥ ८३॥"
  },
  {
    "text": "दूतानां वचनं श्रुत्वा कम्पितो राजसत्तमः ।"
  },
  {
    "text": "जगाद तान् प्रणम्यैव हा हा कृत्वा सुदारुणम् ॥ ८४॥"
  },
  {
    "text": "शूरसेन उवाच ।\nपापानां गणना नास्ति प्रायश्चित्तं न विद्यते ।\nअधुना तादृशं चात्र मया किं क्रियते गणाः ॥ ८५॥"
  },
  {
    "text": "कृपया सर्वपापानां प्रायश्चित्तं महाद्भतम् ।\nकथ्यतां तत् करिष्यामि देहपातावधिं किल ॥ ८६॥"
  },
  {
    "text": "ततस्तं गाणपत्यास्तेऽब्रुवन् हर्षसमन्विताः ।\nगजानन इति प्राज्ञ श्रावयस्व जनाधमम् ॥ ८७॥"
  },
  {
    "text": "चतुर्वेदसमुद्भूतं सारं ब्रह्ममुखोद्गतम् ।\nचतुर्मुखैश्च सङ्गीतं सुयोगन गजाननम् ॥ ८८॥"
  },
  {
    "text": "तेषां वचनमाकर्ण्य शूरसेनः प्रहर्षितः ।\nगजाननेति वैश्यस्याऽजपत् कर्णे स सादरः ॥ ८९॥"
  },
  {
    "text": "श्रुत्वा पापविनिर्मुक्तो वैश्यः स्वर्णतनुर्यथा ।\nकुष्ठहीनः स शोभाभियुक्तो वै हर्षितोऽभवत् ॥ ९०॥"
  },
  {
    "text": "ततः सर्वैः समायुक्तो नगरस्थैविशेषतः ।\nचतुराकरजै राजा ययौ विघ्नेश मादरात् ॥ ९१॥"
  },
  {
    "text": "स्वानन्दे गणपं दृष्ट्वा ब्रह्मभूताश्च जन्तवः ।\nबभूवुः स यथा राजा गाणपत्यो बभूव ह ॥ ९२॥"
  },
  {
    "text": "ब्रह्मभूतः स राजेन्द्रो व्रतपुण्यप्रभावतः ।\nजन्तुभिः सहितश्चातः कोऽओ वर्णयितुं व्रतम् ॥ ९३॥"
  },
  {
    "text": "चतुर्विधं जगत् सर्व सङ्कष्टं सम्मतं नृप ।\nतत्त्यक्त्वा व्रतपुण्येन ब्रह्मभूतो भवेन्नरः ॥ ९४॥"
  },
  {
    "text": "इदं माघचतुर्थ्यास्तु सङ्कष्टयाः संश‍ृणोति यः ।\nमाहात्म्यं वापि पठति सर्वार्थ लभते परम् ॥ ९५॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nचतुर्थे खण्डे गजाननचरिते माघकृष्णचतुर्थीमाहात्म्यवर्णनं नाम विंशोऽध्यायः ॥ ४.२०\n४.२१ फाल्गुनकृष्णचतुर्थीवर्णनं नामैकविंशतितमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "दशरथ उवाच ।\nब्रह्मन् श्रुत्वा च वै माघी सङ्कष्टीजं सुविस्मितः ।\nमाहात्म्यं सर्वदं पुण्यं सर्वसङ्कटहारकम् ॥ १॥"
  },
  {
    "text": "फाल्गुने कृष्णपक्षे या चतुर्थी सङ्कटी मता ।\nतस्याश्चरित्रमेवं मे कथयस्व कृपानिधे ॥ २॥"
  },
  {
    "text": "वसिष्ठ उवाच ।\nपौलस्त्यो रावणः प्रोक्तस्तपस्तप्त्वा सुदारुणम् ।\nवरं लब्ध्वा त्रिलोकस्य राज्यं चक्रे महाबलः ॥ ३॥"
  },
  {
    "text": "प्रधानेषु समाक्षिप्य राज्यं राक्षससत्तमः ।\nएकान्ते निर्जने गत्वा ध्यानसंस्थो बभूव ह ॥ ४॥"
  },
  {
    "text": "वेदोपनिषदि प्रोक्तं ब्रह्म वेदान्तपारगम् ।\nध्यायति स्म विचारज्ञो ज्ञानयोगपरायणः ॥ ५॥"
  },
  {
    "text": "एवं बहौ गते काले न लेभे ज्ञानमुत्तमम् ।\nतदा खेदसमायुक्तः सोऽतिष्ठच्छङ्करं स्मरन् ॥ ६॥"
  },
  {
    "text": "ततः शिवेन तत्रैव प्रेषितो नारदो मुनिः ।\nतं दृष्ट्वा नारदं रक्षः प्रणनाम कृतांऽजलिः ॥ ७॥"
  },
  {
    "text": "पप्रच्छ खेदसंयुक्तो नारदं योगिनां वरम् ।\nस्वामिन् ज्ञानप्रदं किञ्चिद्वदस्व करुणायुतः ॥ ८॥"
  },
  {
    "text": "ज्ञानार्थं ध्याननिष्ठोऽहं नित्यं तिष्ठामि चादरात् ।\nन लेभे तन् महत् ज्ञानं किं करोमि महामुने ॥ ९॥"
  },
  {
    "text": "नारद उवाच ।\nशिवेन प्रेषितोऽहं वै त्वदर्थं राक्षसोत्तम ।\nश‍ृणु ज्ञानप्रदं पूर्णं वाक्यं तत्कुरु सादरः ॥ १०॥"
  },
  {
    "text": "चतुर्विधं जगद्ब्रह्म सङ्कष्टं सम्मतं बुधैः ।\nतन्नाशार्थं व्रतं मुख्यं सङ्कष्टीसंज्ञकं कुरु ॥ ११॥"
  },
  {
    "text": "एवमुक्त्वा चतुर्थ्याः स माहात्म्यं नारदोऽब्रवीत् ।\nतच्छ्रुत्वा रावणस्तं चाब्रवीद्धर्षसमन्वितः ॥ १२॥"
  },
  {
    "text": "रावण उवाच ।\nकीदृशोऽयं गणाधीशस्तस्य ज्ञानं वद प्रभो ।\nयस्य व्रतं चतुर्णां च पदार्थानां प्रदायकम् ॥ १३॥"
  },
  {
    "text": "न कृतं चेच्चतुर्णां तन्नाशकं नाऽत्र संशयः ।\nसर्वादौ सम्मतं विप्र सर्वसिद्धिप्रदायकम् ॥ १४॥"
  },
  {
    "text": "एवं पृष्टो महायोगी नारदस्तमुवाच ह ।\nहर्षेण महता युक्तो रावणं लोकरावणम् ॥ १५॥"
  },
  {
    "text": "नारद उवाच ।\nमहज्ज्ञानं कथयितुं गणेशस्य न शक्यते ।\nउपाधिना वदिष्यामि राक्षसाधिप तच्छृणु ॥ १६॥"
  },
  {
    "text": "गणः समूहरूपश्च समूहा ब्रह्मवाचकाः ।\nबाह्यान्तरादियोगेऽयं समूहो जायते यतः ॥ १७॥"
  },
  {
    "text": "देहिदेहमयं ब्रह्म गकाराक्षरवाचकम् ।\nसंयोगायोगरूपं यण्णकाराक्षरगं मतम् ॥ १८॥"
  },
  {
    "text": "तयोर्योगे गणेशश्च स्वामी सर्वत्र सम्मतः ।\nतं भजस्व विधानेन तदा शान्तिमवाप्स्यसि ॥ १९॥"
  },
  {
    "text": "एवमुक्त्वा गणेशस्य ददौ मन्त्रं दशाक्षरम् ।\nरावणाय महायोगी विधियुक्तं तमब्रवीत् ॥ २०॥"
  },
  {
    "text": "यदि त्यजसि दैत्येन्द्र तदा भ्रंशमवाप्स्यसि ।\nअतो गणेशमन्त्रो न त्याज्यो रक्षः कदाचन ॥ २१॥"
  },
  {
    "text": "एवमुक्त्वा महातेजा नारदोंऽतर्दधे स्वयम् ।\nरावणस्य तदा प्राप्ता सङ्कष्टी फाल्गुनी नृप ॥ २२॥"
  },
  {
    "text": "सा कृता तेन हर्षेण विधियुक्तेन कर्मणा ।\nव्रतपुण्यप्रभावेण स्फूर्तिः प्राप्ता च तत्क्षणात् ॥ २३॥"
  },
  {
    "text": "चकार स ततः शुक्लां कृष्णां वै राक्षसाधिपः ।\nजनान् विशेषेणाबोध्य सह तैर्गणपे रतः ॥ २४॥"
  },
  {
    "text": "ततो ज्ञानं समालब्धं रावणेन महात्मना ।\nययौ स्वनगरे दैत्यै राज्यं चक्रे मदान्वितः ॥ २५॥"
  },
  {
    "text": "दुष्टसङ्गतियोगेन क्रमेण ज्ञानमुत्तमम् ।\nनष्टं तस्य सुदुष्टस्य स्त्रीमांसादिपरोऽभवत् ॥ २६॥"
  },
  {
    "text": "अहं गणेशरूपश्च नाऽन्यो जगति वर्तते ।\nन पापपुण्यभोक्तृत्वं कस्य पूजनमाचरे ॥ २७॥"
  },
  {
    "text": "ततो ज्ञानमदेनैव त्यक्तो मन्त्रः सुखप्रदः ।\nव्रतं त्यक्तमिदं पुण्यं पूजा त्यक्ता विशेषतः ॥ २८॥"
  },
  {
    "text": "नष्टं ज्ञानं स्थितिर्नष्टा राक्षसो राक्षसोऽभवत् ।\nधर्मलोपे रतोऽत्यन्तं चकार कर्मखण्डनम् ॥ २९॥"
  },
  {
    "text": "तेनैव दोषयुक्तोऽभूद्धतो रामेण तत्क्षणात् ।\nराक्षसैः स्वजनैः सार्धं तव पुत्रेण धीमता ॥ ३०॥"
  },
  {
    "text": "दशरथ उवाच ।\nअहं वन्ध्यश्च विप्रेश रावणश्च प्रवर्तते ।\nकिमिदं भाषसे स्वामिन् कूटरूपं भ्रमप्रदम् ॥ ३१॥"
  },
  {
    "text": "वसिष्ठ उवाच ।\nकल्पे कल्पे स रामो वै तव पुत्रोऽभवत्प्रभुः ।\nजघान रावणं वीरो गाणपत्यबलान्वितः ॥ ३२॥"
  },
  {
    "text": "अन्यच्छृणु चरित्रं त्वं फाल्गुने सङ्कटीभवम् ।\nसर्वपापहरं पूर्णं भुक्तिमुक्तिप्रदायकम् ॥ ३३॥"
  },
  {
    "text": "महाराष्ट्रे द्विजः कश्चित् पापकर्मा बभूव ह ।\nब्राह्मणत्वं परित्यज्य चाण्डाल्यां निरतोऽभवत् ॥ ३४॥"
  },
  {
    "text": "चाण्डालैर्योनिसम्बन्धं पुत्रपुत्रीसमुद्भवम् ।\nचकार मन्दधीः सोऽपि मद्यमांसपरायणः ॥ ३५॥"
  },
  {
    "text": "स कदाचिद्वने संस्थो जनान् हन्तुं समुद्यतः ।\nद्रव्यलोभी महापापी परस्त्रीलालसोऽभवत् ॥ ३६॥"
  },
  {
    "text": "तत्र फाल्गुनमासे सा चतुर्थी कृष्णगाऽऽगता ।\nसंस्थितः पर्वतद्रोण्यां बभूव ब्राह्मणोऽधमः ॥ ३७॥"
  },
  {
    "text": "तत्र कश्चिन्नृपः सैन्यैश्चतुरङ्गैः समागतः ।\nतद्भयात् सोऽपि तत्रैव संस्थितोऽन्नजलैर्विना ॥ ३८॥"
  },
  {
    "text": "महत् सैन्यं नृपस्यैव मार्गे गमनकारकम् ।\nकिञ्चिद्दिवसशेषे तत् सम्पूर्णगतमाभवत् ॥ ३९॥"
  },
  {
    "text": "ततः सोऽपि बहिर्वीक्ष्य निःसृतो भयवर्जितः ।\nजगाम स्वगृहं चन्द्रोदये दुष्टः क्षुधातुरः ॥ ४०॥"
  },
  {
    "text": "बभक्षान्नं स्वपुत्रैः स रात्रौ सुप्तो निजालये ।\nतत्र सर्पेण दष्टश्च ममार नृप दुर्मतिः ॥ ४१॥"
  },
  {
    "text": "ततो गणेशदूतैः स नीतः स्वानन्दके पुरे ।\nदृष्ट्वा विघ्नेश्वरं तत्र ब्रह्मभूतो बभूव ह ॥ ४२॥"
  },
  {
    "text": "अज्ञानव्रतपुण्येन विधिहीनेन भो नृप ।\nमुक्तश्चतुर्भिरेवं स किं पुनर्ज्ञानिनां परम् ॥ ४३॥"
  },
  {
    "text": "एतादृशा महाभागा विधियुक्ता विधिं विना ।\nव्रतपुण्यप्रभावेण ब्रह्मभूता बभूविरे ॥ ४४॥"
  },
  {
    "text": "तत्रैवं कति ते ब्रूयां नालं वर्षायुतैरपि ।\nभवामि नृप माहात्म्यं सङ्क्षेपेण निरूपितम् ॥ ४५॥"
  },
  {
    "text": "इदं फाल्गुनमासे या चतुर्थी कृष्णगा मता ।\nतस्याः श‍ृणोति माहात्म्यं पठेद्वा सर्वमालभेत् ॥ ४६॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nचतुर्थे खण्डे गजाननचरिते फाल्गुनकृष्णचतुर्थीवर्णनं नामैकविंशतितमोऽध्यायः ॥ ४.२१\n४.२२ चैत्रकृष्णचतुर्थीचरितवर्णनं नाम द्वाविंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "दशरथ उवाच ।\nचैत्रकृष्णचतुर्थी या तां मे वद महामुने ।\nन तृप्यामि गणेशस्य कथां श्रुत्वा सुखप्रदाम् ॥ १॥"
  },
  {
    "text": "वसिष्ठ उवाच ।\nअत्र ते कथयिष्यामि चेतिहासं पुरातनम् ।\nचतुर्थीमहिमायुक्तं सर्वसिद्धिप्रदायकम् ॥ २॥"
  },
  {
    "text": "कलिङ्गे नृपवर्यश्चोग्रसेनो धर्मतत्परः ।\nयज्वा दानपरो नित्यं धर्मात्मा शंसितव्रतः ॥ ३॥"
  },
  {
    "text": "शस्त्रास्त्रकुशलो धीमान् सत्यवाक् नीतिसंयुतः ।\nजित्वा राजगणान् सर्वांश्चकार राज्यमुत्तमम् ॥ ४॥"
  },
  {
    "text": "तस्य राज्ये नृपश्रेष्ठ बभक्षुः सर्वमानवान् ।\nअपारास्तत्पुरे व्याघ्राः समागत्य महाबलाः ॥ ६॥"
  },
  {
    "text": "उग्रसेनश्च शस्त्रैस्तान् जघान नृपसंयुतः ।\nतथा स्म न शमं यान्ति व्याघ्रा दैवोद्भवा यथा ॥ ६॥"
  },
  {
    "text": "लोकाः सम्पीडिता व्याघ्रैर्निनिन्दुस्तं नृपं तदा ।\nपापकर्मा नृपोऽयं वै प्रजाभ्यो दुःखदायकः ॥ ७॥"
  },
  {
    "text": "धर्मयुक्तो यदा राजा प्रजास्तत्र सुखे रताः ।\nकिं कर्तव्यं प्रजाभिश्च दुष्टे राजनि नित्यदा ॥ ८॥"
  },
  {
    "text": "स राजर्षिर्दूतमुखाच्छ्रुत्वा दुःखसमन्वितः ।\nययौ वनं प्रधानेषु राज्यं त्यक्त्वा सुदारुणम् ॥ ९॥"
  },
  {
    "text": "तत्र गत्वा स एकान्ते तताप तप उत्तमम् ।"
  },
  {
    "text": "सूर्यं ध्यात्वा च सौरैस्तं तोषयामास नित्यदा ॥ १०॥"
  },
  {
    "text": "निराहारपरो राजा गते वर्षे बभूव ह ।\nअस्थिचर्मावशेषः स तथाऽपि तप आचरत् ॥ ११॥"
  },
  {
    "text": "ततो ब्राह्मणरूपेण रविस्तं प्रजगाम ह ।\nराजा प्रणम्य तं विप्रं फलैरापूजयत्ततः ॥ १२॥"
  },
  {
    "text": "फलानि भक्षयित्वा स उवाच राजसत्तमम् ।\nतपः किमर्थं राजन् ते देहं शोषयसे वद ॥ १३॥"
  },
  {
    "text": "उग्रसेनस्ततो विप्रं तमुवाच कृताञ्जलिः ।\nदुःखेन महता युक्तो निःश्वस्य स पुनः पुनः ॥ १४॥"
  },
  {
    "text": "उग्रसेन उवाच ।\nकरोमि नीतियुक्तेन राज्यं धर्मेण नित्यदा ।\nतत्र व्याघ्रगणाः क्रूरा नरान् सम्भक्षयन्ति भोः ॥ १५॥"
  },
  {
    "text": "शान्तयेऽत्र मया तेषां नानोपायाः कृता मुने ।\nअपरास्ते भवन्तीह तदर्थं तप आचरम् ॥ १६॥"
  },
  {
    "text": "राज्ञो वचनमाकर्ण्य विप्रस्तं पुनरब्रवीत् ।\nनिन्दयन् सर्वभावेन साक्षाद्भानुः प्रतापवान् ॥ १७॥"
  },
  {
    "text": "द्विज उवाच ।\nमहापापी त्वमेवासि कर्मदूषणतो नृप ।\nचतुर्थीजं व्रतं मुख्यं नष्टं राज्ये सुदुर्मते ॥ १८॥"
  },
  {
    "text": "सर्वादौ तत् प्रकर्तव्यं सर्वसिद्धिप्रदायकम् ।\nतदा कर्म कृतं भूप फलयुक्तं भवेत् सदा ॥ १९॥"
  },
  {
    "text": "चतुःपदार्थदं पूर्णं व्रतानामुत्तमं व्रतम् ।\nव्याघ्रास्तद्दोषभावेन पीडयन्ति च मानवान् ॥ २०॥"
  },
  {
    "text": "एवमुक्त्वा चतुर्थीजं माहात्म्यं द्विजसत्तमः ।\nश्रावयामास तस्मै स श्रुत्वा सोऽभूत् सुविस्मितः ॥ २१॥"
  },
  {
    "text": "जगाद हर्षसंयुक्तस्तं विप्रं ज्ञानदं परम् ।\nकृताञ्जलिः प्रणम्याऽसौ वचनं स्वहितप्रदम् ॥ २२॥"
  },
  {
    "text": "उग्रसेन उवाच ।\nकिं त्वं साक्षात् स्वयं भानुस्तपसा तुष्टचेतसा ।\nआगतोऽनुग्रहार्थं मे धन्योऽहं ते प्रदर्शनात् ॥ २३॥"
  },
  {
    "text": "अधुना वद मे ब्रह्मन् गणेशस्य स्वरूपकम् ।\nज्ञात्वा तं देवदेवशं भजिष्यामि विशेषतः ॥ २४॥"
  },
  {
    "text": "द्विज उवाच ।\nश‍ृणु राजन् गणेशस्य स्वरूपं योगदं परम् ।\nभुक्तिमुक्तिप्रदं पूर्णं धारितं चेन्नरेण वै ॥ २५॥"
  },
  {
    "text": "चित्ते चिन्तामणिः साक्षात् पञ्चचित्तप्रचालकः ।\nपञ्चवृत्तिनिरोधेन प्राप्यते योगसेवया ॥ २६॥"
  },
  {
    "text": "असम्प्रज्ञातसंस्थश्च गजशब्दो महामते ।\nतदेव मस्तकं यस्य देहः सर्वात्मकोऽभवत् ॥ २७॥"
  },
  {
    "text": "भ्रान्तिरूपा महामाया सिद्धिर्वामाङ्गसंश्रिता ।\nभ्रान्तिधारकरूपा च बुद्धिः सा दक्षिणाङ्गके ॥ २८॥"
  },
  {
    "text": "तयोः स्वामी गणेशश्च मायाभ्यां खेलते सदा ।\nतं भजस्व विधानेन तदा शं लभसे नृप ॥ २९॥"
  },
  {
    "text": "एवमुक्त्वा गणेशस्य ददौ मन्त्रं दशाक्षरम् ।\nविधियुक्तं ततः सूर्योंऽतर्धानं प्रचकार ह ॥ ३०॥"
  },
  {
    "text": "राजा स्वनगरे गत्वा प्रधानैरनुमोदितः ।\nकथयामास वृत्तान्तं सर्वेभ्यः सुखदायकम् ॥ ३१॥"
  },
  {
    "text": "तत्रादौ चैत्रगा कृष्णा चतुर्थी सहसाऽऽगता ।\nतां चकार विधानेन गणेशे भक्तिसंयुतः ॥ ३२॥"
  },
  {
    "text": "समीपे नागराः संस्था नरा ग्रामान्तरे स्थिताः ।\nचक्रुस्ते हर्षसंयुक्ताः सङ्कष्टीं कष्टहारिणीम् ॥ ३३॥"
  },
  {
    "text": "तत् सर्वत्र व्रतं मुख्यं प्रशस्तं स चकार ह ।\nभयाद्धठेन चक्रुस्ते जना भूमिस्थिताः परे ॥ ३४॥"
  },
  {
    "text": "ततो व्याघ्रा महोग्राः स्म सर्वेंऽतर्धानमाययुः ।\nरोगादिभिर्विनिर्मुक्ताश्चिक्रीडुर्हर्षिता जनाः ॥ ३५॥"
  },
  {
    "text": "राजा गणपतिं नित्यमभजन्नान्यचेतसा ।\nगुरुरूपेण भानुं स पूजयामास नित्यदा ॥ ३६॥"
  },
  {
    "text": "गते काले ततः पुत्रं स संस्थाप्य महामतिः ।\nराज्ये निवृत्तिमास्थाय गणेशमभजत् परम् ॥ ३७॥"
  },
  {
    "text": "अन्ते स्वानन्दगो भूत्वा ब्रह्मभूतो बभूव ह ।\nतस्य राज्ये जनाः सर्वे क्रमात्ते मुक्तिमाप्नुवन् ॥ ३८॥"
  },
  {
    "text": "एवं व्रतस्य माहात्म्यं लेशतः कथितं मया ।\nअन्यच्छृणु महाभाग पापनाशकरं परम् ॥ ३९॥"
  },
  {
    "text": "द्राविडे भिल्लजातिस्थः क्षत्रियः पापकारकः ।\nभिल्लैः संस्कारहीनश्च सम्बन्धं स चकार ह ॥ ४०॥"
  },
  {
    "text": "एकदा वनसंस्थश्च द्रव्यलोभी दुरात्मवान् ।\nकञ्चित् दृष्ट्वा नरं तत्राऽधावच्छस्त्रप्रधारकः ॥ ४१॥"
  },
  {
    "text": "पपाल सोऽपि दूरं वै नरो भयसमन्वितः ।\nऋक्षस्तत्र समायातो वने कश्चिन् महाबलः ॥ ४२॥"
  },
  {
    "text": "तेनैव क्षत्रियः पापी धृतो वेगेन भूमिप ।\nऋक्षं स तं स शस्त्रेण पातयामास भूतले ॥ ४३॥"
  },
  {
    "text": "भिल्लस्तत्र पपाताऽसौ भृशमृक्षेण पीडितः ।\nनिर्जने वनमध्ये स विललापाऽतिदारुणम् ॥ ४४॥"
  },
  {
    "text": "दैवयोगेन सा देवी चैत्री सङ्कष्टहारिणी ।\nतद्दिने तेन सम्प्राप्ता चतुर्थी कृष्णपक्षगा ॥ ४५॥"
  },
  {
    "text": "जलान्नसंविहीनोऽयं बभूवे पापकारकः ।\nचन्द्रोदये फलं तत्र पपात नृप वृक्षतः ॥ ४६॥"
  },
  {
    "text": "दुष्टेन क्षत्रियेणैव भक्षितं विकलेन तत् ।\nपञ्चम्यां स मृतस्तत्र ब्रह्मभूतो बभूव ह ॥ ४७॥"
  },
  {
    "text": "एवं नाना जना राजन् व्रतस्यैव प्रभावतः ।\nइह भुक्त्वाऽखिलान् भोगानन्ते ब्रह्म प्रलेभिरे ॥ ४८॥"
  },
  {
    "text": "तत्र ते कति शक्यं न वक्तुं वर्षायुतैरपि ।\nनानेन सदृशं किञ्चिद्व्रतं सर्वार्थदायकम् ॥ ४९॥"
  },
  {
    "text": "अज्ञानेन कृतं दुष्टैर्व्रतं गाणेश्वरं महत् ।\nब्रह्मभूतकरं प्रोक्तं ज्ञानिनां तत्र का कथा ॥ ५०॥"
  },
  {
    "text": "इदं चैत्रचतुर्थ्या यो माहात्म्यं प्रपठेन्नरः ।\nश‍ृणोति चेच्च कृष्णायाः स सर्वं प्रलभेद् ध्रुवम् ॥ ५१॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nचतुर्थे खण्डे गजाननचरिते चैत्रकृष्णचतुर्थीचरितवर्णनं नाम द्वाविंशोऽध्यायः ॥ ४.२२\n४.२३ वैशाखकृष्णचतुर्थीचरितं नाम त्रयोविंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "दशरथ उवाच ।\nवैशाखे कृष्णगायास्त्वं चतुर्थ्या वद साम्प्रतम् ।\nमाहात्म्यं मुनिशार्दूल न तृप्यामि समासतः ॥ १॥"
  },
  {
    "text": "वसिष्ठ उवाच ।\nअगस्त्यो मुनिमुख्यश्च समुद्रशोषणे रतः ।\nन शशाक महातेजा ब्रह्माणं शरणं ययौ ॥ २॥"
  },
  {
    "text": "ब्रह्मणा नोदितः सोऽपि चकार व्रतमुत्तमम् ।\nवैशाखे कृष्णपक्षे स चतुर्थ्यां विधिपूर्वकम् ॥ ३॥"
  },
  {
    "text": "ज्ञात्वा माहात्म्यमुग्रं स नित्यं मन्त्रपरायणः ।\nशौक्लं कार्ष्णं व्रतं सर्वैश्चकार मुनिसत्तमैः ॥ ४॥"
  },
  {
    "text": "दशरथ उवाच ।\nतपस्तेजोयुतः साक्षादगस्त्यः सर्वशास्त्रवित् ।\nव्रतहीनः कथं सोऽपि कुण्ठितश्च महाद्युतिः ॥ ५॥"
  },
  {
    "text": "वसिष्ठ उवाच ।\nश‍ृणु राजन् महाभाग सम्यक् पृष्टं विचक्षण ।"
  },
  {
    "text": "अधुना तस्य माहात्म्यं कथयामि समासतः ॥ ६॥"
  },
  {
    "text": "अगस्त्यस्तपसा युक्तो बभूवाऽतीव दारुणः ।\nन समस्तेन राजेन्द्र ब्राह्मणेषु तपस्विषु ॥ ७॥"
  },
  {
    "text": "न व्रतं तेन तदपि कृतमज्ञानभावतः ।\nब्रवीमि कारणं तत्र श‍ृणु संशयनाशनम् ॥ ८॥"
  },
  {
    "text": "वेदशास्त्रपुराणेषु कर्म नानाविधं नृप ।\nकथितं तच्च सर्वं तु कर्तुं केन प्रशक्यते ॥ ९॥"
  },
  {
    "text": "स्वेच्छया कर्मणः कर्ता स्वयं भवति मानवः ।\nतत्र मार्गं प्रवक्ष्यामि श‍ृणुष्व सुसमाहितः ॥ १०॥"
  },
  {
    "text": "नित्यं नैमित्तिकं कर्म द्विविधं शास्त्रमार्गतः ।\nतत्रागस्त्यश्चकाराऽसौ नित्यं कर्म महीपते ॥ ११॥"
  },
  {
    "text": "अन्यव्रतादिकं सर्वं त्यक्त्वा विधिसमन्वितः ।\nतपस्सु तत्परो नान्यदजानात् स तपोधनः ॥ १२॥"
  },
  {
    "text": "अतस्तेन व्रतं मुख्यं न धृतं राजसत्तम ।\nन समर्थेन शास्त्रेऽन्यच्छृणुष्व कथयामि ते ॥ १३॥"
  },
  {
    "text": "गणेशभजनं मुख्यं सर्वेषां नात्र संशयः ।\nसर्वसिद्धिकरं प्रोक्तं वेदादिषु विशेषतः ॥ १४॥"
  },
  {
    "text": "राजशार्दूल तदपि नराः संस्कारहीनकाः ।\nनाभजंस्तं गणेशानं ब्रह्मणां नायकं परम् ॥ १५॥"
  },
  {
    "text": "तपसा दग्धपापश्च पुण्यराशिः प्रजायते ।\nतदा रुचिर्भवेत्तत्र गणेशे भक्तिसंयुता ॥ १६॥"
  },
  {
    "text": "अतोऽयं तपसा युक्तोऽगस्त्यस्तेजस्विनां वरः ।\nजातः पात्रं विजानीहि ज्ञाने गाणेशसंज्ञिते ॥ १७॥"
  },
  {
    "text": "अगस्त्यः क्रोधसंयुक्तो नृप वातापिरक्षकम् ।\nसमुद्रं तं शोषयितुं क्षोभयामास चोद्यतः ॥ १८॥"
  },
  {
    "text": "तत्राऽतिकुण्ठितो जातस्तदर्थं विस्मितः स्वयम् ।\nगत्वा ब्रह्माणमानम्य वचनं स जगाद ह ॥ १९॥"
  },
  {
    "text": "अगस्त्य उवाच ।\nतपसा जलधिं ब्रह्मन् शोषयामि न संशयः ।\nतत्र मे तपसः शक्तिः कुण्ठिताऽभूत् कथं वद ॥ २०॥"
  },
  {
    "text": "ब्रह्मोवाच ।\nश‍ृणु पुत्र महाभाग कारणं कथयामि ते ।\nनित्यकर्मपरस्त्वं वै सदा तपसि संस्थितः ॥ २१॥"
  },
  {
    "text": "गणेशस्मरणं वत्स पूजनं नित्यमादरात् ।\nकरोषि तेन भवति कर्म ते सफलं मुने ॥ २२॥"
  },
  {
    "text": "तथापि नित्यवत्तात चतुर्थी व्रतमुत्तमम् ।\nकर्तव्यं यत्त्वया त्यक्तं तन्नैमित्तिकमानतः ॥ २३॥"
  },
  {
    "text": "चतुर्णां पुरुषार्थानां दायकं शास्त्रसम्मतम् ।\nतेन हीनस्त्वमद्यैव कुण्ठितो नात्र संशयः ॥ २४॥"
  },
  {
    "text": "अधुना तद्व्रतं मुख्यं कुरु भावसमन्वितः ।\nनित्यवत्तन् महाभाग समाचर विशेषतः ॥ २५॥"
  },
  {
    "text": "तदा सङ्कटहीनस्त्वं चतुष्पदसमन्वितः ।\nपूर्णयोगी भवसि वै गाणपत्यमवाप्स्यसि ॥ २६॥"
  },
  {
    "text": "ततस्तेन कृतं राजन् व्रतं गाणेश्वरं महत् ।\nपुरुषार्थसमायुक्तस्तेनैव स बभूव ह ॥ २७॥"
  },
  {
    "text": "समुद्रं शोषयामास व्रतपुण्यप्रभावतः ।\nअचलां गणनाथस्य भक्तिं चकार नित्यदा ॥ २८॥"
  },
  {
    "text": "ततस्तेन मुनीन्द्रेषु विख्यातं तत् कृतं व्रतम् ।\nनित्यवत्ते व्रतं मुख्यं चक्रुः सर्वार्थसिद्धये ॥ २९॥"
  },
  {
    "text": "अन्यच्च श‍ृणु माहात्म्यं पुण्यदं श्रवणान्नृणाम् ।\nअवन्तीनगरे वैश्यो बभूवे पापकारकः ॥ ३०॥"
  },
  {
    "text": "बाल्यात् प्रारभ्य तेनैव कृतं पापं महाद्भुतम् ।\nमरणावधि राजेन्द्र वक्तुं तन्न प्रशक्यते ॥ ३१॥"
  },
  {
    "text": "मातृहा द्रव्यलोभार्थं पितृहा सम्बभूव ह ।\nगुरुद्रोहं चकारैव ब्रह्महत्यां समाचरत् ॥ ३२॥"
  },
  {
    "text": "ततो लोकैः समाज्ञप्तो राजा तं निरवासयत् ।\nग्रामाद्वनं समागत्य गुहायां संस्थितोऽभवत् ॥ ३३॥"
  },
  {
    "text": "जघान मार्गगान् लोकान् जीवान्नानाविधान् सदा ।\nतत्र प्रयोजनेनैव हीनो वा युक्त एव वा ॥ ३४॥"
  },
  {
    "text": "ततो बहुधनो जातश्चौराः सम्मिलिताः परे ।\nसह तैस्तत्र तेनैव कृतं दुर्गं सुदुर्गमम् ॥ ३५॥"
  },
  {
    "text": "पर्वतद्रोणगं तत्र गृहं चक्रे महाखलः ।\nचौरास्तत्र निवासार्थमाययुः सर्वतः स्थिताः ॥ ३६॥"
  },
  {
    "text": "तेषां राजा बभूवाऽसौ भार्या तत्र महीपते ।\nसमानीताऽतिदुष्टेन पुत्रपुत्रीभिरावृता ॥ ३७॥"
  },
  {
    "text": "यथेष्टं रमते तत्र चौरैश्चौर्यपरायणः ।\nचकार लेशमात्रं स न पुण्यं दुर्मतिः कदा ॥ ३८॥"
  },
  {
    "text": "मार्गे परस्त्रियं धृत्वा स सतीदूषकोऽयभत् ।\nकाश्चित्तत्र मृता राजन् स्त्रियः सत्यो महाभयात् ॥ ३९॥"
  },
  {
    "text": "सोऽवन्तीपालको लोकै राजेन्द्रो बोधितस्ततः ।\nमार्गरोधभयाच्चौरं तं हन्तुं प्रोद्यतोऽभवत् ॥ ४०॥"
  },
  {
    "text": "सर्वत्र दशदिक्ष्वेव सैनिकाः प्रेषितास्ततः ।\nराज्ञा चक्रुः प्रयत्नेन रुद्धं सर्वत्र तं खलम् ॥ ४१॥"
  },
  {
    "text": "ततस्ते सन्धृतं चौरं पुत्रश्चौरैः समन्वितम् ।\nराज्ञे निवेदयामासुस्तं दुष्टं वैश्ययोनिजम् ॥ ४२॥"
  },
  {
    "text": "राजा चौरान् जघानापि जनैः शस्त्रधरैर्नृप ।\nतं वैश्यं बन्धने क्षिप्त्वा ताडयन्नित्यदा खलम् ॥ ४३॥"
  },
  {
    "text": "ततोऽकस्माच्चतुर्थी सा वैशाखी सहसाऽऽगता ।\nकृष्णा तत्र च वैश्येन न प्राप्तं त्वन्नभक्षणम् ॥ ४४॥"
  },
  {
    "text": "नित्यताडनभावेन दुःखितोऽतितरां खलः ।\nक्षुधया पीडितोऽत्यन्तं पापी स निशि चैककः ॥ ४५॥"
  },
  {
    "text": "ततो दयायुतैस्तत्र राजदूतैश्च भक्षणम् ।\nकिञ्चिद्दत्तं विधोरेवोदये वैश्यो बभक्ष सः ॥ ४६॥"
  },
  {
    "text": "पञ्चम्यां स मृतस्तत्र बन्धने ताडितो भृशम् ।\nगाणेशैर्ब्रह्मभूतः स कृतः स्वानन्दके पुरे ॥ ४७॥"
  },
  {
    "text": "एतादृशः सुदुष्टात्मा व्रतपुण्यप्रभावतः ।\nब्रह्मभूतो बभूवाऽपि किं पुनर्व्रतकारिणः ॥ ४८॥"
  },
  {
    "text": "एवं व्रतप्रभावेण जना ब्रह्म प्रलेभिरे ।\nतेऽत्र वक्तुं न शक्या वै भवन्ति नृपसत्तम ॥ ४९॥"
  },
  {
    "text": "इदं वैशाखमासे वै चतुर्थ्याः संश‍ृणोति चेत् ।\nकृष्णाया वाऽपि पठति माहात्म्यं लभते परम् ॥ ५०॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nचतुर्थे खण्डे गजाननचरिते वैशाखकृष्णचतुर्थीचरितं नाम त्रयोविंशोऽध्यायः ॥ ४.२३\n४.२४ ज्येष्ठकृष्णचतुर्थीवर्णनं नाम चतुर्विंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "दशरथ उवाच ।\nमाहात्म्यं तच्छ्रुतं मुख्यं मया वैशाखके परम् ।\nसङ्कष्टीसम्भवं मुख्यं न तृप्तस्तदपि प्रभो ॥ १॥"
  },
  {
    "text": "अतो ज्येष्ठे चतुर्थी या सङ्कष्टी मुनिसत्तम ।\nतस्याश्चरितमेवं मे वद पूर्णं समासतः ॥ २॥"
  },
  {
    "text": "वसिष्ठ उवाच ।\nनिषधेषु महाभागो नलो नामाऽभवन्नृपः ।\nतेजस्वी शस्त्रसम्पन्नः शास्त्रज्ञश्च बभूव ह ॥ ३॥"
  },
  {
    "text": "रूपवान् धनसम्पन्नश्चतुरङ्गबलान्वितः ।\nशस्त्रास्त्रैर्भूमिपालांश्च बभौ जित्वा महाबलान् ॥ ४॥"
  },
  {
    "text": "सामन्ता वशगा यस्य करदा इतरे नृपाः ।\nसार्वभौमो महाराजः शशास पृथिवीमिमाम् ॥ ५॥"
  },
  {
    "text": "धर्मेण दानशीलेन नीत्या त्यागेन भूमिपः ।\nयशसा पूरयामास त्रैलोक्यं स चराचरम् ॥ ६॥"
  },
  {
    "text": "इन्द्रलोके विधेर्लोके कैलासे वैष्णवे पदे ।\nयस्य वार्तां प्रचक्रुस्ते धर्मशीलस्य देवपाः ॥ ७॥"
  },
  {
    "text": "त्रिलोकीगमने सक्तः साधुदर्शनतत्परः ।\nदेवविप्रातिथिप्रेप्सुर्दीनान्धादीनपालयत् ॥ ८॥"
  },
  {
    "text": "दमयन्ती महाभागा रूपेणाऽप्रतिमा भुवि ।\nभार्या यस्य विशालाक्षी जगन्मोहकरी बभौ ॥ ९॥"
  },
  {
    "text": "गुणा वर्णयितुं नैव शक्यास्तस्य महात्मनः ।\nपुण्यश्लोकः स वै राजा कलिं जिग्ये महायशाः ॥ १०॥"
  },
  {
    "text": "कदाचिद्वनगेनैव भ्रात्रा कलिवशेन सः ।\nजितो द्यूतेन राज्यं त्यक्त्वा वनं स जगाम ह ॥ ११॥"
  },
  {
    "text": "तत्राऽपि कलिना मत्स्यमिषेणैव महासती ।\nप्रेरितेन नलेनाऽसौ त्यक्ता नृप वनान्तरे ॥ १२॥"
  },
  {
    "text": "अर्धवस्त्रधरा साऽपि दमयन्ती पितुर्गृहे ।\nनानादुःखसमायुक्ता जगाम नलवर्जिता ॥ १३॥"
  },
  {
    "text": "गृप्तरूपेण वर्षाणि त्रीणि क्रमणलालसः ।\nनलो बभ्राम तेजस्वी वने वस्त्रार्धधारकः ॥ १४॥"
  },
  {
    "text": "धर्मशीलं स राजानं कलिना पीडितं परम् ।\nदृष्ट्वा मुनिवरस्तत्र नारदः प्रजगाम ह ॥ १५॥"
  },
  {
    "text": "तं दृष्ट्वा लज्जितो राजा प्रणनाम कृताञ्जलिः ।\nलज्जितं तं समाज्ञाय नारदः स उवाच ह ॥ १६॥"
  },
  {
    "text": "नारद उवाच ।\nमा लज्जां कुरु राजेन्द्र कर्मणां गतिरीदृशी ।\nसावधानमना भूत्वा श‍ृणु मे परमं वचः ॥ १७॥"
  },
  {
    "text": "तव राज्ये महाभाग व्रतं नष्टं महाद्भुतम् ।\nचतुर्थीसंज्ञितं तेन राज्यभ्रष्टोऽसि साम्प्रतम् ॥ १८॥"
  },
  {
    "text": "सर्वादौ तत् प्रकर्तव्यं चतुर्वर्गफलप्रदम् ।\nन कृतं चेन् महाराज कर्म सर्वं निरर्थकम् ॥ १९॥"
  },
  {
    "text": "चतुःफलविहीनस्त्वं भवस्यत्र न संशयः ।\nअतोऽवश्यकभावेन कुरु त्वं सर्वसिद्धिदम् ॥ २०॥"
  },
  {
    "text": "एवमुक्त्वा महायोगी नारदः श्रावयन्नृपम् ।\nमाहात्म्यं व्रतमुख्यस्य चतुर्थ्याः शान्तिकारकम् ॥ २१॥"
  },
  {
    "text": "तच्छ्रुत्वा विस्मितो राजा नलस्तं प्रत्युवाच ह ।\nगणेश्वरस्य माहात्म्यं भजिष्यामि वदस्व मे ॥ २२॥"
  },
  {
    "text": "नारद उवाच ।\nगणेश्वरस्य माहात्म्यं शान्तियोगफलप्रदम् ।\nवक्तुं न शक्यते राजंस्तथापि श‍ृणु मे वचः ॥ २३॥"
  },
  {
    "text": "ब्रह्मा विष्णुश्च शम्भुश्च शक्तिः सूर्योऽमरास्तथा ।\nशेषादिनागमुख्यास्तं भजन्ति कुलदैवतम् ॥ २४॥"
  },
  {
    "text": "अन्नप्राणादिकान्येव ब्रह्माणि नृपसत्तम ।\nभजन्ति तं विशेषेण कुलदेवं सनातनम् ॥ २५॥"
  },
  {
    "text": "महावाक्यादिभिर्वेदास्तं भजन्ति सुयोगदम् ।\nमहावाक्यानि राजेन्द्र भजन्ति ब्रह्मनायकम् ॥ २६॥"
  },
  {
    "text": "सर्वसिद्धिप्रदा यस्य वामाङ्गे प्रकृतिः परा ।\nपञ्चचित्तमयी बुद्धिर्दक्षिणाङ्गे व्यवस्थिता ॥ २७॥"
  },
  {
    "text": "स्वानन्दे वसतिर्यस्य सर्वपूज्योऽयमुच्यते ।\nसर्वादिर्गणनाथश्च विप्रैः सोंऽतेषु तिष्ठति ॥ २८॥"
  },
  {
    "text": "गणाः समूहरूपाश्चान्तरबाह्यादियोगतः ।\nतेषां स्वामी गणेशोऽयं तं भजस्व विधानतः ॥ २९॥"
  },
  {
    "text": "एवमुक्त्वा ददौ तस्मै नृप मन्त्रं षडक्षरम् ।\nविधियुक्तं ततः सोंऽतर्दधे गाणेशको मुनिः ॥ ३०॥"
  },
  {
    "text": "ततः स नृपशार्दूलो ध्यात्वा हृदि गजाननम् ।\nमन्त्रं जजाप भावेन स्वात्मानं निन्दयन् भृशम् ॥ ३१॥"
  },
  {
    "text": "ततः कर्कोटकेनैव दष्टस्तेन बभूव ह ।\nविरूपस्तं ददौ वस्त्रं नागः पुनः स्वरूपदम् ॥ ३२॥"
  },
  {
    "text": "तेन संहर्षितो भूप ऋतुपर्णं जगाम ह ।\nतेनैव मानितोऽत्यन्तं विरूपो गुणसंयुतः ॥ ३३॥"
  },
  {
    "text": "पितुर्गृहे गता नारी दमयन्ती महासती ।\nतद्व्रतं कारयामास गत्वा तामपि नारदः ॥ ३४॥"
  },
  {
    "text": "नलेन दमयन्त्या तज्ज्येष्ठमासे समागतम् ।\nप्रथमं तद्व्रतं मुख्यं सङ्कष्टीसंज्ञकं कृतम् ॥ ३५॥"
  },
  {
    "text": "त्रीणि वर्षाणि पूर्णानि गुप्तरूपेण संस्थितः ।\nनलश्चतुर्थीजेनैव पुण्येन ज्ञानवानभूत् ॥ ३६॥"
  },
  {
    "text": "ततः श्वशुरमागम्य ऋतुपर्णेन संयुतः ।\nस्वात्मानं नागवस्त्रेण पूर्वरूपं चकार ह ॥ ३७॥"
  },
  {
    "text": "दमयन्त्या युतः सोऽपि श्वशुरेण च सेनया ।\nऋतुपर्णेन राजेन्द्रो गतः स्वनगरे ततः ॥ ३८॥"
  },
  {
    "text": "भ्रात्रा सम्मानितोऽत्यन्तं चकार राज्यमुत्तमम् ।\nविघ्नहीनः स्वभावेन हृष्टपुष्टजनैर्वृतः ॥ ३९॥"
  },
  {
    "text": "ततो बहौ गते काले पुत्रं राज्येऽभिषिच्य सः ।\nसपत्नीको वने गत्वाऽभजत्तं गणनायकम् ॥ ४०॥"
  },
  {
    "text": "अन्ते जगाम राजाऽसौ स्वानन्दे गणपं नृप ।\nतत्रैव ब्रह्मभूतः स बभूव नलनामकः ॥ ४१॥"
  },
  {
    "text": "नलेन सम्प्रदिष्टा ये जना भूमितले ततः ।\nशुक्लकृष्णचतुर्थीजं मुख्यं चक्रुर्व्रतं नृप ॥ ४२॥"
  },
  {
    "text": "ते सर्वे सुखसंयुक्ता बुभुजुः सुखमुत्तमम् ।\nपुत्रपौत्रादिभिर्युक्ता रोगैः संवर्जिता नृप ॥ ४३॥"
  },
  {
    "text": "अन्ते क्रमेण सर्वे ते ब्रह्मभूता बभूविरे ।\nएवं कृष्णे ज्येष्ठमासे माहात्म्यं सङ्कटीभवम् ॥ ४४॥"
  },
  {
    "text": "कथितं ते नृपश्रेष्ठ पुनस्त्वं श‍ृणु सिद्धिदम् ।\nज्येष्ठकृष्णचतुर्थीजं सर्वसङ्कटहारकम् ॥ ४५॥"
  },
  {
    "text": "मालवेन्त्यजजः कश्चित् पापकर्मा बभूव ह ।\nवनं गत्वा द्विजादीन् स जघान द्रव्यलोलुपः ॥ ४६॥"
  },
  {
    "text": "एकाकिनीं स्त्रियं दृष्ट्वा बलेन बुभुजे खलः ।\nसती परनरस्पर्शहीना तत्याज सा तनुम् ॥ ४७॥"
  },
  {
    "text": "एवं नानाविधं पापं चकार जातिदूषणः ।\nन तच्छक्यं कथयितुं पापभोगभयान् मया ॥ ४८॥"
  },
  {
    "text": "एकदा वनसंस्थश्च चाण्डालः शस्त्रधारकः ।\nकञ्चित् पुरुषकं दृष्ट्वाऽधावत् स हननाय तम् ॥ ४९॥"
  },
  {
    "text": "पलायनपरः सोऽपि जगाम भयसङ्कुलः ।\nहाहा कृत्वा पुरोदेशे स ततो निष्फलोऽभवत् ॥ ५०॥"
  },
  {
    "text": "एतस्मिन्नन्तरे तत्र पुरुषाः शस्त्रधारकाः ।\nराज्ञः समागतास्तत्र श्रुत्वा कोलाहलं तयोः ॥ ५१॥"
  },
  {
    "text": "ते धृत्वा ताडयामासुः पुनस्तं राजसेवकाः ।\nबद्ध्वा राज्ञे ददुर्दुष्टं राजा चिक्षेप बन्धने ॥ ५२॥"
  },
  {
    "text": "तत्रैव दैवयोगेन प्राप्ता ज्येष्ठचतुर्थिका ।\nकृता तेनान्नहीनोऽयं बभूवे बन्धनाकुलः ॥ ५३॥"
  },
  {
    "text": "चन्द्रोदये दयायुक्तै रक्षकैस्तैर्महामते ।\nअन्नं दत्तं तथा भुक्तं तेन दुष्टेन तत्क्षणात् ॥ ५४॥"
  },
  {
    "text": "राजाज्ञया च तं दुष्टं पञ्चम्यां जघ्नुरादरात् ।\nस मृतोन्त्यजजस्तत्र ब्रह्मभूतो बभूव ह ॥ ५५॥"
  },
  {
    "text": "एवं नाना जना राजन् व्रतपुण्यप्रभावतः ।\nभुक्त्वा भोगांश्च ते सर्वे ब्रह्मभूता बभूविरे ॥ ५६॥"
  },
  {
    "text": "अपारमाहात्म्ययुतं व्रतं वक्तुं न शक्यते ।\nतथाऽपि कथितं भूप माहात्म्यं सङ्कटीभवम् ॥ ५७॥"
  },
  {
    "text": "इदं ज्येष्ठचतुर्थ्यास्तु कृष्णायाः संश‍ृणोति यः ।\nमाहात्म्यं वा पठति स लभते स्वेप्सितं फलम् ॥ ५८॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nचतुर्थे खण्डे गजाननचरिते ज्येष्ठकृष्णचतुर्थीवर्णनं नाम चतुर्विंशोऽध्यायः ॥ ४.२४\n४.२५ आषाढकृष्णचतुर्थीवर्णनं नाम पञ्चविंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "दशरथ उवाच ।\nआषाढे सङ्कटी प्रोक्ता चतुर्थी चरितं शुभम् ।\nतस्या वद महायोगिन् सर्वदं पापनाशनम् ॥ १॥"
  },
  {
    "text": "वसिष्ठ उवाच ।\nअत्र ते कथयिष्यामि चेतिहासं पुरातनम् ।\nसर्वसिद्धिकरं पूर्णं सेवितं चेन्नृपात्मज ॥ २॥"
  },
  {
    "text": "वृत्रेण पीडितोऽत्यन्तं महेन्द्रश्चिन्तयान्वितः ।\nवने वसत्तु सन्त्रस्तस्त्यक्त्वा राज्यादिकं पुरा ॥ ३॥"
  },
  {
    "text": "मुनयः श्रुतिभिर्हीना भ्रष्टाचाराः समन्ततः ।\nअतिष्ठंस्ते भयोद्विग्ना वर्णाः सर्वे तथा नृप ॥ ४॥"
  },
  {
    "text": "कर्मखण्डनभावेन देवाः परमविह्वलाः ।\nउपोषणपरा भूत्वाऽतिष्ठंस्ते मरणोन्मुखाः ॥ ५॥"
  },
  {
    "text": "गिरेर्गुहासु संस्थास्ते ददृशुर्मुनिपुङ्गवम् ।\nविशेषज्ञं गृत्समदं योगिनां गुरुमागतम् ॥ ६॥"
  },
  {
    "text": "तं दृष्ट्वा दण्डवत् सर्वे प्रणेमुश्चेन्द्रमुख्यकाः ।\nपप्रच्छुः पूजयित्वा तं स्वासने संस्थितं मुनिम् ॥ ७॥"
  },
  {
    "text": "इन्द्र उवाच ।\nदृष्टिर्धन्या जन्म धन्यं पिता माता व्रतादिकम् ।\nयज्ञो ज्ञानादिकं मे वै त्वदङ्घ्रेर्दर्शनात् प्रभो ॥ ८॥"
  },
  {
    "text": "तव दर्शनमात्रेण कल्याणं नो भविष्यति ।\nसाक्षाद्योगीश्वरस्यैव सर्वसिद्धिप्रदस्य च ॥ ९॥"
  },
  {
    "text": "वृत्रासुरेण दुष्टेन निर्जिता वयमेव च ।\nराज्यं त्यक्त्वा वने विप्र तिष्ठामः पशवो यथा ॥ १०॥"
  },
  {
    "text": "अत्रातिकर्मनाशेनोपोषणेन समन्विताः ।\nमरिष्यामो न सन्देहस्तत्र किं दर्शनं भवेत् ॥ ११॥"
  },
  {
    "text": "तथाऽपि पुण्ययोगेन प्राप्तं ते दर्शनं परम् ।\nवद ब्रह्मन् दयां कृत्वा वृत्रनाशकरं महत् ॥ १२॥"
  },
  {
    "text": "जगत् सर्वं महायोगिन् भ्रष्टाचारं कृतं सदा ।"
  },
  {
    "text": "किं पश्यसि सुसंहारे प्राप्ते योगीन्द्रसत्तम ॥ १३॥"
  },
  {
    "text": "वसिष्ठ उवाच ।\nएवं पृष्टो गृत्समदस्तमुवाच दयान्वितः ।\nविश्वरक्षणभावार्थं दुष्टनाशकरं वचः ॥ १४॥"
  },
  {
    "text": "गृत्समद उवाच ।\nराज्यं प्राप्य महाभाग सुर त्यक्ता चतुर्थिका ।\nव्रतभ्रष्टोऽसि देवेन्द्र अधुना तद्व्रतं कुरु ॥ १५॥"
  },
  {
    "text": "ज्ञानमदेन विघ्नेशमन्त्रस्त्यक्तस्तथा त्वया ।\nकिं चित्रं राज्यहीनत्वे दुर्मते मदलालस ॥ १६॥"
  },
  {
    "text": "एवमुक्त्वा चतुर्थ्या यन् माहात्म्यं मुनिसत्तमः ।\nकथयामास तस्मै तत् पुनर्मन्त्रं ददौ स्वयम् ॥ १७॥"
  },
  {
    "text": "यदृच्छया गते राजन् मुनाविन्द्रेण तत्ततः ।\nव्रतं कृतं द्विजैर्देवैर्गणेशं सम्प्रपूज्य च ॥ १८॥"
  },
  {
    "text": "तत्रादौ देवराजेनाषाढी कृष्णा महातिथिः ।\nप्राप्ता चतुर्थिका भूप सा कृता भूतिदायिका ॥ १९॥"
  },
  {
    "text": "गणेशं मनसा ध्यात्वा दधीचेरस्थिजं महत् ।\nवज्रं धृत्वा ययौ देवैर्वृत्रं युद्धपरायणः ॥ २०॥"
  },
  {
    "text": "चतुर्थीव्रतजेनाऽसौ प्रभावेण महासुरम् ।\nकृत्वा युद्धं महाघोरं वज्रेणैव जघान तम् ॥ २१॥"
  },
  {
    "text": "हत्वा वृत्रं महावीर्यं देवैः सह शतक्रतुः ।\nस्वस्थोऽभूदमरावत्या मुमुदे स्वजनैर्नृप ॥ २२॥"
  },
  {
    "text": "ततो देवगणाः सर्वे स्वस्वस्थानेषु नित्यशः ।\nशुक्लकृष्णभवं चक्रुश्चतुर्थीसंज्ञितं व्रतम् ॥ २३॥"
  },
  {
    "text": "पृथिव्यां सर्वलोकास्तद्व्रतं चक्रुविशेषतः ।\nइन्द्रेण बोधितं भक्त्या सर्वसिद्धिकरं महत् ॥ २४॥"
  },
  {
    "text": "मन्वन्तरे गते देवैरिन्द्रः स्वानन्दगोऽभवत् ।\nदृष्ट्वा विघ्नेश्वरं तत्र ब्रह्मभूतो बभूव ह ॥ २५॥"
  },
  {
    "text": "भूमिसंस्था नराः सर्वे क्रमेण प्रययुर्नृप ।\nगणेशं ब्रह्मभूतास्ते व्रतपुण्यप्रभावतः ॥ २६॥"
  },
  {
    "text": "एतत्ते कथितं स्वल्पं माहात्म्यं व्रतसम्भवम् ।\nपुनरन्यच्छृणुष्व त्वं पापकञ्चुकनाशनम् ॥ २७॥"
  },
  {
    "text": "गुर्जरे ब्राह्मणः कश्चिद् बाल्यात् पापपरायणः ।\nपरयोनिषु संसक्तो जीवघातं चकार ह ॥ २८॥"
  },
  {
    "text": "एकदा भगिनी यब्धा तेन दुष्टेन चाऽभवत् ।\nमद्यमांसपरेणाऽपि चरता वनगह्वरे ॥ २९॥"
  },
  {
    "text": "द्रव्यलोभी जघानाऽसो द्विजादींश्च विशेषतः ।\nपशुपक्षिगणान् राजन् भ्रष्टाचारः सुदुर्मतिः ॥ ३०॥"
  },
  {
    "text": "नित्यं चकार स खलो यवनैः सह भोजनम् ।\nन शक्यं तन्मया तस्य पापं वर्णयितुं परम् ॥ ३१॥"
  },
  {
    "text": "एकदा वनमध्यस्थो बभूवे जातिदूषकः ।\nआषाढे कृष्णपक्षे स चतुर्थ्यां पापकारकः ॥ ३२॥"
  },
  {
    "text": "दैवयोगेन तेनैव न प्राप्तं वनगह्वरे ।\nकिञ्चित्तेनाऽतिदुःखार्तस्तदा बभ्राम पर्वते ॥ ३३॥"
  },
  {
    "text": "तथाऽपि नालभत् किञ्चित् ततो दुःखपरायणः ।\nअपराह्णे पुनः सोऽपि स्वगृहं गन्तुमुत्सुकः ॥ ३४॥"
  },
  {
    "text": "न ददर्श स तत्राऽपि जलान्नं दैवयोगतः ।\nआजगाम क्षुधार्तः स स्वगृहे शोकसंयुतः ॥ ३५॥"
  },
  {
    "text": "यवनजां समालिङ्ग्य निशि चन्द्रोदये नृप ।\nबभक्षान्नं सुतैः सार्धं मोहितो मायया भृशम् ॥ ३६॥"
  },
  {
    "text": "ततो ज्वरयुतोऽकस्माद्बभूवे पापनिश्चयः ।\nराजन् यवनजातेन न स्पृष्टा पापकारिणी ॥ ३७॥"
  },
  {
    "text": "पञ्चम्यां स मृतस्तत्र भृशं दुःखेन पीडितः ।\nगाणेशास्तं प्रगृह्यैव ब्रह्मभूतं प्रचक्रिरे ॥ ३८॥"
  },
  {
    "text": "एतादृशा महापापा उद्धरन्ति व्रतेन वै ।"
  },
  {
    "text": "अज्ञानकृतपुण्येन तत्र किं वर्णयाम्यहम् ॥ ३९॥"
  },
  {
    "text": "विधियुक्तं व्रतं भूप ये कुर्वन्ति नरोत्तमाः ।\nदर्शनेन जनानां ते तारकाः सम्भवन्ति हि ॥ ४०॥"
  },
  {
    "text": "एवं व्रतप्रभावेण ब्रह्मभूता बभूविरे ।\nअनन्ताश्चरितं तेषां वक्तुं नैव प्रशक्यते ॥ ४१॥"
  },
  {
    "text": "इदमाषाढसङ्कष्ट्याश्चरितं यः श‍ृणोति चेत् ।\nपठेद्वा लभते सोऽपि वाञ्छितं नात्र संशयः ॥ ४२॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nचतुर्थे खण्डे गजाननचरिते आषाढकृष्णचतुर्थीवर्णनं नाम पञ्चविंशोऽध्यायः ॥ ४.२५\n४.२६ श्रावणकृष्णचतुर्थीमाहात्म्यवर्णनं नाम षड्विंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "दशरथ उवाच ।\nश्रावणे कृष्णपक्षे या चतुर्थी सङ्कटी भवेत् ।\nमाहात्म्यं वद तस्या मे सर्वेभ्यः सुखदायकम् ॥ १॥"
  },
  {
    "text": "वसिष्ठ उवाच ।\nइतिहासं प्रवक्ष्यामि श्रावणे सङ्कटीभवम् ।\nश्रवणात् सुखदः पूर्णो भवते पठनात्तथा ॥ २॥"
  },
  {
    "text": "चन्द्रवंशे समुत्पन्नो युधिष्ठिरः प्रतापवान् ।\nधर्मशीलो वदान्यश्च मान्यान् मानयिता भृशम् ॥ ३॥"
  },
  {
    "text": "साक्षाद्धर्मावतारश्च सत्यवाक् करुणायुतः ।\nपाण्डुपुत्रो महातेजाः प्रजापालनतत्परः ॥ ४॥"
  },
  {
    "text": "द्रौपद्या भ्रातृभिश्चैव सहितः सर्वसम्मतः ।\nकुन्त्या मात्रा महाभागो विख्यातः सर्वमण्डले ॥ ५॥"
  },
  {
    "text": "कृष्णो यस्य सहायोऽभूत् सदा वृष्णिकुलोद्भवः ।\nसाक्षान्नारायणः श्रीमान् भूभारहरणे रतः ॥ ६॥"
  },
  {
    "text": "एकदा स्वगृहे राजा संस्थितो राजभिर्वृतः ।\nराजसूयं महायज्ञं कृत्वा कृष्णविवर्जितः ॥ ७॥"
  },
  {
    "text": "धृतराष्ट्रेण तत्रैव प्रेषितो विदुरः स्वयम् ।\nआजगाम स तं दृष्ट्वा मानयामास कुन्तिजः ॥ ८॥"
  },
  {
    "text": "भोजितं परमान्नेन विदुरं सदसि स्थितम् ।\nतमुवाच महाभागो हर्षितः स युधिष्ठिरः ॥ ९॥"
  },
  {
    "text": "धन्यं मे जन्म कर्मादि त्वदङ्घ्रियुगदर्शनात् ।\nवयं पाल्याः सदा तात त्वया धर्मभृता प्रभो ॥ १०॥"
  },
  {
    "text": "कुशलं स्वजनानां ते किमर्थं त्वं समागतः ।\nवद मे सकलं पूर्णं वृत्तान्तं धृतराष्ट्रगम् ॥ ११॥"
  },
  {
    "text": "विदुर उवाच ।\nसर्वत्र कुशलं वत्स स्वजनेषु महामते ।\nधृतराष्ट्रस्य दुर्बुद्धेरादराद्वचनं श‍ृणु ॥ १२॥"
  },
  {
    "text": "पुत्रवत्सलभावेन दुर्योधनसमाश्रितः ।\nतेनाऽहं प्रेषितो भूप त्वत्समीपे विचक्षणः ॥ १३॥"
  },
  {
    "text": "इच्छति त्वां विजेतुं स प्रभो द्यूतेन मन्दधीः ।\nदुर्योधनो महापापी कुलक्लेशविवर्धनः ॥ १४॥"
  },
  {
    "text": "कर्णेन प्रेरितोऽत्यन्तं शकुनिना विशेषतः ।\nसक्तस्ते राज्यहरणे दुःशासनसमन्वितः ॥ १५॥"
  },
  {
    "text": "धृतराष्ट्रस्तथा राजन् मन्यते मनसि ध्रुवम् ।\nस त्वामाह्वयते लोभी मया चैव युधिष्ठिर ॥ १६॥"
  },
  {
    "text": "मा गच्छ दुर्मतिं तात पुत्रपक्षसमाश्रितम् ।\nधृतराष्ट्रं च कुन्त्या त्वं सस्त्रीको भ्रातृभिः कदा ॥ १७॥"
  },
  {
    "text": "वसिष्ठ उवाच ।\nविदुरस्य वचः श्रुत्वा युधिष्ठिरो महायशाः ।"
  },
  {
    "text": "उवाच तं महाभागं निःश्वस्य वचनं हितम् ॥ १८॥"
  },
  {
    "text": "युधिष्ठिर उवाच ।\nश‍ृणु तात मदीयं त्वं वाक्यं धर्मयुतं महत् ।\nराज्ये सुसंस्थितो राजा धृतराष्ट्रो विशेषतः ॥ १९॥"
  },
  {
    "text": "तदाज्ञावशगाः सर्वे वयं भीष्मादयः किल ।\nअतो यामि त्वया सार्धं भावि यत्तद्भविष्यति ॥ २०॥"
  },
  {
    "text": "धर्मयुक्तं वचः श्रुत्वा विदुरः खिन्नमानसः ।\nन किञ्चिदुक्तवांस्तत्र तं निःश्वस्य महायशाः ॥ २१॥"
  },
  {
    "text": "विदुरेण युताः सर्वे सस्त्रीकाः पाण्डवा नृप ।\nसमागताश्च द्रौपद्या धृतराष्ट्रं सभास्थितम् ॥ २२॥"
  },
  {
    "text": "तेनाज्ञप्ताश्च ते सर्वे भ्रातरः कलहे रताः ।\nचिक्रीडुर्द्यूतमुग्रं वै दुर्योधनमुखैः पुरा ॥ २३॥"
  },
  {
    "text": "शकुनिना महोग्रेण तपसा साधितं पुरा ।\nद्यूतं तदेव राजेन्द्र तदधीनं बभूव ह ॥ २४॥"
  },
  {
    "text": "क्रमेण राज्यमुग्रं तत् सर्वं जित्वा सुयोधनः ।\nवनवासे पाण्डवान् स स्थापयामास दुर्मतिः ॥ २५॥"
  },
  {
    "text": "द्रौपदी तेन दुष्टेन सभायां सर्वसन्निधौ ।\nसमानीता स तां प्राह पत्नी मे भव सुन्दरि ॥ २६॥"
  },
  {
    "text": "पतयः पञ्च कुत्राऽपि न दृश्यन्ते स्त्रियाः क्वचित् ।\nअस्माकं कुलजं सर्वं यशो नष्टं त्वया खले ॥ २७॥"
  },
  {
    "text": "भ्राता तां हठसंयुक्तो नग्नां चक्रे महाखलः ।\nभीष्मादींश्च तिरस्कृत्य दुःशासनसमन्वितः ॥ २८॥"
  },
  {
    "text": "पाण्डवा धर्मरक्षार्थमसहंस्तस्य कर्म तत् ।\nद्रौपद्या संस्मृतः कृष्णो गुप्तरूपधरो ययौ ॥ २९॥"
  },
  {
    "text": "मायया वस्त्रसंयुक्तां द्रौपदीं स पुनः पुनः ।\nचकार च ततः सर्वे क्षुभिताः स्वगृहं ययुः ॥ ३०॥"
  },
  {
    "text": "द्रौपदी पाण्डवैः सार्धं ययौ मुक्ता वने तदा ।\nतत्र कृष्णः समायातो बलेन क्रोधसंयुतः ॥ ३१॥"
  },
  {
    "text": "उवाच राजशार्दूलं युधिष्ठिरं प्रतापवान् ।\nकृष्ण उवाच ।\nहत्वा दुर्योधनं तात सपक्षं राज्यकामुकम् ॥ ३२॥"
  },
  {
    "text": "त्वां राज्ये स्थापयिष्यामि मा गच्छ वनमेव च ।\nततस्तं धर्मराजस्तु जगाद वचनं हितम् ॥ ३३॥"
  },
  {
    "text": "क्रोधं त्यज महाबाहो धर्मं रक्ष जनार्दन ।\nधर्मयुक्तं च राज्यं मे देहि वृष्णिकुलोद्भव ॥ ३४॥"
  },
  {
    "text": "एवमुक्तो महातेजाः कृष्णस्तं प्रत्युवाच ह ।\nकुरु त्वं भ्रातृभिः सार्धं गणेशोपासनं स्त्रिया ॥ ३५॥"
  },
  {
    "text": "सत्यासत्यसमाना व्यक्तैश्चतुर्धा बभौ प्रभुः ।\nस्वानन्दवासकर्ताऽसावस्माकं कुलदैवतम् ॥ ३६॥"
  },
  {
    "text": "एवमुक्त्वा ददौ तस्मै प्रभुर्मन्त्रं दशाक्षरम् ।\nस विधिं हर्षसंयुक्तः सर्वसिद्धिकरं परम् ॥ ३७॥"
  },
  {
    "text": "माहात्म्यं व्रतजं तत्र श्रावयामास केशवः ।\nयुधिष्ठिरस्य सर्वं वै पुण्यदं भ्रान्तिनाशनम् ॥ ३८॥"
  },
  {
    "text": "चतुर्विधप्रदं पूर्णं सर्वादौ सम्मतं व्रतम् ।\nकृतं चेत् कर्म तत् सर्वं सफलं भवति प्रभो ॥ ३९॥"
  },
  {
    "text": "तव राज्ये व्रतं मुख्यं नष्टं तेन महामते ।\nराज्यभ्रष्टश्च सञ्जातश्चतुःपदविवर्जितः ॥ ४०॥"
  },
  {
    "text": "श्रुत्वा युधिष्ठिरो राजा विस्मितः सुमहायशाः ।\nगणेशं मनसि ध्यात्वा चकार विधिसंयुतः ॥ ४१॥"
  },
  {
    "text": "तत्रादौ श्रावणे मासे प्राप्ता सङ्कटनाशिनी ।\nचतुर्थी कृष्णपक्षे तां साधयामास सानुजैः ॥ ४२॥"
  },
  {
    "text": "शुक्लकृष्णचतुर्थीजं व्रतं चक्रुश्च पाण्डवाः ।"
  },
  {
    "text": "सस्त्रीकास्तेन ते सर्वे वनेषु सुखिनोऽभवन् ॥ ४३॥"
  },
  {
    "text": "पुनः स्वराज्यकर्तारो बभूवुश्च सुयोधनम् ।\nहत्वा सर्वनृपैर्युक्तं कृष्णेन हर्षसंयुतः ॥ ४४॥"
  },
  {
    "text": "पुनस्तेन पृथिव्यां तद्विख्यातं प्रकृतं व्रतम् ।\nशुक्लकृष्णचतुर्थीजं चक्रुः सर्वे जनास्ततः ॥ ४५॥"
  },
  {
    "text": "इह भुक्त्वाऽखिलान् भोगान् पौत्रं राज्येऽभिषिच्य ते ।\nपाण्डवा ज्ञानसंयुक्ता बभुः स्वांशेषु सङ्गताः ॥ ४६॥"
  },
  {
    "text": "अन्ये जनाः क्रमेणैव गता गाणेश्वरं पदम् ।\nदृष्ट्वा गणेश्वरं तत्र ब्रह्मभूता बभूविरे ॥ ४७॥"
  },
  {
    "text": "एवं व्रतस्य माहात्म्यं कथितं ते नृपोत्तम ।\nअन्यच्छृणु महाभाग महापुण्यप्रदं परम् ॥ ४८॥"
  },
  {
    "text": "कर्णाटे कारुकः कश्चिन् महापापपरोऽभवत् ।\nवनेषु शस्त्रधारी जनान् जघान स नित्यदा ॥ ४९॥"
  },
  {
    "text": "परस्त्रियं तत्र दृष्ट्वैकाकिनीं स तथा दरात् ।\nअयभद्धठसंयुक्तो बलेन स महाखलः ॥ ५०॥"
  },
  {
    "text": "गोवधादिकमेवं स ब्राह्मणानां च हिंसनम् ।\nचकार दुष्टभावेन द्रव्यार्थं मांसकारणात् ॥ ५१॥"
  },
  {
    "text": "एवं नित्यं वने गत्वा पापं चक्रे स दुर्मतिः ।\nचोरो ग्रामे जनान् जघ्ने गृहीत्वाऽर्थं विशेषतः ॥ ५२॥"
  },
  {
    "text": "कदाचित् स वने गत्वा गुहायां संस्थितोऽभवत् ।\nजनान् हन्तुं महाचोरस्ततो वृष्टिर्बभूव ह ॥ ५३॥"
  },
  {
    "text": "अतिवृष्टिप्रभावेन जलैर्नद्यश्च पूरिताः ।\nयत्र तत्र जलं पूर्णं गन्तुं मार्गो न विद्यते ॥ ५४॥"
  },
  {
    "text": "तत्र वृष्टिभयेनैव संस्थितः क्षुधितो नृप ।\nदैवयोगेन सा देवी चतुर्थी तिथिराबभौ ॥ ५५॥"
  },
  {
    "text": "श्रावणे कृष्णपक्षे सा प्राप्ता तस्या व्रतं शुभम् ।\nकृतं तेन सुदुष्टेन ह्यन्नहीनप्रभावतः ॥ ५६॥"
  },
  {
    "text": "चन्द्रोदये समुत्पन्ने जलेनागतमादरात् ।\nफलं च नारिकेलं यत्तद्बभञ्ज बभक्ष सः ॥ ५७॥"
  },
  {
    "text": "निशाशेषे बहिः पापी निःसृतस्तत्र चाययौ ।\nव्याघ्रः सङ्गृह्य तं हत्वा बभक्ष क्षुधितो भृशम् ॥ ५८॥"
  },
  {
    "text": "गाणपास्तं सम्प्रगृह्य ययुः स्वानन्दके पुरे ।\nचक्रुर्व्रतप्रभावेण तत्र ब्रह्ममयं ततः ॥ ५९॥"
  },
  {
    "text": "महापापी व्रतेनैवाज्ञानजेन नृपात्मज ।\nब्रह्मभूतो बभूवाऽथ वर्णये किं महाद्भुतम् ॥ ६०॥"
  },
  {
    "text": "नानाजना व्रतेनैव भुक्त्वा भोगान् हृदीप्सितान् ।\nययुः स्वानन्दके वर्णयितुं तत्र न शक्यते ॥ ६१॥"
  },
  {
    "text": "इदं श्रावणकृष्णायाश्चतुर्थ्या वर्णनं पठेत् ।\nमाहात्म्यं श‍ृणुयाद्यो वै भुक्तिं मुक्तिं स विन्दति ॥ ६२॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nचतुर्थे खण्डे गजाननचरिते श्रावणकृष्णचतुर्थीमाहात्म्यवर्णनं नाम षड्विंशोऽध्यायः ॥ ४.२६"
  },
  {
    "text": "४.२७ भाद्रपदकृष्णचतुर्थीमाहात्म्यवर्णनं नाम सप्तविंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "दशरथ उवाच ।\nभाद्रकृष्णचतुर्थ्यास्त्वं माहात्म्यं वद भो मुने ।\nन तृप्यामि कथां श‍ृण्वन् सर्वसिद्धिप्रदायिनीम् ॥ १॥"
  },
  {
    "text": "वसिष्ठ उवाच ।\nद्राविडे राजशार्दूलो बभूव परमद्युतिः ।\nवीरसेनो यशोयुक्तः सार्वभौमो महाबलः ॥ २॥"
  },
  {
    "text": "नीतिज्ञो नीतियुक्तश्च चक्रे सौराज्यमुत्तमम् ।\nसर्वान् राज्ञो वशे कृत्वा करभारेण संयुतान् ॥ ३॥"
  },
  {
    "text": "धर्मशीलः सदानन्दं चाददाद्भक्तिसंयुतः ।\nक्षुधितं न नरं नारीमसहत् सुखकारकः ॥ ४॥"
  },
  {
    "text": "पुत्रानिव प्रजाः सर्वाः पालयामास यत्नतः ।\nअपुत्रो दैवयोगेन बभूव परवीरहा ॥ ६॥"
  },
  {
    "text": "पुत्रार्थं यत्नमत्यन्तं जपहोमादिभिः सदा ।\nचकार तीर्थक्षेत्रादि विधाने तादृशोऽभवत् ॥ ६॥"
  },
  {
    "text": "एवं बहौ गते काले पुत्रो नासीन् महीपते ।\nततोऽतिदुःखितो राजा राज्यं त्यक्त्वा ययौ वनम् ॥ ७॥"
  },
  {
    "text": "सस्त्रीकः स वने राजा बभ्राम यत्र तत्र ह ।\nततो महावनं गत्वा पपात क्षुधयान्वितः ॥ ८॥"
  },
  {
    "text": "सुमन्तुस्तत्र विप्रर्षिः समिदर्थं समाययौ ।\nनृपं दृष्ट्वा दयायुक्त आययौ तं निरीक्षितुम् ॥ ९॥"
  },
  {
    "text": "वेदवेदाङ्गवित् साक्षात् सर्वशास्त्रप्रवर्तकः ।\nपुराणज्ञो महायोगी व्यासशिष्यः प्रतापवान् ॥ १०॥"
  },
  {
    "text": "तं दृष्ट्वा सहसोत्थाय प्रणनाम महामुनिम् ।\nवीरसेनः प्रहर्षेण सस्त्रीकः संयुतो नृपः ॥ ११॥"
  },
  {
    "text": "करसम्पुटमुत्थाय पुरः कृत्वा महामुनेः ।\nतं जगाद विशेषज्ञं राजा वचनमुत्तमम् ॥ १२॥"
  },
  {
    "text": "वीरसेन उवाच ।\nधन्यं मे कर्म जन्मादि पिता माता कुलं यशः ।\nविद्या व्रतादिकं सर्वं त्वदङ्घ्रियुगदर्शनात् ॥ १३॥"
  },
  {
    "text": "राज्यं त्यक्त्वा वने संस्थः पुत्रार्थं पापवानहम् ।\nतत्र ते दर्शनं प्राप्तं पूर्वपुण्यफलोदयात् ॥ १४॥"
  },
  {
    "text": "नानायत्नेन विप्रेश पुत्रो मे नाऽभवत्किल ।\nत्वत्कृपोपायमेकं च पश्यामि सुखदायकम् ॥ १५॥"
  },
  {
    "text": "वसिष्ठ उवाच ।\nएवं तस्य नृपस्याऽसौ श्रुत्वा वचनमुत्तमम् ।\nसन्तुष्टस्तं जगादेदं सुमन्तुर्मुनिसत्तमः ॥ १६॥"
  },
  {
    "text": "सुमन्तुरुवाच ।\nमा चिन्तां कुरु राजेन्द्र पुत्रस्ते कुलतारकः ।\nभविष्यति न सन्देहः श‍ृणु मे वचनं हितम् ॥ १७॥"
  },
  {
    "text": "राज्ये नष्टं त्वदीये तच्चतुर्थीजं व्रतं महत् ।\nतेन त्वं पुत्रहीनोऽसि नृपाधम न बुध्यसे ॥ १८॥"
  },
  {
    "text": "सर्वादौ तद्व्रतं मुख्यं कर्तव्यं सर्वसिद्धिदम् ।\nचतुःपदार्थदं सर्वैर्नोचेत् सर्वं सुनिष्फलम् ॥ १९॥"
  },
  {
    "text": "त्वया कर्म कृतं नानापुण्यदं सर्वसम्मतम् ।\nचतुर्भिः पुरुषार्थैर्हीनं चतुर्थीविवर्जितम् ॥ २०॥"
  },
  {
    "text": "एवमुक्त्वा नृपायाऽथ माहात्म्यं व्रतजं महत् ।\nश्रावयामास तं सोऽपि श्रुत्वा पप्रच्छ भाविकः ॥ २१॥"
  },
  {
    "text": "वीरसेन उवाच ।\nवद ब्रह्मन् गणेशस्य ज्ञानं यस्य चतुःप्रदम् ।\nव्रतं सर्वादिसम्मान्यं तं भजिष्यामि नित्यदा ॥ २२॥"
  },
  {
    "text": "सुमन्तुरुवाच ।\nगणेशस्य स्वरूपं यद्वक्तुं शक्तो भवेत्तु कः ।\nउपाधिसंयुतं ज्ञानं श‍ृणु राजेन्द्र सर्वदम् ॥ २३॥"
  },
  {
    "text": "अहं तपःप्रभावेण पुरा जातो विशेषतः ।\nशापानुग्रहणे राजन् समर्थः सर्वमण्डले ॥ २४॥"
  },
  {
    "text": "ततोऽतितपसा युक्तोऽभवं तेन महामते ।\nअन्तर्ज्ञानं समुत्पन्नं स दृष्ट्वा विस्मितो ह्यहम् ॥ २५॥"
  },
  {
    "text": "ततो जडादिका नाना भूमिकाः साधयंस्ततः ।\nनानाब्रह्मविभेदेषु संस्थितो ब्रह्मधारकः ॥ २६॥"
  },
  {
    "text": "एवं क्रमेण राजेन्द्र आसं स्वानन्दगोऽभवम् ।\nतत्र शान्तिसुखे सक्तो ब्रह्मभूतस्वभावतः ॥ २७॥"
  },
  {
    "text": "तस्माद्भेदमयं द्वन्द्वं दृष्ट्वा शान्तो महामुनिम् ।\nव्यासं गत्वा प्रणम्यैवाऽऽपृच्छं तं स्वहितप्रदम् ॥ २८॥"
  },
  {
    "text": "ब्रह्मभूतस्वरूपां मे वद शान्तिं महामुने ।\nशिष्योऽहं ते महाभाग तारयस्व भवार्णवात् ॥ २९॥"
  },
  {
    "text": "इति पृष्टो महायोगी मामुवाच प्रहर्षितः ।\nतत्तेऽहं कथयिष्यामि गणेशज्ञानकारकम् ॥ ३०॥"
  },
  {
    "text": "व्यास उवाच ।\nश‍ृणु पुत्र प्रवक्ष्यामि ब्रह्मभूतस्वरूपकम् ।\nशान्तीनां शान्तिरूपं तं ज्ञातव्यं योगसेवया ॥ ३१॥"
  },
  {
    "text": "स्वत उत्थानकं ब्रह्म उत्थानं परतस्तथा ।\nतयोरभेदभावे च ह्यसत् स्वानन्द उच्यते ॥ ३२॥"
  },
  {
    "text": "तत्रामृतमयं यत्तत् सद्रूपं स्वस्वरूपकम् ।\nतयोरभेदभावे चानन्दः स्वानन्द उच्यते ॥ ३३॥"
  },
  {
    "text": "त्रिभिर्हीनं त्रिभिर्युक्तमव्यक्तं ब्रह्म कथ्यते ।\nचतुर्णामेव संयोगे स्वानन्दो ब्रह्म उच्यते ॥ ३४॥"
  },
  {
    "text": "पञ्चभिर्गतिहीनं यन्मतं चायोगवाचकम् ।\nन तत्र कस्यचिद्योगस्ततः कुत्राऽपि पुत्रक ॥ ३५॥"
  },
  {
    "text": "संयोगायोगयोर्योगे योगः शान्तिप्रदायकः ।\nस एव गणराजश्च ज्ञातव्यो विबुधैः सदा ॥ ३६॥"
  },
  {
    "text": "गणाः समूहरूपाश्चान्तरबाह्यादियोगतः ।\nअन्नादिब्रह्मरूपास्ते ज्ञातव्या योगसेवया ॥ ३७॥"
  },
  {
    "text": "तेषां स्वामी गणेशानस्तं भजस्व विधानतः ।\nतदा त्वं ब्रह्मभूतश्च भविष्यसि न संशयः ॥ ३८॥"
  },
  {
    "text": "चित्तं पञ्चविधं प्रोक्तं तदेव बुद्धिवाचकम् ।\nचित्तं मोहस्वरूपं यत् सिद्धिरूपं वदन्ति च ॥ ३९॥"
  },
  {
    "text": "तयोः स्वामी गणाधीशो मायाभ्यां क्रीडति प्रभुः ।\nपञ्चचित्तनिरोधेन लभ्यते चित्तधारकः ॥ ४०॥"
  },
  {
    "text": "अतश्चिन्तामणिः प्रोक्तो पश्य वेदेषु पुत्रक ।\nचित्तं त्यक्त्वा समोहं त्वं भव चिन्तामणिस्ततः ॥ ४१॥"
  },
  {
    "text": "एवमुक्त्वा ददौ मह्यं मन्त्रमेकाक्षरं प्रभुः ।\nसविधिं तं प्रणम्यैवाऽऽगतोऽहं स्वाश्रमे पुनः ॥ ४२॥"
  },
  {
    "text": "ध्यात्वा गणपतिं राजन् मन्त्रे जपपरोऽभवम् ।\nततः स्वल्पेन कालेन शान्तिं प्राप्तोऽहमेव च ॥ ४३॥"
  },
  {
    "text": "तथाऽपि गणराजं त्वपूजयन्तं विशेषतः ।\nततो मे दर्शयामास स्वात्मानं विघ्नपः प्रभुः ॥ ४४॥"
  },
  {
    "text": "समागतं गणेशानं दृष्ट्वा विस्मितमानसः ।\nअपूजयं प्रहर्षेण तं प्रणम्य पुनः पुनः ॥ ४५॥"
  },
  {
    "text": "अथर्वोपनिषद्भिः स संस्तुतो गणनायकः ।\nभक्तिं दत्त्वा स्वकीयां मेंऽतर्धानं प्रचकार ह ॥ ४६॥"
  },
  {
    "text": "तदादि गाणपत्योऽहं प्रभजे नित्यमादरात् ।\nतं भजस्व महाराज ततः सर्वं शुभं भवेत् ॥ ४७॥"
  },
  {
    "text": "एवमुक्त्वा ददौ तस्मै स मन्त्रं षोडशाक्षरम् ।\nसविधिं मुनिमुख्यः सोंऽतर्धानमगमत्ततः ॥ ४८॥"
  },
  {
    "text": "राजाऽतिविस्मितो भूत्वा सपत्नीकः प्रणम्य तम् ।\nस्वपुरे स समागत्याऽभजत्तं गणनायकम् ॥ ४९॥"
  },
  {
    "text": "तत्राऽऽदौ भाद्रमासे सा कृष्णा प्राप्ता चतुर्थिका ।\nकृता तेन जनैः सर्वैः पुरवासिभिरादरात् ॥ ५०॥"
  },
  {
    "text": "विशेषतस्ततस्तेन प्रशस्तं तद्व्रतं कृतम् ।"
  },
  {
    "text": "शुक्लकृष्णचतुर्थीजं चक्रुः सर्वे धरातले ॥ ५१॥"
  },
  {
    "text": "व्रतपुण्यप्रभावेण राजा पुत्रसमन्वितः ।\nबभूवू रोगहीनास्ते भूमिपैवं जनास्तथा ॥ ५२॥"
  },
  {
    "text": "पुत्रे राज्यं परित्यज्य राजा निर्वृत्तिसंयुतः ।\nसपत्नीको गणेशानमभजन्नित्यमादरात् ॥ ५३॥"
  },
  {
    "text": "अन्ते गणेशलोके स गत्वा ब्रह्ममयोऽभवत् ।\nक्रमेण सर्वलोकाश्च ब्रह्मभूता बभूविरे ॥ ५४॥"
  },
  {
    "text": "एतत्ते कथितं भूप माहात्म्यं सङ्कटीभवम् ।\nअन्यच्छृणु चतुर्थ्यास्त्वं पापघ्नं सर्वदं परम् ॥ ५५॥"
  },
  {
    "text": "आन्ध्रे च धीवरः कश्चिद् बभूवे सर्वहिंसकः ।\nबाल्यात् प्रभृति सोऽत्यन्तं पापकर्मपरायणः ॥ ५६॥"
  },
  {
    "text": "वृथा साक्ष्यपरो भूत्वा कलहं सोऽकरोन् मिथः ।\nलोकानां लोभशीलश्च चौर्यद्रव्यं समाहरत् ॥ ५७॥"
  },
  {
    "text": "वने गत्वा महापापी मार्गस्थान् प्रजघान वै ।\nब्राह्मणादीन् विशेषेण नानापापपरायणः ॥ ५८॥"
  },
  {
    "text": "न तस्य कर्म वक्तुं वै शक्यते पापभीतितः ।\nग्रन्थबाहुल्यतो भूप परस्त्रीलालसोऽभवत् ॥ ५९॥"
  },
  {
    "text": "भाद्रकृष्णचतुर्थीजे वनमध्यस्थ एकदा ।\nव्रते प्राप्ते महापापी निराहारो बभूव ह ॥ ६०॥"
  },
  {
    "text": "अकस्मात् तत्र सम्प्राप्तो जनसङ्घो महान्नृप ।\nभयात्तस्य प्रलीनोऽभूद्गुहायां धीवरः स तु ॥ ६१॥"
  },
  {
    "text": "किञ्चिद्दिनावशेषे स जनसङ्घो गतोऽभवत् ।\nतदा बहिर्विनिःसृत्य गृहे गन्तुं मनो दधे ॥ ६२॥"
  },
  {
    "text": "न प्राप्तं तेन दुष्टेन किञ्चित्तदपि दारुणः ।\nस्वात्मन्यास्थाय धैर्यं स मार्गसंस्थो बभूव ह ॥ ६३॥"
  },
  {
    "text": "रात्रौ समागतो दुष्टः स्वगृहे राजसत्तम ।\nचन्द्रोदये सुतैः सार्धं भोजनं स चकार ह ॥ ६४॥"
  },
  {
    "text": "पञ्चम्यां सर्पदंशेन मृतः पापेन निश्चयः ।\nगणराजस्य तदपि दूता नेतुं समागमन् ॥ ६५॥"
  },
  {
    "text": "गृहीत्वा धीवरं तेऽयुर्गणाः स्वानन्दके पुरे ।\nगणेशानं स तं दृष्ट्वा ब्रह्मभूतो बभूव ह ॥ ६६॥"
  },
  {
    "text": "व्रतेनाऽज्ञानजेनाऽयं विधिहीनेन भूमिप ।\nब्रह्मभूतो धीवरश्च सम्बभूव वदामि किम् ॥ ६७॥"
  },
  {
    "text": "एवं नाना जना राजन् ब्रह्मभूता बभूविरे ।\nचतुर्थ्या व्रतपुण्येन वक्तुं नैव प्रशक्यते ॥ ६८॥"
  },
  {
    "text": "इदं भाद्रपदे कृष्णचतुर्थीजं श‍ृणोति यः ।\nमाहात्म्यं वाऽपि पठति स ईप्सितमवाप्नुयात् ॥ ६९॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nचतुर्थे खण्डे गजाननचरिते भाद्रपदकृष्णचतुर्थीमाहात्म्यवर्णनं नाम सप्तविंशोऽध्यायः ॥ ४.२७"
  },
  {
    "text": "४.२८ आश्विनकृष्णचतुर्थीमाहात्म्यवर्णनं नाम अष्टाविंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "दशरथ उवाच ।\nमाहात्म्यं यद्वद ब्रह्मन्नाश्विने कृष्णके महत् ।\nचतुर्थीजं विशेषेण न तृप्तोऽहं भवामि वै ॥ १॥"
  },
  {
    "text": "वसिष्ठ उवाच ।\nइतिहासं प्रवक्ष्यामि सर्वसिद्धिप्रदायकम् ।\nअत्र तेन महाराज श‍ृणु तृप्तो भविष्यसि ॥ २॥"
  },
  {
    "text": "पार्वतीशङ्कराभ्यां च तपसाऽऽराधितोऽभवत् ।\nदिव्यवर्षसहस्रेण गणेशः पुत्रतां गतः ॥ ३॥"
  },
  {
    "text": "कार्तिकेयस्तथा जातः स्ववीर्यात् स्नेहकारकः ।\nन तथा प्रीतिरुत्पन्ना गणेशे च तयोरभूत् ॥ ४॥"
  },
  {
    "text": "कार्तिकेयो गणेशानं स्पर्धते नित्यमादरात् ।\nविवाहो मे पुरा पश्चात्तवापि स्म भविष्यति ॥ ५॥"
  },
  {
    "text": "एवं स्पर्धयतोर्वीक्ष्य पुत्रयोः पार्वतीशिवौ ।\nविचारं चक्रतुस्तत्र विवाहार्थं महामते ॥ ६॥"
  },
  {
    "text": "अयं विघ्नेश्वरः साक्षाद्ब्रह्मरूपो न संशयः ।\nक्षोभितश्चेत् पदभ्रष्टं करिष्यति विशेषतः ॥ ७॥"
  },
  {
    "text": "साक्षात् पुत्रं समुत्पन्नं स्कन्दं सन्त्यज्य विघ्नपम् ।\nज्येष्ठं विवाहयेच्चेद्वा सेनानीः कोपितो भवेत् ॥ ८॥"
  },
  {
    "text": "त्यक्त्वा स्वपुत्रं सेनान्यं विवाहो नैव शोभते ।\nअतः कपटरूपेण कर्तव्यं कार्यमुत्तमम् ॥ ९॥"
  },
  {
    "text": "ततः शिवो गणेशानं स्कन्दं चैवाऽब्रवीद्वचः ।\nधराप्रदक्षिणां कृत्वा य आदौ सुसमागतः ॥ १०॥"
  },
  {
    "text": "पूर्वं विवाहकं तस्य करिष्यामि न संशयः ।\nततस्तं गणनाथस्तु जगाद वचनं हितम् ॥ ११॥"
  },
  {
    "text": "ज्येष्ठं मां किं परित्यज्य प्रभो वदसि शङ्कर ।\nवेदहीनं तथा मेऽस्तु भवदाज्ञां करोम्यहम् ॥ १२॥"
  },
  {
    "text": "स्थूलदेहधरोऽहं मे वाहनं मूषको मतः ।\nपृथ्वीप्रदक्षिणां कर्तुं न शक्नोमि सदाशिव ॥ १३॥"
  },
  {
    "text": "एवमुक्त्वा गणाधीशः स्वगृहे संस्थितोऽभवत् ।\nजगाम स्कन्द आरुह्य मयूरं हर्षसंयुतः ॥ १४॥"
  },
  {
    "text": "पृथ्वीप्रदक्षिणायां स रतः स्कन्दः स वेगवान् ।\nचकार मायया तत्र गणेशः कौतुकं महत् ॥ १५॥"
  },
  {
    "text": "सम्पूज्य पार्वतीं शङ्करं चकार प्रदक्षिणाम् ।\nउवाच शङ्करं तत्र विवाहो मे विधीयताम् ॥ १६॥"
  },
  {
    "text": "प्रदक्षिणा कृता येन पितुर्मातुः सदाशिव ।\nपृथ्वीप्रदक्षिणा तेन कृता शास्त्रे न संशयः ॥ १७॥"
  },
  {
    "text": "श्रुत्वा गणपतेर्वाक्यं कम्पितः शङ्करोऽब्रवीत् ।\nकरोमि ते विवाहं वै क्रोधं मा कुरु पुत्रक ॥ १८॥"
  },
  {
    "text": "तत एकान्तगं शम्भुं पार्वती प्रेमविह्वला ।\nउवाच कार्तिकेयं किं त्यक्त्वा ढुण्ढिः स मानितः ॥ १९॥"
  },
  {
    "text": "ततस्तां शङ्करो वाक्यं जगाद श‍ृणु पार्वति ।\nअयं क्रुद्धश्च सर्वस्वं हरत्यत्र न संशयः ॥ २०॥"
  },
  {
    "text": "अतः स्नेहं परित्यज्य रक्ष धर्मं सनातनम् ।\nनाऽयं पुत्रो महादेवि ब्रह्मभूतः समागतः ॥ २१॥"
  },
  {
    "text": "एवमुक्त्वा सतीं शम्भुविवाहमकरोत्ततः ।\nगणेशस्य विधानेन हृदयेनाविदूयता ॥ २२॥"
  },
  {
    "text": "सिद्धे विवाहके पूर्णे कार्तिकेयः समागतः ।\nतत्र विघ्नकरो विघ्नं चकार परमाद्भुतम् ॥ २३॥"
  },
  {
    "text": "नारदः सहसाऽऽगत्य कार्तिकेयमुवाच ह ।\nविवाहकृत्यमेतस्य पित्रा मात्रा कृतं पुरा ॥ २४॥"
  },
  {
    "text": "त्वां वञ्चयित्वा सेनानीः कृतं कर्म जुगुप्सितम् ।\nनावलोक्यं मुखं मातुः पितुश्चापि त्वया कदा ॥ २५॥"
  },
  {
    "text": "एवमुक्त्वा गतो विप्रो नारदः कलहप्रियः ।"
  },
  {
    "text": "स्कन्दो निःश्वस्य तस्मात् स ययौ श्रीशैलपर्वतम् ॥ २६॥"
  },
  {
    "text": "ज्ञात्वा पुत्रस्य वृत्तान्तं पार्वतीशङ्कराविमम् ।\nशोधार्थं तत्र शैले तौ गतौ ज्ञात्वा पपाल सः ॥ २७॥"
  },
  {
    "text": "क्रौञ्चे स्कन्दं स्थितं ज्ञात्वा पार्वतीशङ्करौ नृप ।\nशोकसंविग्नचित्तौ तौ विलापं चक्रतुः पुरा ॥ २८॥"
  },
  {
    "text": "तत्राऽऽजगाम विप्रेन्द्रो मुद्गलः सर्वमुद्गलः ।\nतं दृष्ट्वा सहसोत्थाय पूजयामासतुर्मुनिम् ॥ २९॥"
  },
  {
    "text": "सुखासीनं महाभाग उवाच शोकसङ्कुलः ।\nभगवन् सर्वतत्त्वज्ञ वद मां शोकनाशनम् ॥ ३०॥"
  },
  {
    "text": "स्कन्दसंयोगदं पूर्णमुपायं तं करोम्यहम् ।\nरुरोद पार्वती तत्र ततस्तौ मुनिरब्रवीत् ॥ ३१॥"
  },
  {
    "text": "मुद्गल उवाच ।\nशम्भो श‍ृणु महाभाग त्वं साक्षात् सर्ववित् प्रभुः ।\nविद्यारूपेयमाद्या सा शक्तिः सर्वार्थदायिनी ॥ ३२॥"
  },
  {
    "text": "तथापि कथयामि त्वां पुत्रौ शास्त्रे प्रकीर्तितौ ।\nद्विविधौ तौ त्वया प्राप्तौ त्वत्समो नैव दृश्यते ॥ ३३॥"
  },
  {
    "text": "योगाभ्यासेन विघ्नेशो ब्रह्मणां नायकस्तव ।\nपुत्रः समाधिजः प्रोक्तस्ततश्चिन्तामणिः स्मृतः ॥ ३४॥"
  },
  {
    "text": "देहः शक्तिमयस्तत्रात्मा त्वं पुरुष उच्यसे ।\nताभ्यां योगबलेनैव क्रियते ब्रह्मपुत्रकः ॥ ३५॥"
  },
  {
    "text": "अर्धनारीश्वरस्त्वं च तस्माज्जातो गजाननः ।\nब्रह्मभूतपदस्याऽसौ पालको नात्र संशयः ॥ ३६॥"
  },
  {
    "text": "भिन्ना शक्तिरियं जाता भिन्नस्त्वं देहधारकः ।\nभिन्नभावात् समुत्पन्नः पुत्रस्ते स्कन्द एव च ॥ ३७॥"
  },
  {
    "text": "देहसौख्यकरः प्रोक्तः स्कन्दः सर्वत्र सम्मतः ।\nशान्तिसौख्यकरश्चैव गणेशः पुत्रभावतः ॥ ३८॥"
  },
  {
    "text": "तत्र त्वं भिन्नभावेन मोहितोऽसि न संशयः ।\nस्कन्दं स्नेहेन शम्भो त्वमधिकं मन्यसे सदा ॥ ३९॥"
  },
  {
    "text": "न तथा ब्रह्मणि श्रद्धाऽधिका विश्वेश्वरेऽधुना ।\nतेन विघ्नसमायुक्तो जातोऽसि च भजस्व तम् ॥ ४०॥"
  },
  {
    "text": "ब्रह्मणि स्नेहभावेन विषयान्निन्दयन् स्थितः ।\nतदा विषयतापास्ते स्वयं वश्या भवन्ति वै ॥ ४१॥"
  },
  {
    "text": "विघ्नेश्वरमनादृत्य स्कन्दं विवाहसंयुतम् ।\nआदौ पश्यामि शक्त्या वै सन्धृतं मानसे त्वया ॥ ४२॥"
  },
  {
    "text": "तदैव निष्फलं सर्वं कृतं विघ्नकरेण ते ।\nवियोगश्च समुत्पन्नस्तस्मात्तं शरणं व्रज ॥ ४३॥"
  },
  {
    "text": "एवमुक्त्वा मुद्गलस्तं जगाम स्वेच्छया चरन् ।\nशिवः शक्त्या युतः स स्म मन्यते सत्यमेव तत् ॥ ४४॥"
  },
  {
    "text": "त्यक्त्वा स्कन्दभवं स्नेहं विघ्नेशमभजत् सदा ।\nतत्रादौ सङ्कटी प्राप्ताऽऽश्विनी तां तौ प्रचक्रतुः ॥ ४५॥"
  },
  {
    "text": "मायां भ्रान्तिकरीं सर्वां भिन्नभावप्रमोहतः ।\nत्यक्त्वा शिवश्च शक्तिश्च शान्तिस्थौ तौ बभूवतुः ॥ ४६॥"
  },
  {
    "text": "कस्य पुत्रश्च का माता पिता को भ्रमदायकम् ।\nकृतं विघ्नेश्वरेणैव तमावां शरणं गतौ ॥ ४७॥"
  },
  {
    "text": "ततो विघ्नेश्वरेणैव कृतं कौतुकमादरात् ।\nबुद्धिभेदः कृतस्तत्र स्कन्दस्य नृप तच् श‍ृणु ॥ ४८॥"
  },
  {
    "text": "त्यक्तौ मयाऽतिमूढेन पार्वतीशङ्करावहो ।\nज्येष्ठं गणपतिं नित्यं स्पर्धयामि महाप्रभुम् ॥ ४९॥"
  },
  {
    "text": "शक्त्या शिवेन विघ्नेशस्तपसाऽऽराधितोऽभवत् ।\nसोऽयं पुत्रस्वरूपेण बभूव वरदानतः ॥ ५०॥"
  },
  {
    "text": "स्वानन्दवासकारी स सिद्धिबुद्धिपतिः स्वयम् ।"
  },
  {
    "text": "योगशान्तिस्वरूपोऽयं न जानामि सुमूर्खवत् ॥ ५१॥"
  },
  {
    "text": "एवं विचार्य स्कन्दः स ययौ कैलासमादरात् ।\nआदौ प्रणम्य विघ्नेशं पूजयामास भक्तितः ॥ ५२॥"
  },
  {
    "text": "अथर्वशिरसा तं स ततः स्तुत्वा सदाशिवम् ।\nउमां सम्पूज्य तुष्टाव प्रणनामाऽथ दण्डवत् ॥ ५३॥"
  },
  {
    "text": "सम्मानितः स तैः स्कन्दोऽतिष्ठत्तद्भक्तिसंयुतः ।\nतदाज्ञावशगो भूत्वा शान्तियोगपरोऽभवत् ॥ ५४॥"
  },
  {
    "text": "विवाहार्थं शिवेनाऽसौ प्रेरितस्तमुवाच ह ।\nस्त्रियं बन्धकरीं नाथ नेच्छामि गणपे रतः ॥ ५५॥"
  },
  {
    "text": "अत्याग्रहयुतः स्कन्दोऽभजत्तं गणनायकम् ।\nमायासुखं परित्यज्य तन्निष्ठः स बभूव ह ॥ ५६॥"
  },
  {
    "text": "एवं सङ्कटहारिण्या चतुर्थ्या महिमाद्भुतः ।\nकथितः शान्तिदः सर्वसम्मेलनकरोऽभवत् ॥ ५७॥"
  },
  {
    "text": "अन्यच्छृणु महाभाग चरित्रं पापनाशनम् ।\nवङ्गदेशे द्विजः कश्चित् पापकर्मा बभूव ह ॥ ५८॥"
  },
  {
    "text": "त्यक्त्वा ब्राह्मणमार्गं स मद्यपानरतोऽभवत् ।\nयवनीं स समादाय यवनोऽभून् महाबलः ॥ ५९॥"
  },
  {
    "text": "वक्तुं न शक्यते तस्य कर्म पापमयं महत् ।\nकथने परदोषाणां दोषी भवति मानवः ॥ ६०॥"
  },
  {
    "text": "कदाचिज्ज्वरसंयुक्तो बभूवे जातिदूषणः ।\nतत्राश्विनभवा प्राप्ता नृप कृष्णा चतुर्थिका ॥ ६१॥"
  },
  {
    "text": "तत्र तेन जलान्नं च भक्षितं न भयान्नृप ।\nसुपक्वानां तन्दुलानां पीतं चन्द्रोदये जलम् ॥ ६२॥"
  },
  {
    "text": "ततो बहौ गते काले ममार यवनो द्विजः ।\nसङ्गृह्य ब्रह्मभूतं तं गाणेशाश्चक्रिरे नृप ॥ ६३॥"
  },
  {
    "text": "एतादृशा महापापा व्रतपुण्यप्रभावतः ।\nब्रह्मभूता बभूवुश्च का कथा विधिकारिणाम् ॥ ६४॥"
  },
  {
    "text": "एवं नाना जना राजन् भुक्त्वा भोगान् यथेप्सितान् ।\nब्रह्मण्यं ते गतास्तत्तु मया वक्तुं न शक्यते ॥ ६५॥"
  },
  {
    "text": "इदमाश्विनजायास्तु माहात्म्यं यः श‍ृणोति वा ।\nपठेत् स कृष्णसङ्कष्ट्याः सर्वार्थं लभते नरः ॥ ६६॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nचतुर्थे खण्डे गजाननचरिते आश्विनकृष्णचतुर्थीमाहात्म्यवर्णनं नाम अष्टाविंशोऽध्यायः ॥ ४.२८\n४.२९ कार्तिककृष्णचतुर्थीमाहात्म्यवर्णनं नाम एकोनत्रिंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "दशरथ उवाच ।\nकार्तिके कृष्णपक्षे या चतुर्थी सङ्कटी मता ।\nमाहात्म्यं वद तस्यास्त्वं सर्वपापहरं परम् ॥ १॥"
  },
  {
    "text": "वसिष्ठ उवाच ।\nअत्र ते कथयिष्यामि चेतिहासं पुरातनम् ।\nमहाराष्ट्रे महातेजा राजाऽभूत् कर्दमाभिधः ॥ २॥"
  },
  {
    "text": "वेदवेदार्थतत्त्वज्ञः स्वधर्मनिरतोऽभवत् ।\nलोकान् सङ्गृह्य षष्ठांशं पालयन् पुत्रकान् यथा ॥ ३॥"
  },
  {
    "text": "अपारसेनया युक्तश्चतुरङ्गप्रमोदया ।\nपूर्णकोशः कुबेराभो बभौ शस्त्रास्त्रपारगः ॥ ४॥"
  },
  {
    "text": "स्वबलेन नृपान् सर्वान् वशान् कृत्वा महाबलः ।\nचकार वशगां पृथ्वीं समुद्रान्तां विशेषतः ॥ ५॥"
  },
  {
    "text": "करदा इतरे सर्वे राजानः सेवका इव ।\nसामन्ताश्च महाराज तस्याज्ञावशवर्तिनः ॥ ६॥"
  },
  {
    "text": "पुण्यवान् धर्मशीलश्च नानादानपरायणः ।\nदेवविप्राऽतिथिप्रेप्सुः स्वदारनिरतोऽभवत् ॥ ७॥"
  },
  {
    "text": "यज्वा विनीतकस्तीर्थकारकः परवीरहा ।\nनानागुणयुतः सोऽपि मया वक्तुं न शक्यते ॥ ८॥"
  },
  {
    "text": "स एव यक्ष्मणाऽत्यन्तं पीडितः पापरूपिणा ।\nशोकाकुलोऽभवद्राजा अस्थिशेषो बभूव ह ॥ ९॥"
  },
  {
    "text": "नानोपायाः कृतास्तस्य शान्तये न च सोऽभवत् ।\nशान्तस्ततो महाराजस्तीर्थयात्रापरोऽभवत् ॥ १०॥"
  },
  {
    "text": "नानातीर्थानि राजाऽसौ चकार तदपि ह्यहो ।\nपीडया नैव मुक्तोऽभूत्ततो दुःखितमानसः ॥ ११॥"
  },
  {
    "text": "देवार्चनरता विप्राः कृतास्तेन महात्मना ।\nतथापि रोगसंयुक्तोऽधिको राजा बभूव ह ॥ १२॥"
  },
  {
    "text": "ततः शान्तिधरो राजा वैराग्ये निदधे मनः ।\nराज्यं त्यक्त्वा प्रधानेषु सस्त्रीकः स वनं ययौ ॥ १३॥"
  },
  {
    "text": "बभ्राम वनगो भूत्वा यत्र तत्र महीपतिः ।\nततो मङ्कणकं विप्रमदर्शद्योगिसत्तमम् ॥ १४॥"
  },
  {
    "text": "तद् दृष्ट्वा निपपातोर्व्यां रुरोद भृशमेव सः ।\nततस्तं मुनिमुख्योऽसौ जगाद दयया युतः ॥ १५॥"
  },
  {
    "text": "मङ्कणक उवाच ।\nश‍ृणु राजन् महाभाग येन त्वं रोगपीडितः ।\nअभवस्तदघं सर्वं कथयामि नृपाधम ॥ १६॥"
  },
  {
    "text": "मुख्यं नष्टं च राज्ये ते चतुर्थीसंज्ञितं व्रतम् ।\nतेन त्वं पापसंयुक्तो नरके गच्छसि ध्रुवम् ॥ १७॥"
  },
  {
    "text": "सर्वादौ तद्व्रतं कार्यं नित्यवद्राजसत्तम ।\nसर्वसिद्धिकरं पूर्णं चतुर्विधफलप्रदम् ॥ १८॥"
  },
  {
    "text": "तद्व्रतेन विहीनस्त्वं नानाधर्मपरायणः ।\nचतुःपदार्थहीनत्वान्निष्फलोऽसि नृपाधम ॥ १९॥"
  },
  {
    "text": "एवमुक्त्वा च माहात्म्यं चतुर्थीसम्भवं मुनिः ।\nश्रावयामास तस्मै तच्छ्रुत्वा सोऽपि तमब्रवीत् ॥ २०॥"
  },
  {
    "text": "कर्दम उवाच ।\nधन्यं मे जन्म कर्मादि त्वदङ्घ्रियुगदर्शनात् ।\nव्रतस्य श्रवणाद्धन्यो कृतकृत्यो न संशयः ॥ २१॥"
  },
  {
    "text": "दयानिधे गणेशस्य स्वरूपं वद विस्तरात् ।\nसर्वदेवाधिदेवं तं भजिष्यामि निरन्तरम् ॥ २२॥"
  },
  {
    "text": "मङ्कणक उवाच ।\nगणेशस्य स्वरूपं कथयितुं शक्यते न तत् ।\nतथाप्युपाधिसंयुक्तं वदामि श‍ृणु कर्दम ॥ २३॥"
  },
  {
    "text": "पुराऽहं पत्रभक्षः संस्तपसे संस्थितोऽभवम् ।\nबहुकाले गते हस्तो विद्धो मे कण्टकेन च ॥ २४॥"
  },
  {
    "text": "तदा पत्ररसस्तस्मादस्रवत् किञ्चिदप्यहो ।\nदृष्ट्वा विस्मितचित्तोऽहं नृत्यं चाकरवं तदा ॥ २५॥"
  },
  {
    "text": "अहो देहाद्गतं कुत्र रुधिरं मे स्वभावजम् ।\nपत्रभक्षणभावेन रसः स्रवति हस्ततः ॥ २६॥"
  },
  {
    "text": "ततो नृत्यस्य वेगेन कम्पितं स चराचरम् ।\nमदीयतपसा युक्तं देवाः शङ्करमाययुः ॥ २७॥"
  },
  {
    "text": "शङ्करः सर्वदेवैश्चागत्य मामब्रवीद्वचः ।\nकिं नृत्यसि महाभाग पश्य मे कौतुकं महत् ॥ २८॥"
  },
  {
    "text": "इत्युक्त्वा त्रुटिका तेन कृता तत्र रसस्य मे ।\nभस्मरूपं कृतं भूपाऽभवं तेनातिविस्मितः ॥ २९॥"
  },
  {
    "text": "त्यक्त्वा नृत्यं महेशानं प्रणम्य स्तुतवान् क्षणात् ।\nअन्तर्धाय स्वमात्मानं शङ्करः स गतोऽभवत् ॥ ३०॥"
  },
  {
    "text": "मया मनसि राजेन्द्र सन्धृतं शङ्करात् परम् ।\nविद्यते न तथा कर्तुमन्यथा कर्तुमीश्वरः ॥ ३१॥"
  },
  {
    "text": "दर्शयित्वा तपोरूपमतो भस्म कृतं महत् ।\nरसस्य सर्वगः सोऽपि ब्रह्माकारः प्रदृश्यते ॥ ३२॥"
  },
  {
    "text": "त्यक्त्वा विष्णुं महेशस्य भजने निरतोऽभवम् ।\nक्रमेण योगयुक्तोऽहं तपस्त्यक्त्वा शमे रतः ॥ ३३॥"
  },
  {
    "text": "जडादिका मया योगभूमयः क्रमितास्ततः ।\nक्रमेण सहजे संस्थोऽभवं वै मोहवर्जितः ॥ ३४॥"
  },
  {
    "text": "यत्र तत्र महीदेशे भ्रान्तोऽहं योगधारकः ।\nसहजं ब्रह्म मोहेन हीनं दृष्टं मया ततः ॥ ३५॥"
  },
  {
    "text": "स्वाधीनं सहजं ब्रह्म न योग्यं शान्तिदे परे ।\nतेनाऽहं ब्रह्मणि भ्रान्तः सूर्यं च शरणं गतः ॥ ३६॥"
  },
  {
    "text": "प्रणम्य सौरमार्गेण स्तोत्रेण प्रस्तुतो मया ।\nप्रसन्नो माऽवदत्तत्र वरं वरय चेप्सितम् ॥ ३७॥"
  },
  {
    "text": "ततोऽहमवदं सूर्यं वद शान्तिप्रदं प्रभो ।\nसहजं मोहहीनत्वात् स्वाधीनं नैव शान्तिदम् ॥ ३८॥"
  },
  {
    "text": "ततो मामब्रवीत् सूर्यः प्रसन्नो भक्तियन्त्रितः ।\nगणेशं भज भावेन तदा शान्तिमवाप्स्यसि ॥ ३९॥"
  },
  {
    "text": "असच्छक्तिश्च सत् सूर्यः समो विष्णुर्महामुने ।\nसहजः शङ्करः प्रोक्तस्तेषां योगे गणेश्वरः ॥ ४०॥"
  },
  {
    "text": "चतुर्णां चैव संयोगे स्वानन्दः परिकीर्तितः ।\nअयोगः पञ्चभिर्हीनस्तत्र निर्मायिको बभौ ॥ ४१॥"
  },
  {
    "text": "संयोगे मायया युक्तो योगे मायाविवर्जितः ।\nतयोर्योगे शान्तिदः स गणेशो ब्रह्मनायकः ॥ ४२॥"
  },
  {
    "text": "चित्तरूपा महाबुद्धिः पञ्चधा परिकीर्तिता ।\nचित्तमोहप्रदा सिद्धिस्ताभ्यां क्रीडति विघ्नपः ॥ ४३॥"
  },
  {
    "text": "चित्तं मोहयुतं विप्र त्यक्त्वा योगेन शान्तिदम् ।\nचिन्तामणिं भजस्व त्वं योगिवन्द्यो भविष्यसि ॥ ४४॥"
  },
  {
    "text": "एवमुक्त्वा ददौ मन्त्रं प्रभुर्मह्यं षडक्षरम् ।\nस विधिं तं नमस्कृत्य स्वाश्रमेऽहं समागमम् ॥ ४५॥"
  },
  {
    "text": "तत्र विघ्नेश्वरं भक्त्या भजं तं नित्यमादरात् ।\nततः स्वल्पेन शान्तिस्थोऽभवं योगस्य सेवया ॥ ४६॥"
  },
  {
    "text": "तथापि गणराजं सम्पूज्य मन्त्रपरायणः ।\nअभजं तेन सन्तुष्टः प्रत्यक्षं प्रययौ स्वयम् ॥ ४७॥"
  },
  {
    "text": "मया सम्पूजितो भक्त्या स्तुतो नानाविधैः स्तवैः ।\nमह्यं दत्त्वा दृढां भक्तिमन्तर्धानं चकार ह ॥ ४८॥"
  },
  {
    "text": "तदारभ्य महीपाल गाणपत्योऽहमादरात् ।\nभजामि तं गणेशानं स्वच्छन्देन महामते ॥ ४९॥"
  },
  {
    "text": "एवमुक्त्वा ददौ तस्मै कर्दमाय षडक्षरम् ।\nमन्त्रं विधियुतं विप्रो गणेशकृपया युतः ॥ ५०॥"
  },
  {
    "text": "अन्तर्धानं चकारापि महान् मङ्कणको मुनिः ।\nराजा हर्षसमायुक्तः स्वगृहं प्रत्यपद्यत ॥ ५१॥"
  },
  {
    "text": "तत्राऽऽदौ कार्तिके मास्यागता कृष्णा चतुर्थिका ।\nतां चकार पुरस्थैश्च जनैर्हर्षयुतो नृप ॥ ५२॥"
  },
  {
    "text": "ततो भूपेन विख्यातं कृतं व्रतमनुत्तमम् ।\nशुक्लकृष्णचतुर्थीजं व्रतं चक्रुर्जना भुवि ॥ ५३॥"
  },
  {
    "text": "रोगहीनः स राजर्षिरभजद्गणनायकम् ।\nजना वन्ध्यत्वहीनाश्चाऽभजंस्ते भावसंयुताः ॥ ५४॥"
  },
  {
    "text": "पुत्रे राज्यं परित्यज्य सस्त्रीकः स वनं ययौ ।\nतत्र विघ्नेश्वरं भक्त्याऽभजच्चानन्यचेतसा ॥ ५५॥"
  },
  {
    "text": "अन्ते स्वानन्दगो भूत्वा ब्रह्मभूतो बभूव ह ।"
  },
  {
    "text": "क्रमेण भूमिसंस्थास्ते ब्रह्मभूता बभूविरे ॥ ५६॥"
  },
  {
    "text": "एवं व्रतस्य माहात्म्यं कथितं ते नृपोत्तम ।\nअन्यत्त्वं श‍ृणु भावेन परं कार्तिकसम्भवम् ॥ ५७॥"
  },
  {
    "text": "चाण्डालः कोऽपि पापात्मा हिंसायां तत्परोऽभवत् ।\nजघान ब्राह्मणानन्यान् जन्तून् वनसमाश्रितान् ॥ ५८॥"
  },
  {
    "text": "परस्त्रियं वने दृष्ट्वाऽयभत्तां हठसंयुतः ।\nएवं नानाविधं पापं चकार दुर्मतिः सदा ॥ ५९॥"
  },
  {
    "text": "कदाचित् कार्तिके मासि चतुर्थ्यां वनमाश्रितः ।\nकृष्णायां तत्र सर्पेण दष्टः पापपरायणः ॥ ६०॥"
  },
  {
    "text": "ततोऽतिभयसंयुक्तः स्वगृहं प्रत्यपद्यत ।\nतत्रोपायाः कृता नाना स्वजनैर्विषहारकाः ॥ ६१॥"
  },
  {
    "text": "तथापि विषबाधा च न जहौ तं सुदुर्मतिम् ।\nततश्चन्द्रोदये किञ्चित् सावधानो बभूव ह ॥ ६२॥"
  },
  {
    "text": "तत्रान्नं भक्षयित्वा स पुनस्तद्गरलेन च ।\nव्याकुलः पतितस्तत्र गतचेष्टोंऽत्यजोऽभवत् ॥ ६३॥"
  },
  {
    "text": "पञ्चम्यां स मृतः पापी ब्रह्मभूतो बभूव ह ।\nव्रतपुण्यप्रभावेन तदद्भुतमिवाऽभवत् ॥ ६४॥"
  },
  {
    "text": "एवं नानाविधा राजन् व्रतपुण्यप्रभावतः ।\nबभूविरे ब्रह्मभूता मया वक्तुं न शक्यते ॥ ६५॥"
  },
  {
    "text": "एतत्ते कथितं सर्वं माहात्म्यं कार्तिके नृप ।\nसङ्कष्ट्या यस्तु पठति श‍ृणोतीप्सितमालभेत् ॥ ६६॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nचतुर्थे खण्डे गजाननचरिते कार्तिककृष्णचतुर्थीमाहात्म्यवर्णनं नाम एकोनत्रिंशोऽध्यायः ॥ ४.२९\n४.३० मार्गशीर्षकृष्णचतुर्थीमाहात्म्यवर्णनं नाम त्रिंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "दशरथ उवाच ।\nमार्गशीर्षे च कृष्णायाश्चतुर्थ्या वद मानद ।\nमाहात्म्यं सर्वदं स्वामिन् येन तृप्तो भवाम्यहम् ॥ १॥"
  },
  {
    "text": "वसिष्ठ उवाच ।\nइतिहासं पुरावृत्तं कथयामि सविस्तरम् ।\nराजा बभूव तेजस्वी हरिश्चन्द्रः प्रतापवान् ॥ २॥"
  },
  {
    "text": "अयोध्यायां स्थितः सोऽपि नानाधर्मपरायणः ।\nसदा सद्गुणसंयुक्तो यज्वा कर्मपरायणः ॥ ३॥"
  },
  {
    "text": "यद्यच्च याचते विप्रस्तद्ददाति स हर्षतः ।\nतस्य पुण्येन तुल्यं तु न बभूव धरातले ॥ ४॥"
  },
  {
    "text": "ततश्छलयितुं योगी विश्वामित्रः समाययौ ।\nसर्वराज्यं नृपस्यैव जगृहे दानमार्गतः ॥ ५॥"
  },
  {
    "text": "राज्यभ्रष्टं नृपं कृत्वा परप्रान्ते गतं पुनः ।\nनानामिषेण तं तत्राच्छलयन् मुनिसत्तमः ॥ ६॥"
  },
  {
    "text": "ततः सोऽपि नृपोऽत्यन्तं धर्मयुक्तो बभूव ह ।\nन चचालातिदुःखेन संयुक्तः परमार्थवित् ॥ ७॥"
  },
  {
    "text": "तत्रैकदा चतुर्थी सा मार्गशीर्षे समागता ।\nकृष्णा नृपः क्षुधायुक्तो बभूव तृषया युतः ॥ ८॥"
  },
  {
    "text": "छलितो मुनिनाऽत्यन्तं ततश्चन्द्रोदयोऽभवत् ।\nतत्रान्नं भक्षयामास राजेन्द्रो दैवयोगतः ॥ ९॥"
  },
  {
    "text": "पञ्चम्यां बुद्धिसम्भेदो विश्वामित्रस्य चाऽभवत् ।\nतज्ज्ञात्वा विस्मितो योगी विचचार स्वचेतसि ॥ १०॥"
  },
  {
    "text": "ततस्तेन व्रतं तत्र ज्ञातं राज्ञा कृतं महत् ।\nप्रत्यक्षं वरदो भूत्वा हरिश्चन्द्रमुवाच ह ॥ ११॥"
  },
  {
    "text": "कुरु राज्यं महाबुद्धे श‍ृणु मे परमं वचः ।\nतव राज्ये चतुर्थीजं व्रतं नष्टं बभूव ह ॥ १२॥"
  },
  {
    "text": "तेन त्वं पीडया युक्तः प्रजातोऽसि नृपाधम ।\nअहं सङ्क्षुभितो वाऽपि तदर्थं नात्र संशयः ॥ १३॥"
  },
  {
    "text": "सर्वादौ तद्व्रतं कार्यं चतुःपादप्रदं नृप ।\nनित्यवन्नात्र सन्देहः सर्वसिद्धिप्रदायकम् ॥ १४॥"
  },
  {
    "text": "त्वया नानाविधं पुण्यं कृतं विधियुतं महत् ।\nतत्सर्वं निष्फलं जातं व्रतहीनप्रभावतः ॥ १५॥"
  },
  {
    "text": "जनैः सर्वैर्महाराज नरके त्वं पतिष्यसि ।\nत्वया कृतं व्रतं मुख्यमधुनाऽज्ञानतो महत् ॥ १६॥"
  },
  {
    "text": "तेनाऽहं प्रीतिसंयुक्तः कृतो वै राजसत्तम ।\nतत् कुरुष्व महीपाल जनैः सौख्यमवाप्स्यसि ॥ १७॥"
  },
  {
    "text": "एवमुक्त्वा ददौ तस्मै मन्त्रमष्टाक्षरं मुनिः ।\nसविधिं गणनाथस्य सोऽपि तं पुनरब्रवीत् ॥ १८॥"
  },
  {
    "text": "हरिश्चन्द्र उवाच ।\nगणेशस्य स्वरूपं मे वद सर्वज्ञ ते नमः ।\nव्रतस्यैव प्रभावं त्वं विधियुक्तं महामुने ॥ १९॥"
  },
  {
    "text": "विश्वामित्र उवाच ।\nगणेश्वरस्य माहात्म्यं श‍ृणु सङ्क्षेपतो नृप ।\nएक एव गणेशोऽयं सर्वे तस्य गणाः स्मृताः ॥ २०॥"
  },
  {
    "text": "मनोवाणीमयं विश्वं तदेव गणवाचकम् ।\nनानाभावसमायुक्तं मया वक्तुं न शक्यते ॥ २१॥"
  },
  {
    "text": "मनोवाणीविहीनं यन्नानाब्रह्मप्रवाचकम् ।\nगणरूपं तु विज्ञेयं वेदे पश्य महीपते ॥ २२॥"
  },
  {
    "text": "सिद्धिर्भ्रान्तिकरी प्रोक्ता बुद्धिर्भ्रान्तिधरा नृप ।\nताभ्यां क्रीडति विघ्नेशश्चित्ते चिन्तामणिः स्थितः ॥ २३॥"
  },
  {
    "text": "तं भजस्व विधानेन तदा शान्तिमवाप्स्यसि ।\nराज्यकर्ताऽपि वन्द्यस्त्वं योगिनां प्रभविष्यसि ॥ २४॥"
  },
  {
    "text": "चित्तं पञ्चविधं प्रोक्तं तत्र मोहश्च पञ्चधा ।\nसमोऽहं चित्तमुत्सृज्य चिन्तामणिर्भविष्यसि ॥ २५॥"
  },
  {
    "text": "एवमुक्त्वा व्रतस्यैव माहात्म्यं मुनिपुङ्गवः ।\nश्रावयामास तस्मै तत्ततश्चान्तर्हितोऽभवत् ॥ २६॥"
  },
  {
    "text": "विश्वामित्रं गतं ज्ञात्वा राजा हर्षसमन्वितः ।\nअयोध्यायां ययौ वेगात् प्रधानैरनुमोदितः ॥ २७॥"
  },
  {
    "text": "नागरैः सह राजाऽपि चकार व्रतमुत्तमम् ।\nशुक्लकृष्णचतुर्थीजं गणेशभजने रतः ॥ २८॥"
  },
  {
    "text": "सर्वत्रैवं प्रशस्तं तद् व्रतं चकार हर्षतः ।\nभूमिसंस्था जनाः सर्वे व्रतं चक्रुर्विशेषतः ॥ २९॥"
  },
  {
    "text": "नानेन सदृशं किञ्चित् सर्वदं व्रतमुत्तमम् ।\nततो रोगादिभिर्हीनो बभूवे हर्षसंयुतः ॥ ३०॥"
  },
  {
    "text": "राजा गणपतिं नित्यमभजन्नान्यचेतसा ।\nपुत्रे राज्यं विनिक्षिप्य सस्त्रीकश्च ययौ वनम् ॥ ३१॥"
  },
  {
    "text": "तत्रैव गणराजं सोऽभजत् सुतपसा युतः ।\nशान्तिं प्राप्तो विशेषेणाऽभवद्योगी स पार्थिवः ॥ ३२॥"
  },
  {
    "text": "अन्ते स्वानन्दगो भूत्वा गणेशे लीनतां गतः ।\nएवं व्रतस्य माहात्म्यं कथितं तेऽजनन्दन ॥ ३३॥"
  },
  {
    "text": "जनाः सर्वे क्रमेणैव ब्रह्मभूता बभूविरे ।\nचतुर्थीव्रतजेनैव पुण्येन परमेण ते ॥ ३४॥"
  },
  {
    "text": "अन्यच्छृणु महीपाल मालवे नगरं महत् ।\nकर्णा नाम च तत्राऽऽसीद्वेश्या नरविमोहिनी ॥ ३५॥"
  },
  {
    "text": "लोकान् सा हावभावेन मोहयामास तत्क्षणात् ।\nनाना जनाः स्वधर्मं त्यक्त्वाऽभवन् वै तदात्मकाः ॥ ३६॥"
  },
  {
    "text": "स्वस्वस्त्रियं परित्यज्य तन्निष्ठास्ते बभूविरे ।\nमद्यमांसरताः सर्वे नराधिप कृतास्तया ॥ ३७॥"
  },
  {
    "text": "ब्राह्मणादय एवं ते भ्रष्टा जाता विशेषतः ।\nचौर्यादिकर्मसंयुक्ताः किं वदामि महामते ॥ ३८॥"
  },
  {
    "text": "कथने परदोषाणां दोषी भवति मानवः ।\nएतादृशी तु सा वेश्या पापरूपाऽतिदारुणा ॥ ३९॥"
  },
  {
    "text": "नानाजनैर्युता राजन्नरके कृतनिश्चया ।\nन विरामं चकाराऽपि नराणां मोहने कदा ॥ ४०॥"
  },
  {
    "text": "एकदा ज्वरसंयुक्ता मार्गशीर्षे बभूव च ।\nचतुर्थ्यां कृष्णपक्षे साऽभवद्दाहेन पीडिता ॥ ४१॥"
  },
  {
    "text": "पञ्चम्यां सा मृता तत्र ब्रह्मभूता बभूव ह ।\nव्रतस्यैव प्रभावेण पतितानां सहायिनी ॥ ४२॥"
  },
  {
    "text": "एवं नाना जना राजन् ब्रह्मभूता बभूविरे ।\nतत्र ते कति वै ब्रूयां नालं वर्षायुतैरपि ॥ ४३॥"
  },
  {
    "text": "मार्गशीर्षचतुर्थ्या यन् माहात्म्यं कथितं परम् ।\nपठनात् श्रवणात् सर्वसिद्धिदं भवति ह्यहो ॥ ४४॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nचतुर्थे खण्डे गजाननचरिते मार्गशीर्षकृष्णचतुर्थीमाहात्म्यवर्णनं नाम त्रिंशोऽध्यायः ॥ ४.३०\n४.३१ पौषकृष्णचतुर्थीमाहात्म्यवर्णनं नामैकत्रिंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "दशरथ उवाच ।\nपौषकृष्णचतुर्थ्यास्तु माहात्म्यं वद भो गुरो ।\nन तृप्यामि कथां श‍ृण्वन् सर्वसिद्धिकरीं पराम् ॥ १॥"
  },
  {
    "text": "वसिष्ठ उवाच ।\nइतिहासं प्रवक्ष्यामि पुरातनभवं महान् ।\nराजा वीरसहो नाम बभूवे हस्तिनापुरे ॥ २॥"
  },
  {
    "text": "बलवान्नीतियुक्तश्चाभवच्छस्त्रास्त्रपारगः ।\nधर्मशीलो वदान्यः स मान्यान् मानयिता भृशम् ॥ ३॥"
  },
  {
    "text": "नानादानरतश्चापि वान्ध्यदोषयुतोऽभवत् ।\nतदर्थं यत्नमास्थाय देवसेवापरोऽभवत् ॥ ४॥"
  },
  {
    "text": "ब्राह्मणैः पुत्रकामार्थं पुत्रीयामिष्टिमाहरत् ।\nनैव लेभे स तदपि पुत्रं वंशविवर्धनम् ॥ ५॥"
  },
  {
    "text": "तीर्थक्षेत्रादिकस्थाने नानाधर्मानकारयत् ।\nस्वयं पूजापरो भूत्वा न लेभे सन्ततिं ततः ॥ ६॥"
  },
  {
    "text": "ततोऽतिदुःखितो राजा त्यक्त्वा राज्यं वने ययौ ।\nसस्त्रीको भ्रममाणः स शीतोष्णैः पीडितोऽभवत् ॥ ७॥"
  },
  {
    "text": "महावनान्तरं गत्वा दुःखशोकसमन्वितः ।\nसिंहव्याघ्रादिकान् दृष्ट्वा भयहीनश्चचार ह ॥ ८॥"
  },
  {
    "text": "तत्राऽऽजगाम योगीन्द्रस्त्रितो नाम महामुनिः ।\nतं दृष्ट्वा प्रणनामाऽऽदौ कृताञ्जलिपुटः स्थितः ॥ ९॥"
  },
  {
    "text": "तेन पृष्ट उवाचाऽसौ निजं सर्वं महायशाः ।\nरुरोद तं महायोगी जगाद करुणायुतः ॥ १०॥"
  },
  {
    "text": "त्रित उवाच ।\nराज्ये ते नृपशार्दूल सर्वसिद्धिकरं व्रतम् ।\nनष्टं चतुर्थीजं पूर्णं तेन वन्ध्योऽसि निश्चितम् ॥ ११॥"
  },
  {
    "text": "सर्वादौ तत् प्रकर्तव्यं चतुर्वर्गफलप्रदम् ।\nतदा कर्म कृतं सर्वं चतुःपादप्रदं भवेत् ॥ १२॥"
  },
  {
    "text": "नानाधर्मपरस्त्वं वै जनास्तथैव मानद ।"
  },
  {
    "text": "फलहीनप्रभावेण पतिष्यन्ति च रौरवे ॥ १३॥"
  },
  {
    "text": "एवमुक्त्वा चतुर्थ्यास्तु माहात्म्यं मुनिसत्तमः ।\nश्रावयामास सम्पूर्णं ततस्तं त्वब्रवीन्नृपः ॥ १४॥"
  },
  {
    "text": "वीरसह उवाच ।\nगणेश्वरस्य माहात्म्यं वद मे करुणानिधे ।\nएतादृशं व्रतं यस्य तं भजिष्यामि नित्यदा ॥ १५॥"
  },
  {
    "text": "त्रित उवाच ।\nगणेशस्य स्वरूपं यद्वक्तुं शक्यं कथं भवेत् ।\nउपाधियुक्तं भावेन कथयामि श‍ृणुष्व तत् ॥ १६॥"
  },
  {
    "text": "अहं पुरा तपोयुक्तः शापानुग्रहणे क्षमः ।\nएको द्वितश्च मे राजन् भ्रातरौ विद्यया युतौ ॥ १७॥"
  },
  {
    "text": "ताभ्यां यज्ञार्थमेवाहं गतो राज्ञो महात्मनः ।\nअभवं कारयित्वा तं स्वगृहे गन्तुमुत्सुकः ॥ १८॥"
  },
  {
    "text": "दक्षिणापशुभिर्युक्तं विपुलैर्मार्गसंस्थितम् ।\nभ्रातरौ लोकसंयुक्तौ कूपे क्षिप्त्वा प्रजग्मतुः ॥ १९॥"
  },
  {
    "text": "जलहीने हि कूपेऽहं पतितः खेदसंयुतः ।\nतत्र मानसिकं यज्ञं प्रचकार हितावहम् ॥ २०॥"
  },
  {
    "text": "आजग्मुस्तत्र देवाद्या हविर्भागार्थमादरात् ।\nमया सम्पूजिताः सर्वे तृप्ताः संहर्षिता बभुः ॥ २१॥"
  },
  {
    "text": "अमरा ईप्सितं सर्वे वरं मह्यं ददुर्नृप ।\nततः कूपाच्च मां सर्वे बहिः क्षिप्त्वा प्रजग्मिरे ॥ २२॥"
  },
  {
    "text": "ततोऽहं याचयित्वाऽन्यं नृपं गोभिः समन्वितः ।\nहर्षेण स्वाश्रमं गत्वा संस्थितस्तप आचरन् ॥ २३॥"
  },
  {
    "text": "ततोऽतितपसा ज्ञानं सर्वगं ह्यभवत्ततः ।\nतपस्त्यक्त्वा च योगेन प्राभवं भूमिसाधकः ॥ २४॥"
  },
  {
    "text": "जडोन्मत्तपिशाचाद्या भूमयः साधिता मया ।\nअन्ते ब्रह्मगतोऽतिष्ठं समात्माऽहं स्वशान्तिदे ॥ २५॥"
  },
  {
    "text": "स्वाश्रमे हर्षयुक्तोऽहं ततो मुद्गल आगतः ।\nधर्मशीलो वदान्यश्च मान्यान् मानयिता भृशम् ॥ २६॥"
  },
  {
    "text": "योगीन्द्रैर्वन्दितो नित्यं तं दृष्ट्वा प्रणतोऽभवम् ।\nपूजयित्वा सुविश्रान्तं तमपृच्छं कृताञ्जलिः ।\nशान्तियोगं वद स्वामिन् शान्तिभ्यः शान्तिदायकम् ॥ २७॥"
  },
  {
    "text": "मुद्गल उवाच ।\nअसच्छक्तिश्च सत्सूर्यः समो विष्णुर्महामुने ।\nअव्यक्तः शङ्करस्तेषां संयोगे गणपोऽभवत् ॥ २८॥"
  },
  {
    "text": "संयोगे मायया युक्तो गणेशो ब्रह्मनायकः ।\nअयोगे मायया हीनो भव ते मुनिसत्तम ॥ २९॥"
  },
  {
    "text": "संयोगायोगयोर्योगे योगो गाणेशसंज्ञकः ।\nशान्तिभ्यः शान्तिदः प्रोक्तो भज तं भक्तिसंयुतः ॥ ३०॥"
  },
  {
    "text": "एवमुक्त्वा गणेशस्य ददौ मन्त्रं स मुद्गलः ।\nएकाक्षरं विधियुतं ततः सोंऽतर्हितोऽभवत् ॥ ३१॥"
  },
  {
    "text": "ततोऽहं गणराजं तमभजं सर्वभावतः ।\nतेन शान्तिसमायुक्तश्चरामि ह्यकुतोभयः ॥ ३२॥"
  },
  {
    "text": "न गणेशात् परं ब्रह्म न गणेशात् परं तपः ।\nन गणेशात् परं कर्म ज्ञानं न गणपात् परम् ॥ ३३॥"
  },
  {
    "text": "न गणेशात् परो योगो भक्तिर्न गणपात् परा ।\nतस्माच्च सर्वपूज्योऽयं सर्वादौ सिद्धिदायकः ॥ ३४॥"
  },
  {
    "text": "गणेशानं परित्यज्य कर्म ज्ञानादिकं चरेत् ।\nतत्सर्वं निष्फलं याति भस्मनि प्रहुतं यथा ॥ ३५॥"
  },
  {
    "text": "सर्वांस्त्यक्त्वा गणेशानं भजतेऽनन्यचेतसा ।\nसर्वसिद्धिं लभेत् सद्यो ब्रह्मभूतः स कथ्यते ॥ ३६॥"
  },
  {
    "text": "एवमुक्त्वा त्रितस्तस्मै ददौ मन्त्रं दशाक्षरम् ।\nविधियुक्तं ततः साक्षादन्तर्धानं चकार ह ॥ ३७॥"
  },
  {
    "text": "राजा वीरसहो राजन् हर्षतः स्वपुरं ययौ ।\nप्रधानैर्नागरैः सर्वैर्मानितः संस्थितोऽभवत् ॥ ३८॥"
  },
  {
    "text": "तत्रादौ पौषगां कृष्णां चतुर्थीं तां समागताम् ।\nचकार स्वपुरस्थैः स विधियुक्तां सुहर्षितः ॥ ३९॥"
  },
  {
    "text": "प्रशस्तं तद् व्रतं तेन कृतं सर्वत्र भूमिप ।\nशुक्लकृष्णचतुर्थीजं व्रतं चक्रुर्जना भुवि ॥ ४०॥"
  },
  {
    "text": "ततः पुत्रं महाशूरं नीतिज्ञं धर्मसंयुतम् ।\nलेभे नानागुणैर्युक्तं जनाः संहर्षिता बभुः ॥ ४१॥"
  },
  {
    "text": "रोगादिभिर्विनिर्मुक्ता हृष्टाः पुष्टाश्च तेऽभवन् ।\nयत्र तत्र चतुर्थीजं माहात्म्यमवदन् जनाः ॥ ४२॥"
  },
  {
    "text": "पुत्रं राज्ये समास्थाप्य राजा निर्वृत्तिधारकः ।\nसस्त्रीको गणनाथं तमभजद्भावसंयुतः ॥ ४३॥"
  },
  {
    "text": "अन्ते ब्रह्ममयः सोऽपि बभूव व्रतपुण्यतः ।\nक्रमेण भूमिसंस्थास्ते ब्रह्मभूता बभूविरे ॥ ४४॥"
  },
  {
    "text": "एवं व्रतस्य माहात्म्यं कथितं ते नृपोत्तम ।\nअन्यच्छृणु महाभाग पापनाशकरं महत् ॥ ४५॥"
  },
  {
    "text": "गौडे कश्चिद् वणिक् पापी लोभयुक्तो बभूव ह ।\nद्रव्यार्थं पितरं सोऽपि जघान विषदोषतः ॥ ४६॥"
  },
  {
    "text": "मातरं स तथा दुष्टो मार्गे नानाजनांस्तथा ।\nवणिजो विषयोगेन मारयामास नित्यदा ॥ ४७॥"
  },
  {
    "text": "एवं बहुधनो जातः परस्त्रीलालसोऽभवत् ।\nमद्यमांसपरो दुष्टो सतीसङ्गेषु लालसः ॥ ४८॥"
  },
  {
    "text": "नानामिषेण दुष्टः स्म सतीर्यभति वेगतः ।\nपरस्त्रियस्ततो राज्ञा धृतोऽसौ ताडितोऽभवत् ॥ ४९॥"
  },
  {
    "text": "निगडैर्बद्ध एवाऽसौ संस्थितो राजवेश्मनि ।\nदैवयोगेन पौषी सा प्राप्ता कृष्णा चतुर्थिका ॥ ५०॥"
  },
  {
    "text": "तस्यामन्नादिभिर्हीनः स्थितो दुःखसमन्वितः ।\nचन्द्रोदये रक्षकैर्यद्दत्तमन्नमभक्षयत् ॥ ५१॥"
  },
  {
    "text": "पञ्चम्यां राजदूतैः स शूलप्रोतो ममार ह ।\nब्रह्मभूतः स वै जातो व्रतपुण्यप्रभावतः ॥ ५२॥"
  },
  {
    "text": "एवमज्ञानसंयुक्ता ज्ञानयुक्ता बभूविरे ।\nब्रह्मभूता व्रतस्यैव प्रभावेण महामते ॥ ५३॥"
  },
  {
    "text": "तत्रैव कति ते राजन् कथयामि विशेषतः ।\nन वक्तुं शक्यते तस्मादुक्तं सङ्क्षेपतो मया ॥ ५४॥"
  },
  {
    "text": "इदं पौषस्य सङ्कष्ट्या माहात्म्यं संश‍ृणोति यः ।\nपठेद्वा तस्य शुभदं भविष्यति निरन्तरम् ॥ ५५॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nचतुर्थे खण्डे गजाननचरिते पौषकृष्णचतुर्थीमाहात्म्यवर्णनं नामैकत्रिंशोऽध्यायः ॥ ४.३१"
  },
  {
    "text": "४.३२ माहात्म्यवर्णनं नाम द्वात्रिंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "दशरथ उवाच ।\nमलमासे च सङ्कष्ट्याश्चतुर्थ्या वद मानद ।\nमाहात्म्यं प्रीतिदं पूर्णं न तृप्तोऽहं कृपानिधे ॥ १॥"
  },
  {
    "text": "वसिष्ठ उवाच ।\nआन्ध्रदेशे महाराजो बभूवे रैवतान्तरे ।\nधर्मदत्त इति ख्यातो नानाधर्मपरायणः ॥ २॥"
  },
  {
    "text": "यज्वा विनीतकोऽत्यन्तं नीतिज्ञोऽखिलतोषकृत् ।\nषष्ठांशग्राहकः सोऽपि प्रजापालनतत्परः ॥ ३॥"
  },
  {
    "text": "जलोदरयुतोऽकस्मादभवन् मानदायकः ।\nसार्वभौमोऽतिपापेन गृहीतः सर्वशास्त्रवित् ॥ ४॥"
  },
  {
    "text": "नानोपायाः कृतास्तस्य शान्तये नृपसत्तम ।\nतथाऽपि रोगनिर्मुक्तो न बभूव महीपतिः ॥ ५॥"
  },
  {
    "text": "तुलादानादिकान्येव महादानानि पीडितः ।\nचकार रोगयुक्तस्तदप्यत्यन्तमजायत ॥ ६॥"
  },
  {
    "text": "परिभ्रमन् स तीर्थानि चकार विधिसंयुतः ।\nदेवताऽऽराधनं राजा नाऽभवद्रोगवर्जितः ॥ ७॥"
  },
  {
    "text": "ततोऽतिदुःखितो राजा जलेनैवात्मघातनम् ।\nविषेण कर्तुमुद्युक्तो नानाजनैः सुविह्वलैः ॥ ८॥"
  },
  {
    "text": "ततोऽकस्मान् महायोगी चाष्टावक्रः समाययौ ।\nतद्गृहे तं नमस्कृत्य पूजयामास बान्धवैः ॥ ९॥"
  },
  {
    "text": "भोजितं तं प्रणम्यैव कृत्वा करपुटं नृपः ।\nधर्मदत्त उवाचाऽसौ विनयावनतोऽभवत् ॥ १०॥"
  },
  {
    "text": "धर्मदत्त उवाच ।\nधन्योऽस्म्यनुगृहीतोऽस्मि सफलो मे भवोऽभवत् ।\nतव दर्शनतो विप्र साक्षाद्योगीश्वरस्य तु ॥ ११॥"
  },
  {
    "text": "आत्मघातेऽहमुद्युक्तस्तत्र ते दर्शनं महत् ।\nप्राप्तं पुण्यसमूहेन नरको न भविष्यति ॥ १२॥"
  },
  {
    "text": "वसिष्ठ उवाच ।\nएवं वदन्तमानन्दयुक्तो योगीन्द्रसत्तमः ।\nउवाच तं महाराजं दयया करुणानिधिः ॥ १३॥"
  },
  {
    "text": "अष्टावक्र उवाच ।\nकिमर्थं देहघाते त्वमुद्यतोऽसि महामते ।\nरोगदुःखविनिर्मुक्तो भविष्यसि न संशयः ॥ १४॥"
  },
  {
    "text": "तव राज्ये महीपाल चतुर्थीमुख्यकव्रतम् ।\nनष्टं तेन महोग्रेण पापेन संयुतो भवान् ॥ १५॥"
  },
  {
    "text": "राजा राष्ट्रकृतं पापं त्वया प्राप्तं तथैव तत् ।\nत्वमपि व्रतसंहीनः पतितोऽसि नृपाधम ॥ १६॥"
  },
  {
    "text": "सर्वादौ तद्व्रतं कार्यं चतुर्वर्गफलप्रदम् ।\nतदा कर्म कृतं राजन् फलयुक्तं भवेत् किल ॥ १७॥"
  },
  {
    "text": "त्वया धर्मयुतं कर्म कृतं नानाविधं तथा ।\nचतुःपदार्थहीनं तद्बभूव ह जनैः कृतम् ॥ १८॥"
  },
  {
    "text": "सर्वैः सह जनै राजन्नरके त्वं पतिष्यसि ।\nतदर्थं व्रतराजं तत् कुरु सर्वसमन्वितः ॥ १९॥"
  },
  {
    "text": "एवमुक्त्वा चतुर्थ्या यन् माहात्म्यं मुनिसत्तमः ।\nश्रावयामास तस्मै स करुणायुतचेतसा ॥ २०॥"
  },
  {
    "text": "श्रुत्वा मुख्यं स माहात्म्यं धर्मदत्तः सुविस्मितः ।\nउवाच तं हि योगीन्द्रं हर्षयुक्तेन चेतसा ॥ २१॥"
  },
  {
    "text": "धर्मदत्त उवाच ।\nपूर्वपुण्यं महन् मेऽस्ति कथनाय न शक्यते ।\nमयेदृशं व्रतं विप्र श्रुतं तेन महाद्भुतम् ॥ २२॥"
  },
  {
    "text": "अधुना विघ्नराजस्य स्वरूपं मे दयानिधे ।\nकथयस्व सदा देवं भजिष्यामि महाप्रभुम् ॥ २३॥"
  },
  {
    "text": "न सामान्यं चरित्रं तत्तस्य देवाधिपस्य यत् ।\nयस्येदृशं व्रतं मुख्यं सर्वसिद्धिप्रदं भवेत् ॥ २४॥"
  },
  {
    "text": "अष्टावक्र उवाच ।\nधर्मदत्त महाभाग श‍ृणु त्वं गणपस्य यत् ।\nयस्येदृशं व्रतं मुख्यं सर्वसिद्धिप्रदं भवेत् ॥ २५॥"
  },
  {
    "text": "निर्गुणं गजवाच्यं यद्ब्रह्म मस्तकमेव च ।\nतस्य देहः सगुणकं ब्रह्म योगे गजाननः ॥ २६॥"
  },
  {
    "text": "सिद्धिर्भ्रान्तिस्वरूपा सा बुद्धिर्भ्रान्तिधराऽभवत् ।\nताभ्यां क्रीडति विघ्नेशो मायाभ्यां परमार्थतः ॥ २७॥"
  },
  {
    "text": "स्वसंवेद्येन योगेन लभ्यते दर्शनं महत् ।\nतेन स्वानन्दवासी स कथ्यते योगिभिः प्रभुः ॥ २८॥"
  },
  {
    "text": "संयोगेऽयं गकारः सो योगेऽयं च णकारकः ।\nतयोः स्वामी गणेशानः शान्तियोगेन लभ्यते ॥ २९॥"
  },
  {
    "text": "पञ्चधा चित्तवृत्तिर्या तस्यां मोहस्तु पञ्चधा ।\nसमोहं चित्तमुत्सृज्य लभ्यते चित्तचालकः ॥ ३०॥"
  },
  {
    "text": "तेनाऽयं गणनाथस्तु चिन्तामणिरिति स्मृतः ।\nतं भजस्व महाभाग तदा शान्तो भविष्यसि ॥ ३१॥"
  },
  {
    "text": "एवमुक्त्वा ददौ तस्मै मन्त्रं मालात्मकं प्रभुः ।\nसविधिं धर्मदत्ताय ततः सोंऽतर्हितोऽभवत् ॥ ३२॥"
  },
  {
    "text": "राजाऽपि हर्षसंयुक्तो बभूवातितरां ततः ।\nधन्यमात्मानमेवं स्म मन्यते भाग्यगौरवात् ॥ ३३॥"
  },
  {
    "text": "तत्रादौ मलमासे या चतुर्थी कृष्णपक्षगा ।\nसमागता जनै राजा तां चकार विधानतः ॥ ३४॥"
  },
  {
    "text": "ततस्तेन व्रतं मुख्यं तत् सर्वत्र प्रकाशितम् ।\nततो जना व्रतं चक्रुर्भूमिस्था यत्र तत्र ते ॥ ३५॥"
  },
  {
    "text": "ततो रोगविनिर्मुक्तो धर्मदत्तो बभूव ह ।\nजनाः सर्वे तथा हृष्टा बभूवू रोगवर्जिताः ॥ ३६॥"
  },
  {
    "text": "नित्यं गणपतिं राजाऽभजच्चानन्यमानसः ।\nगणेशप्रीतये नानादानानि स ददौ सदा ॥ ३७॥"
  },
  {
    "text": "ततो राज्ये स्वपुत्रं स संस्थाप्यैकान्तसंस्थितः ।\nसस्त्रीको गणनाथं तमभजद्ध्यानमार्गतः ॥ ३८॥"
  },
  {
    "text": "अन्ते जगाम विघ्नेशं तल्लीनः स बभूव ह ।\nजनाः सर्वे क्रमेणैते ब्रह्मभूता बभूविरे ॥ ३९॥"
  },
  {
    "text": "एवं व्रतस्य माहात्म्यं सर्वसिद्धिप्रदायकम् ।\nकथितं ते महीपाल श‍ृण्वन्यत्त्वं कथानकम् ॥ ४०॥"
  },
  {
    "text": "गान्धारदेशवासीयः क्षत्रियः पापकारकः ।\nबभूव स परद्रव्यहारकश्चौर्यमार्गतः ॥ ४१॥"
  },
  {
    "text": "द्यूतमद्यरतो नित्यं परस्त्रीलम्पटोऽभवत् ।\nगोमांसभक्षणे सक्तो मिथ्यावाक् साक्ष्यपूरकः ॥ ४२॥"
  },
  {
    "text": "नानाभेदैः सुदुर्बुद्धिः कलहं यत्र तत्र वै ।\nचकार सर्वदा राजन् हिंसाकर्मपरायणः ॥ ४३॥"
  },
  {
    "text": "ततो राज्ञा महापापी वने निष्कासितो बलात् ।\nजघान मार्गगांस्तत्र जन्तून्नानाविधान् खलः ॥ ४४॥"
  },
  {
    "text": "द्विजादीनां वधे सक्तः स्त्रीबालवधकारकः ।\nएवं नानाविधं पापं नित्यमेव चकार सः ॥ ४५॥"
  },
  {
    "text": "ततो द्रव्ययुतोऽत्यन्तं बुभुजे भोगमुत्तमम् ।\nहृदीप्सितं स दुष्टात्मा नानाचौरसमन्वितः ॥ ४६॥"
  },
  {
    "text": "कदाचित् पर्वतद्रोणीं मलमासे स आश्रितः ।\nचतुर्थ्यां कृष्णपक्षस्य हिंसार्थं लोभसंयुतः ॥ ४७॥"
  },
  {
    "text": "ततो मानवमेकं तु मार्गस्थं स ददर्श ह ।\nनिःसृत्याधावदत्यन्तं शस्त्रहस्तो वधाय वै ॥ ४८॥"
  },
  {
    "text": "पपाल क्रूरकर्माणं दृष्ट्वा तं सोऽपि भीतितः ।\nक्रोशमात्रं ततो दुष्टः पपात पदव्युत्क्रमात् ॥ ४९॥"
  },
  {
    "text": "पतितं तं समाज्ञाय नरः क्रोधसमन्वितः ।\nपाषाणेन महादुष्टं मारयामास मस्तके ॥ ५०॥"
  },
  {
    "text": "मस्तकः स्फुटितस्तत्र क्षत्रियस्य नराधिप ।\nतेन स व्याकुलोऽत्यन्तं गतचेष्टो बभूव ह ॥ ५१॥"
  },
  {
    "text": "रात्रौ चन्द्रोदये किञ्चित् सावधानोऽभवत् कुधीः ।\nपायसं भक्षयामास स्वल्पं दुःखसमन्वितः ॥ ५२॥"
  },
  {
    "text": "ततो ममार पञ्चम्यां गतः स्वानन्दके पुरे ।\nतत्र दृष्ट्वा गणेशानं ब्रह्मभूतो बभूव ह ॥ ५३॥"
  },
  {
    "text": "एवं व्रतप्रभावेण पापकर्मा स क्षत्रियः ।\nब्रह्मभूतो बभूवाऽपि किं पुनर्ज्ञानतः कृतम् ॥ ५४॥"
  },
  {
    "text": "नानाजना व्रतेनैव भुक्त्वा भोगान् हृदीप्सितान् ।\nब्रह्मभूता बभूवुश्च कथितुं तन्न शक्यते ॥ ५५॥"
  },
  {
    "text": "इदं कृष्णचतुर्थ्या यन् माहात्म्यं मलमासके ।\nश‍ृणोति यस्तु पठति स ईप्सितमवाप्नुयात् ॥ ५६॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nचतुर्थे खण्डे गजाननचरिते मलमासकृष्णपक्षचतुर्थी-\nमाहात्म्यवर्णनं नाम द्वात्रिंशोऽध्यायः ॥ ४.३२\n४.३३ शमीमूलचतुर्थीव्रताचरणवर्णनं नाम त्रयस्त्रिंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "दशरथ उवाच ।\nशमीमूले च यस्तिष्ठेच्चतुर्थ्यां मुनिसत्तम ।\nसङ्कष्ट्यां तस्य माहात्म्यं वद मे करुणानिधे ॥ १॥"
  },
  {
    "text": "वसिष्ठ उवाच ।\nइतिहासं प्रवक्ष्यामि पुरातनभवं नृप ।\nसर्वसिद्धिकरं पूर्णं श्रवणात् पठनान्नृणाम् ॥ २॥"
  },
  {
    "text": "पाञ्चाले ब्राह्मणः कश्चिदत्रिगोत्रसमुद्भवः ।\nपूर्वकर्मविपाकेन कुष्ठयुक्तो बभूव ह ॥ ३॥"
  },
  {
    "text": "नानाक्षतसमाकीर्णः प्रस्रवत् पूयशोणितः ।\nकीटकैः सर्वतो व्याप्तो ह्यन्धः कुब्जोऽभवन्नृप ॥ ४॥"
  },
  {
    "text": "तं दृष्ट्वा तादृशं पुत्रं पिता परमदुःखितः ।\nअत्रिं जगाम शरणं तं पप्रच्छ प्रणम्य सः ॥ ५॥"
  },
  {
    "text": "तेनापि कथितं राजन् शमीमूले स्थितो भवेत् ।\nचतुर्थीं सङ्कटीं कुर्यात्तदा पापात् प्रमुच्यते ॥ ६॥"
  },
  {
    "text": "ततः सोऽपि स्वपुत्रं तं शमीमूले महीपते ।\nसमानाय्य बबन्धैव दाम्ना सर्वार्थसाधकः ॥ ७॥"
  },
  {
    "text": "सूर्योदयात् समारभ्य यावच्चन्द्रोदयोऽभवत् ।\nतावत्तत्र महारोगी सोऽतिष्ठद्बन्धनाकुलः ॥ ८॥"
  },
  {
    "text": "ततः पित्रा समानीतः स्वगृहे सोऽपि तत्क्षणात् ।\nनेत्रयुक्तो बभूवाऽथ रोगादिभिर्विवर्जितः ॥ ९॥"
  },
  {
    "text": "कुब्जताहीनरूपं तं संस्थितं विगतज्वरम् ।\nतद् दृष्ट्वा परमाश्चर्यं विप्राः सर्वे विसिस्मिरे ॥ १०॥"
  },
  {
    "text": "ततः सोऽपि गणेशानमभजन्नित्यमादरात् ।\nचतुर्थ्यां कृष्णपक्षे वै शमीमूले स्म तिष्ठति ॥ ११॥"
  },
  {
    "text": "अन्ते शान्तिसमायुक्तो ब्रह्मभूतो बभूव ह ।\nएवं तिष्ठेच्छमीमूले सोऽसाध्यं कुरुते वशम् ॥ १२॥"
  },
  {
    "text": "अन्यच्छृणु महीपाल माहात्म्यं सर्वसिद्धिदम् ।\nचोरः कश्चिन् महान् पापी नगरे स गतोऽभवत् ॥ १३॥"
  },
  {
    "text": "स्फोटयित्वा गृहं किञ्चित्तेन तत्र प्रविश्य सः ।\nधनं गृहीत्वा निर्यातो नरैर्दृष्टः पपाल सः ॥ १४॥"
  },
  {
    "text": "जनैः कोलाहलस्तत्र कृतः परमदारुणः ।\nश्रुत्वा राज्ञो ययुर्दूताः शस्त्रहस्ता महाबलाः ॥ १५॥"
  },
  {
    "text": "ज्ञात्वा वृत्तान्तमुग्रं ते धाविताः क्रोधसंयुताः ।\nवेगेन तं महाचौरं जघ्नुः शस्त्रप्रहारतः ॥ १६॥"
  },
  {
    "text": "छिन्नाङ्गं पतितं चौरं दूताः सङ्गृह्य दारुणम् ।\nतं बबन्धुः शमीवृक्षे ततो राजानमाययुः ॥ १७॥"
  },
  {
    "text": "समागता चतुर्थी सा तत्राऽकस्मान् महीपते ।\nकृष्णा सोऽपि महाचौरो शमीमूलस्थितोऽभवत् ॥ १८॥"
  },
  {
    "text": "पञ्चम्यां क्षतहीनाङ्गं चौरं सर्वत्र शोभनम् ।\nसञ्जातं राजदूतास्ते ज्ञात्वा राज्ञे न्यवेदयन् ॥ १९॥"
  },
  {
    "text": "राजा तत्र समागम्य तं प्रणम्य पुरःस्थितः ।\nएतस्मिन्नन्तरे तत्र विमानं सहसाऽऽगतम् ॥ २०॥"
  },
  {
    "text": "तं तत्रागृह्य निक्षिप्य गणान् शुण्डाविराजितान् ।\nतान् प्रणम्य स पप्रच्छ राजर्षिर्गन्तुमुत्सुकान् ॥ २१॥"
  },
  {
    "text": "महासेन उवाच ।\nभो भो गणपतेर्दूताः किमनेन कृतं महत् ।\nवदेत करुणायुक्तास्तद्वयं करवामहै ॥ २२॥"
  },
  {
    "text": "गाणेशा ऊचुः ।\nकृष्णपक्षे चतुर्थ्यां यः शमीमूले जपेन्मनुम् ।\nतिष्ठेत् सूर्योदयाद्यावत्तथा चन्द्रोदयो भवेत् ॥ २३॥"
  },
  {
    "text": "निराहारः स विघ्नेशं पूजयेत् व्रतकारकः ।\nपश्चाद्विप्रांश्च सम्भोज्य स्वयं भुञ्जीत वाग्यतः ॥ २४॥"
  },
  {
    "text": "रात्रौ जागरणं कुर्यात् पञ्चम्यां पूजनं पुनः ।\nप्रकुर्यात् गणराजस्य स ईप्सितमवाप्नुयात् ॥ २५॥"
  },
  {
    "text": "फलयुक्तः सद्य एव भवत्यत्र न संशयः ।\nअन्ते स्वानन्दगो भूत्वा ब्रह्मभूतः स जायते ॥ २६॥"
  },
  {
    "text": "एवमुक्त्वा गता दूताश्चौरेण सहिता नृप ।\nचौरो विघ्नेश्वरं दृष्ट्वा ब्रह्मभूतो बभूव ह ॥ २७॥"
  },
  {
    "text": "ततो राजा महाभागो गणेशभजने रतः ।\nस चतुर्थ्यां शमीमूले तिष्ठन्नियमसंयुतः ॥ २८॥"
  },
  {
    "text": "ततो राजा गतिं लेभे त्रिलोक्यां व्रतपुण्यतः ।\nब्रह्मादीनां सभायां स गत्वाऽतिष्ठत् स्वयेच्छया ॥ २९॥"
  },
  {
    "text": "पुनः स्वनगरे राजा चम्पावत्यां जगाम ह ।\nएवं सर्वत्रगो भूत्वा रराजे राजमण्डले ॥ ३०॥"
  },
  {
    "text": "अन्ते सर्वजनै राजा नगरस्थैर्महामते ।\nजगाम विघ्नराजं तं ब्रह्मभूतो बभूव ह ॥ ३१॥"
  },
  {
    "text": "इदं ते मुख्यमाहात्म्यं शमीमूलस्थितेर्महत् ।\nचतुर्थ्यां कथितं राजन् सङ्कष्ट्यां सर्वसिद्धिदम् ॥ ३२॥"
  },
  {
    "text": "श‍ृणुयाद्यः पठेद्वा स सद्य एव फलं लभेत् ।\nईप्सितं गणराजस्य प्रसादान्नात्र संशयः ॥ ३३॥"
  },
  {
    "text": "एवं नाना जना राजन्नान्ध्यदोषादिवर्जिताः ।\nबभूवुश्चरितं तेषां मया वक्तुं न शक्यते ॥ ३४॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nचतुर्थे खण्डे गजाननचरिते शमीमूलचतुर्थीव्रताचरणवर्णनं नाम त्रयस्त्रिंशोऽध्यायः ॥ ४.३३"
  },
  {
    "text": "४.३४ वसिष्ठदशरथसंवादसमाप्तिवर्णनं नाम चतुस्त्रिंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "दशरथ उवाच ।\nश्रावणादिषु मासेषु लड्वादीन् यस्तु भक्षति ।\nतस्य विधियुतं विप्र माहात्म्यं वद सर्वदम् ॥ १॥"
  },
  {
    "text": "वसिष्ठ उवाच ।\nमनोर्वैवस्वतस्यैव पुत्र इक्ष्वाकुसंज्ञकः ।\nराज्यलोभी कनिष्ठः सन् व्रतं चकार सिद्धिदम् ॥ २॥"
  },
  {
    "text": "बभक्ष श्रावणे कृष्णसङ्कष्ट्यां पञ्चखाद्यजान् ।\nलड्डुकान् सप्त भावेन व्रतसाधनतत्परः ॥ ३॥"
  },
  {
    "text": "दधिभक्षणमात्रं स भाद्रे कृष्णे चकार ह ।\nआश्विने निर्जलं तद्वच्चकार व्रतमद्भुतम् ॥ ४॥"
  },
  {
    "text": "कार्तिके दुग्धभुक् राजाऽतिष्ठत् स्वनियमे रतः ।\nमार्गशीर्षे जलं पीत्वाऽभजत्तं गणनायकम् ॥ ५॥"
  },
  {
    "text": "पौषे गोमूत्रमात्रं तु व्रतं पीत्वा समाचरत् ।\nमाघे शुक्लतिलान् राजा बभक्ष व्रतकारणात् ॥ ६॥"
  },
  {
    "text": "फाल्गुने शर्करायुक्तं मानवोऽभक्षयद् घृतम् ।\nचैत्रे तद्वत् पञ्चगव्यं पूजयित्वा विनायकम् ॥ ७॥"
  },
  {
    "text": "वैशाखे पद्मबीजं स बभक्ष व्रतधारकः ।\nज्येष्ठे घृतं गवां भक्षंश्चकार व्रतमुत्तमम् ॥ ८॥"
  },
  {
    "text": "आषाढे मधुमात्रं स बभक्ष नियमे रतः ।\nचन्द्रोदये गणेशानं पूजयित्वा विधानतः ॥ ९॥"
  },
  {
    "text": "ततस्तस्य व्रतस्यैव प्रभावेण महामते ।\nसुद्युम्नो मनुपुत्रो य इलो ज्येष्ठोऽभवन्नृप ॥ १०॥"
  },
  {
    "text": "ततो मुनिभिराद्यं तं राजानं स चकार ह ।\nमनुरिक्ष्वाकुमेवं तु सार्वभौमं महाद्युतिम् ॥ ११॥"
  },
  {
    "text": "एवं त्वसाध्यकं राजन्निच्छेद्वै यदि मानवः ।\nधर्ममार्गेण तत् सोऽपि लभते नात्र संशयः ॥ १२॥"
  },
  {
    "text": "एवं नाना जना राजन् व्रतपुण्यप्रभावतः ।\nलब्ध्वांऽते ब्रह्मभूताश्च बभूवुर्भूमिमण्डले ॥ १३॥"
  },
  {
    "text": "अतस्त्वं राजशार्दूल पापरूपोऽसि साम्प्रतम् ।\nतव राज्ये व्रतं नष्टं नृपाधम न बुद्ध्यसे ॥ १४॥"
  },
  {
    "text": "जनैः सह व्रतं तस्मात् कुरुष्व त्वं भविष्यसि ।\nपुत्रयुक्तश्च विघ्नेशमन्ते गच्छसि निश्चितम् ॥ १५॥"
  },
  {
    "text": "मुद्गल उवाच ।\nप्रणम्य तं दशरथो महाराजो जगाम ह ।\nस्वपुरे जनसंयुक्तश्चकार व्रतमुत्तमम् ॥ १६॥"
  },
  {
    "text": "ततो भूपेन सर्वत्र प्रशस्तं तद्व्रतं कृतम् ।\nचक्रुः सर्वजना भूमौ व्रतं गाणेश्वरं महत् ॥ १७॥"
  },
  {
    "text": "व्रतपुण्यप्रभावेण विष्णुः साक्षाद्बभूव ह ।\nचतुर्धाऽऽत्मानमाभज्य पुत्रस्तस्य महात्मनः ॥ १८॥"
  },
  {
    "text": "रामश्च भरतो राजा लक्ष्मणः शत्रुसूदनः ।\nपुत्राश्चत्वार एवं ते बभूवुर्बलसंयुताः ॥ १९॥"
  },
  {
    "text": "अन्ते जगाम विघ्नेशं दशरथः प्रतापवान् ।\nलोका दुःखविहीनाश्च ब्रह्मभूता बभूविरे ॥ २०॥"
  },
  {
    "text": "वसिष्ठर्षेर्दशरथस्येमं विप्रस्य धीमतः ।\nसंवादं व्रतहेतुं तु यः श‍ृणोति पठेन्नरः ॥ २१॥"
  },
  {
    "text": "तस्मै विघ्नेश्वरः साक्षाद्ददाति फलमुत्तमम् ।\nपुत्रपौत्रादिसंयुक्तं धनधान्यसमन्वितम् ॥ २२॥"
  },
  {
    "text": "नानारोगविहीनत्वमैश्वर्यादियुतं महत् ।\nअन्ते गणपतौ लीनं करोत्यत्र न संशयः ॥ २३॥"
  },
  {
    "text": "चतुर्थ्याश्चरितं पूर्णं कथितं ते प्रजापते ।\nश्रोतुमिच्छा पुनः किं ते वर्तते वद साम्प्रतम् ॥ २४॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nचतुर्थे खण्डे गजाननचरिते वसिष्ठदशरथसंवादसमाप्तिवर्णनं नाम चतुस्त्रिंशोऽध्यायः ॥ ४.३४"
  },
  {
    "text": "४.३५ चतुर्थ्युद्यापननिरूपणं नाम पञ्चत्रिंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "दक्ष उवाच ।\nउद्यापनं व्रतस्यास्य वद त्वं मुनिसत्तम ।\nयेन साङ्गं फलं सर्वं लभते व्रतकारकः ॥ १॥"
  },
  {
    "text": "मुद्गल उवाच ।\nउद्यापनं प्रजानाथ व्रतस्यादौ मतं बुधैः ।\nअथवा वर्षमध्ये तत् कर्तव्यं व्रतकारिणा ॥ २॥"
  },
  {
    "text": "अथवा भाद्रमासे वै शुक्लायां च प्रजापते ।\nउद्यापनं प्रकर्तव्यं कृष्णायां माघमासके ॥ ३॥"
  },
  {
    "text": "महामण्डपकं कुर्यात् कदलीस्तम्भमण्डितम् ।\nनानाशोभासमायुक्तं विभवे सति मानद ॥ ४॥"
  },
  {
    "text": "वित्तशाठ्यं न कुर्यात् स यथाविभवमाचरेत् ।\nछत्राऽऽदर्शादिभिः शोभां दीपमालाविराजितम् ॥ ५॥"
  },
  {
    "text": "मणिमुक्तादिकैः पूर्णं भूषणैश्च विशेषतः ।\nयत्र तत्र यथायोग्यं प्रकुर्याद्व्रतकारकः ॥ ६॥"
  },
  {
    "text": "मध्याह्नसमये तस्याः शुक्लायाः कथितं प्रभो ।\nचन्द्रोदये च कृष्णायाश्चतुर्थ्याः पूजनं चरेत् ॥ ७॥"
  },
  {
    "text": "गोमयेन प्रलिप्याऽथ धान्यराशिं प्रकल्पयेत् ।\nतन्मध्येऽष्टदलं पद्मं कुर्यात्तद्गुरुणा स्वयम् ॥ ८॥"
  },
  {
    "text": "तत्र संस्थाप्य सौवर्णं कलशं ताम्रजं तथा ।\nरौप्यं वा मृन्मयं दक्ष वस्त्रयुग्मेन वेष्टयेत् ॥ ९॥"
  },
  {
    "text": "तस्योपरि सुवर्णस्य पात्रं स्थाप्य महामतिः ।\nवस्त्रं ततो गणेशस्य यन्त्रं कुर्याद्विचक्षणः ॥ १०॥"
  },
  {
    "text": "तत्र गणपतेश्चैव मूर्तिर्धातुविनिर्मिता ।\nसर्वावयवसंयुक्ता भूषणै राजिता भवेत् ॥ ११॥"
  },
  {
    "text": "द्विजोत्तमश्च संस्थाप्य पूजयेत्तां यथाविधि ।\nब्राह्मणान् वरयेच्छुद्धानेकविंशतिसङ्ख्यकान् ॥ १२॥"
  },
  {
    "text": "गणानां त्वेति मन्त्रस्य जपं कुर्याद्विशेषतः ।\nततो होमं प्रकुर्वीत सहस्रं वा तदर्धकम् ॥ १३॥"
  },
  {
    "text": "अष्टोत्तरशतं वाऽपि तथा जपदशांशकम् ।\nगीतवाद्यपुराणानि वेदाध्ययनमेव च ॥ १४॥"
  },
  {
    "text": "नानाशास्त्रप्रवादांश्च कुर्वन्तु ब्राह्मणास्ततः ।\nयत्र तत्र गणेशस्य कथाः सङ्कथयन्तु ते ॥ १५॥"
  },
  {
    "text": "ततः पूर्णाहुतिं कुर्याद्वसोर्धारां स पातयेत् ।\nबलिदानं ततः कुर्यात्ततो वायनकं चरेत् ॥ १६॥"
  },
  {
    "text": "एकविंशतिपक्वान्नैरेकविंशतिसङ्ख्यकैः ।\nनैवेद्यैर्ब्राह्मणान् सम्भोज्यार्थयेत्तान् विशेषतः ॥ १७॥"
  },
  {
    "text": "दक्षिणां विपुलां दत्त्वा सपत्नीकान् प्रतोषयेत् ।\nयोषिद्भ्यः कञ्चुकीर्दद्याद्भूषणानि महामतिः ॥ १८॥"
  },
  {
    "text": "कृष्णायां च चतुर्थ्यां स चन्द्रायार्घ्यं प्रदापयेत् ।\nशुक्लायां तत्तथा दक्ष चरेच्चन्द्रार्घ्यवर्जितम् ॥ १९॥"
  },
  {
    "text": "आदौ स तिथये दद्यात् पश्चाद्विघ्नेश्वराय वै ।\nततश्चन्द्राय तन् मन्त्रैरर्घ्यं मन्त्रसमन्वितम् ॥ २०॥"
  },
  {
    "text": "तिथीनां मातृरूपे त्वं देवि सर्वार्थदायिनि ।\nगृहाणार्घ्यं मया दत्तं चतुर्थ्यै ते नमो नमः ॥ २१॥"
  },
  {
    "text": "गजानन नमस्तुभ्यं नानासिद्धिप्रदायिने ।\nगृहाणार्घ्यं बुद्धिपते मया दत्तं शुभप्रद ॥ २२॥"
  },
  {
    "text": "अत्रिगोत्रसमुद्भूत गणेशप्रीतिवर्धन ।\nगृहाणार्घ्यं मया दत्तं रोहिण्यामृतधारक ॥ २३॥"
  },
  {
    "text": "कृष्णपक्षे सदा रात्रौ भोजनं स समाचरेत् ।\nशुक्लपक्षे च पञ्चम्यां ब्राह्मणादींस्तु भोजयेत् ॥ २४॥"
  },
  {
    "text": "चतुर्थ्यां जागरं कुर्यात् गणेशकथयान्वितः ।\nपञ्चम्यां पूर्ववत् पूज्य नैवेद्याद्यैर्महामतिः ॥ २५॥"
  },
  {
    "text": "दीनान्धकृपणेभ्यश्च दद्यादन्नादिकं तथा ।"
  },
  {
    "text": "ब्राह्मणेभ्यो विशेषेण दक्षिणां दापयेन्नरः ॥ २६॥"
  },
  {
    "text": "सर्वान् सम्भोज्य दानेन तोषयेद्देवसन्निधौ ।\nगणेशदृढभक्तिं स याचयेत्तेभ्य आदरात् ॥ २७॥"
  },
  {
    "text": "ततः सोपस्करां मूर्तिं दद्यात् स्वगुरवे स्वयम् ।\nएकविंशतिविप्रेभ्यः कलशान् दापयेत्ततः ॥ २८॥"
  },
  {
    "text": "सन्तोष्योदारधीः सर्वान् स भावेन क्षमापयेत् ।\nततो गणपतिं नित्यं भजेतानन्यचेतसा ॥ २९॥"
  },
  {
    "text": "एवमुद्यापनं कुर्याद्व्रतस्यास्य महामतिः ।\nस सम्पूर्णफलं भुक्त्वा ब्रह्मभूतो भविष्यति ॥ ३०॥"
  },
  {
    "text": "वक्तुं न शक्यते दक्ष माहात्म्यं च व्रतोद्भवम् ।\nसोद्यापनं विशेषेण कथितं ते यथामति ॥ ३१॥"
  },
  {
    "text": "इदं चतुर्थीजं दक्ष चरितं संश‍ृणोति चेत् ।\nपठेद्वा तस्य विघ्नेशो मानसेप्सितदो भवेत् ॥ ३२॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nचतुर्थे खण्डे गजाननचरिते चतुर्थ्युद्यापननिरूपणं नाम पञ्चत्रिंशोऽध्यायः ॥ ४.३५\n४.३६ लोभासुरवरप्राप्तिवर्णनं नाम षट्त्रिंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "दक्ष उवाच ।\nमाहात्म्यं यच्छ्रुतं मुख्यं चतुर्थीसम्भवं महत् ।\nकृतकृत्यश्च तेनाऽहं सञ्जातो मुनिसत्तम ॥ १॥"
  },
  {
    "text": "अधुना वद माहात्म्यं लोभासुरनिबर्हणे ।\nगजाननस्य योगीश चरित्रं सर्वसिद्धिदम् ॥ २॥"
  },
  {
    "text": "मुद्गल उवाच ।\nइतिहासं प्रवक्ष्यामि पुरातनभवं प्रभो ।\nसर्वसिद्धिप्रदं दक्ष श्रवणेन न संशयः ॥ ३॥"
  },
  {
    "text": "एकदा शैलवर्ये तु कैलासे शङ्करः स्थितः ।\nपार्वत्या स्वगणैः सार्धं देवैर्मुनिभिरावृतः ॥ ४॥"
  },
  {
    "text": "तत्राऽऽजगाम पौलस्त्यः कुबेरो निधिसंयुतः ।\nप्रणम्य गिरिजायुक्तं शङ्करं पुरतः स्थितः ॥ ५॥"
  },
  {
    "text": "समीपे शङ्करस्यैव गत्वा चामरसंयुतः ।\nअसेवत महात्मानं भक्तियुक्तेन चेतसा ॥ ६॥"
  },
  {
    "text": "अकस्माद्दैवयोगेन दृष्ट्वा पर्वतनन्दिनीम् ।\nरूपेणाप्रतिमां सर्वावयवैः शोभनैर्युताम् ॥ ७॥"
  },
  {
    "text": "साक्षान् मायामयीं शक्तिं मोहयुक्तो बभूव ह ।\nकामबाणाभिभूतः सन्नपश्यत्तां सुविह्वलः ॥ ८॥"
  },
  {
    "text": "सकामदृष्टिसंयुक्तं पश्यन्तं तं धनाधिपम् ।\nदृष्ट्वा कोपसमायुक्ता बभूवे शङ्करप्रिया ॥ ५॥"
  },
  {
    "text": "क्रोधेन वक्रनेत्रं सा ज्वालयामास तत्क्षणात् ।\nकुबेरस्य महादेवी सोऽपि शोकाकुलोऽभवत् ॥ १०॥"
  },
  {
    "text": "अतिविह्वलगात्रत्वात् प्रास्कन्दद् वीर्यमुत्तमम् ।\nधनपस्याऽत्र पुत्रोभूत् पपात शोभया युतः ॥ ११॥"
  },
  {
    "text": "ततः स लज्जया युक्तः प्रणनाम महेश्वरीम् ।\nनियम्यात्मानमानिन्द्य तुष्टाव विविधैः स्तवैः ॥ १२॥"
  },
  {
    "text": "ततः सा शङ्करेणैव सान्त्विता जगदम्बिका ।\nपिङ्गाक्षं तं चकाराऽपि पुत्रभावप्रदर्शिनी ॥ १३॥"
  },
  {
    "text": "जगदम्बा लोभनार्थं कुबेरोऽभूत् समुद्यतः ।\nमातृगामिस्वरूपत्वात् पुत्रस्तस्य प्रतापवान् ॥ १४॥"
  },
  {
    "text": "लोभ एव समाख्यातं नाम तस्य द्विजैस्ततः ।\nसङ्गृह्य तं गृहं देवो धनदः प्रजगाम ह ॥ १५॥"
  },
  {
    "text": "कुबेरभवने संस्थं लोभं तं नारदो मुनिः ।\nज्ञात्वा जगाम पाताले वीणागानपरायणः ॥ १६॥"
  },
  {
    "text": "तारं पातालसंस्थं तं दानवानां हितैषिणम् ।\nइन्द्रेण निर्जितं ज्ञात्वा नारदः प्रययौ मुनिः ॥ १७॥"
  },
  {
    "text": "तारः समुत्थितो विप्रं प्रणनाम मुदा युतः ।\nपप्रच्छाऽऽपूज्य वृत्तान्तं दानवानां हितावहम् ॥ १८॥"
  },
  {
    "text": "तार उवाच ।\nइन्द्रेणाऽहं जितो विप्र दानवा मर्दिता भृशम् ।\nअधुना किमु कुर्यां तद्वद मे मुनिसत्तम ॥ १९॥"
  },
  {
    "text": "नारद उवाच ।\nअलकायां कुबेरस्य पुत्रोऽभूद्वीर्यपाततः ।\nलोभस्तत्र समागत्य हर त्वं पुत्रमादरात् ॥ २०॥"
  },
  {
    "text": "तं पालय महाभाग तेन ते वाञ्छितं महत् ।\nभविष्यति न सन्देहो मम तस्माद्वचः कुरु ॥ २१॥"
  },
  {
    "text": "एवमुक्त्वा महायोगी नारदोंऽतर्हितोऽभवत् ।\nतारः स्म हर्षितोऽत्यन्तं मेने स कृतकृत्यताम् ॥ २२॥"
  },
  {
    "text": "मायया दानवाधीशस्त्वलकायां जगाम ह ।\nगृहीत्वा लोभकं पुत्रं सुप्तं स्वगृहमागमत् ॥ २३॥"
  },
  {
    "text": "लोभं केनचिदागत्य हृतं ज्ञात्वा धनाधिपः ।\nन शोकं मानसे सोऽपि प्रचक्रे दुर्निमित्तजम् ॥ २४॥"
  },
  {
    "text": "तारः पुत्रं समानीय पालयामास हर्षतः ।\nबालक्रीडनकैर्युक्तं तं दृष्ट्वा विस्मितोऽभवत् ॥ २५॥"
  },
  {
    "text": "उत्पाट्य बालकैर्वृक्षान् रेमे लोभः प्रतापवान् ।\nतलप्रहारवेगेन दारुणां बिभिदे शिलाम् ॥ २६॥"
  },
  {
    "text": "एवं नानाविधं कर्मास्य दृष्ट्वा दानवोत्तमाः ।\nहर्षयुक्ता बभूवुस्ते मेनिरे कृतकृत्यताम् ॥ २७॥"
  },
  {
    "text": "ततः पञ्चमवर्षे स चकार व्रतबन्धनम् ।\nवेदानध्यापयामास शुक्रशिष्यैर्महाबलः ॥ २८॥"
  },
  {
    "text": "स आसुरीं महामायां सर्वदेवविमोहिनीम् ।\nविद्यामभ्यस्य लोभस्तु शस्त्रास्त्रे पारगोऽभवत् ॥ २९॥"
  },
  {
    "text": "ततः प्रणम्य विपेन्द्रं शुक्रं सर्वविदांवरम् ।\nपप्रच्छ सर्वदं पूर्णमुपायं लोभ आदरात् ॥ ३०॥"
  },
  {
    "text": "ततः पञ्चाक्षरीं विद्यां ददौ तस्मै महामुनिः ।\nशैवीं विधियुतां लोभस्तं प्रणम्य ययौ वनम् ॥ ३१॥"
  },
  {
    "text": "तत्र गत्वा तपस्तेपे शिवं ध्यात्वा महासुरः ।\nजपं चकार भावेन निराहारपरायणः ॥ ३२॥"
  },
  {
    "text": "भस्माङ्गलेपसंयुक्तः शैवमार्गपरायणः ।\nतोषयामास यत्नेन शङ्करं सर्वदं परम् ॥ ३३॥"
  },
  {
    "text": "एवं तपसि लोभः स संस्थितो बहुवासरम् ।\nततस्तस्य शरीरेऽपि वल्मीको ववृधे महान् ॥ ३४॥"
  },
  {
    "text": "दिव्यवर्षसहस्रेण प्रसन्नः शङ्करः प्रभुः ।\nआययौ तं वरं दातुं पार्वत्या सह शूलभृत् ॥ ३५॥"
  },
  {
    "text": "समागतं महेशानं न बुबोध स दानवः ।\nततस्तं जलमासिच्य शम्भुः शक्तं चकार ह ॥ ३६॥"
  },
  {
    "text": "ततः शम्भुं समालोक्य हर्षयुक्तेन चेतसा ।\nजगाद तं प्रणम्यादावुत्थितो दानवाधिपः ॥ ३७॥"
  },
  {
    "text": "लोभासुर उवाच ।\nधन्यं मेऽद्य तपो मन्त्रो धन्यौ मे जनकौ प्रभो ।\nजन्म ज्ञानादिकं सर्वं येन दृष्टो महेश्वरः ॥ ३८॥"
  },
  {
    "text": "किं स्तौमि त्वां महेशान साक्षाद्ब्रह्म सनातनम् ।\nतथापि स्तौमि देवेश त्वद्दर्शनस्फुरन्मतिः ॥ ३९॥"
  },
  {
    "text": "नमस्ते विश्वनाथाय सर्वान्तर्यामिणे नमः ।"
  },
  {
    "text": "शङ्कराय शिवायैव ह्यनन्तगुणराशये ॥ ४०॥"
  },
  {
    "text": "त्रिनेत्राय महादेव शक्तियुक्ताय शम्भवे ।\nनिर्गुणाय गुणानां ते चालकाय नमो नमः ॥ ४१॥"
  },
  {
    "text": "अमेयशक्तये तुभ्यं गिरीशाय वृषध्वज ।\nस्रष्ट्रे पात्रे च संहर्त्रे त्रिधारूपाय वै नमः ॥ ४२॥"
  },
  {
    "text": "अकर्तुमन्यथा कर्तुं कर्तुं शक्ताय ते नमः ।\nसदा मोहविहीनाय मृडाय सततं नमः ॥ ४३॥"
  },
  {
    "text": "स्वाधीनाय परेशाय सहजे खेलकारिणे ।\nशूलहस्ताय देवानां पतये ते नमो नमः ॥ ४४॥"
  },
  {
    "text": "कैलासवासिने तुभ्यं भस्मलेपकराय वै ।\nदिगम्बराय सर्वेभ्यः सर्वदाय नमो नमः ॥ ४५॥"
  },
  {
    "text": "एवं स्तुत्वा महेशानं तूष्णीं भावेन संस्थितः ।\nलोभासुरः प्रसन्नात्मा साश्रुकः स कृताञ्जलिः ॥ ४६॥"
  },
  {
    "text": "तमुवाच महादेवो वरं वृणु हृदीप्सितम् ।\nदास्यामि तपसा स्तोत्रेण तुष्टो दानवोत्तम ॥ ४७॥"
  },
  {
    "text": "त्वया कृतमिदं स्तोत्रं मम प्रीतिविवर्धनम् ।\nभविष्यति न सन्देहो भुक्तिमुक्तिप्रदायकम् ॥ ४८॥"
  },
  {
    "text": "यः पठिष्यति दैत्येन्द्र श्रावयिष्यति वा नरः ।\nश्रोष्यते स लभेत् सद्यो वाञ्छितं मत्प्रियः सदा ॥ ४९॥"
  },
  {
    "text": "श्रुत्वा शङ्करवाक्यं स तं जगाद महासुरः ।\nहर्षेणोत्फुल्लनेत्रश्च भक्त्या विनयसंयुतः ॥ ५०॥"
  },
  {
    "text": "लोभासुर उवाच ।\nवरदोऽसि यदि त्वं च तदा भक्तिं च ते दृढाम् ।\nदेहि राज्यं महादेव ब्रह्माण्डस्य विशेषतः ॥ ५१॥"
  },
  {
    "text": "नानैश्वर्यसमायुक्तमारोग्यादिसमन्वितम् ।\nमनसीप्सितमेवं मे सिद्ध्यतु त्वदनुग्रहात् ॥ ५२॥"
  },
  {
    "text": "मनोवाणीमयं यच्च तस्मान् मृत्युर्न मे भवेत् ।\nसदानन्दसमायुक्तं मां कुरुष्व कृपानिधे ॥ ५३॥"
  },
  {
    "text": "लोभासुरस्य वाक्यं वै श्रुत्वा चकितमानसः ।\nशङ्करस्तपसा बद्धस्तथेति तमुवाच ह ॥ ५४॥"
  },
  {
    "text": "अन्तर्धाय स्वमात्मानं कैलासस्थो बभूव ह ।\nलोभासुरः प्रसन्नात्मा स्वगृहं प्रत्यपद्यत ॥ ५५॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nचतुर्थे खण्डे गजाननचरिते लोभासुरवरप्राप्तिवर्णनं नाम षट्त्रिंशोऽध्यायः ॥ ४.३६\n४.३७ लोभासुरस्येन्द्रपदप्राप्तिवर्णनं नाम सप्तत्रिंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nलोभासुरः समागत्य पितरं मातरं ततः ।\nप्रणम्य सुहृदः सर्वान् यथायोग्यं चकार ह ॥ १॥"
  },
  {
    "text": "महिषासुरपुत्रीं स उवाह रूपशालिनीम् ।\nतृष्णां गुणयुतां सोऽपि तया संहर्षितोऽभवत् ॥ २॥"
  },
  {
    "text": "एवं नाना विभोगेन सुहृदानन्दकारकः ।\nबभूव बलसंयुक्तो मदेन भृशमोहितः ॥ ३॥"
  },
  {
    "text": "मह्यां समागतः सोऽपि दानवैः परिवारितः ।\nनगरं निर्ममे तत्र सदा विषयवर्धनम् ॥ ४॥"
  },
  {
    "text": "चकार नाम तस्यापि सुखदं दानवेरितः ।\nततो दिग्भ्यः समायाता नाना दैत्यगणाः पुरे ॥ ५॥"
  },
  {
    "text": "ततो लोभोऽसुरैः सर्वैः स्वयं गत्वा महामुनिम् ।\nशुक्रं समानयत्तत्र प्रणम्य भावसंयुतः ॥ ६॥"
  },
  {
    "text": "शुक्रेण प्रेरिता दैत्या गतास्तत्र महापुरे ।\nदेवान्तकश्च वृत्रश्च बलिर्जृम्भः प्रतापवान् ॥ ७॥"
  },
  {
    "text": "नरान्तकः प्रहेतिश्च हेतिर्विप्रचितिस्तथा ।\nइत्याद्या बहवश्चान्ये मिलिता अभवन् प्रभो ॥ ८॥"
  },
  {
    "text": "ब्राह्मणैः कारयामास ततः शुक्रोऽभिषेचनम् ।\nदैत्यादीनां महाराज्ये स्थापयामास तं मुनिः ॥ ९॥"
  },
  {
    "text": "सर्वे संहृष्टकास्तत्र बभूवुर्दानवोत्तमाः ।\nततः स्वस्वगृहेष्वेतेऽगमन् घोषकरा भृशम् ॥ १०॥"
  },
  {
    "text": "ततो बहौ गते कालेऽसुरो लोभः प्रतापवान् ।\nआह्वयामास दूतैस्तान् दानवान् बलसंयुतान् ॥ ११॥"
  },
  {
    "text": "आज्ञामात्रेण तस्यैव समाजग्मुर्बलान्विताः ।\nअसुरा भयदाः सर्वेऽसुरं लोभं प्रजापते ॥ १२॥"
  },
  {
    "text": "लोभासुरोऽसुरान् सर्वान् सम्प्रपूज्य यथाविधि ।\nउवाच तान् महावाक्यं हर्षयन् दानवोत्तमः ॥ १३॥"
  },
  {
    "text": "लोभासुर उवाच ।\nविप्रचित्त्यादिकाः सर्वे श‍ृणुध्वं मे वचो हितम् ।\nभवतां पुण्ययोगेन जेष्यामि सकलं जगत् ॥ १४॥"
  },
  {
    "text": "यदीच्छा भवतां वृद्धाः श्रेष्ठा अत्रैव सङ्गताः ।\nतदाऽऽज्ञा मे प्रकर्तव्या करोमि बलसंयुतः ॥ १५॥"
  },
  {
    "text": "एवं तस्य वचः श्रुत्वा हर्षिता दानवोत्तमाः ।\nजगुस्तं भावगम्भीरं साधु साधु त्वयेरितम् ॥ १६॥"
  },
  {
    "text": "जेष्यामस्त्वत्प्रसादेन देवान् विष्णुपुरोगमान् ।\nपराक्रमतुला तेन विद्यते जगति प्रभो ॥ १७॥"
  },
  {
    "text": "ततोऽतिहर्षिताः सर्वे शुक्रं तत्र समानयन् ।\nतेनाज्ञप्ता महाभागाः सज्जास्ते प्रबभूविरे ॥ १८॥"
  },
  {
    "text": "गजासुरो विप्रचित्तिर्देवान्तकनरान्तकौ ।\nप्रतापवांश्च तारो वै प्रहेतिर्हेतिरेव च ॥ १९॥"
  },
  {
    "text": "बलिर्जृम्भस्तथाऽन्ये वै दंशिता अभवंस्तदा ।\nस्वस्वसेनायुताः सर्वे नानावाहनगा बभुः ॥ २०॥"
  },
  {
    "text": "पदातयोऽप्यसङ्ख्याता अश्वारोहास्तथाऽपरे ।\nपशुसंस्थाः खगाराहा अपाराश्च समाययुः ॥ २१॥"
  },
  {
    "text": "गजारोहा रथारूढा नानावाहनसंस्थिताः ।\nमहासुराः शस्त्रसंयुक्ता लोभासुरमाययुः ॥ २२॥"
  },
  {
    "text": "तैः समेत्य महाबाहुर्लोभः संहर्षितोऽभवत् ।\nपृथिवीजयनार्थाय कालकम्पनकारकः ॥ २३॥"
  },
  {
    "text": "एतादृशा महावीरा यत्रातिष्ठन् सुन्दशिताः ।\nतैर्युद्धं नृपशार्दूलाः किं कर्तारोऽल्पमानवाः ॥ २४॥"
  },
  {
    "text": "नृपाः केचिन् मृतास्तत्र सङ्ग्रामे दारुणे प्रभो ।\nकेचित्तान् शरणं जग्मुः पलायनपरा ययुः ॥ २५॥"
  },
  {
    "text": "एवं सप्तसमुद्रान्तां पृथ्वीं जित्वा महाबलाः ।\nअसुरा हर्षिताः सर्वे सार्वभौमा बभूविरे ॥ २६॥"
  },
  {
    "text": "ये मृतास्तत्सुतास्तैस्ते स्थापिताः करदायिनः ।\nपलायिताश्च तत्स्थाने स्थापिता दानवोत्तमाः ॥ २७॥"
  },
  {
    "text": "शरणं ये गतास्तेऽपि स्थापिता हर्षसंयुताः ।\nवरं तस्य समाज्ञाय शेषस्तांश्च समाययौ ॥ २८॥"
  },
  {
    "text": "वार्षिकं करभारं स कृत्वा दत्त्वा महाधनम् ।\nसाम्ना तैः पूजितः सोऽपि स्वगृहे नागराड् ययौ ॥ २९॥"
  },
  {
    "text": "ततोऽतिहर्षिता दैत्या ययुः स्वर्गं सुशोभनम् ।\nलोभासुरेण संयुक्ता महामाया महाबलाः ॥ ३०॥"
  },
  {
    "text": "इन्द्रः सुरगणैः सार्धं दंशितो वज्रधारकः ।"
  },
  {
    "text": "बृहस्पतिं प्रणम्यैवं जगाद स्वमतं प्रभुः ॥ ३१॥"
  },
  {
    "text": "इन्द्र उवाच ।\nलोभासुरः समायातो दानवैर्बलवत्तरैः ।\nतेन योद्धुं गमिष्यामि त्वदाज्ञावशगः प्रभो ॥ ३२॥"
  },
  {
    "text": "इन्द्रस्य वचनं श्रुत्वा निःश्वस्य मुनिपुङ्गवः ।\nजगाद तं महेन्द्रं बृहस्पतिः स प्रतापवान् ॥ ३३॥"
  },
  {
    "text": "गुरुरुवाच ।\nशैवेन वरदानेन युक्तोऽसौ दैत्यनायकः ।\nनानारूपधरः सोऽपि जेतुं नैव प्रशक्यते ॥ ३४॥"
  },
  {
    "text": "अतः सर्वं परित्यज्य विष्णोश्च शरणं सुर ।\nगच्छ सोऽपि महाबुद्धिः करिष्यति हितं महत् ॥ ३५॥"
  },
  {
    "text": "गुरोर्वचनमाकर्ण्य सुरेन्द्रः शोकसंयुतः ।\nसुरेन्द्रैः सहितः सोऽपि विकुण्ठमगमत्तदा ॥ ३६॥"
  },
  {
    "text": "देवस्थानानि सर्वाणि दृष्ट्वा शून्यानि सर्वतः ।\nदैत्या हर्षयुताः सर्वे प्रवेशं चक्रुरञ्जसा ॥ ३७॥"
  },
  {
    "text": "दैत्यराजोऽमरावत्यां लोभः सर्वसमन्वितः ।\nगत्वाऽऽसने महेन्द्रस्य समारूढो बभौ स्वयम् ॥ ३८॥"
  },
  {
    "text": "सर्वान् सम्मान्य दैत्येन्द्रो ददौ नानापदानि सः ।\nदैत्येन्द्रास्तत्र संस्थास्ते मुमुदुर्भोगकारकाः ॥ ३९॥"
  },
  {
    "text": "गन्धर्वास्तं महादैत्यमप्सरोभिः समन्विताः ।\nसिषेविरे प्रजापाल विद्याध्राद्याः समादृताः ॥ ४०॥"
  },
  {
    "text": "देवोद्यानेषु दैत्येन्द्रा बभ्रमुर्हर्षसंयुताः ।\nयत्र तत्र महाभागा व्यहरंस्ते यथासुखम् ॥ ४१॥"
  },
  {
    "text": "लोभासुरं प्रणम्यैव संस्थिता विगतज्वराः ।\nअवदन्न समः कश्चिल्लोभेन भुवनेषु च ॥ ४२॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nचतुर्थे खण्डे गजाननचरिते लोभासुरस्येन्द्रपदप्राप्तिवर्णनं नाम सप्तत्रिंशोऽध्यायः ॥ ४.३७\n४.३८ विष्णुपराजयो नामाष्टत्रिंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nइन्द्रः सुरगणैः सार्धं बृहस्पतिपुरोगमः ।\nवैकुण्ठे विष्णुमानम्य गत्वा तुष्टाव तं स्तवैः ॥ १॥"
  },
  {
    "text": "ततस्तुष्टो हरिः प्राह महेन्द्रं मान्यभावतः ।\nस्थीयतां दैवतैः सर्वैः किं कार्यं समुपस्थितम् ॥ २॥"
  },
  {
    "text": "त्यक्त्वाऽमरावतीं तात किमर्थं चागतो भवान् ।\nस्त्रिया हीनः पदा देवैर्वद दुःखं महाद्भुतम् ॥ ३॥"
  },
  {
    "text": "इन्द्र उवाच ।\nकिं वदामि जगत्पाल सर्वज्ञं त्वां महामते ।\nतथापि श‍ृणु वृत्तान्तं शोकदं दैवकारितम् ॥ ४॥"
  },
  {
    "text": "लोभासुरश्च शैवेन वरेण बलदर्पितः ।\nदानवेन्द्रैर्महाबाहुर्यो त्वं स ह्यागतोऽधुना ॥ ५॥"
  },
  {
    "text": "गुरुणा बोधिताः सर्वे वयं प्राप्ता जनार्दन ।\nत्यक्त्वा राज्यादिकं सर्वं विचारं कुरु सर्वथा ॥ ६॥"
  },
  {
    "text": "दैत्योऽमरावतीसंस्थो देवस्थानानि माधव ।\nप्रददाति च दैत्येभ्यः स्वर्गराज्यं करोति सः ॥ ७॥"
  },
  {
    "text": "त्वं पालकः श्रुतौ प्रोक्तस्तस्माच्छरणमागतान् ।\nरक्ष लोभासुरं हत्वा देवानामीश्वरो भवान् ॥ ८॥"
  },
  {
    "text": "तेषां तद्वचनं श्रुत्वा विष्णुः कोपसमन्वितः ।"
  },
  {
    "text": "जगाद देवराजं तं महाबाहुर्विचक्षणः ॥ ९॥"
  },
  {
    "text": "श्रीहरिरुवाच ।\nहनिष्यामि महादैत्यं लोभं दानवसंयुतम् ।\nमा कुरुष्व वृथा चिन्तां कुरु राज्यं मयार्पितम् ॥ १०॥"
  },
  {
    "text": "एवमुक्त्वा महेन्द्रं स देवेन्द्रैः सह माधवः ।\nवेगेनारुह्य गरुडं ययौ ताममरावतीम् ॥ ११॥"
  },
  {
    "text": "समागतं महाविष्णुं महासैन्यसमाकुलम् ।\nज्ञात्वा दूतमुखात् सर्वे दानवाः सज्जका ययुः ॥ १२॥"
  },
  {
    "text": "लोभः क्रोधसमाविष्ट आययौ योद्धुमादृतः ।\nरथारूढः स्वयं साक्षान् मृत्युरूपोऽयमुच्यते ॥ १३॥"
  },
  {
    "text": "लोभं दृष्ट्वाऽसुराः सर्वे भयभीताः समन्ततः ।\nमहाकायं महावीर्यं कालकालं प्रदुद्रुवुः ॥ १४॥"
  },
  {
    "text": "पलतस्तान् समाश्वास्य विष्णुर्युद्धोद्यतोऽभवत् ।\nतेन सार्धं ययुः सर्वे महेन्द्राद्याश्च दंशिताः ॥ १५॥"
  },
  {
    "text": "समागतं रमानाथं रणभूमौ प्रतापवान् ।\nलोभः क्रोधसमाविष्टो चोदयत् सोऽसुरांस्ततः ॥ १६॥"
  },
  {
    "text": "ततो युद्धं समभवद्देवानां दानवैः सह ।\nतुमुलं शस्त्रसङ्घातैर्मारयन्तः परस्परम् ॥ १७॥"
  },
  {
    "text": "अन्योन्यं ते जयं सर्वे दानवाः सुरनायकाः ।\nइच्छन्तो न जयं तत्राप्नुवन् दक्ष हतोद्यमाः ॥ १८॥"
  },
  {
    "text": "रक्तौघैः सम्प्रवृत्ता स्म नदी परमभीतिदा ।\nविश्रामं निशि चक्रुर्न क्रोधावेशैः परस्परम् ॥ १९॥"
  },
  {
    "text": "दिनत्रयं महाघोरं युद्धं दारुणरूपकम् ।\nतत्र प्रवृत्तं क्रोधेन युक्ता देवाः समाययुः ॥ २०॥"
  },
  {
    "text": "गणा विष्णोश्च सङ्क्रुद्धास्तथा देवेन्द्रमुख्यकाः ।\nनानास्त्रैर्दानवान् सर्वान् ममर्दुः सर्वतः प्रभो ॥ २१॥"
  },
  {
    "text": "ततो हाहारवं कृत्वा दानवा भयसंयुताः ।\nन लेभिरे यशो दैत्याः पलायन्त समन्ततः ॥ २२॥"
  },
  {
    "text": "ततो हर्षयुता देवा नादं चक्रुः सुदारुणम् ।\nजय विष्णो महाभाग वदन्ति स्म परस्परम् ॥ २३॥"
  },
  {
    "text": "ततोऽतिक्रोधसंयुक्ता दानवेन्द्राः समाययुः ।\nविप्रचित्तिमुखास्तत्र शरवृष्टिं प्रचक्रिरे ॥ २४॥"
  },
  {
    "text": "तेषां बाणैः सुराः सर्वे छिन्नाङ्गाः पतिता मृधे ।\nतद् दृष्ट्वा क्रोधयुक्ताश्च देवेन्द्रास्तान् प्रदुद्रुवुः ॥ २५॥"
  },
  {
    "text": "अभवत् द्वन्द्वयुद्धं च नियतं रोमहर्षणम् ।\nतेषां मध्येऽथ किञ्चित्त्वां कथयामि समासतः ॥ २६॥"
  },
  {
    "text": "इन्द्रेण युयुधे तत्र गजासुरः प्रतापवान् ।\nअग्निना च स्वयं तारो वायुना विप्रचित्तिकः ॥ २७॥"
  },
  {
    "text": "वरुणेन ययौ तत्र बलिः क्रोधसमन्वितः ।\nकुबेरेण प्रहेतिश्च मदनेन च हेतिकः ॥ २८॥"
  },
  {
    "text": "सूर्येण युयुधे क्रोधात् स प्रतापी नरान्तकः ।\nदेवान्तको विष्णुना स क्रोधयुक्तः समाययौ ॥ २९॥"
  },
  {
    "text": "जृम्भः सोमेन दैत्येशो युयुधे बलसंयुतः ।\nयमेनैव महाबाहुर्वृत्रश्च युयुधे भृशम् ॥ ३०॥"
  },
  {
    "text": "नानाद्वन्द्वभवं युद्धं चक्रुर्देवेन्द्रकैः सह ।\nदैत्येन्द्रा बलगर्विष्ठा वर्णनाय न शक्यते ॥ ३१॥"
  },
  {
    "text": "अहोरात्रं रता युद्धे न विरामं प्रचक्रिरे ।\nनानाशस्त्रास्त्रवर्षेण ववृषुस्ते परस्परम् ॥ ३२॥"
  },
  {
    "text": "दिवसास्तत्र पञ्चैव गतास्तेषां प्रयुध्यताम् ।\nनाप्राप्यत जयो देवैर्दैत्यैः परमदुर्जयैः ॥ ३३॥"
  },
  {
    "text": "ततोऽतिकोपसंयुक्तः स प्रतापी गजासुरः ।\nइन्द्रं सङ्गृह्य चिक्षेप महापर्वतमस्तके ॥ ३४॥"
  },
  {
    "text": "मूर्च्छितो देवराजः स ततो देवाः पलायिताः ।"
  },
  {
    "text": "एवं द्वन्द्वरतैर्दैत्यैर्देवेन्द्रा मूर्च्छिताः कृताः ॥ ३५॥"
  },
  {
    "text": "हा हा कृत्वा ततः सर्वं देवसैन्यं दिशो दश ।\nपपाल तन् महाश्चर्यं दृष्ट्वा विष्णुश्चुकोप ह ॥ ३६॥"
  },
  {
    "text": "चक्रं प्रगृह्य चिक्षेप महाबाहुः स दारुणम् ।\nदैत्यसैन्ये ततस्तेन हता दैत्या अनेकशः ॥ ३७॥"
  },
  {
    "text": "केषाञ्चिन्मस्तकेष्वेतदपतद्दारुणं महत् ।\nचिच्छेद हस्तपादादीन् दानवानामितस्ततः ॥ ३८॥"
  },
  {
    "text": "ततो दैत्येन्द्रकाः सर्वे आययुस्ते जनार्दनम् ।\nशस्त्रास्त्रैः सर्वतो दुष्टा मारयामासुरेव तम् ॥ ३९॥"
  },
  {
    "text": "नारायणस्ततः कोपसंयुक्तोऽतिप्रतापवान् ।\nगजासुरं स विव्याध बाणैर्दशभिरावृतम् ॥ ४०॥"
  },
  {
    "text": "तं मूर्च्छितं चकाराऽसौ ततो देवान्तकं हरिः ।\nसप्तभिस्ताडयामास पातयामास भूतले ॥ ४१॥"
  },
  {
    "text": "एवं सर्वान् महाविष्णुः दानवेन्द्रान् सुदारुणान् ।\nविव्याध मूर्च्छितांश्चक्रे शरवर्षैः समन्ततः ॥ ४२॥"
  },
  {
    "text": "ततो हाहारवं कृत्वाऽपलत्तत् सैन्यमुल्बणम् ।\nदानवानां भयार्तं वै दशदिक्षु विशेषतः ॥ ४३॥"
  },
  {
    "text": "ततो लोभः समायातः क्रोधयुक्तो जनार्दनम् ।\nजगाद वचनं सोऽपि मोहयुक्तो महासुरः ॥ ४४॥"
  },
  {
    "text": "लोभ उवाच ।\nसम्यक् कृतं त्वया विष्णो येन मे दर्शनं गतः ।\nअधुना त्वां न मुञ्चामि जीवयुक्तं कदाचन ॥ ४५॥"
  },
  {
    "text": "नामरूपात्मकेभ्यश्च मरणं नैव मे भवेत् ।\nज्ञात्वा किमर्थमायातो ज्ञानहीनो यथा नरः ॥ ४६॥"
  },
  {
    "text": "गदां गृहीत्वैवमुक्त्वा ताडयामास केशवम् ।\nपपात मूर्च्छया विष्णुस्ततः सैन्यं व्यमर्दयत् ॥ ४७॥"
  },
  {
    "text": "मुहूर्तमात्रकालेन सावधानो बभूव ह ।\nपपाल देवराजैः स त्यक्त्वा सङ्ग्राममण्डलम् ॥ ४८॥"
  },
  {
    "text": "प्रहस्य दानवान् सर्वान् सावधानानथाऽकरोत् ।\nलोभासुरः प्रसन्नात्मा तैः सार्धं स्वपुरेऽगमत् ॥ ४९॥"
  },
  {
    "text": "स्तुतो बन्दिजनैस्तेभ्यो दत्त्वा दानानि हर्षितः ।\nइन्द्रासने समासीनो रेजे दानवसत्तमः ॥ ५०॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nचतुर्थे खण्डे गजाननचरिते विष्णुपराजयो नामाष्टत्रिंशोऽध्यायः ॥ ४.३८\n४.३९ लोभासुरब्रह्माण्डजयो नामैकोनचत्वारिंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nततोऽतिदुःखितो विष्णुर्देवेन्द्रैश्च समन्वितः ।\nत्यक्त्वा विकुण्ठमेवं स ययौ शम्भुं शरण्यकम् ॥ १॥"
  },
  {
    "text": "गत्वा कैलासके दक्ष शिवं नत्वा जनार्दनः ।\nस्तुत्वा वृत्तान्तमेवं स कथयामास विस्तरात् ॥ २॥"
  },
  {
    "text": "श्रुत्वा महेश्वरो विष्णुं स देवं स्वपुरागतम् ।\nसान्त्वयामास युक्तैश्च नानादृष्टान्तदर्शनैः ॥ ३॥"
  },
  {
    "text": "शिव उवाच ।\nमा चिन्तां कुरु विष्णो त्वं सर्वज्ञ जगदीश्वर ।\nतपःपुण्यं महोग्रं यत्तेन त्वं स पराजितः ॥ ४॥"
  },
  {
    "text": "तपः कृतं च लोभेन फलं तस्य जनार्दन ।\nभुक्त्वा मरिष्यते नाथ कालस्तत्र प्रतीक्ष्यताम् ॥ ५॥"
  },
  {
    "text": "देवैः सह महाविष्णो मत्समीपे स्थिरो भव ।\nमदीयभक्तियुक्तो ह्यागमिष्यत्यत्र नैव सः ॥ ६॥"
  },
  {
    "text": "एवमुक्त्वा वचो विष्णुं शङ्करः शोकसंयुतः ।\nदेवैस्तेन समायुक्तोऽतिष्ठत् कैलासपर्वते ॥ ७॥"
  },
  {
    "text": "अथ लोभासुरं सर्वैः संस्थितं दानवैर्वृतम् ।\nइन्द्रासने महाबाहुं तमूचुर्दानवोत्तमाः ॥ ८॥"
  },
  {
    "text": "विप्रचित्त्याद्या ऊचुः ।\nलोभ लोभ महाभाग श‍ृणु नो वचनं हितम् ।\nविष्णुर्देवगणैः सर्वैः कैलासे शङ्करं ययौ ॥ ९॥"
  },
  {
    "text": "अस्माकं शङ्करः सोऽपीष्टदेवः पूज्य आदरात् ।\nशत्रून् रक्षति नः शम्भुर्भविष्यति विपक्षगः ॥ १०॥"
  },
  {
    "text": "अधुना शङ्करस्यास्य भावार्थं प्रेष्यतां महान् ।\nदूतः सर्वार्थसूज्ञः कस्ततः क्षेमं भविष्यति ॥ ११॥"
  },
  {
    "text": "शिवो यदि स देवानां पक्षगो भवति प्रभो ।\nतदा शम्भुं प्रजेष्यामस्तपोबलसमन्विताः ॥ १२॥"
  },
  {
    "text": "न ते शम्भुर्वरस्यैव दाता जानीहि मानद ।\nकर्मणां फलदातारः कृता देवाश्च कर्मणा ॥ १३॥"
  },
  {
    "text": "कर्माधीनं जगत् सर्वं सदेवासुरमानुषम् ।\nकर्माज्ञावशगं दैत्य कर्मणा त्वं महाप्रभुः ॥ १४॥"
  },
  {
    "text": "देवाः कर्मफलं लोभाद्ददते न विशेषतः ।\nतदैश्वर्यविहीनास्ते पतन्ति स्वपदात् किल ॥ १५॥"
  },
  {
    "text": "अतस्त्यक्त्वा स्वसन्देहं त्यज शम्भुं विपक्षगम् ।\nकुरु कर्माश्रयं त्वं वै तेन क्षेमं भविष्यति ॥ १६॥"
  },
  {
    "text": "इत्युक्त्वा दानवेन्द्रास्ते विरामं चक्रुरञ्जसा ।\nलोभासुरस्ततस्तेषां वचने निरतोऽभवत् ॥ १७॥"
  },
  {
    "text": "गजासुरं महावीर्यं प्रेषयामास सत्वरम् ।\nकैलासे शङ्करस्यैव भावार्थं भावधारकः ॥ १८॥"
  },
  {
    "text": "गत्वा शम्भुं महादैत्यः प्रणम्य प्रत्युवाच सः ।\nवचनं लोभदैत्येन प्रेषितं सामपूर्वकम् ॥ १९॥"
  },
  {
    "text": "गजासुर उवाच ।\nमहादेव नमस्तुभ्यं श‍ृणु मे वचनं हितम् ।\nलोभासुरेण देवेश प्रेषितोऽहं विशेषतः ॥ २०॥"
  },
  {
    "text": "तेन सङ्कथितं वाक्यं तच्छृणुष्व सुखप्रदम् ।\nत्वं साक्षादीश्वरः पूर्णोऽस्माकं पूज्यो निरन्तरम् ॥ २१॥"
  },
  {
    "text": "विष्णुर्देववरः स्वामिन्नागतस्ते प्रसन्निधौ ।\nअस्माकं शत्रुरेवाऽसौ तं त्यज त्वं सदाशिव ॥ २२॥"
  },
  {
    "text": "वयं भक्तास्त्वदीयाश्चास्माकं मित्रं तदेव ते ।\nमित्रं शत्रुस्तथा शम्भो पालयस्वादराद्धि नः ॥ २३॥"
  },
  {
    "text": "नो चेत् सङ्ग्रामभावेन जेष्यामस्त्वां न संशयः ।\nकर्मणा त्वं समर्थश्चेत् सञ्जातो भुङ्क्ष्व विष्टपम् ॥ २४॥"
  },
  {
    "text": "कर्मणा लोभकः शम्भो सर्वैश्वर्ययुतोऽधुना ।\nतस्मादस्मान् महाभाग रक्ष ते भक्तिसंयुतान् ॥ २५॥"
  },
  {
    "text": "तस्य तद्वचनं श्रुत्वाऽब्रवीन्निःश्वस्य शङ्करः ।\nगुजासुरं स्वयं साम्ना वचनं हितकारकम् ॥ २६॥"
  },
  {
    "text": "शिव उवाच ।\nगजासुर महालोभं वद मे वचनं हितम् ।\nगत्वा तं दानवेन्द्रं त्वं सर्वासुरसमन्वितम् ॥ २७॥"
  },
  {
    "text": "कैलासं विष्णुना त्यक्त्वा सहितोऽहं स्वदेवपैः ।\nगच्छामि यत्र कुत्रापि न त्यजामि जनार्दनम् ॥ २८॥"
  },
  {
    "text": "कर्मणा त्वं समर्थश्चेत् सञ्जातो भुङ्क्ष्व विष्टपम् ।\nसर्वं चराचरं तेऽभूत् स्वाधीनं नात्र संशयः ॥ २९॥"
  },
  {
    "text": "एवमुक्त्वा सुदुर्बुद्धिं शङ्करः सुरनायकैः ।\nजगाम पर्वतोद्देशे त्यक्त्वा कैलासमात्मनः ॥ ३०॥"
  },
  {
    "text": "महावने महेशानः पर्वतद्रोणिमाश्रितः ।\nदेवैर्विष्णुमुखैः सर्वैः पशुवत् कालचालकः ॥ ३१॥"
  },
  {
    "text": "गजासुरः सभां गत्वा जगाद सकलैर्युतम् ।\nलोभासुरं स वृत्तान्तं श्रुत्वा संहर्षितोऽभवत् ॥ ३२॥"
  },
  {
    "text": "ततः स सत्यलोके च विकुण्ठे शङ्करालये ।\nदानवान् स्थापयामास नानादेवपदेषु वै ॥ ३३॥"
  },
  {
    "text": "इन्द्रासनं परित्यज्य ययौ भूम्यां महासुरः ।\nस्वपुरे दानवेन्द्रैश्चावसद्भोगपरायणः ॥ ३४॥"
  },
  {
    "text": "न ममर्श निजात्मानं गर्वितः केवलं स तु ।\nस्त्रीमांसमदिरादिष्वासंसक्तोऽभूत् सुदुर्मतिः ॥ ३५॥"
  },
  {
    "text": "धन्यमात्मानमेवं स मन्यते स्म कृतार्थकम् ।\nब्रह्माण्डं वशगं मेऽभून्न मत्तः श्रेष्ठ एककः ॥ ३६॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nचतुर्थे खण्डे गजाननचरिते लोभासुरब्रह्माण्डजयो नामैकोनचत्वारिंशोऽध्यायः ॥ ४.३९\n४.४० गजाननप्रादुर्भावो नाम चत्वारिंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nततो बहौ गते काले दानवा बलदर्पिताः ।\nजगुर्लोभासुरं तत्र लोभयुक्ता विशेषतः ॥ १॥"
  },
  {
    "text": "दानवेन्द्रा ऊचुः ।\nदेवा लोभासुर स्वामिन्नस्माकं शत्रवो मताः ।\nसुराश्चासुरवर्याणां वेदे प्रोक्ता विचारय ॥ २॥"
  },
  {
    "text": "शस्त्रास्त्रैर्देवसङ्घास्ते न मरिष्यन्ति कर्हिचित् ।\nअमरा वेदशास्त्रेषु कथिता नात्र संशयः ॥ ३॥"
  },
  {
    "text": "कर्मान्ना देवताः स्वामिन् क्षते कर्मणि तत्क्षणात् ।\nमरिष्यन्ति महाभाग तदर्थं यत्नमाचर ॥ ४॥"
  },
  {
    "text": "जित्वा ब्रह्माण्डगोलं किं संस्थितोऽसि महासुर ।\nन कृतार्थस्त्वमेवैवं कदा जीवत्सु शत्रुषु ॥ ५॥"
  },
  {
    "text": "हिरण्यकशिपुर्जित्वा पुरा देवगणान् स्वयम् ।\nराज्यं चकार सर्वत्र भुवनेषु न संशयः ॥ ६॥"
  },
  {
    "text": "ततो देवैः प्रयत्नेन निर्मितो नृहरिः प्रभो ।\nतेन हत्वा सुराधीशं देवाः स्वस्थानगा बभुः ॥ ७॥"
  },
  {
    "text": "अतस्त्वं दैत्यराजेन्द्र हितं कुरु विशेषतः ।\nतदा चिरं महाराज सुखयुक्तो भविष्यसि ॥ ८॥"
  },
  {
    "text": "तेषां वचनमाकर्ण्य लोभासुरः सुमन्दधीः ।\nआज्ञापयत्ततो दैत्यो दैत्येन्द्रान् कर्मखण्डने ॥ ९॥"
  },
  {
    "text": "ततो गजासुराद्याश्च निर्गता क्रोधसंयुताः ।\nयत्र तत्र द्विजान् धृत्वा जघ्नुर्यज्ञान् विशेषतः ॥ १०॥"
  },
  {
    "text": "यज्ञवृक्षांस्तथा गाश्च तीर्थानि यत्र तत्र ते ।\nजघ्नुर्बभञ्जुरत्यन्तं कर्मखण्डनकारणात् ॥ ११॥"
  },
  {
    "text": "बभञ्जुः क्रोधसंयुक्ता देवताऽऽयतनानि ते ।\nस्वधर्मस्थं जनं दृष्ट्वा जघ्नुर्दानवसत्तमाः ॥ १२॥"
  },
  {
    "text": "सर्वत्र दानवाधीशैर्लोभासुरस्य मूर्तयः ।\nजनैः पूज्याः कृता दक्ष तदाधारं बभूव ह ॥ १३॥"
  },
  {
    "text": "न स्वाहा न स्वधा कुत्र बभूव प्रलये यथा ।\nन वषट्कारगं कर्म त्रासितं भूमिमण्डलम् ॥ १४॥"
  },
  {
    "text": "लोभासुरयुतं सर्वैः कर्म तैः प्रतिपादितम् ।\nततो हाहारवैर्युक्ता बभूवुर्मानवाः प्रभो ॥ १५॥"
  },
  {
    "text": "ब्राह्मणा वनगा भूत्वा केचिन् मरणनिश्चयाः ।"
  },
  {
    "text": "चक्रुः कर्म तथा भ्रष्टा बभूवुर्बहवो द्विजाः ॥ १६॥"
  },
  {
    "text": "एवं बहौ गते काले देवाः परमदुःखिताः ।\nउपवासपराः सर्वे बभूवुस्ते प्रजापते ॥ १७॥"
  },
  {
    "text": "ततोऽतियत्नसंयुक्ता विचारं चक्रुरञ्जसा ।\nलोभासुरविनाशाय न प्रापुस्ते दिवौकसः ॥ १८॥"
  },
  {
    "text": "ततोऽतिदुःखिताः सर्वे किं कुर्म इति विह्वलाः ।\nसन्तस्थुः पर्वतोद्देशे गुप्तभावेन देवपाः ॥ १९॥"
  },
  {
    "text": "तत्राऽऽजगाम योगीन्द्रो रैभ्यः सर्वप्रियङ्करः ।\nअवधूतः स्वरूपेण साक्षाद्विघ्नेश्वरो यथा ॥ २०॥"
  },
  {
    "text": "तं प्रणम्य शिवाद्यास्ते पप्रच्छुर्लोभनाशकम् ।\nउपायं दीनभावेन सास्थिचर्मावशेषिताः ॥ २१॥"
  },
  {
    "text": "ततोऽतिकरुणायुक्तो रैभ्यः सर्वार्थकोविदः ।\nजगाद तान् सुरेन्द्रान् स दीनान् दृष्ट्वा विशेषतः ॥ २२॥"
  },
  {
    "text": "रैभ्य उवाच ।\nश‍ृणुध्वं विष्णुशम्भ्वाद्या मुनयस्तत्त्वभाविताः ।\nलोभासुरो महापापी दुर्जयो नात्र संशयः ॥ २३॥"
  },
  {
    "text": "विघ्नराजं तदपि वै भजध्वं भक्तिसंयुताः ।\nतेनाऽयं सुजयो देवा भविष्यति विशेषतः ॥ २४॥"
  },
  {
    "text": "स्वयं साक्षाद् बुद्धिपतिर्बुद्धिं सञ्चालयिष्यति ।\nगजाननस्य मन्त्रं वै जपध्वं विधिपूर्वकम् ॥ २५॥"
  },
  {
    "text": "एवमुक्त्वा महायोगी रैभ्यः स्वच्छन्दगोऽभवत् ।\nशिवादयो महाभागा हर्षिताः सम्बभूविरे ॥ २६॥"
  },
  {
    "text": "गजाननस्य मन्त्रं ते जेपुस्तपःपरायणाः ।\nसविधिं ध्यानसंयुक्तास्तोषयामासुरन्वहम् ॥ २७॥"
  },
  {
    "text": "निराहारप्रभावेण सन्तुष्टो भक्तिभावितः ।\nशतवर्षेषु देवेशानाययौ स गजाननः ॥ २८॥"
  },
  {
    "text": "दृष्ट्वा गजाननं ते तु हर्षिता देवनायकाः ।\nदेवा मुनिगणाः सर्वे पुपूजुः स्नेहसंयुताः ॥ २९॥"
  },
  {
    "text": "कृत्वा करपुटं भक्त्या तुष्टुवुस्तं गजाननम् ।\nपुनरुत्थाय ते सर्वे प्रणेमुस्तं गजाननम् ॥ ३०॥"
  },
  {
    "text": "देवर्षय ऊचुः ।\nगजानन नमस्तुभ्यं सर्वेषां बीजरूपिणे ।\nनिर्बीजाय गणेशाय विघ्नानां पतये नमः ॥ ३१॥"
  },
  {
    "text": "अनन्तायैकदन्ताय हेरम्बाय नमो नमः ।\nचतुर्भुजाय सर्वेश सर्वपूज्याय ते नमः ॥ ३२॥"
  },
  {
    "text": "सर्वसिद्धिप्रदात्रे च सुरासुरमयाय ते ।\nसिद्धिबुद्धिप्रचालाय सिद्धिबुद्धिपते नमः ॥ ३३॥"
  },
  {
    "text": "अगुणाय गुणेशाय गुणरूपाय गौणिने ।\nमायामयाय मायायाश्चालकाय परात्मने ॥ ३४॥"
  },
  {
    "text": "सर्वादये महोदार पराक्रमपराय ते ।\nस्वानन्दवासिने तेऽस्तु नमः स्वानन्ददायिने ॥ ३५॥"
  },
  {
    "text": "योगाकाराय योगानां स्वामिने शान्तिदायिने ।\nब्रह्मणस्पतये तेऽस्तु ब्रह्मणां ब्रह्मणे नमः ॥ ३६॥"
  },
  {
    "text": "अनाधाराय सर्वेषामाधाराय नमो नमः ।\nआदिमध्यान्तहीनायादिमध्यान्ताय ते नमः ॥ ३७॥"
  },
  {
    "text": "परश्वङ्कुशहस्ताय त्रिनेत्राय महोदर ।\nनमो मूषकवाहाय मूषकध्वजिने नमः ॥ ३८॥"
  },
  {
    "text": "नमो नमस्ते सकलाय धाम्ने सदा सुखानन्दकराय पात्रे ।\nजगत् सुस्रष्ट्रे सकलस्य हन्त्रे गुणैर्विहीनाय गणाधिपाय ॥ ३९॥"
  },
  {
    "text": "विदेहरूपाय पराय भोक्त्रे बोधेन हीनाय सुसाङ्ख्यकाय ।\nसदा स्वबुद्धौ परसंस्थिताय गजात्मरूपाय नमो नमस्ते ॥ ४०॥"
  },
  {
    "text": "बोधहीनं च यद्ब्रह्म तदेव गजवाचकम् ।\nगजचिह्नेन योगीन्द्राः पश्यन्ति त्वां गजाननम् ॥ ४१॥"
  },
  {
    "text": "यथा मुखस्य चिह्नेन ज्ञायन्ते मानवादयः ।\nतथा विदेहचिह्नेन ज्ञायसे त्वं तु योगिभिः ॥ ४२॥"
  },
  {
    "text": "विदेहं गजरूपं यत्तेन ते मुखमुच्यते ।\nगणेशस्य प्राप्तिकरं गजानन नमोस्तु ते ॥ ४३॥"
  },
  {
    "text": "किं स्तवाम गणाधीश यत्र वेदादिकास्तथा ।\nयोगिनः शान्तिमापन्नास्तं वयं शरणं गताः ॥ ४४॥"
  },
  {
    "text": "स्तुत्वा विघ्नेश्वरं ते तु प्रणेमुस्तं पुनः पुनः ।\nतानुवाच गणाधीशो हर्षयन् सर्वभाववित् ॥ ४५॥"
  },
  {
    "text": "गजानन उवाच ।\nस्तोत्रं भवत्कृतं देवा ईश्वरा मुनयश्च मे ।\nसर्वसिद्धिप्रदं पूर्णं भविष्यति निरन्तरम् ॥ ४६॥"
  },
  {
    "text": "यद्यदिच्छति तत्तद्वै दास्यामि भक्तियन्त्रितः ।\nपठनाच्छ्रवणादस्य सन्तुष्टोऽहं विशेषतः ॥ ४७॥"
  },
  {
    "text": "वरदोऽहं वृणुत वो दास्यामि वरमीप्सितम् ।\nतपसा भक्तिभावेन स्तोत्रेण तुष्टिमागतः ॥ ४८॥"
  },
  {
    "text": "गजाननवचः श्रुत्वा हर्षिता देवतर्षयः ।\nप्रत्यूचिरे प्रणम्येदं वचनं सर्वसौख्यदम् ॥ ४९॥"
  },
  {
    "text": "देवर्षय ऊचुः ।\nलोभासुरेण भो स्वामिन् त्रासितं भुवनत्रयम् ।\nवयं कर्मविहीनत्वादुपोषणयुताः कृताः ॥ ५०॥"
  },
  {
    "text": "अतस्त्वं जहि दैत्येशं सर्वाजेयं गजानन ।\nतव भक्तिं दृढां देहि लोभहीनां विशेषतः ॥ ५१॥"
  },
  {
    "text": "तेषां वचनमाकर्ण्य गजानन उवाच तान् ।\nमा भयं कुरुत प्राज्ञा हनिष्यामि महासुरम् ॥ ५२॥"
  },
  {
    "text": "लोभहीना मदीया या भक्तिर्वश्च भविष्यति ।\nअधुना दानवेन्द्रं तं जेष्यामि च न संशयः ॥ ५३॥"
  },
  {
    "text": "मुनीन् देवानेवमुक्त्वाऽभवत्तत्रैव संस्थितः ।\nसर्वेषां कार्यसिद्ध्यर्थं गजाननः प्रतापवान् ॥ ५४॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nचतुर्थे खण्डे गजाननचरिते गजाननप्रादुर्भावो नाम चत्वारिंशोऽध्यायः ॥ ४.४०\n४.४१ शुक्रोपदेशवर्णनं नामैकचत्वारिंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nदूतं गजाननस्तत्र प्रेषयामास शङ्करम् ।\nस गत्वा दैत्यपं दक्ष जगाद श‍ृणु तद्वचः ॥ १॥"
  },
  {
    "text": "शिव उवाच ।\nश‍ृणु लोभासुर त्वं मे वचनं हितकारकम् ।\nकरिष्यसि यदा साम्ना भविष्यसि तदा सुखी ॥ २॥"
  },
  {
    "text": "गजाननः स्वयं साक्षाद्ब्रह्मणां नायकः स्मृतः ।\nस आगतः सुरैः सर्वैर्देवेन्द्रैर्मुनिभिर्वृतः ॥ ३॥"
  },
  {
    "text": "नगरप्रान्तभागे ते दशयोजनदूरतः ।\nसंस्थितेन च दैत्येश प्रेषितोऽहं विशेषतः ॥ ४॥"
  },
  {
    "text": "मदीयवरदानेन निर्भयोऽसि हि मानद ।\nअतस्त्वदीयरक्षार्थं प्रेषयामास मां प्रभुः ॥ ५॥"
  },
  {
    "text": "ब्रह्माण्डं वशमानीय त्वं सर्वेशोऽसि साम्प्रतम् ।\nदेवान् पशुसमानांश्च कृत्वा दैत्यैर्निरन्तरम् ॥ ६॥"
  },
  {
    "text": "अधुना वैरमुत्सृज्य स्नेहं कुरु महामते ।\nदेवाः स्वपदगाः सन्तु ब्राह्मणाः कर्मकारिणः ॥ ७॥"
  },
  {
    "text": "गजाननस्य वर्तस्व मित्रभावेन दानव ।\nभुङ्क्ष्व भोगान् महाभाग नोचेत्त्वां स हनिष्यति ॥ ८॥"
  },
  {
    "text": "शिवस्य वचनं श्रुत्वा क्रोधयुक्तो महासुरः ।\nजगाद तं तिरस्कृत्य महादेवं मदान्वितः ॥ ९॥"
  },
  {
    "text": "लोभासुर उवाच ।\nकोऽसौ गजाननः शम्भो त्वं भेदकर एव च ।\nमोहयस्यधुना मां किं देवानां पक्षगः पुरः ॥ १०॥"
  },
  {
    "text": "अधुना त्वां महादेव हन्मि क्रोधसमन्वितः ।\nकिं करोमि च दूतस्त्वं गच्छ देवं गजाननम् ॥ ११॥"
  },
  {
    "text": "वद वाक्यं मदीयं त्वं हनिष्यामि सदेवकम् ।\nगजाननं न सन्देहः पश्य मे पौरुषं महत् ॥ १२॥"
  },
  {
    "text": "एवं निर्भर्त्सितः शम्भुः क्रोधारुणविलोचनः ।\nजगाद तं महादैत्यं विशेषज्ञः सुदुर्मतिम् ॥ १३॥"
  },
  {
    "text": "शिव उवाच ।\nमृत्युयोगेन पापिष्ठ त्वं युतोऽसि न संशयः ।\nगजाननं तेन लोभ निन्दसि ब्रह्मनायकम् ॥ १४॥"
  },
  {
    "text": "शिवः पुनः सुदुर्बुद्धिमेवमुक्त्वा ययौ प्रभुम् ।\nगजाननं प्रणम्यादौ वृत्तान्तं सञ्जगौ पुनः ॥ १५॥"
  },
  {
    "text": "तदाकर्ण्य वचः क्रूरं गजाननः प्रतापवान् ।\nक्रोधसंरक्तचक्षुः सन् परशुं त्वक्षिपत्ततः ॥ १६॥"
  },
  {
    "text": "अनन्तादित्यसङ्काशः परशुः कालभीतिदः ।\nआययौ दैत्यपुर्यां वै ज्वालामालाभिरावृतः ॥ १७॥"
  },
  {
    "text": "तेजोमयं महास्त्रं तद् दृष्ट्वा दैत्यगणाः परम् ।\nभयभीता ययुस्तं ते हाहाकाररवाकुलाः ॥ १८॥"
  },
  {
    "text": "दानवेन्द्रैः सभासंस्थं लोभं दृष्ट्वा सुखं वचः ।\nजगुर्दारुणरूपं यत् सर्वेभ्यो भयदायकम् ॥ १९॥"
  },
  {
    "text": "नागरा ऊचुः ।\nकिं स्थितोऽसि महादैत्य लोभ ज्वालासमाकुलम् ।\nअस्त्रं समागतं क्रूरं दाहयामास दानवान् ॥ २०॥"
  },
  {
    "text": "तेषां तद्वचनं श्रुत्वा भयहर्षसमन्वितः ।\nजगाद दानवाधीशान् महाकोपयुतोऽसुरः ॥ २१॥"
  },
  {
    "text": "लोभासुर उवाच ।\nगजाननोऽमरैः सार्धं समायातो न संशयः ।\nसमर्थो दृश्यते नूनं यस्यास्त्रबलमीदृशम् ॥ २२॥"
  },
  {
    "text": "तस्य तद्वचनं श्रुत्वा दानवेन्द्रा महाबलाः ।\nऊचुः प्राञ्जलयः सर्वे मा भयं कुरु सत्तम ॥ २३॥"
  },
  {
    "text": "गजाननं हनिष्यामः पश्यति त्वयि मानद ।\nएवमुक्त्वा ययुः सर्वे दंशिता योद्धुमादृताः ॥ २४॥"
  },
  {
    "text": "ततस्तैर्यमसङ्काशैर्दृष्टं तेजोमयं महत् ।\nअस्त्रं ब्रह्मपते क्रूरं प्रलयस्य प्रकाशकम् ॥ २५॥"
  },
  {
    "text": "ददाह दानवांस्तत्र सर्वतस्तीक्ष्णतेजसा ।\nहाहाकाररवाः सर्वे पपलुर्भयविह्वलाः ॥ २६॥"
  },
  {
    "text": "दानवेन्द्रैस्ततो दक्ष मेघास्त्रं मोचितं महत् ।\nजलौघैः सर्वतो मेघा ववृषुर्दारुणं परम् ॥ २७॥"
  },
  {
    "text": "जलं सर्वं महास्त्रं तच्छोषयामास तत्क्षणात् ।\nमेघस्थं ते ततो मेघा निस्तेजस्का बभूविरे ॥ २८॥"
  },
  {
    "text": "दैत्येन्द्रान् दैत्यमुख्यांश्च ज्वालया परशुस्तदा ।\nददाह च ततो भीता पपलुर्यत्र तत्र ते ॥ २९॥"
  },
  {
    "text": "तद् दृष्ट्वा परमाश्चर्यं स लोभासुर आययौ ।\nरथारूढो महातेजास्तन्निवृत्त्यर्थमादृतः ॥ ३०॥"
  },
  {
    "text": "पश्यतो दैत्यराजस्य ज्वालाऽकस्मात् समागता ।\nरथं साश्वं ददाहाऽपि ततः शस्त्राणि सर्वतः ॥ ३१॥"
  },
  {
    "text": "ततः पपाल दैत्येन्द्रः कविं लोभासुरो ययौ ।\nतं प्रणम्य महाभागं पप्रच्छ विनयान्वितः ॥ ३२॥"
  },
  {
    "text": "लोभासुर उवाच ।\nस्वामिन् गजाननो देव आगतः स महाबलः ।"
  },
  {
    "text": "दाहयामास शस्त्रेणाऽनिवार्येण रथं स मे ॥ ३३॥"
  },
  {
    "text": "तन्निवृत्त्यर्थमेवाहं न पश्यामीह किञ्चन ।\nअतस्ते शरणं नाथ प्राप्तोऽहं रक्ष मां मुने ॥ ३४॥"
  },
  {
    "text": "मनोवाणीमयं सर्वं तस्मान् मृत्युर्न मे भवेत् ।\nनामरूपधरः सोऽपि कथं मां धक्ष्यति प्रभो ॥ ३५॥"
  },
  {
    "text": "यदि मे मरणं प्राप्तमेवं तर्ह्यस्तु साम्प्रतम् ।\nदेवानां शरणं नाथ न गमिष्यामि कर्हिचित् ॥ ३६॥"
  },
  {
    "text": "अतो वद महाभाग उपायं हितदायकम् ।\nत्वदाधारं च योगीन्द्र जीवनं मे प्रवर्तते ॥ ३७॥"
  },
  {
    "text": "इति तस्य वचः श्रुत्वा शुक्रः सर्वज्ञमुख्यकः ।\nलोभासुरं भयोद्विग्नं तं जगाद प्रहर्षयन् ॥ ३८॥"
  },
  {
    "text": "शुक्र उवाच ।\nमा कुरुष्व भयं वत्स श‍ृणु मे वचनं हितम् ।\nतत् समाचार दैत्येन्द्र ततः क्षेमं भविष्यति ॥ ३९॥"
  },
  {
    "text": "गजाननः प्रसन्नात्मा यदिच्छति महासुर ।\nतदेव सत्यरूपं वै भविष्यति न संशयः ॥ ४०॥"
  },
  {
    "text": "ब्रह्मणां नायकः प्रोक्तो गच्छ तं विनयान्वितः ।\nनाऽयं देवाधिपो दैत्य सुरासुरमयः प्रभुः ॥ ४१॥"
  },
  {
    "text": "एवं तस्य वचः श्रुत्वा लोभस्तं पुनरब्रवीत् ।\nनिःश्वस्य देवपैः सार्धं कथं योद्धुं समाययौ ॥ ४२॥"
  },
  {
    "text": "मध्यस्थश्चेन् महाभागं तं गच्छामि शरण्यकम् ।\nन लज्जा तेन मे स्वामिन् संशयं छिन्धि हृत्स्थितम् ॥ ४३॥"
  },
  {
    "text": "शुक्र उवाच ।\nदेहरूपं महद्ब्रह्म देह्यात्मा वेदभाषितम् ।\nतयोर्योगे महादैत्य बोधोऽसि पदवाचकः ॥ ४४॥"
  },
  {
    "text": "बोधनाशे विदेहाख्यं ब्रह्म सौख्यं प्रकीर्तितम् ।\nसुसिद्धिदं तदेव त्वं विजानीहि गजाननम् ॥ ४५॥"
  },
  {
    "text": "सर्वेषां बीजरूपं यत्तस्य बीजं न विद्यते ।\nतदेव गजशब्दाख्यं ब्रह्म वेदे प्रकीर्तितम् ॥ ४६॥"
  },
  {
    "text": "गजचिह्नेन गच्छन्ति योगिनो हि गजाननम् ।\nतेन नाम्ना समाख्यातो मुनिभिस्तत्त्वदर्शिभिः ॥ ४७॥"
  },
  {
    "text": "यथा मुखस्य चिह्नेन ज्ञायते मानवादिभिः ।\nगजचिह्नेन तद्ब्रह्म ज्ञायते योगिभिः सदा ॥ ४८॥"
  },
  {
    "text": "तेनैव स्थापितं विश्वं बोधरूपं महामते ।\nस्वस्वधर्मयुतं पूर्णं तत्राऽयं संस्थितोऽभवत् ॥ ४९॥"
  },
  {
    "text": "पाताले दानवानां च राज्यं स्वर्गे दिवौकसाम् ।\nपृथिव्यां मानवानां वै त्रिविधं रचितं पुरा ॥ ५०॥"
  },
  {
    "text": "यदा देवा महाभाग लोभयुक्ता मदान्विताः ।\nपातालस्थान् दैत्यगणाञ्जघ्नुर्मूलविनाशकाः ॥ ५१॥"
  },
  {
    "text": "तदाऽयं देहधारी च दैत्येभ्यो वरदोऽभवत् ।\nदेवानां विघ्नसन्दाता गणेशः सर्वभाववित् ॥ ५२॥"
  },
  {
    "text": "ततो दैत्यगणाः सर्वे बलयुक्ता सुरेन्द्रकान् ।\nजघ्नुर्वीरश्रिया राजन् विघ्नहीनप्रभावतः ॥ ५३॥"
  },
  {
    "text": "यदा दैत्या महालोभ लोभयुक्ता विशेषतः ।\nदेवानां जीवनाशार्थमभवन् कर्मखण्डनात् ॥ ५४॥"
  },
  {
    "text": "तदा विघ्नेश्वरः साक्षाद्देहं धृत्वा च दानवान् ।\nहत्वा स्वस्थानगान् देवानकरोद्धर्मपालकः ॥ ५५॥"
  },
  {
    "text": "सुराऽसुरादयः सर्वे स्वस्वधर्मरता यदा ।\nतदाऽयं ब्रह्मरूपः संश्चित्ते चिन्तामणिर्बभौ ॥ ५६॥"
  },
  {
    "text": "चित्तरूपा स्वयं बुद्धिर्भ्रान्तिरूपा महामते ।\nसिद्धिस्ताभ्यां गणाधीशः खेलति ब्रह्मनायकः ॥ ५७॥"
  },
  {
    "text": "स्वसंवेद्यात् मनस्तस्य दर्शनं जायते यतः ।"
  },
  {
    "text": "तेनाऽयं गणपः स्वानन्दवासी कथ्यते बुधैः ॥ ५८॥"
  },
  {
    "text": "अतस्तस्यैव दैत्येन्द्र शरणं सुखदं भवेत् ।\nअन्यथा सकलं हत्वा मरिष्यसि न संशयः ॥ ५९॥"
  },
  {
    "text": "गजाननस्य दैत्येश शस्त्रं ब्रह्ममयं ह्यतः ।\nतस्मै कुरु नमो भक्त्या शान्तरूपं भविष्यति ॥ ६०॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nचतुर्थे खण्डे गजाननचरिते शुक्रोपदेशवर्णनं नामैकचत्वारिंशोऽध्यायः ॥ ४.४१\n४.४२ लोभासुरशान्तिवर्णनं नाम द्विचत्वारिंशोऽध्यायः"
  },
  {
    "text": "श्रीगणेशाय नमः ॥"
  },
  {
    "text": "मुद्गल उवाच ।\nशुक्रस्य वचनं श्रुत्वा लोभासुरः प्रणम्य तम् ।\nतथेति प्रतिपाद्यैव सकविः शरणं ययौ ॥ १॥"
  },
  {
    "text": "नगरप्रान्तभागे तच्छस्त्रं गजाननस्य च ।\nसमीपसंस्थान् जज्वाल दानवादीन् समास्थितम् ॥ २॥"
  },
  {
    "text": "तं प्रणम्य महादैत्यो लोभः परशुमुत्तमम् ।\nकृताञ्जलिः प्रतुष्टाव भयभीतः समन्ततः ॥ ३॥"
  },
  {
    "text": "लोभासुर उवाच ।\nनमस्ते शस्त्रराजाय शस्त्राणां ब्रह्मरूपिणे ।\nनानाशस्त्राणि शस्त्रेश त्वदाधाराणि ते नमः ॥ ४॥"
  },
  {
    "text": "प्रलयानलसङ्काशं स्वरूपं धरते नमः ।\nअनन्तवीर्ययुक्ताय भास्करामिततेजसे ॥ ५॥"
  },
  {
    "text": "दृश्यादृश्यमयायैव सर्वदर्पहराय ते ।\nधर्मसंस्थापनार्थाय नानारूपधराय च ॥ ६॥"
  },
  {
    "text": "साक्षाद्गजाननस्यैव यद्वीर्यं नियतात्मकम् ।\nतदेव त्वं महाशस्त्रं किं ते स्तौमि नमो नमः ॥ ७॥"
  },
  {
    "text": "शरणागतपालाय सदा स्वानन्दसंस्थितः ।\nरक्ष मां भयभीतं भोः परशो ते नमो नमः ॥ ८॥"
  },
  {
    "text": "एवं लोभासुरं संस्तुवन्तं तं तु महाबलम् ।\nकाव्येन शस्त्रराजं तच्छान्तिरूपधरं बभौ ॥ ९॥"
  },
  {
    "text": "गत्वा गजाननस्यैव हस्तगं तद्बभूव ह ।\nलोभासुरः स शुक्रेणाऽऽययौ विघ्नेश्वरं ततः ॥ १०॥"
  },
  {
    "text": "समागतं महादैत्यं दृष्ट्वा देवर्षयोऽभवन् ।\nविस्मिता हर्षिताः सर्वे परस्परमुखेक्षणाः ॥ ११॥"
  },
  {
    "text": "गजाननं प्रणम्यैव लोभासुरः प्रतापवान् ।\nकाव्येन पूजयामास भक्तियुक्तो विशेषतः ॥ १२॥"
  },
  {
    "text": "प्रणम्य तं पुनर्दैत्यः कृत्वा करपुटं प्रभुम् ।\nगजाननं भावसंयुक्तस्तुष्टाव प्रहर्षितः ॥ १३॥"
  },
  {
    "text": "लोभासुर उवाच ।\nनमस्ते गजवक्त्राय नानासिद्धिप्रदायिने ।\nबुद्धिचालकवेषाय ब्रह्मणे वै नमो नमः ॥ १४॥"
  },
  {
    "text": "हेरम्बाय सदा स्वानन्दवासिने महात्मने ।\nपरात्परतरायैव विघ्नेशाय नमो नमः ॥ १५॥"
  },
  {
    "text": "सुरासुरप्रियकर सुरासुरमयाय ते ।\nलोभयुक्तान् विधर्मस्थान्नाशनाय नमो नमः ॥ १६॥"
  },
  {
    "text": "देवानां पालकायैव दैत्यानां रक्षकाय ते ।\nसर्वेषां दर्पहन्त्रे वै गणेशाय नमो नमः ॥ १७॥"
  },
  {
    "text": "लम्बोदराय देवेश दैत्येश मूषकध्वज ।\nअनादये च सर्वेषामादिरूपाय ते नमः ॥ १८॥"
  },
  {
    "text": "आदिमध्यान्त हीनायादिमध्यान्तस्वरूपिणे ।\nब्रह्मेशाय महेशानां पालकाय नमो नमः ॥ १९॥"
  },
  {
    "text": "ब्रह्मभ्यो ब्रह्मदात्रे च सदा शान्तिधराय ते ।"
  },
  {
    "text": "शान्तीनां शान्तिरूपाय नमो योगाय वै नमः ॥ २०॥"
  },
  {
    "text": "एकदन्ताय सर्वेश वक्रतुण्डाय ते नमः ।\nमहोदराय पूर्णाय पूर्णानन्दाय ते नमः ॥ २१॥"
  },
  {
    "text": "सर्वेषां मूलबीजाय मात्रे पित्रे नमो नमः ।\nज्येष्ठराजाय ज्येष्ठानां पालकाय नमो नमः ॥ २२॥"
  },
  {
    "text": "बीजरूपं गणाधीश जगतां ब्रह्मणां गजम् ।\nचिह्नेन लभ्यसे तेन गजानन नमोऽस्तु ते ॥ २३॥"
  },
  {
    "text": "बोधहीनाय रूपाय सदा साङ्ख्यमयाय च ।\nविदेहाय नमस्तुभ्यं प्रत्यक्षं रूपधारिणे ॥ २४॥"
  },
  {
    "text": "यं स्तोतुं न समर्थाश्च वेदा योगिशिवादयः ।\nतं किं स्तौमि गणाधीश नमस्ते वरदो भव ॥ २५॥"
  },
  {
    "text": "त्वद्दर्शनजमाहात्म्यात् संस्तुतोऽसि महाप्रभो ।\nतेन मेऽभयदो भूत्वा रक्ष दासं विशेषतः ॥ २६॥"
  },
  {
    "text": "एवं स्तुत्वा महालोभः प्रणनाम गजाननम् ।\nतमुवाच दयासिन्धुर्भक्तं भक्तप्रपालकः ॥ २७॥"
  },
  {
    "text": "गजानन उवाच ।\nवरं वृणु महालोभ ददामि मनसीप्सितम् ।\nप्रसन्नोऽहं विशेषेण भक्त्या काव्यप्रदत्तया ॥ २८॥"
  },
  {
    "text": "त्वया कृतमिदं स्तोत्रं सर्वसिद्धिकरं भवेत् ।\nपठतः श‍ृण्वतश्चैव लोभ तं नैव पीडय ॥ २९॥"
  },
  {
    "text": "पुत्रपौत्रादिसंयुक्तो भुक्त्वा भोगान् मनेप्सितान् ।\nअन्ते स्वानन्दलोके स ब्रह्मभूतो भविष्यति ॥ ३०॥"
  },
  {
    "text": "यः स्तौति मामनेनैव स मे मान्यो न संशयः ।\nसदा सुरस्वभावेन हीनः सोऽपि भविष्यति ॥ ३१॥"
  },
  {
    "text": "त्वां हन्तुं क्रोधसंयुक्त आगतोऽहं न संशयः ।\nशरणागतमेवं तु दानवोत्तम हन्मि न ॥ ३२॥"
  },
  {
    "text": "गजाननवचः श्रुत्वा लोभो हर्षसमन्वितः ।\nउवाच तं महाबुद्धिर्भावेन ब्रह्मनायकम् ॥ ३३॥"
  },
  {
    "text": "लोभासुर उवाच ।\nगजानन वरं मे त्वं देहि सम्पूर्णदायक ।\nतव भक्तिस्वरूपं च गाणपत्यप्रियात्मताम् ॥ ३४॥"
  },
  {
    "text": "स्थानं देहि विशेषेण प्रभो वृत्तिं च शाश्वतीम् ।\nकार्यं कथय सर्वेश करिष्यामि गजानन ॥ ३५॥"
  },
  {
    "text": "गजानन उवाच ।\nमदीया भक्तिराद्या ते भविष्यति महामते ।\nगाणपत्येषु ते स्नेहो वृद्धिं यास्यति नित्यदा ॥ ३६॥"
  },
  {
    "text": "स्वस्थाने त्वं स्थिरो भूत्वा तिष्ठ मे भक्तिसंयुतः ।\nयत्र मे स्मरणं नास्ति पूजनं वाऽसुरोत्तम ॥ ३७॥"
  },
  {
    "text": "आदौ कर्मादिषु प्राज्ञ तत् समाहर नित्यदा ।\nयथा देवाः प्रिया मे तु तथा त्वमपि लोभक ॥ ३८॥"
  },
  {
    "text": "मम भक्ताश्च ये दैत्य तान् रक्षस्व विशेषतः ।\nमदीयभक्तिरूपं तु लोभ वर्धय तेषु वै ॥ ३९॥"
  },
  {
    "text": "एवमुक्तः प्रभुं लोभस्तं प्रणम्य गजाननम् ।\nकाव्येन सहितः सोऽपि स्वपुरं प्रययौ प्रभो ॥ ४०॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nचतुर्थे खण्डे गजाननचरिते लोभासुरशान्तिवर्णनं नाम द्विचत्वारिंशोऽध्यायः ॥ ४.४२"
  },
  {
    "text": "४.४३ देवमुनिकृतस्तुतिवर्णनं नाम त्रिचत्वारिंशोऽध्यायः"
  },
  {
    "text": "श्रीगणेशाय नमः ॥"
  },
  {
    "text": "मुद्गल उवाच ।\nशान्तिरूपधरं लोभं दृष्ट्वा देवर्षयोऽमलाः ।\nगजाननं निजं नाथं हर्षिता नेमुरादरात् ॥ १॥"
  },
  {
    "text": "गजाननं पूजयित्वा विधानेन सुरर्षयः ।\nपुनः प्रणम्य तं सर्वे तुष्टुवुः करसम्पुटैः ॥ २॥"
  },
  {
    "text": "विदेहरूपं भवबन्धहारं सदा स्वनिष्ठं स्वमुखप्रदं तम् ।\nअमेयसाङ्ख्येन च लभ्यमीशं गजाननं भक्तियुता भजामः ॥ ३॥"
  },
  {
    "text": "मुनीन्द्रवन्द्यं विधिबोधहीनं सुबुद्धिदं बुद्धिधरं प्रशान्तम् ।\nविकालहीनं सकलान्तगं वै गजाननं भक्तियुता भजामः ॥ ४॥"
  },
  {
    "text": "अमेयरूपं हृदि संस्थितं तं ब्रह्माहमेकं भ्रमनाशकारम् ।\nअनादिमध्यान्तमपाररूपं गजाननं भक्तियुता भजामः ॥ ५॥"
  },
  {
    "text": "जगत्प्रमाणं जगदीशमेवमगम्यमाद्यं जगदादिहीनम् ।\nअनात्मनां मोहप्रदं पुराणं गजाननं भक्तियुता भजामः ॥ ६॥"
  },
  {
    "text": "न भूर्न रूपं न जलं प्रकाशं न तेजसिस्थं न समीरणस्थम् ।\nन खे गतं पञ्चविभूतिहीनं गजाननं भक्तियुता भजामः ॥ ७॥"
  },
  {
    "text": "न विश्वगं तैजसगं न प्राज्ञं समष्टिव्यष्टिस्थमनन्तगं न ।\nगुणैर्विहीनं परमार्थभूतं गजाननं भक्तियुता भजामः ॥ ८॥"
  },
  {
    "text": "गुणेशगं नैव च बिन्दुसंस्थं न देहिनं बोधमयं न ढुण्ढिम् ।\nसंयोगहीनाः प्रवदन्ति तत्स्थं गजाननं भक्तियुता भजामः ॥ ९॥"
  },
  {
    "text": "अनागतं नैव गतं गणेशं कथं तदाकारमयं वदामः ।\nतथापि सर्वं प्रभुदेहसंस्थं गजाननं भक्तियुता भजामः ॥ १०॥"
  },
  {
    "text": "यदि त्वया नाथ कृतं न किञ्चित्तदा कथं सर्वमिदं विभाति ।\nअतो महात्मानमचिन्त्यमेव गजाननं भक्तियुता भजामः ॥ ११॥"
  },
  {
    "text": "सुसिद्धिदं भक्तजनस्य देवं स कामिकानामिह सौख्यदं तम् ।\nअकामिकानां भवबन्धहारं गजाननं भक्तियुता भजामः ॥ १२॥"
  },
  {
    "text": "सुरेन्द्रसेव्यं ह्यसुरैः सुसेव्यं समानभावेन विराजयन्तम् ।\nअनन्तवाहं मुषकध्वजं तं गजाननं भक्तियुता भजामः ॥ १३॥"
  },
  {
    "text": "सदा सुखानन्दमये जले च समुद्रजे चेक्षुरसे निवासम् ।\nद्वन्द्वस्य पानेन च नाशरूपे गजाननं भक्तियुता भजामः ॥ १४॥"
  },
  {
    "text": "चतुःपदार्था विविधप्रकाशास्त एव हस्ताः स चतुर्भुजं तम् ।\nअनाथनाथं च महोदरं वै गजाननं भक्तियुता भजामः ॥ १५॥"
  },
  {
    "text": "महाखुमारूढमकालकालं विदेहयोगेन च लभ्यमानम् ।\nअमायिनं मायिकमोहदं तं गजाननं भक्तियुता भजामः ॥ १६॥"
  },
  {
    "text": "रविस्वरूपं रविभासहीनं हरिस्वरूपं हरिबोधहीनम् ।\nशिवस्वरूपं शिवभासनाशं गजाननं भक्तियुता भजामः ॥ १७॥"
  },
  {
    "text": "महेश्वरीस्थं च सुशक्तिहीनं प्रभुं परेशं परवन्द्यमेवम् ।\nअचालकं चालकबीजभूतं गजाननं भक्तियुता भजामः ॥ १८॥"
  },
  {
    "text": "शिवादिदेवैश्च खगैः सुवन्द्यं नरैर्लतावृक्षपशुप्रभूभिः ।\nचराचरैर्लोकविहीनमेवं गजाननं भक्तियुता भजामः ॥ १९॥"
  },
  {
    "text": "मनोवचोहीनतया सुसंस्थं निवृत्तिमात्रं ह्यजमव्ययं तम् ।\nतथापि देवं पुर आस्थितं तं गजाननं भक्तियुता भजामः ॥ २०॥"
  },
  {
    "text": "वयं सुधन्या गणपस्तवेन तथैव नत्यार्चनतस्तवैव ।"
  },
  {
    "text": "गणेशरूपाश्च कृतास्त्वया तं गजाननं भक्तियुता भजामः ॥ २१॥"
  },
  {
    "text": "गजाख्यबीजं प्रवदन्ति वेदास्तदेव चिह्नेन च योगिनस्त्वाम् ।\nगच्छन्ति तेनैव गजाननस्त्वं गजाननं भक्तियुता भजामः ॥ २२॥"
  },
  {
    "text": "पुराणवेदाः शिवविष्णुकाद्याऽमराः शुकाद्या गणपस्तवे वै ।\nविकुण्ठिताः किं च वयं स्तवाम गजाननं भक्तियुता भजामः ॥ २३॥"
  },
  {
    "text": "मुद्गल उवाच ।\nएवं स्तुत्वा गणेशानं नेमुः सर्वे पुनः पुनः ।\nतानुत्थाप्य वचो रम्यं गजानन उवाच ह ॥ २४॥"
  },
  {
    "text": "गजानन उवाच ।\nवरं ब्रूत महाभागा देवाः सर्षिगणाः परम् ।\nस्तोत्रेण प्रीतिसंयुक्तः परं दास्यामि वाञ्छितम् ॥ २५॥"
  },
  {
    "text": "गजाननवचः श्रुत्वा हर्षयुक्ताः सुरर्षयः ।\nजगुस्तं भक्तिभावेन साश्रुनेत्राः प्रजापते ॥ २६॥"
  },
  {
    "text": "देवर्षय ऊचुः ।\nगजानन यदि स्वामिन् प्रसन्नो वरदोऽसि भोः ।\nतदा भक्तिं दृढां देहि लोभहीनां त्वदीयकाम् ॥ २७॥"
  },
  {
    "text": "लोभासुरस्य देवेश कृता शान्तिः सुखप्रदा ।\nतदा जगदिदं सर्वं वरयुक्तं कृतं त्वया ॥ २८॥"
  },
  {
    "text": "अधुना देवदेवेश कर्मयुक्ता द्विजादयः ।\nभविष्यन्ति धरायां वै वयं स्वस्थानगास्तथा ॥ २९॥"
  },
  {
    "text": "स्वस्वधर्मरताः सर्वे गजानन कृतास्त्वया ।\nअतःपरं वरं याचामहे ढुण्ढे कमप्यहो ॥ ३०॥"
  },
  {
    "text": "यदा ते स्मरणं नाथ करिष्यामो वयं प्रभो ।\nतदा सङ्कटहीनान् वै कुरु त्वं नो गजानन ॥ ३१॥"
  },
  {
    "text": "एवमुक्त्वा प्रणेमुस्तं गजाननमनामयम् ।\nस तानुवाच प्रीतात्मा भक्त्यधीनस्वभावतः ॥ ३२॥"
  },
  {
    "text": "गजानन उवाच ।\nयद्यच्च प्रार्थितं देवा मुनयः सर्वमञ्जसा ।\nभविष्यति न सन्देहो मत्स्मृत्या सर्वदा हि वः ॥ ३३॥"
  },
  {
    "text": "भवत्कृतमदीयं वै स्तोत्रं सर्वत्र सिद्धिदम् ।\nभविष्यति विशेषेण मम भक्तिप्रदायकम् ॥ ३४॥"
  },
  {
    "text": "पुत्रपौत्रप्रदं पूर्णं धनधान्यविवर्धनम् ।\nसर्वसम्पत्करं देवाः पठनाच्छ्रवणान्नृणाम् ॥ ३५॥"
  },
  {
    "text": "मारणोच्चाटनादीनि नश्यन्ति स्तोत्रपाठतः ।\nपरकृत्यं च विप्रेन्द्रा अशुभं नैव बाधते ॥ ३६॥"
  },
  {
    "text": "सङ्ग्रामे जयदं चैव यात्राकाले फलप्रदम् ।\nशत्रूच्चाटनकाद्येषु प्रशस्तं तद्भविष्यति ॥ ३७॥"
  },
  {
    "text": "कारागृहगतस्यैव बन्धनाशकरं भवेत् ।\nअसाध्यं साधयेत् सर्वमनेनैव सुरर्षयः ॥ ३८॥"
  },
  {
    "text": "एकविंशतिवारं चैकविंशति दिनावधिम् ।\nप्रयोगं यः करोत्येव स भवेत् सर्वसिद्धिभाक् ॥ ३९॥"
  },
  {
    "text": "धर्मार्थकाममोक्षाणां ब्रह्मभूयस्य दायकम् ।\nभविष्यति न सन्देहः स्तोत्रं मद्भक्तिवर्धनम् ॥ ४०॥"
  },
  {
    "text": "एवमुक्त्वा गणाधीशस्तत्रैवान्तरधीयत ।\nदेवाः सर्षिगणाः सर्वेऽभवन् खिन्ना इव प्रभो ॥ ४१॥"
  },
  {
    "text": "गजाननस्य मूर्तिस्तैः स्थापिता सिद्धिदा ततः ।\nनैरृते कोणभागे स्म दर्शनेन सुखप्रदा ॥ ४२॥"
  },
  {
    "text": "तत्रैव संस्थिता देवा मुनयो भक्तिसंयुताः ।\nअंशेन स्वाधिकारेषु स्वाश्रमेषु गता बभुः ॥ ४३॥"
  },
  {
    "text": "ततः स्वधर्मसंयुक्ता बभूवुर्मानवा भुवि ।\nयथायोग्यं जगत् सर्वं बभूवे हर्षितं विधे ॥ ४४॥"
  },
  {
    "text": "एतद्गजाननस्यैव चरितं पापनाशनम् ।\nभुक्तिमुक्तिप्रदं दक्ष कथितं ब्रह्मदं परम् ॥ ४५॥"
  },
  {
    "text": "यः पठेत् पाठयेद्वापि श‍ृणुते श्रद्धयान्वितः ।\nस ईप्सितफलं भुक्त्वा ब्रह्मभूतो भविष्यति ॥ ४६॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nचतुर्थे खण्डे गजाननचरिते देवमुनिकृतस्तुतिवर्णनं नाम त्रिचत्वारिंशोऽध्यायः ॥ ४.४३\n४.४४ सिन्दूरशिवसमागमो नाम चतुश्चत्वारिंशोऽध्यायः"
  },
  {
    "text": "श्रीगणेशाय नमः ॥"
  },
  {
    "text": "दक्ष उवाच ।\nधन्योऽहं मुद्गल स्वामिंस्त्वत्सङ्गान्नात्र संशयः ।\nलोभशान्तिकरं चित्रं श्रुतं भक्त्या चरित्रकम् ॥ १॥"
  },
  {
    "text": "न तृप्तोऽहं गजास्यस्य सुधापान इव प्रभो ।\nवद क्षेत्रस्य माहात्म्यमधुना तस्य सर्वदम् ॥ २॥"
  },
  {
    "text": "गजाननस्य भक्त्यर्थमवतारान् धृतान् वद ।\nसङ्क्षेपेण महाभाग सर्वज्ञोऽसि च ते नमः ॥ ३॥"
  },
  {
    "text": "सूत उवाच ।\nदक्षस्य वचनं श्रुत्वा मुद्गलो हर्षसंयुतः ।\nजगाद तं महाभागं महाभागो दयान्वितः ॥ ४॥"
  },
  {
    "text": "मुद्गल उवाच ।\nअवतारा अनन्ताश्च गजाननस्य मानद ।\nभक्तानां कार्यसिद्ध्यर्थं कथनं नैव शक्यते ॥ ५॥"
  },
  {
    "text": "तथापि श‍ृणु दक्ष त्वमवतारचरित्रकम् ।\nगजाननस्य कथयामि समासेन सर्वदम् ॥ ६॥"
  },
  {
    "text": "पार्वत्या शङ्करेणैवाऽऽराधितो गणनायकः ।\nदिव्यवर्षसहस्रेण प्रसन्नो वरदोऽभवत् ॥ ७॥"
  },
  {
    "text": "ताभ्यां सम्पूजितो देवः स्तुतः संयाचितोऽभवत् ।\nत्वं पुत्रो भव नौ स्वामिन् संसारोत्तारणाय वै ॥ ८॥"
  },
  {
    "text": "तथेति प्रतिपाद्याऽसौ गणेशोंऽतर्दधे स्वयम् ।\nपुत्रः सिन्धुवधायाभून् मयूरेश इति स्मृतः ॥ ९॥"
  },
  {
    "text": "हत्वा सिन्धुं महावीर्यं गतः स्वानन्दके पुरे ।\nएवं नानाऽवतारान् स दधार शिवयोर्गृहे ॥ १०॥"
  },
  {
    "text": "अष्टकोट्यवताराश्च गणेशस्य प्रकीर्तिताः ।\nशिवपुत्राश्च ते ख्याताः कार्यार्थं त्वंशभावतः ॥ ११॥"
  },
  {
    "text": "केचिच्छिवात् सुमुद्भूताः केचिच्छक्तेर्महात्मनः ।\nउभयोर्योगतः केचित् कलांशा अभवन् पराः ॥ १२॥"
  },
  {
    "text": "यादृशं सङ्कटं प्राप्तं तदर्थं संस्मृतो विभुः ।\nतावत् कलांशयोगेन पुत्रोऽभूत् सुखदायकः ॥ १३॥"
  },
  {
    "text": "कृत्वा कार्यस्य संसिद्धिं पुनः स्वानन्दगोऽभवत् ।\nतद्वियोगेन सन्तप्तौ शिवौ किल बभूवतुः ॥ १४॥"
  },
  {
    "text": "अन्ये नानाऽवताराश्च कश्यपादिगृहेंऽशतः ।\nधृता गजाननेनैव वक्तुं नैव प्रशक्यते ॥ १५॥"
  },
  {
    "text": "इतिहासं प्रवक्ष्यामि सर्वसिद्धिप्रदायकम् ।\nगजाननावतारेण युक्तं श‍ृणु प्रजापते ॥ १६॥"
  },
  {
    "text": "एकदा निद्रितं शम्भुर्ब्रह्माणं प्रययौ प्रभुः ।\nकिञ्चित् कार्यार्थमेवं तमुत्थाप्य स्वगृहेऽगमत् ॥ १७॥"
  },
  {
    "text": "स उत्थितो महाजृम्भां चकार क्रोधसंयुतः ।\nतस्माज्जातः पुमानेको रक्तवर्णः सुशोभनः ॥ १८॥"
  },
  {
    "text": "सुवासबहुलेनैव युक्तः काम इवापरः ।\nतं दृष्ट्वा विस्मितो ब्रह्मा जगाद स महाबलम् ॥ १९॥"
  },
  {
    "text": "ब्रह्मोवाच ।\nकोऽसि त्वं पुरुषश्रेष्ठ किमर्थं ह्यागतो वद ।\nएवं पृष्टः स तं देवं जगाद मेघनिःस्वनः ॥ २०॥"
  },
  {
    "text": "पुमानुवाच ।\nजृम्भायास्ते समुत्पन्नः पुत्रोऽहं देवनायक ।\nस्थानं नामादिकं देहि भक्षणं विविधं पितः ॥ २१॥"
  },
  {
    "text": "ततोऽतिहर्षितो ब्रह्मा पुत्रं दृष्ट्वा महाद्भुतम् ।\nददौ तस्मै विशेषेण वरांस्ताञ् श‍ृणु मानद ॥ २२॥"
  },
  {
    "text": "सुवासबहुलं रक्तं वपुस्ते तेन सिन्दुर ।\nनाम नानाविधान् भोगान् भुङ्क्ष्व सर्वत्रगः स्वयम् ॥ २३॥"
  },
  {
    "text": "न बलेन समस्ते वै भविष्यति चराचरे ।\nब्रह्माण्डजयसंयुक्तो भव पुत्र ममाज्ञया ॥ २४॥"
  },
  {
    "text": "यद्यदिच्छसि तत्तत्ते सफलं प्रभविष्यति ।\nक्रोधादालिङ्गसे यं त्वं भस्मसात्तं करिष्यसि ॥ २५॥"
  },
  {
    "text": "एवं नानावरान् दत्त्वा संस्थितं प्रपितामहम् ।\nतं प्रणम्य स सिन्दूरो जगामास्तुत्य भूतले ॥ २६॥"
  },
  {
    "text": "शौनक उवाच ।\nतपोहीनाय दाताऽसौ ददौ सन्दुर्लभान् वरान् ।\nकिं कारणं वद प्राज्ञ संशयो मे महान् हृदि ॥ २७॥"
  },
  {
    "text": "सूत उवाच ।\nइच्छासङ्कल्पसिद्ध्यर्थं तपस्तपति यो नरः ।\nविपुले सोऽपि तपसि मृतो यदि भवेन् मुने ॥ २८॥"
  },
  {
    "text": "अन्यस्मिन् जन्मनि प्राज्ञः फलयुक्तः प्रजायते ।\nस्वल्पश्रमेण देवोऽपि वरं ददाति निश्चितम् ॥ २९॥"
  },
  {
    "text": "एतत्ते कथितं सर्वं संशयच्छेदनं वचः ।\nअधुना श‍ृणु संवादं प्रकृतं यं पुरा भवम् ॥ ३०॥"
  },
  {
    "text": "विचारं मार्गमध्ये स गत्वा सिन्दूर आकरोत् ।\nतपोहीनायाऽपि देवो मे ददाति वरं कथम् ॥ ३१॥"
  },
  {
    "text": "अतोऽहं वञ्चितो नूनं विधिना नात्र संशयः ।\nलिङ्गयित्वा मृतं कुर्वे तं सत्यत्वदिदृक्षया ॥ ३२॥"
  },
  {
    "text": "निःसंशयं भवेदेवं विचार्य सिन्दुरासुरः ।\nआययौ ब्रह्मणः सोऽपि समीपे क्रोधसंयुतः ॥ ३३॥"
  },
  {
    "text": "गर्जयित्वा विधातारमालिङ्गितुं प्रचक्रमे ।\nतद् दृष्ट्वा परमाश्चर्यं ब्रह्मोवाच सुदारुणम् ॥ ३४॥"
  },
  {
    "text": "ब्रह्मोवाच ।\nमद्वरस्य प्रभावेन मां हन्तुं समुपागतः ।\nअतो दैत्योऽसि दुष्ट त्वमभाग्यान्नात्र संशयः ॥ ३५॥"
  },
  {
    "text": "पुत्रस्नेहेन रे दुष्ट वरा दत्ताः सुदुर्लभाः ।\nअतो गजाननस्त्वां वै हनिष्यति कुलाधम ॥ ३६॥"
  },
  {
    "text": "एवमुक्त्वा पपालाऽसौ विकुण्ठे शरणं ययौ ।\nनारायणं च सिन्दूरस्तमनु प्रययौ खलः ॥ ३७॥"
  },
  {
    "text": "नारायणाय वृत्तान्तं कथयामास विस्तरात् ।\nसोऽपि श्रुत्वा विनिःश्वस्याऽभवत् सम्पूज्य संस्थितः ॥ ३८॥"
  },
  {
    "text": "एतस्मिन्नन्तरे तत्र सिन्दूरश्च समागमत् ।\nजगाद विष्णुमव्यक्तं वचः क्रोधसमन्वितः ॥ ३९॥"
  },
  {
    "text": "सिन्दूर उवाच ।\nविष्णो रक्ष विधातारं मां शप्त्वा प्रसमागतम् ।\nहनिष्यामि त्वया सार्धं पश्य मे पौरुषं परम् ॥ ४०॥"
  },
  {
    "text": "विष्णुरुवाच ।\nअहं सत्त्वगुणश्चायं वेदाध्ययनतत्परः ।\nआवां हत्वा महादैत्य न यशस्ते भविष्यति ॥ ४१॥"
  },
  {
    "text": "त्वदधीनौ च सिन्दूर आवां जानीहि मानद ।\nशङ्करः सर्वसंहर्ता स यशस्ते हरिष्यति ॥ ४२॥"
  },
  {
    "text": "विष्णोर्वचनमाकर्ण्य त्यक्त्वा विष्णुं चतुर्मुखम् ।\nजगाम शङ्करं सद्यः कैलासे युद्धलालसः ॥ ४३॥"
  },
  {
    "text": "ध्यानस्थं शङ्करं दृष्ट्वा विचारमकरोद्धृदि ।\nअमुं नग्नं तपोयुक्तं किमर्थं हन्मि मूर्खवत् ॥ ४४॥"
  },
  {
    "text": "वामाङ्गे संस्थितां नारीं रूपेणाप्रतिमां पराम् ।\nतां गृहीत्वा गमिष्यामि स्वेच्छया क्रीडानोत्सुकः ॥ ४५॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nचतुर्थे खण्डे गजाननचरिते सिन्दूरशिवसमागमो नाम चतुश्चत्वारिंशोऽध्यायः ॥ ४.४४\n४.४५ शिवविचारवर्णनप्रसङ्गो नाम पञ्चचत्वारिंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nएवं निश्चितसङ्कल्पः सिन्दूरो गिरिजां ततः ।\nगृह्योड्डीय ययौ सद्यो मूर्च्छितां भयविह्वलाम् ॥ १॥"
  },
  {
    "text": "तस्य श्वसनवेगेन पतिता नन्दिमुख्यकाः ।\nगणाः पुनः समुत्थाय हाहाकारं प्रचक्रिरे ॥ २॥"
  },
  {
    "text": "हस्तगा पार्वती तत्र सावधाना बभूव ह ।\nसस्मार गणपं देवं दैत्यपाशनियन्त्रिता ॥ ३॥"
  },
  {
    "text": "गौर्युवाच ।\nगजानन ज्ञानविहारकारिन् न मां च जानासि परावमर्शाम् ।\nगणेश रक्षस्व न चेच्छरीरं त्यजामि सद्यस्त्वयि भक्तियुक्ता ॥ ४॥"
  },
  {
    "text": "विघ्नस्य शत्रोऽसुरसङ्घहन्तर्विघ्नेश हेरम्ब महोदरप्रिय ।\nमां रक्ष दैत्यात्त्वयि भक्तियुक्तां लम्बोदर प्रेमविवर्धनाच्युत ॥ ५॥"
  },
  {
    "text": "किं सिद्धिबुद्धिप्रसरेण मोहयुक्तोऽसि किं वा निशि निद्रितोऽसि ।\nकिं लक्षलाभार्थविचारयुक्तः किं मां च विस्मृत्य सुसंस्थितोऽसि ॥ ६॥"
  },
  {
    "text": "किं भक्तसङ्गेन च देवदेव नानोपचारैश्च सुयन्त्रितोऽसि ।\nकिं मोदकाद्यैर्गणपाऽऽवृतोऽसि नानाविहारेषु च वक्रतुण्ड ॥ ७॥"
  },
  {
    "text": "स्वानन्दभोगेषु परिप्लुतोऽसि दासीं च विस्मृत्य महानुभाव ।\nअनन्तलीलासु सलालसोऽसि किं भक्तरक्षार्थसुसङ्कटस्थ ॥ ८॥"
  },
  {
    "text": "अहो गणेशामृतपानदक्षामरैस्तथा वाऽसुरपैः स्मृतोऽसि ।\nतदर्थनानाविधिसंयुतोऽसि विसृज्य दासीं त्वमनन्यभावाम् ॥ ९॥"
  },
  {
    "text": "रक्षस्व मां दीनतमां परेश सर्वत्र चित्तेषु च संस्थितस्त्वम् ।\nप्रभो विलम्बेन विनायकोऽसि ब्रह्मेश किं देव नमो नमस्ते ॥ १०॥"
  },
  {
    "text": "भक्ताभिमानीति च नाम मुख्यं वेदे बभूवात्र न किं महात्मन् ।\nआगत्य हत्वा दितिजं सुरेश मां रक्ष दासीं हृदि पादनिष्ठाम् ॥ ११॥"
  },
  {
    "text": "अहो न दूरं बत किञ्चिदेव कथं न बुद्धीश समागतोऽसि ।\nसञ्चिन्त्य देहं प्रजहामि ते हि यशः करिष्ये विपरीतमेव ॥ १२॥"
  },
  {
    "text": "रक्ष रक्ष दयासिन्धोऽपराधान् मे क्षमस्व च ।\nक्षणे क्षणे वयं दास्यो रक्षितव्या विशेषतः ॥ १३॥"
  },
  {
    "text": "स्तुवन्त्यामेव पार्वत्यां शङ्करो बोधसंयुतः ।\nबभूव गणपानां वै श्रुत्वा हाहारवं विधे ॥ १४॥"
  },
  {
    "text": "गणेशं मनसा स्मृत्वा वृषारूढः समाययौ ।\nक्षणेन दैत्यराजं तं दृष्ट्वा डमरुणा त्वहन् ॥ १५॥"
  },
  {
    "text": "ततः सोऽपि शिवं वीक्ष्याऽऽलिङ्गितुं धावितोऽभवत् ।\nशिवस्य शूलकादीनि शस्त्राण्याकुण्ठितानि वै ॥ १६॥"
  },
  {
    "text": "तद् दृष्ट्वा परमाश्चर्यं भयभीतो महेश्वरः ।\nसस्मार गणपं सोऽपि निर्विघ्नार्थं प्रजापते ॥ १७॥"
  },
  {
    "text": "पार्वत्याः स्तवनं श्रुत्वा स गजानन आययौ ।\nब्राह्मणस्य स्वरूपेण तयोर्मध्ये प्रयुद्ध्यतोः ॥ १८॥"
  },
  {
    "text": "गणेशेन कृतं तत्र कौतुकं परमाद्भुतम् ।\nपपात गुप्तरूपश्च परशुर्दैत्यवक्षसि ॥ १९॥"
  },
  {
    "text": "तेनाहतं महादैत्यं व्याकुलं वीक्ष्य विघ्नपः ।\nततस्तं ब्राह्मणः प्राह श‍ृणु दैत्य वचो हितम् ॥ २०॥"
  },
  {
    "text": "जगज्जनिमिमां शक्तिं मुञ्च नो चेच्छिवः स्वयम् ।\nगुप्तरूपेण सद्यस्त्वां मारयिष्यति निश्चितम् ॥ २१॥"
  },
  {
    "text": "अहं शम्भुं करिष्यामि त्वदाज्ञावशवर्तिनम् ।\nभार्यां तस्य परित्यज्य कुरु राज्यं त्रिलोकगः ॥ २२॥"
  },
  {
    "text": "तथेति सिन्दुरेणैव कृतं सोऽपि शिवं वचः ।\nजगाद हास्यवदनो दैत्याधीनो भव प्रभो ॥ २३॥"
  },
  {
    "text": "ब्रह्मलब्धवरं दैत्यं न जेतुं तं क्षमो भवान् ।\nमहेशशक्तिं सङ्गृह्य कालस्य क्रमणं कुरु ॥ २४॥"
  },
  {
    "text": "तथेति शङ्करेणोक्तं ददौ शक्तिं शिवाय सः ।\nदैत्यः कैलासगो भूत्वा ननन्द विजयी ततः ॥ २५॥"
  },
  {
    "text": "ततः कैलासमेवं स त्यक्त्वा भूलोकगोऽभवत् ।\nदैत्यस्त्रिभुवनं जित्वा जगदीशो बभूव ह ॥ २६॥"
  },
  {
    "text": "अन्तर्धानं चकाराऽसौ गणेशो द्विजरूपधृक् ।\nतत् दृष्ट्वा पार्वती तत्र शोकयुक्ता बभूव ह ॥ २७॥"
  },
  {
    "text": "अहो ब्राह्मणरूपेणाऽऽगतोऽयं गणनायकः ।\nमोचयित्वा स मां शम्भो त्वां संरक्ष्य ययौ पुनः ॥ २८॥"
  },
  {
    "text": "ततस्तौ पार्वतीशम्भू परलीवनगौ प्रभू ।\nबभूवतुश्च विघ्नेशं तपसा हृदि चिन्तकौ ॥ २९॥"
  },
  {
    "text": "तताप तप उग्रं स सस्त्रीकः शङ्करस्ततः ।\nगते वर्षशते पूर्णे तं गजानन आययौ ॥ ३०॥"
  },
  {
    "text": "गणेश उवाच ।\nवरं वृणु महादेव यत्ते चित्ते प्रवर्तते ।\nदास्यामि तपसा तुष्टो वाञ्छितं प्राह शङ्करम् ॥ ३१॥"
  },
  {
    "text": "ततस्तं शङ्करो नत्वा स्तुत्वा नानाविधैः स्तवैः ।\nपार्वत्या पूज्य विघ्नेशं प्रणम्य प्रत्युवाच ह ॥ ३२॥"
  },
  {
    "text": "शिव उवाच ।\nवरदोऽसि गणाधीश तदा मे त्वं सुतो भव ।\nयावज्जीवनपर्यन्तं तिष्ठ नाथ नमोऽस्तु ते ॥ ३३॥"
  },
  {
    "text": "त्वया नानाऽवताराश्च धृता मदीयवेश्मनि ।\nते सर्वे स्वल्पकांशस्था बभूवुर्गणनायक ॥ ३४॥"
  },
  {
    "text": "तादृशं मा कुरु स्वामिन् वस नित्यं च मे गृहे ।\nतत्राऽहं त्वां भजिष्यामि पुत्रभावेन विघ्नप ॥ ३५॥"
  },
  {
    "text": "संसारे पुत्रभावेन मूर्तौ त्वां कुलदैवतम् ।\nहृदये योगयुक्तोऽहं भजिष्यामि गजानन ॥ ३६॥"
  },
  {
    "text": "तथेति गणनाथस्तं जगादान्तर्दधे पुनः ।\nकैलासमागतः शम्भुः शोकयुक्तो विशेषतः ॥ ३७॥"
  },
  {
    "text": "ततः किञ्चिद्गते काले पार्वती स्नानमाचरत् ।\nनग्ना तत्र महेशानः सहसा समुपागतः ॥ ३८॥"
  },
  {
    "text": "लज्जिता तं निरीक्ष्यैव जगदम्बा स्वकेशतः ।\nदेहं सञ्छादयामास शङ्करो गृहगोऽभवत् ॥ ३९॥"
  },
  {
    "text": "ततः कदाचित्सा देवी सखीभ्यां संस्थिताऽभवत् ।\nउवाच तां सखी तत्र जया च विजया परा ॥ ४०॥"
  },
  {
    "text": "जयाविजये ऊचतुः ।\nगणा नन्दिमुखाः सर्वेऽस्मदीया नात्र संशयः ।\nशिवं यदि निरुद्ध्यैव तिष्ठामश्चेच्छिवात्मकाः ॥ ४१॥"
  },
  {
    "text": "अतः कं च महादेवि स्वकीयं वशगं गणम् ।\nकुरु त्वं सा ततः शक्तिस्तथेति प्रत्युवाच ते ॥ ४२॥"
  },
  {
    "text": "स्वाङ्गान् मलं समाकृष्य कृत्वा तं पुरुषाकृतिम् ।\nपुनः सञ्जीवयामास पार्वती तं जगाद ह ॥ ४३॥"
  },
  {
    "text": "द्वारे तिष्ठ महाबाहो मदाज्ञावशगः सदा ।\nमदाज्ञया विना पुत्र मा प्रवेश्यस्त्वया नरः ॥ ४४॥"
  },
  {
    "text": "अहं स्नानार्थमत्रैव संस्थिता कालपर्यये ।\nपतिर्मे तत्र रे वत्स त्वागतोऽपि भवेत् स्वयम् ॥ ४५॥"
  },
  {
    "text": "केनापि कथितं तत्राऽतो मा कुरु च तादृशम् ।\nस्वामिनं शङ्करं पुत्र निषेधस्व मदाज्ञया ॥ ४६॥"
  },
  {
    "text": "तथेति तां प्रणम्याऽऽदौ द्वारसंस्थो बभूव सः ।\nपुरुषः सा सखीभ्यां च मुदिता संस्थिताऽभवत् ॥ ४७॥"
  },
  {
    "text": "एतस्मिन्नन्तरे तत्र गणयुक्तः शिवो ययौ ।\nतं न्यषेधत् स्ववेगेन बोधितोऽपि प्रजापते ॥ ४८॥"
  },
  {
    "text": "ततोऽतिकोपसंयुक्तः शङ्करः प्रबभूव ह ।\nतज्ज्ञात्वा सा सखीभ्यां च मुदिता संस्थिताऽभवत् ॥ ४९॥"
  },
  {
    "text": "ततोऽतिक्रोधसंयुक्तो गणान्नन्दिमुखान् शिवः ।\nआज्ञापयच्च युद्धाय हन्तव्योऽयं न संशयः ॥ ५०॥"
  },
  {
    "text": "ततस्ते शस्त्रसङ्घातैर्जघ्नुस्तं क्रोधसंयुताः ।\nपार्वत्या तेज उग्रं यन्निक्षिप्तं पुरुषे तदा ॥ ५१॥"
  },
  {
    "text": "तेजसा शस्त्रसङ्घाता मोघा जाता विशेषतः ।\nमुसलेन जघानाऽसौ गणान् सर्वान् महाबलः ॥ ५२॥"
  },
  {
    "text": "ततः पलायनं चक्रुर्गणाः सर्वे भयान्विताः ।\nततः स्कन्दं शिवः क्रुद्धः प्रेषयामास दारुणम् ॥ ५३॥"
  },
  {
    "text": "कुण्ठितास्त्रो भयोद्विग्नः सेनानीस्ताडितो भृशम् ।\nपपाल च ततः शम्भुः सस्माराऽमरमुख्यकान् ॥ ५४॥"
  },
  {
    "text": "ब्रह्मा विष्णुश्च देवेन्द्रो यमाद्याः सर्व आगताः ।\nप्रणिपत्य महेशानं संस्थिताश्चाऽभवन् पुरः ॥ ५५॥"
  },
  {
    "text": "तान् शिवः कथयामास वृत्तान्तं ते ततो ययुः ।\nइन्द्रादयः सगन्धर्वा युयुधुः पुरुषेण च ॥ ५६॥"
  },
  {
    "text": "पलायनं तेऽपि चक्रुः कुण्ठितास्त्रा भयातुराः ।\nताडिता मुसलेनैव शङ्करः क्षोभितोऽभवत् ॥ ५७॥"
  },
  {
    "text": "ततस्तत्र विचारं ते चक्रुः सर्वे सुरेन्द्रकाः ।\nविष्णुमुख्याः शिवेनैव मुनिभिश्च प्रजापते ॥ ५८॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nचतुर्थे खण्डे गजाननचरिते शिवविचारवर्णनप्रसङ्गो नाम पञ्चचत्वारिंशोऽध्यायः ॥ ४.४५\n४.४६ शक्तिमलमाहात्म्यवर्णनं नाम षट्चत्वारिंशोऽध्यायः"
  },
  {
    "text": "श्रीगणेशाय नमः ॥"
  },
  {
    "text": "मुद्गल उवाच ।\nविचार्य देवपैः सर्वैः प्रेषयामास शङ्करः ।\nब्रह्माणं ब्राह्मणैः सार्धं स्नेहार्थं सोऽपि तं ययौ ॥ १॥"
  },
  {
    "text": "तं दृष्ट्वा गृह्य पुरुषो मुसलं सोऽपि दारुणम् ।\nआययौ तं निरीक्ष्यैव पपाल स पितामहः ॥ २॥"
  },
  {
    "text": "वयं सर्वे द्विजाः पुत्र शस्त्रहीनाः समागताः ।\nश‍ृणु वाक्यं विचारज्ञ पलन्तस्ते तमब्रुवन् ॥ ३॥"
  },
  {
    "text": "तथापि न बुबोधैव पुरुषस्तं विलोक्य सः ।\nब्रह्मा जगाम शम्भुं तं वृत्तान्तमवदत्ततः ॥ ४॥"
  },
  {
    "text": "ततो विष्णुयुतः शम्भुः क्रोधानलविलोचनः ।\nसङ्ग्रामाय ययौ तत्र मुसलं सोऽपि चाददे ॥ ५॥"
  },
  {
    "text": "आगत्यैव न्यहञ्छम्भुं हृदये यमसन्निभः ।\nशूलं पपात तद्धस्ताच्छिवश्च व्याकुलोऽभवत् ॥ ६॥"
  },
  {
    "text": "ततस्तं गदया विष्णुर्योधयामास दारुणम् ।\nततस्त्रिशूलघातेन शिरश्चिच्छेद शङ्करः ॥ ७॥"
  },
  {
    "text": "ममार पुरुषस्तत्र श्रुत्वा सा पार्वती पुनः ।\nकोपयुक्ता च कोटीः सा शक्तीस्ता नव निर्ममे ॥ ८॥"
  },
  {
    "text": "तयाऽऽज्ञप्ता महादेव्यः संहर्तुं सकलं जगत् ।\nप्राप्ता आलोक्य देवास्ते भयभीता बभूविरे ॥ ९॥"
  },
  {
    "text": "शङ्करेण द्विजास्तत्र प्रेषिता नारदादयः ।\nअन्तरिक्षचराः सर्वे प्रणेमुः पार्वतीं ततः ॥ १०॥"
  },
  {
    "text": "रक्ष रक्ष जगत्सर्वं जगदम्ब त्वदुद्भवम् ।\nतुष्टुवुस्तामथोवाच मुनीन् क्रोधयुता सती ॥ ११॥"
  },
  {
    "text": "पार्वत्युवाच ।\nमम पुत्रः किमर्थं तैर्हतः सर्वैः सुरेश्वरैः ।\nसजीवं संहरिष्यामि कुरुध्वं चेन्न संशयः ॥ १२॥"
  },
  {
    "text": "तथेति प्रतिपाद्यैव गतास्ते शङ्करं पुनः ।\nशक्तयस्तम्भिताः सर्वाः शिवः सर्वैः समाययौ ॥ १३॥"
  },
  {
    "text": "युद्धे मृतस्य बालस्य मस्तकं त्वप्सरोगणाः ।\nजगृहुस्तत्र तं दृष्ट्वा शिरोहीनं सुदुःखितः ॥ १४॥"
  },
  {
    "text": "शिवस्ततो गणान् प्राह यः पूर्वं दृश्यते त्वया ।\nतमानयत हत्वा वै तस्य मस्तकमत्र यत् ॥ १५॥"
  },
  {
    "text": "ततो गजासुरः प्राप्तः सहसा नारदेरितः ।\nहन्तुं देवगणान् सर्वान् महाबलपराक्रमः ॥ १६॥"
  },
  {
    "text": "ततश्च क्षोभिताः सर्वे पलायन्त दिशो दश ।\nशूलघातेन शम्भुस्तं मारयामास तत्क्षणात् ॥ १७॥"
  },
  {
    "text": "तस्य मस्तकयोगेन पुरुषं ते दिवौकसः ।\nयोजयित्वा प्रजानाथ सजीवं चक्रिरे नरम् ॥ १८॥"
  },
  {
    "text": "सर्वे हतोद्यमा जातास्ततो ब्रह्मा समागतः ।\nजीवयामास तं तत्र सजीवो न बभूव ह ॥ १९॥"
  },
  {
    "text": "ततो विष्णुः स्वयं तत्र जीवयामास विद्यया ।\nसजीवो न बभूवाऽपि दुःखितोऽतिततोऽभवत् ॥ २०॥"
  },
  {
    "text": "ततः शिवः स्वयं तत्र जीवयुक्तं चकार तम् ।\nसजीवं न ददर्शैव दुःखितोऽतितरां तदा ॥ २१॥"
  },
  {
    "text": "ततो विघ्नेश्वरं सर्वे तुष्टुवुः कार्यसिद्धये ।\nअथर्वशिरसा दक्ष शङ्कराद्याः सुरेश्वराः ॥ २२॥"
  },
  {
    "text": "प्रार्थयामासुरत्यन्तं निर्विघ्नं कुरु विघ्नप ।\nअधुना विश्वमेवेदमकाले लयमेष्यति ॥ २३॥"
  },
  {
    "text": "गणेशस्मरणेन स्म बुद्धिःप्राप्ता दिवौकसाम् ।\nवेदमन्त्रेण देवास्ते तारमावाहयन्ति च ॥ २४॥"
  },
  {
    "text": "ओङ्कारस्तत्र मन्त्रेणाऽऽकर्षितः सहसाऽऽगतः ।\nशवं प्रविश्य सन्तस्थौ ततः सोऽभवदुत्थितः ॥ २५॥"
  },
  {
    "text": "ततो ज्ञानयुता देवा जाता विघ्नविहीनकाः ।\nतं दृष्ट्वा गजवक्त्रं वै प्रणवं प्रणवाकृतिम् ॥ २६॥"
  },
  {
    "text": "तुष्टुवुर्देवदेवेशं नानास्तोत्रैः प्रजापते ।\nपुपूजुस्तं च सार्वादौ पूज्यं चक्रुः स्वमूलकम् ॥ २७॥"
  },
  {
    "text": "दक्ष उवाच ।\nसाक्षादोङ्काररूपश्च गणेशोऽयं न संशयः ।\nस कथं मलजः शक्तेर्दैत्यमस्तकधारकः ॥ २८॥"
  },
  {
    "text": "एनं मे संशयं ब्रह्मञ्छेत्तुमर्हसि साम्प्रतम् ।\nश्रुत्वा कथां महारम्यां ज्ञानयुक्तो भवाम्यहम् ॥ २९॥"
  },
  {
    "text": "मुद्गल उवाच ।\nसती दक्षगृहे तात दग्धा सा शैलजाऽभवत् ।\nहिमाचले स्वयं शम्भुस्तताप तप उत्तमम् ॥ ३०॥"
  },
  {
    "text": "तत्र सा पार्वती देवी शुश्रूषायां प्रजापते ।"
  },
  {
    "text": "निरता तां निरीक्ष्यैव शम्भुः सस्मार पूर्वगाम् ॥ ३१॥"
  },
  {
    "text": "ममाज्ञावशगा देवी नेयं दक्षगृहे गता ।\nअतोऽहं न वृणोम्येतां पुनः शैलसुतां कदा ॥ ३२॥"
  },
  {
    "text": "तारकासुरभीतैर्देवैः कामः प्रार्थितस्ततः ।\nस ययौ शङ्करस्थानं मोहितुं मदसंयुतः ॥ ३३॥"
  },
  {
    "text": "तं प्रज्वाल्य महेशानस्त्यक्त्वा हिमगिरिं ययौ ।\nअन्यत्र सा ततो देवी खेदयुक्ता बभूव ह ॥ ३४॥"
  },
  {
    "text": "मनसि ज्ञानमार्गेण ज्ञात्वा शम्भुविचेष्टितम् ।\nतपसा संयुता भूत्वा वनगा शिवमार्चयत् ॥ ३५॥"
  },
  {
    "text": "गते वर्षशते शम्भुः प्रसन्नो न बभूव ह ।\nततः सा विघ्नराजं च सस्मार ध्यानसंयुता ॥ ३६॥"
  },
  {
    "text": "वर्षेणैकेन हेरम्बः प्रसन्नश्च बभूव ह ।\nशिवबुद्धिप्रभेदं स चकार बुद्धिधारकः ॥ ३७॥"
  },
  {
    "text": "ततो दयायुतः शम्भुस्तां ययौ द्विजरूपधृक् ।\nशङ्करं निन्दयामास नानावाक्यैः समीपगः ॥ ३८॥"
  },
  {
    "text": "तच्छ्रुत्वा कम्पिता देवी बोधयामास शाम्भवैः ।\nचेष्टितैस्तं ततः सोऽपि पुनर्निन्दां चकार ह ॥ ३९॥"
  },
  {
    "text": "स्थानं त्यक्त्वा ततो देवी तं जगाम द्विजं पुनः ।\nतिरस्कृत्य शिवस्तां स्वं दर्शयामास रूपकम् ॥ ४०॥"
  },
  {
    "text": "ततः सा तं प्रणम्यैव तुष्टाव विविधैः स्तवैः ।\nगणेशं मनसा ध्यात्वा प्रार्थ्य तं सिद्धिदो भव ॥ ४१॥"
  },
  {
    "text": "ततः प्रसन्नभावेन शङ्करः प्रददौ वरम् ।\nविस्मितस्तां निरीक्ष्यैव तपसा कर्शितां प्रभुः ॥ ४२॥"
  },
  {
    "text": "शिव उवाच ।\nवृणोमि त्वां महादेवि वश्योऽहं ते सदाऽनघे ।\nतपसा भक्तिभावेन न वियोगो भविष्यति ॥ ४३॥"
  },
  {
    "text": "धूलिधूसरितं तेंऽगं शिरोभूच्च जटान्वितम् ।\nअतो मलस्तवाङ्गस्य सर्वपूज्यो भविष्यति ॥ ४४॥"
  },
  {
    "text": "इत्युक्त्वा शङ्करस्तत्रान्तर्धानं प्रचकार सः ।\nपार्वती प्रेमसंयुक्ता स्वगृहं वै जगाम ह ॥ ४५॥"
  },
  {
    "text": "स्वभक्तस्य शिवस्यैव रक्षणार्थं वचो महत् ।\nगौरीमलाङ्गसम्भूतो बभूव ह गजाननः ॥ ४६॥"
  },
  {
    "text": "गणेशान्न परः कोऽपि सर्वपूज्यो महामते ।\nगणेशवरदानेन सत्यवाक्याः शिवादयः ॥ ४७॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nचतुर्थे खण्डे गजाननचरिते शक्तिमलमाहात्म्यवर्णनं नाम षट्चत्वारिंशोऽध्यायः ॥ ४.४६\n४.४७ गणेशभक्ताधीनत्ववर्णनं नाम सप्तचत्वारिंशोऽध्यायः"
  },
  {
    "text": "श्रीगणेशाय नमः ॥"
  },
  {
    "text": "मुद्गल उवाच ।\nअन्यच्छृणु चरित्रं तु गजमस्तकधारणे ।\nमहेश इति विख्यातो राजा धर्मयुतोऽभवत् ॥ १॥"
  },
  {
    "text": "तस्य गेहे गुरुः साक्षाज्जगाम कीर्तिमोहितः ।\nराज्ञा सम्मानितः सोऽपि नृपाय च ददौ वरम् ॥ २॥"
  },
  {
    "text": "बृहस्पतिरुवाच ।\nप्रणतस्ते महीपाल मूर्धा मे प्रभविष्यति ।\nसर्वपूज्यो विशेषेण गतोऽभूत् स्वगृहे गुरुः ॥ ३॥"
  },
  {
    "text": "ततः कदाचिद्राजर्षिर्नारदं मार्गसंस्थितम् ।\nअवमत्य ययौ सोऽपि तं शशाप नृपाधमम् ॥ ४॥"
  },
  {
    "text": "नारद उवाच ।\nमदेन राजशार्दूल मामनादृत्य गच्छसि ।"
  },
  {
    "text": "अतोऽसुरस्य योनौ त्वं पतिष्यसि न संशयः ॥ ५॥"
  },
  {
    "text": "काले सोऽपि ममाराऽथ गजयोनौ बभूव ह ।\nगजासुर इति ख्यातो नरकुञ्जरवेषभृत् ॥ ६॥"
  },
  {
    "text": "गजासुरेण शम्भोस्तपः कृतं च विशेषतः ।\nमन्त्रं जजाप शैवेनातोषयन्नियमे रतः ॥ ७॥"
  },
  {
    "text": "सहस्रेषु गतेष्वेव वर्षेषु वरदः शिवः ।\nजगाद वृणु दैत्येश यत्ते मनसि वर्तते ॥ ८॥"
  },
  {
    "text": "स वव्रे राज्यमुग्रं मे देहि लोकत्रयस्य च ।\nबलं सर्वातिगं शम्भो आरोग्यं सर्वपूज्यताम् ॥ ९॥"
  },
  {
    "text": "अन्ते मोक्षं च मे देहि तथेति शङ्करोऽब्रवीत् ।\nमस्तकः सर्वपूज्यस्ते भविष्यति गजासुर ॥ १०॥"
  },
  {
    "text": "अतो गजासुरस्यैव मस्तकं गणपेन तत् ।\nधृतं वचो रक्षणार्थं शङ्करस्य बृहस्पतेः ॥ ११॥"
  },
  {
    "text": "अन्यच्छृणु प्रजानाथ इतिहासं पुरातनम् ।\nकदाचिच्छङ्करेणैव पूजितो गणनायकः ॥ १२॥"
  },
  {
    "text": "ददौ शिवाय निर्माल्यं मूर्तिसंस्थश्च विघ्नपः ।\nस्वप्ने तस्य स माहात्म्यं कथयामास विस्तरात् ॥ १३॥"
  },
  {
    "text": "श्रीगणेश उवाच ।\nएकनिष्ठतया शम्भो भक्त्याऽहं पूजितस्त्वया ।\nप्रसन्नोऽहं स्वमूर्तिस्थः श‍ृणु मे वचनं हितम् ॥ १४॥"
  },
  {
    "text": "निर्माल्यं मे गृहाण त्वं सर्वसिद्धिप्रदं शिव ।\nयेनेदं मस्तके पुष्पं धृतं मान्येन भक्तितः ॥ १५॥"
  },
  {
    "text": "सर्वपूज्यः स वै भावी सर्वातिगयशोधरः ।\nततः सोंऽतर्दधे ढुण्ढिः शिवो जागरितोऽभवत् ॥ १६॥"
  },
  {
    "text": "हस्ते पुष्पं समालोक्य विस्मितः शङ्करोऽभवत् ।\nविचारं स चकारैव किमिदं देवभाषितम् ॥ १७॥"
  },
  {
    "text": "सर्वपूज्यो गणाधीशो नान्यो ब्रह्माण्डमण्डले ।\nअतो मे भक्तिमाहात्म्यं परीक्षार्थं ददौ प्रभुः ॥ १८॥"
  },
  {
    "text": "ततः शिवेन निर्माल्यं न धृतं मस्तके स्वके ।\nपूजायां स्थापितं दक्ष महाभक्तेन सर्वदम् ॥ १९॥"
  },
  {
    "text": "ततोऽत्रिसम्भवस्तत्र दुर्वासाः सहसाऽऽययौ ।\nदर्शनार्थं महेशस्य शिवेन भृशमानितः ॥ २०॥"
  },
  {
    "text": "शिवो विचारमकरोदयं योगी सयोगवित् ।\nवर्णाश्रमविहीनश्च मतः साक्षाद्विनायकः ॥ २१॥"
  },
  {
    "text": "अतो निर्माल्ययोग्योयं ददौ तस्मै सदाशिवः ।\nनिर्माल्यं विघ्नराजस्य कथयित्वा यशो महत् ॥ २२॥"
  },
  {
    "text": "तं प्रणम्य महायोगी दुर्वासाः प्रययो प्रभुम् ।\nयथेच्छं विचरन् मार्गे ददर्श देवनायकम् ॥ २३॥"
  },
  {
    "text": "विचारं मनसा योगी चकार स्वहितावहम् ।\nसर्वपूज्यो गणेशाद्वै नान्यो भवति निश्चितम् ॥ २४॥"
  },
  {
    "text": "वयं भक्ता गणेशस्य भजामोऽनन्यचेतसः ।\nअतो निर्माल्ययोग्योऽहं नैव शङ्करवत् कदा ॥ २५॥"
  },
  {
    "text": "अयं देवपतिः साक्षादिन्द्रः सत्त्वगुणान्वितः ।\nयोग्योऽयं नैव सन्देहस्तं ययौ मुनिसत्तमः ॥ २६॥"
  },
  {
    "text": "तं दृष्ट्वा मघवा नत्वा स्थित ऐरावते प्रभुः ।\nआज्ञां कुरु महाभाग मुने दासोऽस्मि ते जगौ ॥ २७॥"
  },
  {
    "text": "ततः सोऽपि प्रसन्नात्मा ददौ तस्मै महामुनिः ।\nनिर्माल्यं गणनाथस्य माहात्म्यं प्रोच्य सादरः ॥ २८॥"
  },
  {
    "text": "इन्द्रो राज्यश्रिया युक्तो गृहीत्वा गजमस्तके ।\nनिर्माल्यमिन्द्रः संस्थाप्य ययौ मार्गमवस्थितः ॥ २९॥"
  },
  {
    "text": "निर्माल्यस्यापमानेन भ्रष्टोऽभूद्देवनायकः ।\nगता सत्त्वमयी लक्ष्मीर्गजस्तेजोयुतोऽभवत् ॥ ३०॥"
  },
  {
    "text": "तिरस्कृत्य महेन्द्रं तं गजो हत्वा सुरान् परान् ।\nययौ वने प्रजानाथ स्वच्छन्दश्च बभूव सः ॥ ३१॥"
  },
  {
    "text": "ततोऽतितापसंयुक्त इन्द्रो हीनः श्रियाऽभवत् ।\nदैत्यराजा बुभुजिरे सङ्गृह्य स्वर्गमागताः ॥ ३२॥"
  },
  {
    "text": "ततो बहौ गते काले गुरुणा बोधितः सुरः ।\nदेवैः सह गणेशानं तोषयामास नित्यदा ॥ ३३॥"
  },
  {
    "text": "गते वर्षसहस्रे तु गणेशस्तं ययौ तदा ।\nपूजितः संस्तुतस्तेन प्रसन्नो वरदोऽभवत् ॥ ३४॥"
  },
  {
    "text": "श्रीगणेश उवाच ।\nमा कुरुष्व महेन्द्र त्वं मम निर्माल्यदूषणम् ।\nभक्त्यधीनः स्वभावेन प्रसन्नोऽहं कृतस्त्वया ॥ ३५॥"
  },
  {
    "text": "समुद्रतनया लक्ष्मीर्भविष्यति सुसिद्धिदा ।\nतां प्राप्य पूर्ववद्देवाः श्रिया युक्ता भविष्यथ ॥ ३६॥"
  },
  {
    "text": "पूजाकृतफलं यच्च निर्माल्ये संस्थितं भवेत् ।\nतस्य वन्दनमात्रेण सफलो जायते नरः ॥ ३७॥"
  },
  {
    "text": "भावेनाऽऽगृह्य निर्माल्यं मस्तके धारितं यदि ।\nपुनस्तच्छुद्धभूमौ वै स्थापयेद्वा जले सुर ॥ ३८॥"
  },
  {
    "text": "गर्ते यत्र मनुष्यस्य पादस्पर्शो न वै भवेत् ।\nतदा फलयुतः सोऽपि मद्रूपो जायते नरः ॥ ३९॥"
  },
  {
    "text": "सदा दुःखयुतं त्वाऽहं पुरा कर्तुं समुद्यतः ।\nगुरुणा बोधितं मत्वाऽपराधं ते सहाम्यहम् ॥ ४०॥"
  },
  {
    "text": "मामेव शरणं देवमागतं संविचिन्त्य वै ।\nबहुकालेन देवेश क्रोधहीनोऽहमागतः ॥ ४१॥"
  },
  {
    "text": "एवमुक्त्वा गणाधीशो गतः स्वानन्दके पुरे ।\nइन्द्रो राज्यश्रिया युक्तो बभूवे स प्रजापते ॥ ४२॥"
  },
  {
    "text": "सदा निर्माल्यभावज्ञो गणेशभजने रतः ।\nनिर्विघ्नेन महेन्द्रश्चाऽऽमरणं राज्यमाकरोत् ॥ ४३॥"
  },
  {
    "text": "अधुना श‍ृणु वृत्तान्तमैरावतगजस्य च ।\nइन्द्रं त्यक्त्वा वने गत्वा चचार स्वेच्छयेरितः ॥ ४४॥"
  },
  {
    "text": "हस्तिनीभिः सदा मोहयुक्तः परमदुर्जयः ।\nबुभुजे विविधान् भोगान् मदेनैव समन्वितः ॥ ४५॥"
  },
  {
    "text": "ततः स्वल्पेन कालेन गणेशो जठरे गतः ।\nपार्वत्या वरदानेन तस्य दैत्यः शिरोऽहरत् ॥ ४६॥"
  },
  {
    "text": "मस्तकेन विहीनश्च बभूव गणनायकः ।\nतादृशोऽवातरत्तत्र विष्णुः शोकपरोऽभवत् ॥ ४७॥"
  },
  {
    "text": "जनार्दनश्चेष्टितं ज्ञात्वा ध्यानेन ययौ वने ।\nऐरावतशिरश्छित्वा योजयामास तत्क्षणात् ॥ ४८॥"
  },
  {
    "text": "तत्रोङ्कारं समावाह्य मन्त्रेण जीवसंयुतम् ।\nचकार विघ्नराजं स देवास्ते हर्षिता बभुः ॥ ४९॥"
  },
  {
    "text": "दैत्येन तच्छिरस्त्यक्तं नर्मदायां प्रजापते ।\nतत्र कुण्डं समुत्पन्नं गणेशमहिमान्वितम् ॥ ५०॥"
  },
  {
    "text": "तत्र या दृषदो रक्ता नर्मदायां समास्थिताः ।\nयत्र तत्र गणेशास्ते बभूवुः सर्वसिद्धिदाः ॥ ५१॥"
  },
  {
    "text": "दक्ष उवाच ।\nकथं रेवाजले संस्था दृषदो मुनिसत्तम ।\nगणेशास्तन्ममाऽऽचक्ष्व धन्या सा सरितां वरा ॥ ५२॥"
  },
  {
    "text": "मुद्गल उवाच ।\nब्रह्मकमण्डलूत्पन्नाश्चतस्रो नद्य एव च ।\nगङ्गा च यमुना दक्ष नर्मदा तु सरस्वती ॥ ५३॥"
  },
  {
    "text": "गङ्गाया महिमानं तं सर्वत्रातुलमुत्तमम् ।\nज्ञात्वा सा नर्मदा देवी सन्तप्ता चेतसाऽभवत् ॥ ५४॥"
  },
  {
    "text": "ततस्तया तपस्तप्तं शङ्करस्य महात्मनः ।\nशतवर्षे गते शम्भुः प्रसन्नो वरदोऽभवत् ॥ ५५॥"
  },
  {
    "text": "तया सम्पूजितः शम्भुः स्तुतो ज्ञात्वा मनेप्सितम् ।"
  },
  {
    "text": "तस्या जले शिवाः सर्वे दृषदश्च कृतास्तदा ॥ ५६॥"
  },
  {
    "text": "ततो गङ्गासमं तेजो बभूव सरितः प्रभोः ।\nनर्मदायास्तथा सापि न सन्तोषयुताऽभवत् ॥ ५७॥"
  },
  {
    "text": "पुनस्तताप तीव्रं सा तपो विघ्नेश्वरे रता ।\nगतेषु वै सहस्रेषु वर्षेषु वरदोऽभवत् ॥ ५८॥"
  },
  {
    "text": "स्तुतः सम्पूजितः सोऽपि हृदीप्सितवरं ददौ ।\nरक्तवर्णा गणेशाना दृषदो जलगाः कृताः ॥ ५९॥"
  },
  {
    "text": "ततः साऽतीव माहात्म्ययुता जाता सरिद्वरा ।\nदर्शनेन जनानां वै गङ्गास्नानफलप्रदा ॥ ६०॥"
  },
  {
    "text": "यस्यास्तीरे जले संस्था दृषदः शङ्करात्मिकाः ।\nरक्ता गणेशरूपास्तत् साम्यगा का भवेन्नदी ॥ ६१॥"
  },
  {
    "text": "महिमानं वर्णयितुं रेवायाः कः क्षमो भवेत् ।\nगणेशशिवसंयुक्ता यत्र तत्र महानदी ॥ ६२॥"
  },
  {
    "text": "एतत्ते कथितं सर्वं विस्तराद्गणपस्य वै ।\nचेष्टितं सर्वपापघ्नं सर्वसंशयनाशनम् ॥ ६३॥"
  },
  {
    "text": "आदौ दक्ष गणेशस्य दैत्यमस्तकधारणम् ।\nऐरावतस्य तद्वद्वै भक्तमाहात्म्यरक्षणात् ॥ ६४॥"
  },
  {
    "text": "शिरश्छेदादिकं तस्य चरित्रं तद् बृहस्पतेः ।\nनिर्माल्यस्य च रक्षार्थं माहात्म्यं गणपाश्रितम् ॥ ६५॥"
  },
  {
    "text": "भक्तवचः समाबद्धो गणेशः किं प्रजापते ।\nन करोति महाभाग भक्ताधीनस्ततः स्मृतः ॥ ६६॥"
  },
  {
    "text": "येन स्वशिरसश्छेदः कृतो भक्तस्य कारणात् ।\nमलजो गजवक्त्रश्च बभूवे भक्तिमोहितः ॥ ६७॥"
  },
  {
    "text": "एतत्ते कथितं सर्वं चेष्टितं परमाद्भुतम् ।\nप्रकृतं श‍ृणु दक्ष त्वं गजाननचरित्रकम् ॥ ६८॥"
  },
  {
    "text": "पार्वती प्रेमसंयुक्ता पूजयामास तं सुतम् ।\nदेवा हर्षयुताः सर्वे जग्मुः स्वं स्वं निवेशनम् ॥ ६९॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nचतुर्थे खण्डे गजाननचरिते गणेशभक्ताधीनत्ववर्णनं नाम सप्तचत्वारिंशोऽध्यायः ॥ ४.४७\n४.४८ सिन्दूरवधो नामाष्टचत्वारिंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nएकदा नारदो योगी सिन्दूरासुरमागमत् ।\nपूजितस्तेन तं विप्रो हर्षयुक्तो जगाद ह ॥ १॥"
  },
  {
    "text": "नारद उवाच ।\nकैलासे शङ्करस्यैव बभूवे पुत्र उत्तमः ।\nगणेशस्तपसा तुष्टः सिद्धिबुद्धिपतिः स्वयम् ॥ २॥"
  },
  {
    "text": "देवैः सम्प्रार्थितः सोऽपि त्वां हनिष्यति निश्चितम् ।\nअतो यत्नपरो दैत्य भव गच्छामि मानद ॥ ३॥"
  },
  {
    "text": "एवमुक्त्वा महायोगी नारदः स्वेच्छया चरन् ।\nगतः सोऽपि भयोद्विग्नो बभूवासुरनायकः ॥ ४॥"
  },
  {
    "text": "एतस्मिन्नन्तरे तत्र प्रधानं सहसाऽऽगतम् ।\nविचार्य तेन दैत्येन्द्रो ययौ हन्तुं सुरान् पुरा ॥ ५॥"
  },
  {
    "text": "समागतं विलोक्यैव पलायन्तेन्द्रमुख्यकाः ।\nब्रह्माणं शरणं सर्वे भयभीता दिवौकसः ॥ ६॥"
  },
  {
    "text": "सिन्दूरः कोपसंयुक्त आययौ तत्र मानद ।\nब्रह्मा हंसं समारुह्य देवैः पपाल तत्क्षणात् ॥ ७॥"
  },
  {
    "text": "विकुण्ठे स गतो विष्णुं दैत्यस्तत्र समागतः ।"
  },
  {
    "text": "ततो विष्णुः शिवं देवैर्ययौ सत्वर एव च ॥ ८॥"
  },
  {
    "text": "तत्राऽपि स ययौ दैत्यः शम्भुर्देवैर्गणेश्वरम् ।\nतुष्टाव दैत्यनाशार्थं ततः स वरदोऽभवत् ॥ ९॥"
  },
  {
    "text": "सिन्दूरमाययौ तत्र प्रभुः परशुधारकः ।\nगजाननो मूषकारूढको भूत्वा प्रतापवान् ॥ १०॥"
  },
  {
    "text": "तं दृष्ट्वा योद्धुमायान्तं सिन्दूरः क्रोधसंयुतः ।\nजगाद स्वमदेनैव युक्तः परमदुर्जयः ॥ ११॥"
  },
  {
    "text": "सिन्दूर उवाच ।\nकिमर्थं रणभूमौ त्वमागतोऽसि गजानन ।\nबालभावेन मां मूर्ख न जानासि सुरेरितः ॥ १२॥"
  },
  {
    "text": "मच्छ्वासेन चलन्ति स्म मेरुमन्दरकादयः ।\nतलप्रहारवेगेन ब्रह्माण्डं शतधा भवेत् ॥ १३॥"
  },
  {
    "text": "शिवादयः सुरेशाश्च भयभीताः समागताः ।\nतान् दृष्ट्वाऽपि गणाधीश योद्धुं कथमुपागतः ॥ १४॥"
  },
  {
    "text": "बालभावेन संयातं न त्वां हन्मि गजानन ।\nत्वत्प्रेरकान् सुरांश्चाहं हनिष्यामि न संशयः ॥ १५॥"
  },
  {
    "text": "क्रोधेनाहं च यं कञ्चिदालिङ्गामि गजानन ।\nस भस्मसाद्भवेन्नूनं किं करिष्यसि मां वद ॥ १६॥"
  },
  {
    "text": "एवं श्रुत्वा गणाधीशो दैत्येशस्य वचो महत् ।\nस उवाच प्रहस्याऽथ सिन्दूरं लोकपीडकम् ॥ १७॥"
  },
  {
    "text": "श्रीगजानन उवाच ।\nदैत्याधम महाबाहो मां न वेत्सि प्रभाविणम् ।\nस्वानन्दवासिनं पूर्णं ब्रह्मभूतं विशेषतः ॥ १८॥"
  },
  {
    "text": "एवमुक्त्वा विराड्रूपं दधार स गजाननः ।\nहस्ताभ्यां मर्दयित्वा तं मस्तके विभुरालिपत् ॥ १९॥"
  },
  {
    "text": "ब्रह्मणो रक्षणार्थं स वचः सिन्दूरधारकः ।\nगजाननो बभूवापि भक्तेशो भक्तिभावितः ॥ २०॥"
  },
  {
    "text": "सिन्दूरं मर्दितं दृष्ट्वा देवा हर्षसमन्विताः ।\nतुष्टुवुस्तं प्रपूज्यैव भक्तिनम्रात्मकन्धराः ॥ २१॥"
  },
  {
    "text": "देवा ऊचुः ।\nगजाननाय पूर्णाय साङ्ख्यरूपमयाय ते ।\nविदेहेन च सर्वत्र संस्थिताय नमो नमः ॥ २२॥"
  },
  {
    "text": "अमेयाय च हेरम्बाय ते परशुधारक ।\nमूषकवाहनायैव विघ्नेशाय नमो नमः ॥ २३॥"
  },
  {
    "text": "अनन्तविभवायैव परेषां पररूपिणे ।\nगुहाग्रजाय देवाय शिवपुत्राय ते नमः ॥ २४॥"
  },
  {
    "text": "पार्वतीनन्दनायैव देवानां पालकाय ते ।\nसर्वेषां पूज्यदेहाय गणेशाय नमो नमः ॥ २५॥"
  },
  {
    "text": "स्वानन्दवासिने तुभ्यं शिवस्य कुलदैवत ।\nविष्ण्वादीनां विशेषेण कुलदेवाय ते नमः ॥ २६॥"
  },
  {
    "text": "योगाकाराय सर्वेषां योगशान्तिप्रदाय च ।\nब्रह्मेशाय नमस्तुभ्यं ब्रह्मभूयप्रदाय ते ॥ २७॥"
  },
  {
    "text": "सिद्धिबुद्धिपते नाथ सिद्धिबुद्धिप्रदायिने ।\nमायिने मायिकेभ्यश्च मोहदाय नमो नमः ॥ २८॥"
  },
  {
    "text": "लम्बोदराय वै तुभ्यं सर्वोदरगताय च ।\nअमायिने च मायाया आधाराय नमो नमः ॥ २९॥"
  },
  {
    "text": "गजः सर्वस्य बीजं यत्तेन चिह्नेन विघ्नप ।\nयोगिनस्त्वां प्रजानन्ति तदाकारा भवन्ति ते ॥ ३०॥"
  },
  {
    "text": "तेन त्वं गजवक्त्रश्च किं स्तुमस्त्वां गजानन ।\nवेदादयो विकुण्ठाश्च शङ्कराद्याश्च देवपाः ॥ ३१॥"
  },
  {
    "text": "शुकादयश्च शेषाद्याः स्तोतुं शक्ता भवन्ति न ।\nतथापि संस्तुतोऽसि त्वं स्फूर्त्या त्वद्दर्शनात्मना ॥ ३२॥"
  },
  {
    "text": "गजाननं प्रणेमुस्तमेवमुक्त्वा शिवादयः ।\nस तानुवाच प्रीतात्मा भक्तिभावेन तोषितः ॥ ३३॥"
  },
  {
    "text": "श्रीगजानन उवाच ।\nभवत्कृतमिदं स्तोत्रं मदीयं सर्वदं भवेत् ।\nपठते श‍ृण्वते देवा ब्रह्मभूयप्रदायकम् ॥ ३४॥"
  },
  {
    "text": "वरं वृणुत देवेशास्तुष्टिं स्तोत्रेण चागतः ।\nदास्यामि सकलाभीष्टं भवतां यच्चिकीर्षितम् ॥ ३५॥"
  },
  {
    "text": "शिवादय ऊचुः ।\nयदि प्रसन्नभावेन वरदोऽसि गजानन ।\nतदा तिष्ठ गृहे शम्भोः सर्वदा विघ्ननाशनः ॥ ३६॥"
  },
  {
    "text": "त्वां दृष्ट्वा विघ्नहीनाश्च भविष्यामो निरन्तरम् ।\nप्रत्यक्षं योगरूपं च पश्यामस्तेन सार्थकाः ॥ ३७॥"
  },
  {
    "text": "मुद्गल उवाच ।\nगजाननस्तानुवाचाऽथ तथेति सुरेश्वरान् ।\nस्वलोकं कल्पयामास तत्रैव शिवपार्श्वगम् ॥ ३८॥"
  },
  {
    "text": "दशयोजनसाहस्रविस्तारस्तस्य मानद ।\nगणाः कुमुदमुख्याश्च कल्पिता मोदकादयः ॥ ३९॥"
  },
  {
    "text": "तिष्ठति स्वर्गलोकेषु तदादि गणनायकः ।\nगणेशलोक एवाऽसौ बभूवे भुक्तिमुक्तिदः ॥ ४०॥"
  },
  {
    "text": "सकामास्तं समागम्य पतन्ति पृथिवीतले ।\nनिष्कामास्तस्य देहे ते अन्ते लीना भवन्ति हि ॥ ४१॥"
  },
  {
    "text": "एतत्ते कथितं सारं गजाननचरित्रकम् ।\nशिवपुत्रत्वभावेन ब्रह्मेशोऽयं बभूव ह ॥ ४२॥"
  },
  {
    "text": "यः श‍ृणोति नरो भक्त्या पठेद्वा तस्य सिद्धिदम् ।\nभविष्यति प्रजानाथ तथा नानासुखप्रदम् ॥ ४३॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nचतुर्थे खण्डे गजाननचरिते सिन्दूरवधो नामाष्टचत्वारिंशोऽध्यायः ॥ ४.४८\n४.४९ गणेशनिर्माल्यमाहात्म्यवर्णनं नामैकोनपञ्चाशत्तमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "दक्ष उवाच ।\nनिर्माल्यस्य च माहात्म्यं श्रुतं यत् परमाद्भुतम् ।\nविस्तरेण पुनः स्वामिन् वद तस्य चरित्रकम् ॥ १॥"
  },
  {
    "text": "मुद्गल उवाच ।\nपराशरगृहे देवो बभूव ह गजाननः ।\nपुत्रभावेन तस्यापि चरितं कथितं पुरा ॥ २॥"
  },
  {
    "text": "पराशरेणैव तत्र स्थापिता मूर्तिरादरात् ।\nगजाननस्य भो दक्ष सर्वदाऽभूत् सुसेविता ॥ ३॥"
  },
  {
    "text": "नित्यं तत्रैव देवेशा ब्रह्मविष्णुशिवादयः ।\nरात्रौ गजाननं ते सम्पूजयन्ति सुसिद्धिदम् ॥ ४॥"
  },
  {
    "text": "गजासुरवधाद्दक्ष प्रारभ्य भक्तिसंयुताः ।\nस्वर्गपुष्पोपहाराद्यैः सुप्रसन्नाननाम्बुजाः ॥ ५॥"
  },
  {
    "text": "कदाचित् तत्र राजर्षिर्मृगयासक्त आययो ।\nसैन्येन स्वप्रधानैश्च संवृतो वीरभद्रकः ॥ ६॥"
  },
  {
    "text": "स आगत्य गणेशानं पूजयन् भक्तिसंयुतः ।\nतत्रैव निशि संस्थोऽभूद्गाणपत्यो महायशाः ॥ ७॥"
  },
  {
    "text": "उषःकाले समागत्य स पुपूज गजाननम् ।\nपुष्पाणि दृष्टवान् सोऽभूत् तत्र स्वर्गोद्भवानि च ॥ ८॥"
  },
  {
    "text": "सुवासबहुलान्येव मन्दाराद्यानि भूमिपः ।\nविस्मितो मानसे भूत्वाऽभवत्तत्रैव संस्थितः ॥ ९॥"
  },
  {
    "text": "देवालयं पिधायाऽसौ भूपःसंस्थाप्य रक्षकान् ।\nसैन्ययुक्तो जजागार देवदर्शनलालसः ॥ १०॥"
  },
  {
    "text": "ततो देवेन्द्रमुख्याश्च रात्रौ देवाः समाययुः ।\nतद् दृष्ट्वा गुप्तरूपेण पुपूजुस्तं गजाननम् ॥ ११॥"
  },
  {
    "text": "पूजयित्वा गताः सर्वे राजा तत्र समागतः ।\nपूजां दृष्ट्वा महाभागो विस्मितोऽभूत् पुनः पुनः ॥ १२॥"
  },
  {
    "text": "ततः स्वगुरवे गत्वा पप्रच्छ विनयान्वितः ।\nदेवदर्शनकाङ्क्षी कृताञ्जलिः स विशेषतः ॥ १३॥"
  },
  {
    "text": "वीरभद्र उवाच ।\nस्वामिन् देवगणाः पूजयितुं चात्र गजाननम् ।\nनित्यमायान्ति तान् द्रष्टुमिच्छामि वद कारणम् ॥ १४॥"
  },
  {
    "text": "शिवशर्मोवाच ।\nनिर्माल्यसम्भवानि त्वं पुष्पाणि यत्र तत्र च ।\nआच्छादय महीपाल तेषां ते दर्शनं भवेत् ॥ १५॥"
  },
  {
    "text": "तथेति वीरभद्रेण कृतं देवालये पुनः ।\nदेवाः समागता रात्रावज्ञानेनाचरंस्ततः ॥ १६॥"
  },
  {
    "text": "निर्माल्यस्पर्शमात्रेण पुण्यहीना बभूविरे ।\nपूजां कृत्वा पुनर्गन्तुमिच्छां चक्रुः सुरेश्वराः ॥ १७॥"
  },
  {
    "text": "ततोऽतिवेगहीनैश्च देवैर्देवेन्द्रसत्तमैः ।\nविचारेण समाज्ञातं कारणं गतिखण्डने ॥ १८॥"
  },
  {
    "text": "पादस्पर्शः कृतोऽस्माभिर्निर्माल्ये गणपस्य च ।\nअतो गतिविहीनैश्च किं कर्तव्यं विशेषतः ॥ १९॥"
  },
  {
    "text": "ततो राजा समायातः पूजार्थं देवसन्निधौ ।\nनिर्माल्यमार्जनं कृत्वा ददर्श देवमुख्यकान् ॥ २०॥"
  },
  {
    "text": "तान् प्रणम्य महाभक्त्या तुष्टाव विविधैः स्तवैः ।\nप्रसन्नास्ते च राजानमूचुः शम्भ्वादयः सुराः ॥ २१॥"
  },
  {
    "text": "शिवादय ऊचुः ।\nराजंस्त्वया कृतं कर्म स्वार्थभावेन दुःखदम् ।\nदेवानां तत्र चोपायं कुरु गतिप्रदायकम् ॥ २२॥"
  },
  {
    "text": "ततो राजा भयोद्विग्नः स्वगुरुं प्रणिपत्य तम् ।\nपप्रच्छ चलने तेषामुपायं पुण्यदं परम् ॥ २३॥"
  },
  {
    "text": "गुरुणा बोधितो राजा हृदि ध्यात्वा गजाननम् ।\nगणेशपूजया जातं पुण्यपुष्पं ददौ तदा ॥ २४॥"
  },
  {
    "text": "अगाधपुण्ययोगेन देवा गतियुताः कृताः ।\nविष्ण्वादयो जगुस्तं ते वरं वृणु महीपते ॥ २५॥"
  },
  {
    "text": "अमोघं दर्शनं प्रोक्तमस्माकं शास्त्रसम्मतम् ।\nअतो मनेप्सितं भूप दास्यामो नात्र संशयः ॥ २६॥"
  },
  {
    "text": "ततो राजा च ब्रह्माद्यानुवाच स कृताञ्जलिः ।\nगणेशे दृढभक्तिर्मेऽस्तु भवत्कृपया परा ॥ २७॥"
  },
  {
    "text": "ततस्ते विस्मिताः सर्वे प्रार्थयित्वा गजाननम् ।\nददुर्भक्तिं गणेशाने ब्रह्मभूतपदप्रदाम् ॥ २८॥"
  },
  {
    "text": "गताः स्वर्गेषु देवास्ते राजा तत्र समास्थितः ।\nराज्यं पुत्रे विनिक्षिप्य बाले प्रधानसंयुते ॥ २९॥"
  },
  {
    "text": "नित्यं गजाननं भक्त्याऽभजदनन्यचेतसा ।\nअन्ते स्वानन्दगो भूत्वा भजते गणनायकम् ॥ ३०॥"
  },
  {
    "text": "एवं निर्माल्यमाहात्म्यं सङ्क्षेपेण निरूपितम् ।\nपठनाच्छ्रवणान्नृभ्यो भुक्तिमुक्तिफलप्रदम् ॥ ३१॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nचतुर्थे खण्डे गजाननचरिते गणेशनिर्माल्यमाहात्म्यवर्णनं नामैकोनपञ्चाशत्तमोऽध्यायः ॥ ४.४९"
  },
  {
    "text": "४.५० विघ्नासुराश्रमगमनं नाम पञ्चाशत्तमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nपार्श्वेण मुनिना पूर्वं दीपवत्सलया सह ।\nपत्न्या परमसत्या वै तपसाऽऽराधितो विभुः ॥ १॥"
  },
  {
    "text": "दशवर्षसहस्रेषु गणेशो वरदोऽभवत् ।\nस्तुतः सम्पूजितस्तेन नानास्तोत्रैः प्रजापते ॥ २॥"
  },
  {
    "text": "ताभ्यां पुत्रो भव स्वामिन् वृतस्त्वन्नौ वरो महान् ।\nतथेति गणराजस्तौ कथयित्वा ययौ पुरम् ॥ ३॥"
  },
  {
    "text": "ततः कदाचिद्देवर्षिर्नारदस्त्विन्द्रमाययो ।\nपूजितः सुरनाथेन जगाद वचनं हितम् ॥ ४॥"
  },
  {
    "text": "नारद उवाच ।\nहिमवत्यां हिमप्रान्ते राजा मदसमन्वितः ।\nअभिनन्दन एवाऽसौ यज्ञं करोति दुर्मतिः ॥ ५॥"
  },
  {
    "text": "ब्राह्मणान् स समानीय प्रोवाच बलगर्वितः ।\nयज्ञमिन्द्रेण हीनं मे कुरुध्वं यत्नसंयुताः ॥ ६॥"
  },
  {
    "text": "नो चेत् सर्वान् हनिष्यामि क्रोधयुक्तो महर्षयः ।\nतस्य तद्वचनं श्रुत्वा तथेति ब्राह्मणा जगुः ॥ ७॥"
  },
  {
    "text": "अद्य श्वो वा करिष्यन्ति यज्ञं भयसमन्विताः ।\nब्राह्मणा नात्र सन्देहो यथेच्छसि तथा कुरु ॥ ८॥"
  },
  {
    "text": "एवमुक्त्वा महायोगी नारदः प्रययौ ततः ।\nविकुण्ठे स महाविष्णुं ततः स्वच्छन्दगोऽभवत् ॥ ९॥"
  },
  {
    "text": "इन्द्रः क्रोधसमाविष्टः सस्मार कालरूपिणम् ।\nभगवन्तं महाकायमिन्द्रं स प्रययौ प्रभुः ॥ १०॥"
  },
  {
    "text": "तं प्रणम्य प्रतुष्टाव कथयामास दुःखदम् ।\nवृत्तान्तं प्रार्थयामास यज्ञविध्वंसनाय तम् ॥ ११॥"
  },
  {
    "text": "कालस्तथेति तं तुष्टः कथयित्वा ययौ धराम् ।\nधारयामास मनसि कालः कलयतां प्रभुः ॥ १२॥"
  },
  {
    "text": "कालाधीनं जगत् सर्वं सदा कालेन भुज्यते ।\nकालं योगबलेनैव जयन्त्यत्र हि योगिनः ॥ १३॥"
  },
  {
    "text": "तत्रादौ कर्मसंशुद्धा योगनिष्ठा भवन्ति च ।\nअतः कर्मविनाशार्थं यतिष्येऽहं विशेषतः ॥ १४॥"
  },
  {
    "text": "कर्महीना नराः सर्वे मलिनाः सम्भवन्ति च ।\nनेच्छन्ति योगमाद्यं ते भविष्यन्ति मदात्मकाः ॥ १५॥"
  },
  {
    "text": "जन्ममृत्युयुताः सर्वे मदधीना न संशयः ।\nइन्द्रेण प्रेरितस्तत्र च्छद्म नैव करोम्यहम् ॥ १६॥"
  },
  {
    "text": "विचार्य काल इति स आसुरं रूपमादधे ।\nविघ्नरूपेण तं भूपं ययौ क्रोधसमन्वितः ॥ १७॥"
  },
  {
    "text": "यज्ञं बभञ्ज वेगेन ब्राह्मणांस्ताडयन् पुरा ।\nततो नानास्थले दुष्टो ह्यगमद्विघ्नरूपधृक् ॥ १८॥"
  },
  {
    "text": "कर्मखण्डनभावेन चचार बलमोहितः ।\nसर्वत्र कर्मलोपाय विघ्नेनापीड्य मानवान् ॥ १९॥"
  },
  {
    "text": "ततः सोऽपि महावेगो जनान् कालेन मोहयन् ।\nभ्रामयामास विप्रान् योगिनो नानास्वरूपधृक् ॥ २०॥"
  },
  {
    "text": "प्रातःकालं चकाराऽसौ निशीथं सायमादरात् ।\nमध्याह्नं कारयामास नानाभ्रमकरः सदा ॥ २१॥"
  },
  {
    "text": "चकार रात्रिरूपं स दिवसं कर्मखण्डकः ।\nरात्रिं दिवसरूपां तां वक्तुं नैव प्रशक्यते ॥ २२॥"
  },
  {
    "text": "लोकान् भ्रमयुतान् सर्वान् कर्महीनांश्चकार सः ।\nचन्द्रमाच्छाद्य कालस्तु सूर्यं नक्षत्रकादिकान् ॥ २३॥"
  },
  {
    "text": "ततोऽतिभयसंयुक्ता देवा भ्रान्ता बभूविरे ।\nकर्महीनप्रभावेण चोपोषणपरायणाः ॥ २४॥"
  },
  {
    "text": "न समर्था बभूवुस्ते कालं चलयितुं प्रभुम् ।\nकालाधीनाः सुराः सर्वे सृष्टिस्थितिलयात्मकाः ॥ २५॥"
  },
  {
    "text": "ततो वसिष्ठमुख्याश्च ब्रह्माणं शरणं ययुः ।"
  },
  {
    "text": "तेन सार्धं च वैकुण्ठं जग्मुः कालभयान्विताः ॥ २६॥"
  },
  {
    "text": "विष्णुना शङ्करं जग्मुर्ब्राह्मणा भयसङ्कुलाः ।\nस्तुत्वा नानाविधैः स्तोत्रैः शशंसुः कालचेष्टितम् ॥ २७॥"
  },
  {
    "text": "शिवेन संयुताः सर्वे विघ्नेशं तुष्टुवुः प्रभुम् ।\nतपसा ध्यानयुक्तेन तोषयामासुरादरात् ॥ २८॥"
  },
  {
    "text": "गते वर्षशते काले परमात्मा गजाननः ।\nवरदस्तान् ययौ देवान् बोधयामास तापसान् ॥ २९॥"
  },
  {
    "text": "ततस्तैः संस्तुतो देवः प्रार्थितो विघ्ननाशने ।\nतथेति प्रतिपाद्यैव पार्श्वपुत्रो बभूव सः ॥ ३०॥"
  },
  {
    "text": "दीपवत्सलया युक्तः पार्श्वः परमयोगवित् ।\nपुरा तताप घोरं स तपो विघ्नेश्वरं स्मरन् ॥ ३१॥"
  },
  {
    "text": "प्रगतेषु स वर्षेषु सहस्रे गणनायकः ।\nप्रसन्नस्तं ययौ तेन पूजितः संस्तुतोऽभवत् ॥ ३२॥"
  },
  {
    "text": "स वव्रे मे भव स्वामिन् पुत्रः परमतारकः ।\nसंसारे पुत्रवात्सल्याद्भजिष्यामि सह स्त्रिया ॥ ३३॥"
  },
  {
    "text": "मूर्तौ देवस्वभावेन हृदये योगमार्गतः ।\nभजिष्यामि त्रिधा ढुण्ढे त्वां सर्वत्र विशेषतः ॥ ३४॥"
  },
  {
    "text": "नानाकर्मपरोऽहं वै तव देव गजानन ।\nपिता जातश्च तेन त्वं तारको मे भविष्यसि ॥ ३५॥"
  },
  {
    "text": "तथेति विघ्नराजस्तमुवाचांऽतर्दधे प्रभुः ।\nविघ्नासुरविनाशाय बभूवे देहधारकः ॥ ३६॥"
  },
  {
    "text": "दीपवत्सलिकायाः स जठरे सङ्गतो विभुः ।\nस्तनपानादिकं सर्वं स चकारातितोषितः ॥ ३७॥"
  },
  {
    "text": "पञ्चवर्षात्मको बालो बभूव मुनिवेश्मनि ।\nतदा देवर्षयः सर्वे तं ययुर्भक्तिसंयुताः ॥ ३८॥"
  },
  {
    "text": "शम्भ्वाद्यान् स सुरान् वीक्ष्य वसिष्ठादिमुनीश्वरान् ।\nपार्श्वः सम्भ्रमसंयुक्तस्तान् पुपूज यथाविधि ॥ ३९॥"
  },
  {
    "text": "उवाच प्रेमसंयुक्तो धन्यं मे जन्म कर्म च ।\nयेन देवगणाः सर्वे मुनयो गृहमागताः ॥ ४०॥"
  },
  {
    "text": "आज्ञां कुरुत देवेशा दासोऽहं भवतां द्विजाः ।\nकरिष्यामि न सन्देहो भवत्स्मृतिबलेन वै ॥ ४१॥"
  },
  {
    "text": "देवर्षय ऊचुः ।\nतव भाग्यबलेनैव सुतः स्वानन्दगोऽभवत् ।\nगजाननः स्वयं सर्वे प्रार्थयामो हिताय तम् ॥ ४२॥"
  },
  {
    "text": "विघ्नासुरेण दुष्टेन जगद्भ्रष्टं कृतं मुने ।\nतस्य नाशार्थमेवं त्वं कुरु यत्नं महामते ॥ ४३॥"
  },
  {
    "text": "श्रुत्वा तेषां वचः क्रूरं मुनिः शोकयुतोऽभवत् ।\nएतस्मिन्नन्तरे तत्र स गजानन आययौ ॥ ४४॥"
  },
  {
    "text": "तं दृष्ट्वा सहसोत्थाय नेमुः सर्वे सुरेश्वराः ।\nमुनयस्तुष्टुवुर्देवं प्रार्थयामासुरादरात् ॥ ४५॥"
  },
  {
    "text": "तेषां हृदि स्थितं ज्ञात्वा शस्त्रहस्तश्चतुर्भुजः ।\nमूषकोपरि संस्थो यो ययौ हन्तुं महासुरम् ॥ ४६॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nचतुर्थे खण्डे गजाननचरिते विघ्नासुराश्रमगमनं नाम पञ्चाशत्तमोऽध्यायः ॥ ४.५०"
  },
  {
    "text": "४.५१ विघ्नराजावतारवर्णनं नामैकपञ्चशत्तमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nकेनाऽपि विघ्नदैत्यस्य स्थानं न ज्ञायते सदा ।\nकालस्य गणनाथस्तु ययौ तस्याऽश्रमं प्रभुः ॥ १॥"
  },
  {
    "text": "गुप्तरूपधरं विघ्नमङ्कुशेन समानयत् ।\nतद् दृष्ट्वा परमाश्चर्यं देवाः सर्वे विसिस्मिरे ॥ २॥"
  },
  {
    "text": "ततस्तं स महाकालः प्रावमत्य गजाननम् ।\nअन्तर्धाय स्वमात्मानमग्निरूपो बभूव ह ॥ ३॥"
  },
  {
    "text": "त्रैलोक्यसंस्थितं ज्ञात्वा तेजस्तत्त्वसमाश्रितम् ।\nविघ्नं गजाननः क्रुद्धो वायुः संहारकोऽभवत् ॥ ४॥"
  },
  {
    "text": "ततः कालः स्वयं दक्षाऽभवदाकाशतत्त्वगः ।\nवायुस्थं गणनाथं स कर्षयामास दारुणः ॥ ५॥"
  },
  {
    "text": "आकाशस्थं महाकालं ज्ञात्वाऽहङ्कारधारकः ।\nगजाननश्च तं क्रुद्धोऽकर्षयत् प्रलयं प्रभुः ॥ ६॥"
  },
  {
    "text": "ततो विघ्नो महत्तत्त्वं समाश्रित्य गजाननम् ।\nताडयामास सङ्क्रुद्धः कालः कलयतां प्रभुः ॥ ७॥"
  },
  {
    "text": "ततो गजाननः क्रुद्धः प्रधानरूपधारकः ।\nमहत्तत्त्वस्थमेवं तं कर्षयामास दारुणम् ॥ ८॥"
  },
  {
    "text": "ततोऽभवत् सोऽपि महत्तत्त्वं त्यक्त्वा गुणेशगः ।\nप्रधानं हन्तुमारेभे कालः परमदुर्जयः ॥ ९॥"
  },
  {
    "text": "ततो गजाननः साक्षाद्बिन्दुब्रह्मस्थितोऽभवत् ।\nचतुष्पादमयीं शक्तिं हन्तुं चिक्षेप सोंऽतकम् ॥ १०॥"
  },
  {
    "text": "गुणेशान्न परः कालस्ततः खण्डितविक्रमः ।\nकालो मायां चतुष्पादां निरीक्ष्य त्रासितोऽभवत् ॥ ११॥"
  },
  {
    "text": "शक्तिं दृष्ट्वा महाघोरां कालगर्वहरां पराम् ।\nशरणं गणराजं स ययौ कालः प्रजापते ॥ १२॥"
  },
  {
    "text": "समागतं महाविघ्नं देवा मुनिगणास्ततः ।\nविस्मिताश्चाऽभवन् सर्वे जयेति गणपं जगुः ॥ १३॥"
  },
  {
    "text": "विघ्नासुरः प्रणम्यादौ पुपूज ह गजाननम् ।\nतद् दर्शनजबोधेन तुष्टाव स कृताञ्जलिः ॥ १४॥"
  },
  {
    "text": "विघ्नासुर उवाच ।\nनमस्ते गणनाथाय गजाननस्वरूपिणे ।\nयोगाय योगनाथाय योगिभ्यो योगदायिने ॥ १५॥"
  },
  {
    "text": "अनाकाराय साकाररूपाय ते नमो नमः ।\nनानाभेदविहीनाय भेदानां पतये नमः ॥ १६॥"
  },
  {
    "text": "विघ्नेशाय परेशाय कालभीतिहराय ते ।\nहेरम्बाय परेषां वै परात्पर नमो नमः ॥ १७॥"
  },
  {
    "text": "अनादये ह्यनाथाय सर्वेषामादिमूर्तये ।\nभक्तेशाय सदा भक्तवाञ्छितप्रद ते नमः ॥ १८॥"
  },
  {
    "text": "स्वानन्दवासिने तुभ्यं मूषकध्वजिने नमः ।\nमूषकोपरिसंस्थाय ढुण्ढिराजाय ते नमः ॥ १९॥"
  },
  {
    "text": "आदिमध्यान्तहीनायादिमध्यान्तस्वरूपिणे ।\nगजवक्त्राय वै तुभ्यं सर्वपूज्याय ते नमः ॥ २०॥"
  },
  {
    "text": "सिद्धिबुद्धिस्वरूपाय सिद्धिबुद्धिप्रदाय च ।\nसिद्धिबुद्धिपते तुभ्यं महोदर नमो नमः ॥ २१॥"
  },
  {
    "text": "अमेयमायातिगमूर्तयेऽपि ते सदा सुशान्तिप्रदपूर्णमूर्तये ।\nमनोवचोहीनमयाय तेजसे मनोवचोयुक्तकलाय ते नमः ॥ २२॥"
  },
  {
    "text": "अज्ञानदोषेण कृतोऽपराधो हेरम्ब तं क्षन्तुमिहार्हसि त्वम् ।\nरक्षस्व मां भक्तियुतं दयाब्धे श्रेष्ठं वरं देहि परेशपाल ॥ २३॥"
  },
  {
    "text": "अधुना हि मया बुद्धं स्वरूपं ते गजानन ।\nयोगाकारमयोऽसि त्वं ततोऽहं निर्जितस्त्वया ॥ २४॥"
  },
  {
    "text": "त्वां विना का समर्थः स्यात् कालं कलयतां प्रभुम् ।\nजेतुं धन्यः कृतो नाथ पादपद्मस्य दर्शनात् ॥ २५॥"
  },
  {
    "text": "एवं स्तुत्वा महाविघ्नः प्रणनाम गजाननम् ।\nतमुत्थाप्य जगादेदं वचनं सर्वदः परः ॥ २६॥"
  },
  {
    "text": "श्रीगजानन उवाच ।\nत्वया कृतं मदीयं वै स्तोत्रं सर्वप्रदं भवेत् ।\nकालस्य न भयं तेषां पठतां श‍ृण्वतां सदा ॥ २७॥"
  },
  {
    "text": "यद्यदिच्छति तत्तद्वै दास्यामि स्तोत्रपाठतः ।\nमहायोगप्रदं चास्तु स्तोत्रं मत्प्रीतिवर्धनम् ॥ २८॥"
  },
  {
    "text": "हन्तुं त्वां क्रोधसंयुक्त आगतोऽहं न संशयः ।\nवाञ्छितं वृणु नो हन्मि अधुना शरणार्थिनम् ॥ २९॥"
  },
  {
    "text": "महाकाल उवाच ।\nभक्तिं देहि त्वदीयां मे सुदृढां तां गजानन ।\nदासरूपेण मां नाथ रक्षस्व त्वत्समीपगम् ॥ ३०॥"
  },
  {
    "text": "ब्रह्मेश कार्यं कथय तत् करिष्यामि यन्त्रितः ।\nस्थानं भक्ष्ययुतं देहि तत्र तिष्ठामि नित्यशः ॥ ३१॥"
  },
  {
    "text": "मन्नामपूर्वकं नाम कुरु त्वं ते गजानन ।\nसर्वसिद्धिकरं नाथ पूर्णयोगप्रदं परम् ॥ ३२॥"
  },
  {
    "text": "जगाद गणराजस्तु ततस्तं भक्तमुत्तमम् ।\nनिर्विकल्पं मनस्तस्य ज्ञात्वा भक्तप्रपालकः ॥ ३३॥"
  },
  {
    "text": "श्रीगजानन उवाच ।\nमदीया भक्तिरचला भविष्यति तवाऽनघ ।\nयद्यदिच्छसि तत्तत्ते सफलं चास्तु सर्वदा ॥ ३४॥"
  },
  {
    "text": "मत् समीपे गणो भूत्वा तिष्ठ त्वं बलसंयुतः ।\nमहाविघ्नस्वरूपेण नानाविघ्नगणैर्वृतः ॥ ३५॥"
  },
  {
    "text": "विघ्नराजेति मन्नाम भविष्यति सुसिद्धिदम् ।\nब्रह्मभूयकरं पूर्णं वाञ्छितार्थप्रदायकम् ॥ ३६॥"
  },
  {
    "text": "यत्र मे स्मरणं नास्ति कर्मादौ पूजनं तथा ।\nतत् सर्वं भुक्ष्व विघ्न त्वं भ्रंशयित्वा सुरेन्द्रकान् ॥ ३७॥"
  },
  {
    "text": "शिवविष्णुमुखा देवा अन्ये मुनिमुखा नराः ।\nशेषाद्या नागराजास्ते नानाजन्तव एव च ॥ ३८॥"
  },
  {
    "text": "अहङ्कारेण संयुक्ता भवन्ति यदि तेऽसुर ।\nतदा तान् भ्रंशयित्वा त्वं भुङ्क्ष्व भोगान् यथेप्सितान् ॥ ३९॥"
  },
  {
    "text": "मद्भक्तिकारिणः सर्वे त्वया पाल्या विशेषतः ।\nतेषां निर्विघ्नभावेन पुरो भावपरो भव ॥ ४०॥"
  },
  {
    "text": "एवमुक्त्वान्तर्दधेऽसौ गजाननः प्रतापवान् ।\nविघ्नो विघ्नैः समायुक्तः शान्तरूपो बभूव ह ॥ ४१॥"
  },
  {
    "text": "देवा मुनिमुखाः सर्वे स्वस्वस्थानं ययुस्ततः ।\nसपत्नीकस्तत्र पार्श्वो मूर्च्छितोऽभूत् प्रजापते ॥ ४२॥"
  },
  {
    "text": "तयोर्हृदि गणाधीशः प्रकटोऽभूद्वचोऽब्रवीत् ।\nमां चिन्तामणिरूपं ते पश्य तात हृदि स्थितम् ॥ ४३॥"
  },
  {
    "text": "मूर्तौ पूजनमात्रेण हृदि ध्यानेन मानदौ ।\nसन्तुष्टौ जनकौ नित्यं संशयो न भविष्यथः ॥ ४४॥"
  },
  {
    "text": "यदा मे स्मरणं तातौ महाकार्ये करिष्यथः ।\nद्रक्ष्यथो मां न सन्देहो योगशान्तौ भविष्यथः ॥ ४५॥"
  },
  {
    "text": "एवमुक्त्वांर्तदधे सोऽपि गणेशो हृदि रूपधृक् ।\nतौ स्वस्थौ मूर्तिमास्थाप्य निरन्तरमपूजताम् ॥ ४६॥"
  },
  {
    "text": "इति ते गणराजस्य कथितं चरितं महत् ।\nअंशा गजाननस्यैते अवतारा विधे स्मृताः ॥ ४७॥"
  },
  {
    "text": "वरेण्यपुत्रभावेन बभूव ह गजाननः ।\nकस्मिन् काले वधार्थाय सिन्दूरस्य न संशयः ॥ ४८॥"
  },
  {
    "text": "कल्पभेदानुसारेण नानारूपधरः प्रभुः ।\nगजाननो ह्यभूद्वर्णयितुं वापि न शक्यते ॥ ४९॥"
  },
  {
    "text": "इत्याद्या बहवो भेदा गजाननस्य सिद्धिदाः ।\nतांश्च ज्ञातुं कोर्हति वर्णयितुं वा प्रजापते ॥ ५०॥"
  },
  {
    "text": "सङ्क्षेपेण मया तुभ्यं कथितं पापनाशनम् ।\nचरितं विघ्नराजस्य भुक्तिमुक्तिफलप्रदम् ॥ ५१॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nचतुर्थे खण्डे गजाननचरिते विघ्नराजावतारवर्णनं नामैकपञ्चशत्तमोऽध्यायः ॥ ४.५१\n४.५२ चरित्रमाहात्म्यवर्णनं नाम द्विपञ्चाशत्तमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "दक्ष उवाच ।\nगजाननस्य क्षेत्रं मे वद कुत्र प्रतिष्ठितम् ।\nमाहात्म्यं तस्य विप्रेश सङ्क्षेपेण सुसिद्धिदम् ॥ १॥"
  },
  {
    "text": "मुद्गल उवाच ।\nदिशान्ते नैरृते कोणे देवैर्मुनिभिरादरात् ।\nस्थापितो गणनाथश्च गजवक्त्रावतारधृक् ॥ २॥"
  },
  {
    "text": "द्वीपेषु स्वस्वखण्डेषु विभुर्नैरृतकोणगः ।\nपूज्यते मानवैः सर्वैर्देवैश्च मुनिभिस्तथा ॥ ३॥"
  },
  {
    "text": "भाद्रशुक्लचतुर्थ्यां तैः स्थापितो गणनायकः ।\nमध्याह्नसमये दक्ष पुरा सोत्सववर्धिनी ॥ ४॥"
  },
  {
    "text": "तस्यां यात्रां प्रकुर्वन्ति जना भक्तिपरायणाः ।\nत्रिलोकस्था विशेषेण नानासिद्धिप्रवृद्धये ॥ ५॥"
  },
  {
    "text": "दशयोजनविस्तारो विभुः क्षेत्रस्य मध्यगः ।\nमूषकश्चतुरस्रस्य पुरतस्तिष्ठति प्रभोः ॥ ६॥"
  },
  {
    "text": "सिद्धिस्तस्याऽपि वामाङ्गे दक्षिणाङ्गे च बुद्धिका ॥"
  },
  {
    "text": "अष्टदिक्षु प्रजानाथ सिद्धयोऽष्टौ व्यवस्थिताः ॥ ७॥"
  },
  {
    "text": "अष्टमातृगणः पश्चात्ततोऽष्टौ भैरवा मताः ।\nदशदिक्षु च दिक्पालाः सशस्त्राः संस्थिताः प्रभोः ॥ ८॥"
  },
  {
    "text": "शिवविष्णुमुखा देवा वामाङ्गे संस्थिता विभोः ।\nकाश्यादिमुख्यक्षेत्राणि गङ्गाद्याश्च तथोत्तरे ॥ ९॥"
  },
  {
    "text": "मुनयः शेषकाद्याश्च पृष्ठभागे व्यवस्थिताः ।\nभक्ता मुद्गलमुख्याश्च पुरतः संस्तुवन्ति तम् ॥ १०॥"
  },
  {
    "text": "त्रिलोकेषु च ये मुख्यास्ते सर्वे तत्र संस्थिताः ।\nअंशेन देवसेवार्थं स्वाधिकारेषु मानद ॥ ११॥"
  },
  {
    "text": "तीर्थेषु स्नानकर्तारः समुद्रे भक्तिसंयुताः ।\nस्वस्वनाम्नाङ्कितेष्वेव स्वल्पदेहधरा अपि ॥ १२॥"
  },
  {
    "text": "परस्परं बोधयन्तो गजाननचरित्रकम् ।\nनृत्यन्ति ते हसन्त्येव देवचेष्टापरायणाः ॥ १३॥"
  },
  {
    "text": "गणेशतीर्थं वै तत्र गजाननसुसिद्धिदम् ।\nतत्र स्नानं प्रकुर्वन्ति ये नरास्ते प्रजापते ॥ १४॥"
  },
  {
    "text": "कृतकृत्या न सन्देहो मनेप्सितफलप्रदे ।\nतत्र यात्रां प्रकुर्वन्ति चतुर्विधफलप्रदाम् ॥ १५॥"
  },
  {
    "text": "धन्यास्ते पुरुषा लोके कृतकृत्या भवन्ति वै ।\nवसन्ति ये यत्र कुत्र गजाननपरायणाः ॥ १६॥"
  },
  {
    "text": "ब्रह्मभूताश्च ते प्रोक्ता दर्शनात् पापनाशनाः ।\nअन्यदेवस्य ये भक्ता मृताः क्षेत्रे भवन्ति चेत् ॥ १७॥"
  },
  {
    "text": "ते तस्य लोकमासाद्य भोगान् भुञ्जन्ति शाश्वतान् ।\nतदन्ते गणनाथं वै गच्छन्ति ब्रह्मसिद्धये ॥ १८॥"
  },
  {
    "text": "तत्र सिद्धिं गता नाना नरा नार्यश्च भो विधे ।\nतेषां चरित्रकं पूर्णं मया वक्तुं न शक्यते ॥ १९॥"
  },
  {
    "text": "यात्रामात्रेण तत्रैव चतुर्विधफलं लभेत् ।\nमरणे ब्रह्मभूतश्च नरो भवति निश्चितम् ॥ २०॥"
  },
  {
    "text": "सङ्क्षेपेण मया तुभ्यं कथितं क्षेत्रगं महत् ।\nमाहात्म्यं विस्तरेणैव कोऽपि नार्हति निश्चितम् ॥ २१॥"
  },
  {
    "text": "इदं गजाननस्यापि चरितं सर्वसिद्धिदम् ।\nभविष्यति महाभाग सर्वसौख्यकरं तथा ॥ २२॥"
  },
  {
    "text": "नानाख्यानसमायुक्तं कथितं ते प्रजापते ।\nयः श‍ृणोति नरो भक्त्या पठेद्वा तस्य सिद्धिदम् ।\nभविष्यति महाभाग सर्वसौख्यकरं तथा ॥ २३॥"
  },
  {
    "text": "नानेन सदृशं किञ्चित् पावनं ब्रह्मदायकम् ।\nविद्यते सर्वशास्त्रेषु भुक्तिमुक्तिप्रदायकम् ॥ २४॥"
  },
  {
    "text": "स्वर्णभारसहस्राणि नित्यं यो वै ददाति चेत् ।\nतदस्य श्रवणान् मर्त्यो लभते नात्र संशयः ॥ २५॥"
  },
  {
    "text": "गोदानानि नरो यस्तु ददाति भक्तिसंयुतः ।\nनित्यं सहस्रशो दक्ष फलं प्राप्नोति शाश्वतम् ॥ २६॥"
  },
  {
    "text": "नानादानानि यो दद्याद्ब्राह्मणेभ्यो यथाविधि ।\nतेषां पुण्यफलं भुक्त्वा पतति मानवो भुवि ॥ २७॥"
  },
  {
    "text": "अस्य श्रवणमात्रेण भुक्त्वा भोगान् मनेप्सितान् ।\nअन्ते स्वानन्दगो भूत्वा ब्रह्मभूतो भवेन्नरः ॥ २८॥"
  },
  {
    "text": "नानायज्ञादिकं कर्म कुरुते मानवः सदा ।\nनास्य श्रवणमात्रेण कलांशमपि तत् फलम् ॥ २९॥"
  },
  {
    "text": "जन्ममृत्युप्रदान्येव कर्माणि सकलानि च ।\nइदं सर्वप्रदं प्रोक्तमन्ते ब्रह्मप्रदायकम् ॥ ३०॥"
  },
  {
    "text": "सङ्क्षेपेण प्रजानाथ कथितं सुखदं परम् ।\nगजाननस्य माहात्म्यं किं भूयः श्रोतुमिच्छसि ॥ ३१॥"
  },
  {
    "text": "सूत उवाच ।\nएवमुक्त्वा महायोगी मुद्गलो विरराम ह ।\nश्रुत्वा दक्षोऽपि संहृष्टो बभूव मुनिसत्तम ॥ ३२॥"
  },
  {
    "text": "मयाऽपि कथितं सर्वं माहात्म्यं पूर्णसिद्धिदम् ।\nतुभ्यं विप्रर्षियुक्ताय यथा मुद्गलभाषितम् ॥ ३३॥"
  },
  {
    "text": "धन्योऽहं कृतकृत्योऽहं भवतां सङ्गमेन वै ।\nगणेशामृतधारायां प्रवृत्तः सर्वभावतः ॥ ३४॥"
  },
  {
    "text": "गणेशान्न परं किञ्चित् सर्वादौ तेन स स्मृतः ।\nसर्वपूज्यश्च विप्रर्षे ब्रह्मेशो ब्रह्मदः परः ॥ ३५॥"
  },
  {
    "text": "श्रुतं त्वया महाभाग ब्राह्मणैः शास्त्रकोविदैः ।\nअधुना किं च ते विप्र इच्छा श्रोतुं वदस्व ताम् ॥ ३६॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nचतुर्थे खण्डे गजाननचरिते चरित्रमाहात्म्यवर्णनं नाम द्विपञ्चाशत्तमोऽध्यायः ॥ ४.५२\n॥ इति चतुर्थः खण्डः समाप्तः ॥"
  },
  {
    "text": "॥ इति श्रीमुद्गलपुराणे चतुर्थः खण्डः समाप्तः ॥"
  }
]
[
  {
    "text": "२.१ ब्रह्मसृष्टिप्रारम्भो नाम प्रथमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "शौनकाद्या ऊचुः ।\nसूत त्वया महाभाग कृतकृत्या वयं कृताः ।\nअतुलं वक्रतुण्डस्य चरित्रं श्रावितं महत् ॥ १॥"
  },
  {
    "text": "धन्योऽसि त्वं महाबुद्धे सर्वज्ञोऽसि विशेषतः ।\nपरिपृच्छामहेऽतस्त्वां तद्वदस्व यथार्थतः ॥ २॥"
  },
  {
    "text": "श्रुत्वा श्रुत्वा न नस्तृप्तिर्जायतेऽमृतपानवत् ।\nअतस्त्वमेकदन्तस्य चरित्रं वद साम्प्रतम् ॥ ३॥"
  },
  {
    "text": "कस्मिन् ब्रह्मणि संस्थोऽयमेकदन्तो गजाननः ।\nकति तस्यावताराश्च किं कर्म वद निश्चितम् ॥ ४॥"
  },
  {
    "text": "इति सम्प्रार्थितः सूतस्तानुवाच महामुनीन् ।\nप्रश्रयावनतो भूत्वा भक्त्या तेषां प्रणोदितः ॥ ५॥"
  },
  {
    "text": "सूत उवाच ।\nएवमेव च दक्षेण परिपृष्टो महामुनिः ।\nमुद्गलस्तमथोवाच तच्छृणुध्वं मुनीश्वराः ॥ ६॥"
  },
  {
    "text": "दक्ष उवाच ।\nपुरातनं महत्पुण्यमस्ति मे मुनिसत्तम ।\nतेन ते दर्शनं जातं सर्वज्ञस्य न संशयः ॥ ७॥"
  },
  {
    "text": "वक्रतुण्डचरित्रं च श्रुतं तव मुखाम्बुजात् ।\nतेन विश्रान्तता प्राप्ता हृदये मे विशेषतः ॥ ८॥"
  },
  {
    "text": "यज्ञविध्वंसशोकोऽपि गतो मत्तोऽधुना प्रभो ।\nहर्षयुक्तः कृतो भक्त्या ढुण्ढेस्तु मुनिसत्तम ॥ ९॥"
  },
  {
    "text": "एकदन्तचरित्रं मे कथयस्व विशेषतः ।\nकिङ्कर्मा कथमुत्पन्न एकदन्तो गजाननः ॥ १०॥"
  },
  {
    "text": "किं वाहनसमायुक्तः कीदृशं ब्रह्म तस्य वै ।\nइत्यादि सर्वमाख्यानं वद मां करुणानिधे ॥ ११॥"
  },
  {
    "text": "सूत उवाच ।\nएवं पृष्टो महातेजास्तमुवाच प्रजापतिम् ।\nभक्तिं ज्ञात्वा विशेषेण गणेशे सर्वसिद्धिदे ॥ १२॥"
  },
  {
    "text": "मुद्गल उवाच ।\nश‍ृणु दक्ष त्वया पृष्टं सर्वपापप्रणाशनम् ।\nएकदन्तस्य माहात्म्यं भुक्तिमुक्तिफलप्रदम् ॥ १३॥"
  },
  {
    "text": "धन्योऽसि त्वं महाभाग येन ते श्रवणे रतिः ।\nगजाननस्य देवस्य चरित्रे सर्वभावतः ॥ १४॥"
  },
  {
    "text": "अत्र ते वर्णयिष्येऽहमितिहासं पुरातनम् ।\nगृत्समदस्य संवादं प्रह्लादस्य महात्मनः ॥ १५॥"
  },
  {
    "text": "श्रुत्वा मुद्गलवाक्यं तद् दक्षो हृष्टमना मुने ।\nउवाच तं महर्षिं स प्रश्रयावनतः स्वयम् ॥ १६॥"
  },
  {
    "text": "दक्ष उवाच ।\nब्रह्मणः सृष्टिमारभ्य सृष्टिमार्गं वद प्रभो ।\nयथा त्रिभुवनं सृष्टं ब्रह्मणा विश्वयोनिना ॥ १७॥"
  },
  {
    "text": "तत्र प्रह्लादमाहात्म्यं स्वयमेवागमिष्यति ।\nगृत्समदस्य संवादं यथावद्वर्णय प्रभो ॥ १८॥"
  },
  {
    "text": "सूत उवाच ।\nदक्षस्य वचनं श्रुत्वा मुद्गलस्तमुवाच ह ।\nसृष्टिमार्गं पुरावृत्तं शापमोहितमादरात् ॥ १९॥"
  },
  {
    "text": "मुद्गल उवाच ।\nश‍ृणु दक्ष महाबुद्धे ब्रह्मा लोकपितामहः ।\nससर्ज विविधं विश्वं तथा ते कथयाम्यहम् ॥ २०॥"
  },
  {
    "text": "गणेशवरदानेन ब्रह्मा स्रष्टुं मनो दधे ।\nयोगमायां समास्थाय विवेशाऽसौ जनार्दनम् ॥ २१॥"
  },
  {
    "text": "निलीय तस्मिन्नब्दान्ते नाभिपद्माद्विनिःसृतः ।\nवरदानेन विष्णोश्च पुत्रत्वमगमद्विधिः ॥ २२॥"
  },
  {
    "text": "तत्र पद्मे समासीनो ध्यायन् हेरम्बमन्तरे ।\nततस्तस्य विधेर्देहाज्जलं वै निःसृतं बहु ॥ २३॥"
  },
  {
    "text": "पश्यतस्तस्य सर्वत्र जलं व्याप्तं दिशो दश ।\nतस्मिन् जले निमग्नोऽभूद् बभ्राम भ्रान्तमानसः ॥ २४॥"
  },
  {
    "text": "सस्मार गणनाथं तं विभो पाहि भयानकात् ।"
  },
  {
    "text": "मज्जन्तं मां जलात् ढुण्ढे वक्रतुण्ड नमोऽस्तु ते ॥ २५॥"
  },
  {
    "text": "स्मृतिमात्रेण तत्रासौ ददर्श वटमुत्तमम् ।\nतत्र पत्रे गणेशानं सुप्तं दृष्ट्वा प्रहर्षितः ॥ २६॥"
  },
  {
    "text": "त्रिनेत्रं च चतुर्बाहुं शुण्डादण्डविराजितम् ।\nमहोदरं शेषनाभिं भालचन्द्रं किरीटिनम् ॥ २७॥"
  },
  {
    "text": "सर्वावयवसम्पूर्णं नानाभूषणभूषितम् ।\nवस्त्रैः सञ्छादितं बालमङ्गुष्ठपरिमाणकम् ॥ २८॥"
  },
  {
    "text": "एतादृशं गणेशानं दृष्ट्वा विस्मितमानसः ।\nमहाजले वटो योऽयमवशिष्टः कथं जले ॥ २९॥"
  },
  {
    "text": "वटस्य सन्निधाने स ययौ ब्रह्मा प्रजापते ।\nसिषेच गणनाथश्च जलं ब्रह्मणि शुण्डया ॥ ३०॥"
  },
  {
    "text": "तेन हृष्टः स्वयं ब्रह्मा तुष्टाव स गजाननम् ।\nबद्धाञ्जलिपुटो भूत्वा भक्तिनम्रात्मकन्धरः ॥ ३१॥"
  },
  {
    "text": "ब्रह्मोवाच ।\nनमस्ते गणनाथाय प्रलयाम्बुविहारिणे ।\nवटपत्रशयायैव हेरम्बाय नमो नमः ॥ ३२॥"
  },
  {
    "text": "चतुर्भुजधरायैव नाभिशेषाय ते नमः ।\nगजवक्त्राय सर्वेश लम्बोदर नमोस्तु ते ॥ ३३॥"
  },
  {
    "text": "एकदन्ताय वै तुभ्यं नानाशोभासमन्वित ।\nअङ्गुष्ठपर्वमात्रं च स्वरूपं दधते नमः ॥ ३४॥"
  },
  {
    "text": "सिद्धिबुद्धियुतायैव भक्तसंरक्षकाय च ।\nअनन्तविभवायैव गणेशाय नमो नमः ॥ ३५॥"
  },
  {
    "text": "निर्गुणाय गुणाधार सगुणाय नमो नमः ।\nएकानेकादिभेदैश्च लीलाकार नमोऽस्तु ते ॥ ३६॥"
  },
  {
    "text": "अनादिबालरूपाय सृष्टिस्थित्यन्तकारिणे ।\nमायाविने महामोहदात्रे तुभ्यं नमो नमः ॥ ३७॥"
  },
  {
    "text": "निवारय महाविघ्नं सृष्टिकर्तुर्गजानन ।\nजलं प्राप्तं महाघोरं तत्राऽहं मज्जितो बलात् ॥ ३८॥"
  },
  {
    "text": "शरणं त्वां प्रपन्नोऽस्मि रक्ष मां भक्तवत्सल ।\nतव देवेश दासोऽहं कृपां कुरु दयानिधे ॥ ३९॥"
  },
  {
    "text": "ब्रह्मा स्तुत्वा पुनश्चित्रं तस्य तुण्डे ददर्श ह ।\nविश्वं चराचरं पूर्णं संस्थितं सेश्वरं किल ॥ ४०॥"
  },
  {
    "text": "ततो नानासमीरेण नीतो ब्रह्मा महोदरे ।\nतत्र विश्वं ददर्शाऽसौ नानाश्चर्यमयं पुनः ॥ ४१॥"
  },
  {
    "text": "एवं नानाण्डसंयुक्तमुदरं वीक्ष्य च प्रभोः ।\nरोमद्वारेण ब्रह्माऽसौ बहिर्यातो यथा पुरा ॥ ४२॥"
  },
  {
    "text": "ददर्श तं गणेशानं बालरूपं सुविस्मितः ।\nतमुवाच ततो देवो ब्रह्माणं भक्तमुत्तमम् ॥ ४३॥"
  },
  {
    "text": "श्रीगणेश उवाच ।\nत्वया कृतमिदं स्तोत्रं मम प्रीतिकरं भवेत् ।\nसर्वार्थसाधकं चैव भुक्तिमुक्तिफलप्रदम् ॥ ४४॥"
  },
  {
    "text": "यः पठेच्छृणुयाद्वाऽपि स मे मान्यो भविष्यति ।\nयं यं चिन्तयते भावं तं तं दास्यामि निश्चितम् ॥ ४५॥"
  },
  {
    "text": "नाभेः कलमतो विष्णोनिःसृतो वरदानतः ।\nतत्राऽऽदौ मे स्मृतिं पूजां विस्मृतस्त्वं पितामह ॥ ४६॥"
  },
  {
    "text": "तेन त्वं विघ्नसंयुक्तः पुनर्जातो न संशयः ।\nअधुना मे स्मृतिं कृत्वा दृष्ट्वा मां विघ्नवर्जितः ॥ ४७॥"
  },
  {
    "text": "अतः परं विधे किञ्चित्त्वया कार्यं महामते ।\nमत्स्मृतिं नमनं कृत्वा कुरु त्वं सिद्धिमेष्यसि ॥ ४८॥"
  },
  {
    "text": "यथा दृष्टं मदीयेऽद्य जगत्स्थावरजङ्गमम् ।\nउदरे तादृशं विश्वं सृज त्वं मेऽधुनाज्ञया ॥ ४९॥"
  },
  {
    "text": "इत्युक्त्वान्तर्दधे सद्यो गणेशो बालरूपधृक् ।"
  },
  {
    "text": "ब्रह्मा पद्मे समासीनो यथापूर्वं बभूव ह ॥ ५०॥"
  },
  {
    "text": "ततो गणेशमन्त्रं च जजाप कमलासनः ।\nपूजयित्वा यथान्यायं ध्यानसंस्थो बभूव ह ॥ ५१॥"
  },
  {
    "text": "तस्य हृद्देशमध्येऽसौ प्रकटोऽभूद्गजाननः ।\nतं ननाम स्वयं ब्रह्मा पूजां चक्रे स मानसीम् ॥ ५२॥"
  },
  {
    "text": "दक्षिणावसरे तत्र सिद्धिर्बुद्धिरुभे परे ।\nआगते हृदि मध्ये च ते ददौ विघ्नहारिणे ॥ ५३॥"
  },
  {
    "text": "यथाशास्त्रविधानेन तस्य पूजां प्रगृह्य सः ।\nअन्तर्धानं ययौ सद्यो गणेशः सर्वनायकः ॥ ५४॥"
  },
  {
    "text": "अन्तर्हिते गणेशाने हृदिस्थे ब्रह्मरूपिणि ।\nतं प्रणम्य स्वयं ब्रह्मा सृष्टिं कर्तुं मनो दधे ॥ ५५॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nद्वितीये खण्डे एकदन्तचरिते ब्रह्मसृष्टिप्रारम्भो नाम प्रथमोऽध्यायः ॥ २.१\n२.२ नारदशापनिवर्तनं नाम द्वितीयोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nगणेशं मनसा ध्यात्वा सृष्टिं कर्तुं मनो दधे ।\nआदौ तस्य विधेर्देहादविद्या सा विनिःमृता ॥ १॥"
  },
  {
    "text": "सा पञ्चधा ततो भिन्ना स्वयं जाता प्रजापते ।\nतां दृष्ट्वा विस्मितो ब्रह्मा मनसा दुःखितोऽभवत् ॥ २॥"
  },
  {
    "text": "अविद्याभ्रान्तिरूपाऽत्र ह्यनन्तविभवात्मिका ।\nरक्ता कृष्णा तथा श्वेता नानाश्चर्यमयी बभौ ॥ ३॥"
  },
  {
    "text": "त्रिविधानां प्रसूतिश्च जगत्त्रयविमोहिनी ।\nतया विमोहितं विश्वं भ्रान्तियुक्तं बभूव ह ॥ ४॥"
  },
  {
    "text": "तमो मोहो महामोहः श‍ृणु दक्ष महाद्भुतम् ।\nतामिस्रश्चान्धतामिस्रः पञ्चधा जगति स्थिता ॥ ५॥"
  },
  {
    "text": "तमोऽज्ञानस्वरूपं यत्तेन सञ्छादितं जगत् ।\nदेहस्वार्थसमायुक्तं बभूव भ्रान्तमानसम् ॥ ६॥"
  },
  {
    "text": "मोहः स कामनायुक्तं कर्म नाना विनिर्ममे ।\nतेन विश्वं शरीरस्य कुरुते कर्मभोगदम् ॥ ७॥"
  },
  {
    "text": "महामोहेन संसृष्टं विकर्म विविधं प्रभो ।\nतेन देहस्य भोगार्थं पापानि कुरुते नरः ॥ ८॥"
  },
  {
    "text": "तामिस्रेण फलं सृष्टं रोगदारिद्र्यकादिकम् ।\nतेनाऽऽधिव्याधिसंयुक्तमभूद्विश्वं प्रपीडितम् ॥ ९॥"
  },
  {
    "text": "अन्धतामिस्रतो दक्ष नरको यातनात्मकः ।\nतेन स्वकर्मदोषेण यातनां बुभुजे जगत् ॥ १०॥"
  },
  {
    "text": "एषाऽविद्यागणेशानं स्मृत्वा स्वार्थपराऽभवत् ।\nततो ब्रह्मा विनिन्द्यैनां पुनः स्रष्टुं मनो दधे ॥ ११॥"
  },
  {
    "text": "ततस्तस्य शरीरात्तु चतुःपुत्राः प्रजज्ञिरे ।\nसनकश्च महायोगी तथान्यश्च सनन्दनः ॥ १२॥"
  },
  {
    "text": "सनातनोऽपि च सनत्कुमारश्च चतुर्थकः ।\nतेषां मातृस्वरूपेण विद्या ज्ञानात्मिका बभौ ॥ १३॥"
  },
  {
    "text": "बोधरूपां निराकारां साक्षादात्ममयीं पराम् ।\nतां दृष्ट्वा हर्षयुक्तोऽभूद्ब्रह्मा सर्वपितामहः ॥ १४॥"
  },
  {
    "text": "सहजस्य धरस्तत्र सनकः सम्बभौ सुतः ।\nसमयोगधरो दक्ष प्रतापी च स नन्दनः ॥ १५॥"
  },
  {
    "text": "ज्ञानयोगमयो योगी सनातन इति स्मृतः ।\nकर्मयोगस्वरूपः सनत्कुमारः स आबभौ ॥ १६॥"
  },
  {
    "text": "तान् दृष्ट्वा हर्षसंयुक्त उवाच जगदीश्वरः ।"
  },
  {
    "text": "स्मृत्वाऽसृजत संसृष्टिं गणेशं तैः कृतं तथा ॥ १७॥"
  },
  {
    "text": "नानाविधं योगमार्गं ससृजुस्ते महौजसः ।\nतं दृष्ट्वा नाभ्यनन्दत्स ब्रह्मा प्रोवाच तान् पुनः ॥ १८॥"
  },
  {
    "text": "अलं योगमयीं सृष्टिं मा कुरुध्वं महौजसः ।\nतथेति ते महाभागा ऊचुस्तं संस्थिता बभुः ॥ १९॥"
  },
  {
    "text": "ब्रह्मा ज्ञानमयीं सृष्टिं ततो दृष्ट्वा चुकोप ह ।\nकोषात्तस्य ललाटाद्वै शम्भुः पुत्रो बभूव ह ॥ २०॥"
  },
  {
    "text": "तुष्टाव तेजसा दीप्तं पञ्चवक्त्रधरं प्रभुम् ।\nत्रिनेत्रं दशबाहुं तं चन्द्ररेखाविभूषितम् ॥ २१॥"
  },
  {
    "text": "अर्धनारीनरं प्राज्ञं त्रिशूलादिसुचिह्नितम् ।\nजटाधरं महाकायं व्याघ्रेभाजिनधारकम् ॥ २२॥"
  },
  {
    "text": "सहसा जातमात्रेण रुदितं शङ्करेण च ।\nतं ब्रह्मा सान्त्वयामास किं रोदिषि वृषध्वज ॥ २३॥"
  },
  {
    "text": "ब्रह्माणमवदद्बालः स्थानं देहि पितः प्रभो ।\nमह्यं नामानि सर्वेश कार्यं कथय विस्तरात् ॥ २४॥"
  },
  {
    "text": "तं प्रत्युवाच धाता स रोदनाद्रुद्रसंज्ञितः ।\nशिवः सर्वसुखाधारस्त्वं जातोऽसि महेश्वर ॥ २५॥"
  },
  {
    "text": "वरदानप्रभावेणाधुना सर्वेश्वरः प्रभो ।\nसाक्षाच्छङ्करवेषेण पुत्रतां मे समागतः ॥ २६॥"
  },
  {
    "text": "पृथ्वी जलं तथा तेजो वायुराकाशमेव च ।\nचन्द्राः सूर्यो दीक्षितोऽष्टौ तव स्थानानि शङ्कर ॥ २७॥"
  },
  {
    "text": "अष्टमूर्तिधरः शर्वः सर्वेभ्यः फलदायकः ।\nतव नामानि देवेश एकादश भवन्तु वै ॥ २८॥"
  },
  {
    "text": "कुरु सृष्टिं महादेव ध्यात्वा देवं गजाननम् ।\nतथेति सृष्टिमारेभे ध्यात्वा गणपतिं शिवः ॥ २९॥"
  },
  {
    "text": "रुद्रान्नानाविधान् शम्भुः ससर्ज बहुतेजसः ।\nअनन्तान्विविधाकारानमृतात्मप्रधारकान् ॥ ३०॥"
  },
  {
    "text": "तान् दृष्ट्वा ब्रह्मदेवोऽपि मा कुरुष्व जगत्पते ।\nजन्ममृत्युयुतान् शम्भो सृजस्व विविधांस्तथा ॥ ३१॥"
  },
  {
    "text": "ततः शिवो विधातारमुवाच न सृजाम्यहम् ।\nजन्ममृत्युयुतान् देवेत्युक्त्वा तूष्णीं बभूव ह ॥ ३२॥"
  },
  {
    "text": "तेन स्थाणुरिति प्रोक्तं नाम तस्य महात्मनः ।\nऊर्ध्वरेताः स्वयं शम्भुः स्थितो गणपतिं भजन् ॥ ३३॥"
  },
  {
    "text": "ततो ब्रह्मा मुखेभ्यो वै वेदान् शास्त्रसमन्वितान् ।\nपुराणानि ससर्जाऽसौ तानुवाच कृताञ्जलीन् ॥ ३४॥"
  },
  {
    "text": "सृजध्वं विविधां सृष्टिं तथेति गणपं तदा ।\nतपसा तोषयामासुः ससृजुस्तद्वरैः प्रजाः ॥ ३५॥"
  },
  {
    "text": "कर्माणि विविधानीह ससृजुः परमादरात् ।\nतानि दृष्ट्वा विधाताऽसौ हर्षयुक्तो बभूव ह ॥ ३६॥"
  },
  {
    "text": "ततो यज्ञं समारेभे ब्रह्मा विष्णुमचिन्तयत् ।\nपुत्रार्थं तं महाभागं सोऽपि तत्पुत्रतां गतः ॥ ३७॥"
  },
  {
    "text": "यज्ञाच्चतुर्भुजो देवो यज्ञरूपो जनार्दनः ।\nसमुद्भूतः स्वयं विष्णुस्तमुवाच कृताञ्जलिः ॥ ३८॥"
  },
  {
    "text": "आज्ञां देहि पितर्मां त्वं ततस्तं विधिरब्रवीत् ।\nसृष्टिं कुरु गणेश त्वं तथा स्मृत्वा चकार सः ॥ ३९॥"
  },
  {
    "text": "यज्ञान् कर्मसमुद्भूतान ससर्ज विविधान् हरिः ।\nनानाफलप्रदान पूर्णान् कल्पवृक्षानिव प्रभुः ॥ ४०॥"
  },
  {
    "text": "तान् दृष्ट्वा हर्षितो ब्रह्मा ततः स ससृजे पुनः ।"
  },
  {
    "text": "तस्य देहात्समुत्पन्नाः पुत्रा दश महौजसः ॥ ४१॥"
  },
  {
    "text": "मरीचिर्भृगुरत्रिश्च पुलस्त्यः पुलहः क्रतुः ।\nदक्ष त्वमङ्गिराश्चैव वसिष्ठो नारदः प्रभो ॥ ४२॥"
  },
  {
    "text": "तानुवाच स्वयं ब्रह्मा सृजध्वं विविधाः प्रजाः ।\nओमित्युक्त्वा ययुः सर्वे तपसे वनमुत्तमम् ॥ ४३॥"
  },
  {
    "text": "ततो नारद आद्यन्तमुवाच पितरं मुनिः ।\nनाहं सृजामि देवेश भजामि गणनायकम् ॥ ४४॥"
  },
  {
    "text": "मायामयं सर्वमिदं मिथ्याभूतं भ्रमात्मकम् ।\nश्राम्येज्ज्ञाता तदर्थं यो मूर्खवन्नात्र संशयः ॥ ४५॥"
  },
  {
    "text": "ततस्तं पुनरप्याह सृज त्वं विविधाः प्रजाः ।\nअन्त्ये वयसि देवेशं गणेशं भज पुत्रक ॥ ४६॥"
  },
  {
    "text": "स ऊचे त्वं बोधयसि किमर्थं मां प्रजापते ।\nमिथ्याभूतार्थमादौ कः सृजति भ्रान्तिसंयुतः ॥ ४७॥"
  },
  {
    "text": "ततस्तं शप्तवान् ब्रह्मा पत त्वं शूद्रयोनितः ।\nगन्धर्वश्च तथा भावी नानास्त्रीभोगकारकः ॥ ४८॥"
  },
  {
    "text": "ततस्तं नारदस्तातं शशाप क्रोधसंयुतः ।\nअपूज्यो भविताऽसि त्वं वृथा शपसि मां यतः ॥ ४९॥"
  },
  {
    "text": "ततो नारद एवाऽसौ गत्वा तपसि संस्थितः ।\nगणेशं तोषयामास मन्त्रेणैकाक्षरेण च ॥ ५०॥"
  },
  {
    "text": "दिव्यवर्षशते पूर्णे तं ययौ गणपः स्वयम् ।\nवरं वृणु महाभाग दास्यामि मनसीप्सितम् ॥ ५१॥"
  },
  {
    "text": "ततस्तं स्तुतवान् देवं गणेशं सर्वसिद्धिदम् ।\nअवृणोच्च वरं चेति शापं मे विनिवर्तय ॥ ५२॥"
  },
  {
    "text": "ततस्तं गणराजः स ऊचिवान् भक्तवत्सलः ।\nपितृशापं कथं मिथ्या करोमि वद साम्प्रतम् ॥ ५३॥"
  },
  {
    "text": "मया वरस्तथा दत्तो ब्रह्मणे तेन सत्यवाक् ।\nअतः श‍ृणु महाभाग वचनं मे सदा हितम् ॥ ५४॥"
  },
  {
    "text": "गन्धर्वो भवितासि त्वं तत्र ज्ञानं वदामि ते ।\nसदा स्त्रीभिः समायुक्तं त्वां माया न प्रबाधते ॥ ५५॥"
  },
  {
    "text": "पुनस्त्वं शूद्रयोनौ च भविष्यसि न संशयः ।\nतत्र संन्यासिभिः सङ्गो भविष्यति यदाऽनघ ॥ ५६॥"
  },
  {
    "text": "तेभ्यो ज्ञानं समासाद्य गमिष्यसि वनेषु च ।\nतत्र वैष्णवमार्गेषु त्वं संसक्तो भविष्यसि ॥ ५७॥"
  },
  {
    "text": "तद्देहपतनात् भावी पुनस्त्वं ब्रह्मणः सुतः ।\nनारदो नाऽत्र सन्देहस्तत्र शम्भुं भजिष्यसि ॥ ५८॥"
  },
  {
    "text": "नारायणमुखात्तत्र मां ज्ञात्वा मत्प्रियो मुने ।\nभविष्यसि च योगेन्द्रो गाणपत्यो न संशयः ॥ ५९॥"
  },
  {
    "text": "इत्युक्त्वा गणनाथस्तं तत्रैवान्तरधीयत ।\nनारदस्तं नमस्कृत्य शापं भुक्त्वा दिवं गतः ॥ ६०॥"
  },
  {
    "text": "पुनः स नारदो जातः शिवभक्तिपरायणः ।\nनारायणेन संज्ञप्तो गाणपत्यो बभूव ह ॥ ६१॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nद्वितीये खण्डे एकदन्तचरिते नारदशापनिवर्तनं नाम द्वितीयोऽध्यायः ॥ २.२\n२.३ नारदभक्तिवर्णनं नाम तृतीयोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "दक्ष उवाच ।\nकथं नारायणेनाऽसौ बोधितो मुनिसत्तमः ।\nतन्मे कथय योगीन्द्र न तृप्यामि कथामृतात् ॥ १॥"
  },
  {
    "text": "मुद्गल उवाच ।"
  },
  {
    "text": "एकदा नारदो दक्ष पर्यटञ्छङ्करं गतः ।\nतत्र सम्पूजयन्तं तं गणेशं स ददर्श ह ॥ २॥"
  },
  {
    "text": "मूर्तिं चिन्तामणेः साक्षात् स्थापितां रत्ननिर्मिताम् ।\nशुण्डादण्डमुखीं चैव शङ्करस्तामपूजयत् ॥ ३॥"
  },
  {
    "text": "तं दृष्ट्वा नियमे संस्थं विस्मितो नारदो मुनिः ।\nप्रययौ तं नमस्कृत्य विकुण्ठे विष्णुमादरात् ॥ ४॥"
  },
  {
    "text": "तं प्रणम्य महातेजा नारदो विनयान्वितः ।\nउवाच भक्तिसंयुक्तो नारायण नमोऽस्तु ते ॥ ५॥"
  },
  {
    "text": "त्वं साक्षाज्जगतामीशो नुद मे संशयं प्रभो ।\nकैलासमगमं द्रष्टुमहं शङ्करमुत्सुकः ॥ ६॥"
  },
  {
    "text": "तत्र सोऽपि गणेशस्य मूर्तिं कृत्वा जनार्दन ।\nअपूजयन्महाभक्त्या रोमाञ्चितशरीरवान् ॥ ७॥"
  },
  {
    "text": "अश्रुप्रवाहसंयुक्तं प्रेम्णा चैव परिप्लुतम् ।\nध्यानस्थं शङ्करं दृष्ट्वा मौनवानभवं प्रभो ॥ ८॥"
  },
  {
    "text": "तं प्रणम्य महाविष्णो त्वदन्तिकमुपागतः ।\nत्वं चापि गणराजस्य वदसे नाममन्त्रकम् ॥ ९॥"
  },
  {
    "text": "शङ्करान्न परं किञ्चिदव्यक्तं ब्रह्म कथ्यते ।\nशिवो विकारहीनश्च सर्वसिद्धिप्रदो मतः ॥ १०॥"
  },
  {
    "text": "त्वं तदीया महाशक्तिः प्रभो नारायणाह्वया ।\nसदानन्दस्वरूपश्च सर्वात्मा चैव कथ्यते ॥ ११॥"
  },
  {
    "text": "कोऽसौ गणेश्वरो नाम त्वं कथं स्मरसि प्रभो ।\nविश्वनाथः कथं शम्भुस्तं पूजयति नित्यशः ॥ १२॥"
  },
  {
    "text": "एनं मे संशयं देव च्छेत्तुमर्हसि केशव ।\nसर्वज्ञस्त्वं रमानाथ शाधि मां शिष्यमागतम् ॥ १३॥"
  },
  {
    "text": "मुद्गल उवाच ।\nनारदस्य वचः श्रुत्वा प्रहृष्टः केशवोऽब्रवीत् ।\nतं गणेशस्य सम्भक्तेः पात्रं दृष्ट्वा यथार्थतः ॥ १४॥"
  },
  {
    "text": "नारायण उवाच ।\nश‍ृणु नारद मे वाक्यं संशयं कुरु मा मुने ।\nयोगशान्तिस्वरूपोऽयं गणेशो नात्र संशयः ॥ १५॥"
  },
  {
    "text": "सिद्धिबुद्धिपतिः साक्षात् स्वानन्दाख्ये पुरे स्थितः ।\nतस्य भक्तिप्रभावेण वयं वै सर्वसिद्धिदाः ॥ १६॥"
  },
  {
    "text": "विनायकः स एको वै वयं नायकसंयुताः ।\nभजामो भक्तियुक्तास्तं योगशान्त्यर्थमादरात् ॥ १७॥"
  },
  {
    "text": "एकदाऽहं गतस्तत्र कैलासे शङ्करालये ।\nगणेशं पूजयन्तं तं शिवं दृष्ट्वा सुविस्मितः ॥ १८॥"
  },
  {
    "text": "तस्य नित्यविधिं पूर्णं जातं दृष्ट्वा तमब्रवम् ।\nत्वं साक्षान्निर्विकारश्च मोहहीनः सदाशिव ॥ १९॥"
  },
  {
    "text": "अव्यक्तं ब्रह्म यत्प्रोक्तं ब्रह्माधिपतिसंज्ञितम् ।\nत्वमेव वेदवादेषु कथं वदसि विघ्नपम् ॥ २०॥"
  },
  {
    "text": "कोऽसौ गणेश्वरो नाम तद्वदस्व मम प्रभो ।\nसर्वज्ञस्त्वं सदा शम्भुः शिष्यं ते तारयस्व माम् ॥ २१॥"
  },
  {
    "text": "शिव उवाच ।\nश‍ृणु विष्णो रहस्यं मे शान्तिदं योगसेवया ।\nयोगपूर्णं गणेशाख्यं ब्रह्मभूयपदप्रदम् ॥ २२॥"
  },
  {
    "text": "पञ्चधा चित्तवृत्तिर्या सा बुद्धिः कथ्यते बुधैः ।\nपञ्चभेदतया सर्वं भुनक्ति प्रकृतिः परा ॥ २३॥"
  },
  {
    "text": "तत्र मोहप्रदा सिद्धिर्नानाभ्रान्तिप्रकाशिका ।\nसिध्यर्थं पञ्चधा चित्तं यत्नयुक्तं बभूव ह ॥ २४॥"
  },
  {
    "text": "धर्मार्थकाममोक्षाणां सिद्धिः सर्वत्र कथ्यते ।"
  },
  {
    "text": "ब्रह्मभूयकरी साक्षाज्जानीहि पुरुषोत्तम ॥ २५॥"
  },
  {
    "text": "ब्रह्मणि ब्रह्मभूतो यस्तस्य किं भ्रान्तिरुच्यते ।\nधर्मार्थकाममोक्षाणां ब्रह्मभूतस्य वा विभो ॥ २६॥"
  },
  {
    "text": "तस्य पञ्चविधं चित्तं नास्ति जानीहि निश्चितम् ।\nतदा योगी समाख्यातो गणेशाभेदतां गतः ॥ २७॥"
  },
  {
    "text": "सम्प्रज्ञातसमाधिस्थो गकारः कथ्यते बुधैः ।\nअसम्प्रज्ञातरूपो वै णकारो वेदवादिभिः ॥ २८॥"
  },
  {
    "text": "तयोः स्वामी गणेशोऽयं शान्तियोगमयः सदा ।\nनेतिरूपोऽहमव्यक्तस्त्वं समात्मक उच्यसे ॥ २९॥"
  },
  {
    "text": "यत्र कुत्र प्रदृष्टा वै वयं सर्वे भवात्मकाः ।\nभवप्रत्यययोगस्थो गणेशः पञ्चधाऽभवत् ॥ ३०॥"
  },
  {
    "text": "स तु मायामयः प्रोक्तो वेदेषु खलु केशव ।\nमायाहीनो गणेशान उपायप्रत्ययात्मकः ॥ ३१॥"
  },
  {
    "text": "साक्षाद्गणेशरूपे च मायायुक्तवियुक्तता ।\nनास्ति तस्मात्स वै शान्त्या लभ्यते नान्यथा क्वचित् ॥ ३२॥"
  },
  {
    "text": "गणेशोऽहं सदा ब्रह्म ब्रह्मणां पतिरञ्जसा ।\nयोगोऽयं गाणपत्याख्यः कथितस्ते मया प्रभो ॥ ३३॥"
  },
  {
    "text": "अनेन विधिना ज्ञानं गाणेशाख्यं भविष्यति ।\nत्यक्त्वा पञ्चविधं चित्तं भव चिन्तामणिः प्रभो ॥ ३४॥"
  },
  {
    "text": "एवमुक्त्वा महादेवो विरराम च नारद ।\nमया ते कथितं ज्ञानं गाणेशाख्यं महामुने ॥ ३५॥"
  },
  {
    "text": "अस्माकं पददाता स ब्रह्मभूयप्रदस्तथा ।\nगणेशः कुलदेवश्च तस्मात्तं प्रभजामहे ॥ ३६॥"
  },
  {
    "text": "मुद्गल उवाच ।\nतं विष्णुं प्रणिपत्याऽथ नारदः प्रययौ मुनिः ।\nतपोवनं समासाद्य योगाभ्यासरतोऽभवत् ॥ ३७॥"
  },
  {
    "text": "गणेशं मनसा ध्यायन्नजपन् मन्त्रमुत्तमम् ।\nदशवर्षेः प्रसन्नोऽभूद्गणेशस्तं ययौ मुनिम् ॥ ३८॥"
  },
  {
    "text": "तं दृष्ट्वा विस्मितोऽत्यन्तं नारदः प्रणनाम च ।\nकृताञ्जलिपुटो भूत्वा तुष्टाव गणपं मुनिः ॥ ३९॥"
  },
  {
    "text": "नारद उवाच ।\nनमामि गणनाथं तं सर्वविघ्नविनाशिनम् ।\nवेदान्तागोचरं तज्ज्ञैर्गम्यं ब्रह्मैव संस्थितम् ॥ ४०॥"
  },
  {
    "text": "मनोवाणीविहीनं नो मनोवाणीमयं न च ।\nब्रह्मेशानं कथं स्तौमि सिद्धिबुद्धिपतिं परम् ॥ ४१॥"
  },
  {
    "text": "त्वद्दर्शनेन हेरम्ब कृतकृत्योऽहमञ्जसा ।\nइत्युक्त्वा पूजयामास भक्तिभावसमन्वितः ॥ ४२॥"
  },
  {
    "text": "पूजयित्वा गणेशानं पुनस्तुष्टाव नारदः ।\nरोमाञ्चितशरीरोऽसौ भावयुक्तो महामुनिः ॥ ४३॥"
  },
  {
    "text": "नमो नमो गणेशाय विघ्नराजाय ते नमः ।\nभक्तानां विघ्नहन्त्रे चाभक्तानां विघ्नकारिणे ॥ ४४॥"
  },
  {
    "text": "अमेयमायया चैव संयुक्ताय नमो नमः ।\nयोगरूपाय वै तुभ्यं योगिभ्यो मोहदाय ते ॥ ४५॥"
  },
  {
    "text": "विनायकाय सर्वेश नमश्चिन्तामणे नमः ।\nअनन्तमहिमाधार नमस्ते चन्द्रमौलये ॥ ४६॥"
  },
  {
    "text": "एकदन्ताय देवाय मायिभ्यो मोहदाय ते ।\nनमो नमः परेशाय परात्परतमाय ते ॥ ४७॥"
  },
  {
    "text": "निर्गुणाय नमस्तुभ्यं गुणाकाराय साक्षिणे ।\nमहाखुवाहनायैव मूषकध्वजधारिणे ॥ ४८॥"
  },
  {
    "text": "अनादये नमस्तुभ्यं ज्येष्ठराजाय ढुण्ढये ।\nहर्त्रे कर्त्रे सदा पात्रे नानाभेदमयाय च ॥ ४९॥"
  },
  {
    "text": "त्वद्दर्शनसुधापानाद्धतं मे भ्रान्तिजं महत् ।"
  },
  {
    "text": "मरणं भिन्नभावाख्यं गणेशोऽहं कृतस्त्वया ॥ ५०॥"
  },
  {
    "text": "न भिन्नं परिपश्यामि त्वदृते गणनायक ।\nशान्तिदं योगमासाद्य प्रसादात्ते न संशयः ॥ ५१॥"
  },
  {
    "text": "भक्तिं देहि गणाधीश परां त्वत्पादपद्मयोः ।\nकुरु मां गाणपत्यं त्वं प्रेमयुक्तं च ते पदि ॥ ५२॥"
  },
  {
    "text": "इत्युक्त्वा विररामाथ तं पुनर्गणपोऽवदत् ।\nमदीया भक्तिरत्यन्तं भविष्यति सदाऽचला ॥ ५३॥"
  },
  {
    "text": "न योगाच्चलनं क्वापि भविष्यति महामुने ।\nसदा योगीन्द्रपूज्यस्त्वं सर्वमान्यो भविष्यसि ॥ ५४॥"
  },
  {
    "text": "त्वया कृतमिदं स्तोत्रं शान्तियोगप्रदं भवेत् ।\nपठते श‍ृण्वते चैव भुक्तिमुक्तिप्रदायकम् ॥ ५५॥"
  },
  {
    "text": "इत्युक्त्वा तस्य हृदये ययौ लीनो गजाननः ।\nसदा हृदि गणेशानं पश्यति स्म मुनिः स्वयम् ॥ ५६॥"
  },
  {
    "text": "इत्याख्यानं नारदीयं कथितं ते प्रजापते ।\nश‍ृणुयाद्यः पठेद्वा यः सोऽपि सद्गतिमाप्नुयात् ॥ ५७॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nद्वितीय खण्डे एकदन्तचरिते नारदभक्तिवर्णनं नाम तृतीयोऽध्यायः ॥ २.३\n२.४ मधुकैटभवधो नाम चतुर्थोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nततो ब्रह्मा ससर्जाऽसौ मुखतो ब्राह्मणान् स्वयम् ।\nबाहुभ्यः क्षत्रियान् सर्वानूरुभ्यो वैश्यकांस्तथा ॥ १॥"
  },
  {
    "text": "पद्भ्यः शूद्रान् महादेवः ससर्ज गुणप्रेरितः ।\nसंन्यासं शिरसस्तद्वद्वानप्रस्थाश्रमं हृदः ॥ २॥"
  },
  {
    "text": "नाभ्याश्च ब्रह्मचर्यं स जङ्घाभ्यां गृहितां तथा ।\nवर्णाश्रमान् स वै दृष्ट्वा हर्षितोऽभूत् पितामहः ॥ ३॥"
  },
  {
    "text": "ततो धर्मं स्वयं ब्रह्मा ससर्जोरःप्रदेशतः ।\nपृष्ठतोऽधर्मरूपं च सुरदैत्यप्रवर्तकौ ॥ ४॥"
  },
  {
    "text": "ततो देवांश्च गन्धर्वानप्सरोयक्षकादिकान् ।\nअसुरान् यातुधानांश्च ससर्ज निजदेहतः ॥ ५॥"
  },
  {
    "text": "सर्पान् पक्षिगणांश्चैव पशुमानवकादिकान् ।\nक्रियायुक्तान् ससार्जाऽसौ स्वदेहं प्रददौ ततः ॥ ६॥"
  },
  {
    "text": "ते सर्वे ब्रह्मणो देहात्समुत्पन्ना महौजसः ।\nव्यवहारयुता दक्ष ववृधुर्न तथापि ते ॥ ७॥"
  },
  {
    "text": "तेषां स्वर्गप्रमाणं च श‍ृणु मुख्यं प्रजापते ।\nसङ्क्षेपेण प्रवक्ष्यामि प्राकृतं वै कृतं परम् ॥ ८॥"
  },
  {
    "text": "प्रथमो महतः सर्गो ब्रह्मणः स तु कथ्यते ।\nतन्मात्राणां द्वितीयस्तु भूतसर्गः प्रकीर्तितः ॥ ९॥"
  },
  {
    "text": "वैकारिकस्तृतीयस्तु सर्ग ऐन्द्रियकः स्मृतः ।\nइत्येते प्राकृताः सर्गाः सम्भूता बुद्धिपूर्वकाः ॥ १०॥"
  },
  {
    "text": "मुख्यसर्गश्चतुर्थस्तु मुख्या वै स्थावराः स्मृताः ।\nतिर्यक्स्रोतस्तु यः प्रोक्तस्तिर्यक्योनिः स पञ्चमः ॥ ११॥"
  },
  {
    "text": "तथोर्ध्वस्रोतसां षष्ठो देवसर्गस्तु स स्मृतः ।\nततोऽर्वाक्स्रोतसां सर्गः सप्तमः स तु मानवः ॥ १२॥"
  },
  {
    "text": "अष्टमो भौतिकः सर्गो भूतादीनां प्रकीर्तितः ।\nनवमश्चैव कौमारो ज्ञातव्यो विबुधैस्तथा ॥ १३॥"
  },
  {
    "text": "विकृताः षट् समाख्याता प्राकृताश्च त्रयो मताः ।"
  },
  {
    "text": "नवसर्गाः प्रविज्ञेयाः प्राकृता वैकृता इमे ॥ १४॥"
  },
  {
    "text": "प्राकृता ये त्रयः सर्गा बुद्धिपूर्वाः प्रकीर्तिताः ।\nबुद्धिपूर्वं प्रवर्तन्ते तत्त्वाद्यैः सर्वजन्तवः ॥ १५॥"
  },
  {
    "text": "एवं सृष्ट्वा स्वयं ब्रह्मा प्रजा नानाविधाः प्रभो ।\nववृधुर्न प्रजास्तस्य तेन सन्दुःखितोऽभवत् ॥ १६॥"
  },
  {
    "text": "ततस्तस्य शरीराद्वै दाम्पत्यं निःसृतं परम् ।\nवामाङ्गात्मकृती रम्या शतरूपा च सा स्मृता ॥ १७॥"
  },
  {
    "text": "दक्षिणाङ्गात्तु सम्भूतः पुरुषः स मनुः स्मृतः ।\nस्वायम्भुवो महाभाग आद्यः क्षत्रियधर्मवित् ॥ १८॥"
  },
  {
    "text": "बद्धाञ्जलिपुटौ चोभौ वचो बह्माणमूचतुः ।\nआज्ञां कुरु महाभाग किं कुर्याव प्रजापते ॥ १९॥"
  },
  {
    "text": "ततो ब्रह्मा स्वयं जातौ तौ जगाद प्रहर्षितः ।\nअतुलां सृजतं सृष्टिं मैथुनीं तपसो बलात् ॥ २०॥"
  },
  {
    "text": "ततस्तौ तं प्रणम्यादौ जग्मतुर्वनमुत्तमम् ।\nप्रतेपाते तपो घोरं विचिन्त्य गणपं हृदि ॥ २१॥"
  },
  {
    "text": "ततो विधातृच्छायायाः कर्दमो मुनिसत्तमः ।\nसनुत्पन्नश्च तं दृष्ट्वा ब्रह्मोवाच सृज प्रजाः ॥ २२॥"
  },
  {
    "text": "स मुनिर्वनमागत्य तताप परमं तपः ।\nविष्णुं ध्यात्वा प्रजाकामः शुक्लरूपं यथाविधि ॥ २३॥"
  },
  {
    "text": "एतस्मिन्नन्तरे जातौ विष्णुकर्णमलोद्भवौ ।\nमधुकैटभनामानौ दैत्यौ परमदारुणौ ॥ २४॥"
  },
  {
    "text": "ताभ्यां स्वभुजवीर्येण जितं त्रिभुवनं तदा ।\nदेवाः सर्वे भयोद्विग्नाः पलायन्त दिशासु च ॥ २५॥"
  },
  {
    "text": "ब्रह्माणं भक्षितुं यातौ तेन निद्रा स्तुता तदा ।\nनिद्रया विष्णुरव्यक्तो मुक्तः सन्नुत्थितो बभौ ॥ २६॥"
  },
  {
    "text": "तेन युद्धं महाघोरं कृतं ताभ्यां भयानकम् ।\nमल्लयुद्धेन तौ जेतुं न शशाक जनार्दनः ॥ २७॥"
  },
  {
    "text": "पञ्चवर्षसहस्राणि युयुधे हरिरव्ययः ।\nततो हरिं ममृदतुर्महादैत्यौ बलान्वितौ ॥ २८॥"
  },
  {
    "text": "ततो विष्णुः स्वमात्मानमतंर्धाय पलायत ।\nशरणं शङ्करं चैव ययौ भावसमन्वितः ॥ २९॥"
  },
  {
    "text": "प्रणिपत्य महेशानं जगाद भयसङ्कुलः ।\nवृत्तान्तं युद्धसम्भूतं जयोपायं वदस्व मे ॥ ३०॥"
  },
  {
    "text": "तेन सङ्कथितं तस्मै गणेशो विस्मृतस्त्वया ।\nतमाराधय यत्नेन ततः सिद्धिमवाप्स्यसि ॥ ३१॥"
  },
  {
    "text": "षडक्षरं महामन्त्रं गणेशाय ददौ शिवः ।\nस ययौ तपसे देशे दण्डकारण्यसंज्ञके ॥ ३२॥"
  },
  {
    "text": "तत्र पद्मासनं कृत्वा ध्यात्वा देवं गजाननम् ।\nषडक्षरविधानेन तताप परमं तपः ॥ ३३॥"
  },
  {
    "text": "सहस्रवर्षपर्यन्तं तपस्तप्तं सुदारुणम् ।\nतदा तं वरदानाय विष्णुं गणपतिर्ययौ ॥ ३४॥"
  },
  {
    "text": "तं दृष्ट्वा प्रणनामाथ पूजयामास भक्तितः ।\nमहाविष्णुः प्रसन्नात्मा प्रणनाम गजाननम् ॥ ३५॥"
  },
  {
    "text": "बद्धाञ्जलिपुटो भूत्वा तं तुष्टाव गणेश्वरम् ।\nनानाभावसमायुक्तं वरदं भक्तवत्सलम् ॥ ३६॥"
  },
  {
    "text": "श्रीमहाविष्णुरुवाच ।\nनमो गणपते तुभ्यं विघ्नराजाय ते नमः ।\nनमः कृपानिधे ढुण्ढे भक्तसंरक्षकाय ते ॥ ३७॥"
  },
  {
    "text": "सिद्धिबुद्धिपते तुभ्यं नमस्ते विघ्नहारिणे ।\nअभक्तेभ्यः सदा विघ्नदात्रे हेरम्बरूपिणे ॥ ३८॥"
  },
  {
    "text": "निर्गुणाय गुणानां वै चालकाय नमो नमः ।\nनमः प्रपञ्चरूपाय प्रपञ्चरहिताय ते ॥ ३९॥"
  },
  {
    "text": "ब्रह्मभ्यो ब्रह्मदात्रे च ब्रह्मणे ब्रह्मरूपिणे ।\nनरकुञ्जररूपाय नानामायामयाय ते ॥ ४०॥"
  },
  {
    "text": "कारणानां च देवेश कारणाय नमो नमः ।\nज्येष्ठराजाय वै तुभ्यं कारणै रहिताय च ॥ ४१॥"
  },
  {
    "text": "योगिनां हृदि संस्थाय योगिभ्यो योगदायिने ।\nयोगरूपधरायैव गणेशाय नमो नमः ॥ ४२॥"
  },
  {
    "text": "मायाश्रयाय मायाया आधाराय नमो नमः ।\nमायिभ्यो मायया त्वं वै मोहदाता नमो नमः ॥ ४३॥"
  },
  {
    "text": "त्वां स्तोतुं कः समर्थः स्याद्योगाकारेण वर्तसे ।\nयत्र वेदा विकुण्ठाश्च शास्त्रैः सर्वैः सहाङ्गकैः ॥ ४४॥"
  },
  {
    "text": "मनोवाणीविहीनस्त्वं न हि देव कृपाकर ।\nमनोवाणीमयो नैव कथं त्वां स्तौमि विघ्नपम् ॥ ४५॥"
  },
  {
    "text": "तथापि बुद्धिदाता त्वं त्वत्प्रसादेन संस्तुतः ।\nधन्योऽहं देवदेवेश तव दर्शनतोऽधुना ॥ ४६॥"
  },
  {
    "text": "साक्षाद् दृष्ट्वा गणेशं त्वां तेनाहं ब्रह्मरूपकः ।\nजातो नास्त्यत्र सन्देहो योगीन्द्रो योगदायकः ॥ ४७॥"
  },
  {
    "text": "इत्युक्त्वा तं प्रणम्याऽसौ त्वनृत्यद् भक्तिभावितः ।\nरोमाञ्चितशरीरश्च हर्षाश्रुभिरपिप्लुतः ॥ ४८॥"
  },
  {
    "text": "तमुवाच गणाधीशो वरं वृणु जनार्दन ।\nतपसा भक्तिभावेन तुष्टो दास्यामि वाञ्छितम् ॥ ४९॥"
  },
  {
    "text": "त्वया कृतमिदं स्तोत्रं सर्वसिद्धिप्रदायकम् ।\nभविष्यति नृणां विष्णो पठतां श‍ृण्वतां सदा ॥ ५०॥"
  },
  {
    "text": "धर्मार्थकाममोक्षाणां साधकं प्रभविष्यति ।\nईप्सितार्थप्रदं सद्यः प्रसादान्मे च केशव ॥ ५१॥"
  },
  {
    "text": "मुद्गल उवाच ।\nगणेशवचनं श्रुत्वा विष्णुर्हर्षसमन्वितः ।\nजगाद तं प्रणम्यादौ वाञ्छितं संवृणे त्विति ॥ ५२॥"
  },
  {
    "text": "विष्णुरुवाच ।\nयदि प्रसन्नतां यातस्तदा भक्तिं सुदुर्लभाम् ।\nतव पादयुगे देहि दृढामव्यभिचारिणीम् ॥ ५३॥"
  },
  {
    "text": "अन्यद्देहि गणाधीश ज्ञानं मे ह्यतुलं तथा ।\nकीर्तिं सर्वत्र मे देहि सामर्थ्यं विविधं तथा ॥ ५४॥"
  },
  {
    "text": "मधुकैटभनाशार्थमुपायं वद साम्प्रतम् ।\nअन्यदैत्याभिहनने सामर्थ्यं देहि विघ्नप ॥ ५५॥"
  },
  {
    "text": "तस्य तद्वचनं श्रुत्वा तथेति गणपोऽब्रवीत् ।\nयुद्धाय गच्छ देवेश दैत्यौ जेष्यसि तौ बलात् ॥ ५६॥"
  },
  {
    "text": "तयोर्मरणमत्यन्त सुगुप्तं ब्रह्मणा कृतम् ।\nसमये वरदानस्य तपसा तोषितेन च ॥ ५७॥"
  },
  {
    "text": "स्वमुखेन यदा मृत्युं दैत्यौ तौ कथयिष्यतः ।\nतदा तेन प्रकारेण जहि दैत्यौ महाबलौ ॥ ५८॥"
  },
  {
    "text": "अहं मायां समाश्रित्य तयोस्तव हृदि प्रभुः ।\nवासं कृत्वा तवाधीनौ करिष्यामि न संशयः ॥ ५९॥"
  },
  {
    "text": "मदीयस्मरणं चित्ते करिष्यति यदा भवान् ।\nजयोपायं तदा विष्णो ज्ञास्यसे दैत्यनाशकम् ॥ ६०॥"
  },
  {
    "text": "एवमुक्त्वान्तर्दधेऽसौ गणेशो ब्रह्मनायकः ।\nविष्णुस्तत्र महामूर्तिं स्थापयामास सुद्विजैः ॥ ६१॥"
  },
  {
    "text": "पूजयामास तां मूर्तिमुपचारैः सुपुष्कलैः ।\nसिद्धिक्षेत्रं सुविख्यातं तदादेः प्रबभूव ह ॥ ६२॥"
  },
  {
    "text": "अनुष्ठाने कृते तत्र नानामिद्धिकरं परम् ।\nक्षेत्रं बभूव विख्यातं गाणेशं सिद्धसेवितम् ॥ ६३॥"
  },
  {
    "text": "तत्र विष्णुः सदा वासं चक्रे वै भक्तिसंयुतः ।\nसदारः परिवारेणापूजयन्नित्यमादरात् ॥ ६४॥"
  },
  {
    "text": "तं प्रणम्य गणाधीशं ययौ युद्धाय सत्वरः ।\nगणेशं मनसा ध्यात्वा तौ चिच्छेद महाबलौ ॥ ६५॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nद्वितीये खण्डे एकदन्तचरिते मधुकैटभवधो नाम चतुर्थोऽध्यायः ॥ २.४\n२.५ स्वायम्भुववरप्रदानं नाम पञ्चमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nनवब्रह्मसुताः प्रोक्तास्तेपुस्ते परमं तपः ।\nदिव्यवर्षसहस्रं च गणेशं हृद्यचिन्तयन् ॥ १॥"
  },
  {
    "text": "एकाक्षरविधानेन पूजयन्तश्च नित्यशः ।\nवायुमात्राशिनः सर्वे तोषयामासुरादरात् ॥ २॥"
  },
  {
    "text": "ततस्तेषां प्रसन्नोऽभूद्गणेशो भक्तवत्सलः ।\nआययौ तान् वरं दातुं मूषकोपरि संस्थितः ॥ ३॥"
  },
  {
    "text": "अनन्तसूर्यसङ्काशं दृष्ट्वा तं हर्षसंयुताः ।\nसौम्यरूपं प्रणेमुस्ते निबद्धकरसम्पुटाः ॥ ४॥"
  },
  {
    "text": "तुष्टुवुः परमात्मानं गणेशं दक्षमुख्यकाः ।\nतद्दर्शनजबोधेन भक्तिनम्रात्मकन्धराः ॥ ५॥"
  },
  {
    "text": "प्रजापतय ऊचुः ।\nनमस्ते विघ्ननाथाय नमस्ते सर्वसाक्षिणे ।\nसर्वात्मने स्वसंवेद्यरूपिणे ते नमो नमः ॥ ६॥"
  },
  {
    "text": "योगाय जगतां पात्रे ब्रह्मदात्रे नमो नमः ।\nयोगिनां गम्यरूपाय शान्तियोगप्रदाय ते ॥ ७॥"
  },
  {
    "text": "स्रष्ट्रे पात्रे च संहर्त्रे नानारूपधराय ते ।\nअव्यक्ताय व्यक्तकाय व्यक्ताव्यक्ताय ते नमः ॥ ८॥"
  },
  {
    "text": "ब्रह्मणे विष्णवे चैव शङ्कराय च भानवे ।\nशक्तये चन्द्ररूपाय यमाय च नमो नमः ॥ ९॥"
  },
  {
    "text": "अग्नये नैरृतायैव वारुणाय च वायवे ।\nकुबेराय च रुद्राय शेषाय च नमो नमः ॥ १०॥"
  },
  {
    "text": "ग्रहनक्षत्ररूपाय सिद्धसाध्यमयाय च ।\nपशवे नररूपाय वृक्षाकाराय ते नमः ॥ ११॥"
  },
  {
    "text": "पर्वताय समुद्राय नदीनदसुरूपिणे ।\nदैत्याय दैत्यनाथाय राक्षसाय नमो नमः ॥ १२॥"
  },
  {
    "text": "अन्नाय फलरूपाय रसरूपाय ते नमः ।\nपञ्चभूतमयायैव सर्वाकाराय ते नमः ॥ १३॥"
  },
  {
    "text": "चिद्रूपाय च बोधाय विदेहाय नमो नमः ।\nअसत्याय च सत्याय समरूपाय साधये ॥ १४॥"
  },
  {
    "text": "स्वानन्दाय ह्ययोगाय योगाय गणधारिणे ।\nगणेशाय नमस्तुभ्यं सर्वशान्तिप्रदाय च ॥ १५॥"
  },
  {
    "text": "चिन्तामणिं त्वां कः स्तोतुं समर्थः स्यात्प्रकाशकम् ।\nचित्तस्य चित्तवृत्तीनामतस्त्वां प्रणमामहे ॥ १६॥"
  },
  {
    "text": "मुद्गल उवाच ।\nएवं स्तुत्वा गणेशं तं प्रणतास्ते प्रजापते ।\nतानुवाच गणाधीशो वृणुध्वं विविधान् वरान् ॥ १७॥"
  },
  {
    "text": "भवद्भिर्यत् कृतं स्तोत्रं मम मान्यं भविष्यति ।\nयः पठिष्यति भावेन श्रोष्यते सर्वसिद्धिदम् ॥ १८॥"
  },
  {
    "text": "पुत्रपौत्रकलत्रादिप्रदं तेभ्यो भविष्यति ।\nवन्ध्यदोषहरं धान्यधनदं पशुदं परम् ॥ १९॥"
  },
  {
    "text": "भुक्तिमुक्तिप्रदं स्तोत्रं ब्रह्मभूयकरम्भवेत् ।"
  },
  {
    "text": "मनईप्सितदं पुण्यं नराणां नात्र संशयः ॥ २०॥"
  },
  {
    "text": "गणेशवचनं श्रुत्वा त एवं हर्षसंयुताः ।\nतं प्रणम्य महाभक्त्या ऊचुः प्राञ्जलयोऽभवन् ॥ २१॥"
  },
  {
    "text": "त ऊचुः ।\nयदि प्रसन्नतां यातस्तदा देहि गजानन ।\nत्वदीयामचलां भक्तिं यया मोहो विनश्यति ॥ २२॥"
  },
  {
    "text": "सामर्थ्यमतुलं सृष्टेर्देहि नो विघ्ननायक ।\nयद्यदिच्छामहे ढुण्ढे तत्तत् सिध्यतु सर्वदा ॥ २३॥"
  },
  {
    "text": "ओमित्युक्त्वा गणाधीशोन्तर्धानं प्रचकार वै ।\nतेऽपि तं मनसा ध्यात्वा ययुः स्वस्वपदं ततः ॥ २४॥"
  },
  {
    "text": "ततो ब्रह्मा पुनर्दक्षमगादीत् पुत्रमुत्तमम् ।\nशक्तेस्तपस्त्वया कार्यं सा ते पुत्री भविष्यति ॥ २५॥"
  },
  {
    "text": "ततो दक्षेण तपसाराधिता शक्तिरादरात् ।\nशतवर्षे प्रसन्ना सा ययौ तस्यान्तिकं स्वयम् ॥ २६॥"
  },
  {
    "text": "ततस्तां प्रणनामाथ तुष्टाव प्रकृताञ्जलिः ।\nदक्ष उवाच ।\nनमस्ते शक्तिरूपायै मायामोहस्वरूपिणि ॥ २७॥"
  },
  {
    "text": "जगद्धात्र्यै नमस्तुभ्यं जगन्मातर्नमो नमः ।\nसर्वेषां प्राणदात्र्यै ते सर्वरूपिणि ते नमः ॥ २८॥"
  },
  {
    "text": "अनाद्यै चादिभूतायै पार्वत्यै ते नमो नमः ।\nगायत्रिका श्रीसावित्रीरूपायै ते नमो नमः ॥ २९॥"
  },
  {
    "text": "प्रकृत्यै पुरुषाख्यायै नामरूपप्रकाशिनि ।\nनिर्गुणायै गुणानां वै धारिकायै नमो नमः ॥ ३०॥"
  },
  {
    "text": "प्रसीद भव मे पुत्री दाक्षायणि नमो नमः ।\nततस्तं पार्वती प्राह भक्तं दक्षप्रजापतिम् ॥ ३१॥"
  },
  {
    "text": "शक्तिरुवाच ।\nभविष्यामि सुता तेऽहं नानारूपधरा सुत ।\nजगच्च पूरयिष्यामि जनयित्वा सुताः सुतान् ॥ ३२॥"
  },
  {
    "text": "त्वया कृतं मदीयं यत्स्तोत्रं ख्यातिं गमिष्यति ।\nसर्वकामप्रदं पूर्णं पठते श‍ृण्वते भवेत् ॥ ३३॥"
  },
  {
    "text": "अन्तर्धानं ययौ देवी पश्यतस्ते प्रजापते ।\nत्वया गणेशनाम्नश्च स्मरणं त्यक्तमद्य वै ॥ ३४॥"
  },
  {
    "text": "मन्त्रस्तस्य परित्यक्तः स्वेन दुर्बुद्धिधारिणा ।\nत्वया तिरस्कृता पुत्री सती भस्मत्वमागता ॥ ३५॥"
  },
  {
    "text": "त्वमपि शोकसंयुक्तः कृतो विघ्नेश्वरेण वै ।\nपूर्वसंस्कारयोगेन स्मृतिस्तव समागता ॥ ३६॥"
  },
  {
    "text": "अधुना भावयुक्तस्तं श‍ृणु मे तत्कथामृतम् ।\nराज्यलक्ष्मीश्च सम्प्राप्ता यं च तस्य प्रमाददा ॥ ३७॥"
  },
  {
    "text": "तया युक्तः पुमान् सद्यो मदान्धो जायते किल ।\nअतः सन्तश्च नेच्छन्ति लक्ष्मीं ज्ञानविनाशिनीम् ॥ ३८॥"
  },
  {
    "text": "मनुः स्वायम्भुवः ख्यातः सपत्नीको ययौ वनम् ।\nअष्टाक्षरविधानेन तोषयामास विघ्नपम् ॥ ३९॥"
  },
  {
    "text": "तताप स तपो घोरं दिव्यवर्षसहस्रकम् ।\nप्रसन्नोऽभूत्तदा तस्मै वरं दातुं समाययौ ॥ ४०॥"
  },
  {
    "text": "तं दृष्ट्वा प्रणनामादौ मनुः स्वायम्भुवः प्रभो ।\nपूजयन् परया भक्या ततस्तुष्टाव विघ्नपम् ॥ ४१॥"
  },
  {
    "text": "स्वायम्भुव उवाच ।\nनमस्ते गजवक्त्राय हेरम्बाय नमो नमः ।\nओङ्काराकृतिरूपाय सगुणाय नमो नमः ॥ ४२॥"
  },
  {
    "text": "नैर्गुण्ये गजरूपाय सदा ब्रह्मसुखात्मने ।\nगणेशाय सदा भक्तपोषकाय नमो नमः ॥ ४३॥"
  },
  {
    "text": "नरकुञ्जररूपाय योगाभेदाय ते नमः ।\nचतुर्बाहुधरायैव पुरुषार्थप्रसिद्धये ॥ ४४॥"
  },
  {
    "text": "नानाभोगधरायैवानन्तलीलास्वरूपिणे ।\nविघ्नराजाय देवाय भक्तविघ्नविदारिणे ॥ ४५॥"
  },
  {
    "text": "सत्यासत्यमयायैवाव्यक्तभेदात्मने नमः ।\nस्वानन्दपतये तुभ्यं सदा स्वानन्ददायिने ॥ ४६॥"
  },
  {
    "text": "नमस्ते मूषकारूढसर्वान्तरसुभोगिने ।\nनानामृतसमुद्रे च क्रीडाकर नमोऽस्तु ते ॥ ४७॥"
  },
  {
    "text": "सिद्धिबुद्धिपते तुभ्यं द्वेधामायाप्रसारिणे ।\nभक्तेभ्यो योगदात्रे च योगाकाराय ते नमः ॥ ४८॥"
  },
  {
    "text": "वेदोपनिषदां लभ्यमहावाक्यमयाय ते ।\nब्रह्मभूताय वै तुभ्यं नमस्ते ब्रह्मराशये ॥ ४९॥"
  },
  {
    "text": "किं स्तौमि त्वां गणाधीश यत्र वेदाश्च विस्मिताः ।\nयोगिनः शेषमुख्या वै शङ्कराद्या महेश्वराः ॥ ५०॥"
  },
  {
    "text": "तथापि तव जातेन दर्शनेन गजानन ।\nस्फूर्तिः प्राप्ता तया नाथ संस्तुतोऽसि मया प्रभो ॥ ५१॥"
  },
  {
    "text": "अहो भाग्यमहो भाग्यं येन दृष्टो गजाननः ।\nवेदान्तागोचरो गम्यो धन्योऽहं जगतीतले ॥ ५२॥"
  },
  {
    "text": "धन्यो मे जनको देव तपो ज्ञानं कुलं प्रभो ।\nविद्या व्रतादिकं सर्वं धन्यं ते पाददर्शनात् ॥ ५३॥"
  },
  {
    "text": "इति स्तुत्वा गणाधीशं भक्त्या परमया युतः ।\nसरोमाञ्चोऽभवत्तत्र प्रणनाम पुनः पुनः ॥ ५४॥"
  },
  {
    "text": "तमुत्थाप्य गणाधीशोऽगादीत्तं भक्तमुत्तमम् ।\nवरं वृणु महाभाग यस्ते मनसि वर्तते ॥ ५५॥"
  },
  {
    "text": "कृतं त्वया मदीयं यत् स्तवनं तोषकारकम् ।\nपठते श‍ृण्वते चापि सर्वदं प्रभविष्यति ॥ ५६॥"
  },
  {
    "text": "पुत्रपौत्रादिविभवप्रदं शोकविनाशनम् ।\nधनधान्यसमृद्ध्यादिप्रदं भावि न संशयः ॥ ५७॥"
  },
  {
    "text": "धर्मार्थकाममोक्षाणां साधनं ब्रह्मदायकम् ।\nदृढभक्तिकरं मे च भविष्यति न संशयः ॥ ५८॥"
  },
  {
    "text": "इति ब्रुवन्तं विघ्नेशमुवाच मनुसत्तमः ।\nस्वायम्भुवः प्रसन्नात्मा कृताञ्जलिरुदारधीः ॥ ५९॥"
  },
  {
    "text": "मनुरुवाच ।\nयदि प्रसन्नतां यातस्तदा देहि गजानन ।\nभक्ति दृढां त्वदीयां मे यया मोहो न विद्यते ॥ ६०॥"
  },
  {
    "text": "सृष्टेः करणसामर्थ्यं धर्मपालनमुत्तमम् ।\nप्रजारक्षकतां देहि देव देवेश मे चिरम् ॥ ६१॥"
  },
  {
    "text": "यद्यदिच्छामि विघ्नेश तत्तत् सिध्यतु सर्वदा ।\nतव भक्तेषु वासो मे सदा भवतु मानद ॥ ६२॥"
  },
  {
    "text": "तथेति तमुवाचादावन्तर्धानं चकार ह ।\nगणेशानो निजे लोकेऽगमद्वै भक्तवत्सलः ॥ ६३॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nद्वितीये खण्डे एकदन्तचरिते स्वायम्भुववरप्रदानं नाम पञ्चमोऽध्यायः ॥ २.५\n२.६ दक्षकन्यावंशवर्णनं नाम षष्ठोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nततः स्वायम्भुवो यातो ब्रह्माणं प्रणनाम सः ।\nशतरूपा तथा तं वै जग्मतुस्तौ तदाज्ञया ॥ १॥"
  },
  {
    "text": "राज्यं चकार धर्मेण मनुः शस्त्रधरः प्रभुः ।\nधर्मयुक्तो महातेजा गाणपत्यप्रियोऽभवत् ॥ २॥"
  },
  {
    "text": "द्वौ पुत्रौ शतरूपायाः कन्यास्तिस्रः प्रजापते ।\nमैथुनेनैव मार्गेण समुत्पाद्य बभौ मनुः ॥ ३॥"
  },
  {
    "text": "प्रियव्रतोत्तानपादौ पुत्रौ तस्य च धीमतः ।\nआकूतिर्देवहूतिश्च प्रसूतिश्च सुलोचनाः ॥ ४॥"
  },
  {
    "text": "कन्यास्तिस्रः समाख्याता मनोस्तस्य महात्मनः ।\nप्रसूतिं स ददौ तुभ्यमाकूतिं रुचये तथा ॥ ५॥"
  },
  {
    "text": "देवहूतिं मनुस्तत्र कर्दमाय ददौ स्वयम् ।\nएवमादि महाराजश्चकार विधिनोदितः ॥ ६॥"
  },
  {
    "text": "कर्दमस्तपसा विष्णुं तोषयामास यत्नतः ।\nशतवर्षैः प्रसन्नोऽभूद्ययौ दातुं वरं द्विजम् ॥ ७॥"
  },
  {
    "text": "तं ययाचे स पुत्रस्त्वं भव मे जगदीश्वर ।\nवरं दत्त्वा स्वयं विष्णुर्ययौ वैकुण्ठमञ्जसा ॥ ८॥"
  },
  {
    "text": "ततः स देवहूत्यां वै विष्णुः कपिलरूपधृक् ।\nतस्य पुत्रत्वमापन्नो वरदानप्रभावतः ॥ ९॥"
  },
  {
    "text": "आकूत्यां मिथुनं जज्ञे रुचेर्वै मानसं परम् ।\nयज्ञश्च दक्षिणा देवी याभ्यां संवर्धितं जगत् ॥ १०॥"
  },
  {
    "text": "यज्ञो विष्णुर्महाभागो दक्षिणायां सुतान् शुभान् ।\nद्वादशाजनयच्चैव यामा देवाश्च ते स्मृताः ॥ ११॥"
  },
  {
    "text": "ततो यज्ञस्तपोयुक्तः सस्त्रीकश्चाभवत् प्रभुः ।\nगणपं योगमार्गेण तोषयामास सर्वदा ॥ १२॥"
  },
  {
    "text": "कृत्वा मणिमयीं मूर्तिं गणेशस्य चतुर्भुजाम् ।\nनित्यं मुनिगणैर्युक्तोऽपूजयत् भक्तिभावितः ॥ १३॥"
  },
  {
    "text": "ततो गणपतिः प्रीतो ददौ योगं महाद्भुतम् ।\nतेन योगीन्द्रमुख्योऽसौ गाणपत्यो बभूव ह ॥ १४॥"
  },
  {
    "text": "हेरम्बेति सदा मन्त्रं यज्ञो हर्षाज्जजाप ह ।\nशिष्येभ्यः प्रददौ योगं गाणपत्यं मुदान्वितः ॥ १५॥"
  },
  {
    "text": "प्रसूत्यां जनयामास कन्या दक्षः प्रजापतिः ।\nचतुर्विंशति सङ्ख्याता शक्त्यंशाः सर्वमातरः ॥ १६॥"
  },
  {
    "text": "श्रद्धा लक्ष्मीर्धृतिस्तुष्टिः पुष्टिर्मेधा क्रिया तथा ।\nबुद्धिर्लज्जा वपुः शान्तिः सिद्धिः कीर्तिस्त्रयोदश ॥ १७॥"
  },
  {
    "text": "ददौ धर्माय पत्न्यर्थं दक्षो हृष्टमना मुने ।\nब्रह्मणा नोदितश्चैव तासां सूतिं वदामि ते ॥ १८॥"
  },
  {
    "text": "श्रद्धापुत्रः स्मृतः कामोऽर्थश्च लक्ष्मीसुतोऽभवत् ।\nधृत्यास्तु नियमः पुत्रस्तुष्ट्याः सन्तोषसंज्ञितः ॥ १९॥"
  },
  {
    "text": "पुष्ट्यां लाभः सुतो जज्ञे मेधापुत्रः शमः स्मृतः ।\nक्रियायाश्च स्मृतौ पुत्रौ दण्डः समय एव च ॥ २०॥"
  },
  {
    "text": "बुद्धया बोधोऽभवत्पुत्रश्चाप्रमादः प्रकीर्तितः ।\nलज्जाया विनयश्चैव वपुषो व्यवसायकः ॥ २१॥"
  },
  {
    "text": "शान्तिपुत्रस्तथा क्षेमः सिद्धेः सिद्धः सुतोऽभवत् ।\nयशःकीर्तिसुतः प्रोक्त इत्येते धर्मसूनवः ॥ २२॥"
  },
  {
    "text": "कामस्याऽभूत् सुतो हर्ष आनन्दश्चापरः स्मृतः ।\nइत्येष सुखरूपस्तु सर्गो धर्मस्य कीर्तितः ॥ २३॥"
  },
  {
    "text": "प्रसङ्गात्तं वदिष्यामि सर्गोऽधर्मस्य दुःखदः ।\nब्रह्मणः पृष्ठतस्तद्वन्मिथुनं सम्बभूव ह ॥ २४॥"
  },
  {
    "text": "अधर्मश्च तथा हिंसा तयोः पुत्रोऽनृतः स्मृतः ।\nनिकृतिश्च सुता प्रोक्ता तयोर्जज्ञे भयं तथा ॥ २५॥"
  },
  {
    "text": "नरकश्च तथा माया वेदना च सुते स्मृते ।"
  },
  {
    "text": "भयाज्जज्ञे च मायायां मृत्युः सर्वापहारकः ॥ २६॥"
  },
  {
    "text": "नरकाद्वेनायां च दुःखं संसारकारकम् ।\nमृत्योर्व्याधिर्जरा शोकस्तृष्णा क्रोधश्च जज्ञिरे ॥ २७॥"
  },
  {
    "text": "दुःखोदर्काः स्मृताः सर्वे ह्यधर्मप्रभवा मुने ।\nनैतेषां प्रसवश्चास्ति सर्वे ते तूर्ध्वरतेसः ॥ २८॥"
  },
  {
    "text": "एकादश सुताः शिष्टास्तासां वंशं निबोधय ।\nसतीं ददौ स रुद्राय ख्यातिं च भृगवे तथा ॥ २९॥"
  },
  {
    "text": "मरीचये च सम्भूतिं स्मृतिमङ्गिरसे ददौ ।\nपुलस्त्याय तथा प्रीतिं क्षमां च पुलहाय वै ॥ ३०॥"
  },
  {
    "text": "सन्ततिं क्रतवे चासावनसूयां तथाऽत्रये ।\nददावूर्जां वसिष्ठाय मुने स्वाहां च वह्नये ॥ ३१॥"
  },
  {
    "text": "पितृभ्यश्च स्वधां देवीं ददौ दक्षः प्रहर्षितः ।\nनियोगाद्ब्रह्मणः साक्षात्तासां वंशं वदामि ते ॥ ३२॥"
  },
  {
    "text": "सत्यां च शङ्कराज्जज्ञे कार्तिकेयो महाबलः ।\nदेवसेनापतित्वेऽसावभिषिक्तश्च वेधसा ॥ ३३॥"
  },
  {
    "text": "ख्यात्यां भृगोः समुत्पन्ना लक्ष्मीनारायणप्रिया ।\nदेवौ धातृविधातारौ मेरोर्जामातरौ स्मृतौ ॥ ३४॥"
  },
  {
    "text": "अयतिर्नियतिश्चैव कन्ये मेरोश्च ते मुने ।\nतयोर्धातृविधातृभ्यां जातौ श्रेष्ठौ सुताबुभौ ॥ ३५॥"
  },
  {
    "text": "मृकण्डोऽन्यस्तथा प्राणो मार्कण्डेयो मृकण्डजः ।\nतथा वेदशिराः प्रोक्तः प्राणस्य द्युतिमान् सुतः ॥ ३६॥"
  },
  {
    "text": "मरीचिरपि सम्भूत्यां पूर्णमासमसूयत ।\nकन्याचतुष्टयं चैव सर्वलक्षणमण्डितम् ॥ ३७॥"
  },
  {
    "text": "कृषिर्वृष्टिस्तथा कृष्टिश्चतुर्थ्यपचितिर्मुने ।\nविरजाः पर्वतश्चैव पूर्णमासस्य तौ सुतौ ॥ ३८॥"
  },
  {
    "text": "क्षमा च सुषुवे पुत्रान् पुलहाच्च प्रजापतेः ।\nकर्मश्रेष्ठं वरीयांसं सहिष्णुं मुनिपुङ्गवम् ॥ ३९॥"
  },
  {
    "text": "तथा वनकवीनासं तपस्तेजस्विनं सुतम् ।\nअत्रेर्वंशं प्रवक्ष्यामि श‍ृणु शौनक चादरात् ॥ ४०॥"
  },
  {
    "text": "अत्रिः सञ्जनयामासानसूयायां सुताञ्छुभान् ।\nसोमं दुर्वाससं चैव दत्तं योगधरं तथा ॥ ४१॥"
  },
  {
    "text": "त्रयो देवा इमे प्रोक्ता अत्रेः पुत्रा महात्मनः ।\nब्रह्मा भवश्च विष्णुश्च कलांशेन प्रजाधराः ॥ ४२॥"
  },
  {
    "text": "स्मृत्यामङ्गिरसो जज्ञे सिनीवाली सुलोचना ।\nकुहूराका तथा पुत्र्यनुमतिश्च पतिव्रता ॥ ४३॥"
  },
  {
    "text": "प्रीत्यां पुलस्त्ययोगीशादयोनिरभवत्सुतः ।\nपूर्वजन्मनि विप्रेशोऽगस्त्योऽयं परिकीर्तितः ॥ ४४॥"
  },
  {
    "text": "देवबाहुस्तथा कन्या सर्वाङ्गैः शोभिनी स्मृता ।\nसन्तत्यां षष्टिसाहस्रीं पुत्राणामसृजत् क्रतुः ॥ ४५॥"
  },
  {
    "text": "त ऊर्ध्वरेतसः सर्वे वालखिल्या इति स्मृताः ।\nसप्त पुत्रान् स ऊर्जायां वसिष्ठोऽजनयत्प्रभुः ॥ ४६॥"
  },
  {
    "text": "कन्यां कमलपत्राक्षीं चित्रकेतुः सुरोचकः ।\nविरजा मित्रसंज्ञश्च उल्बणो वसुभृत्परः ॥ ४७॥"
  },
  {
    "text": "घुमान् शक्त्यादयश्चान्ये सप्तपुत्रा महौजसः ।\nयोऽसौ रुद्रात्मको वह्निः स्वाहायां त्रीन् सुतांस्तथा ॥ ४८॥"
  },
  {
    "text": "जनयामास तेजस्वी तेऽग्नयः परिकीर्तिताः ।\nपावकः पवमानश्च शुचिस्तेऽजनयन् सुतान् ॥ ४९॥"
  },
  {
    "text": "प्रत्येकं वै पञ्चदशैकोनपञ्चाशदग्नयः ।\nसर्वे तेजस्विनः प्रोक्ताः सर्वे यज्ञेषु भागिनः ॥ ५०॥"
  },
  {
    "text": "निर्मथ्यः पवमानस्तु ससुतः परिकीर्तितः ।\nवैद्युतः पावकः प्रोक्तः ससुतः शास्त्रसम्मतः ॥ ५१॥"
  },
  {
    "text": "सूर्ये तपति योऽग्निश्च स पुत्रस्तु शुचिः स्मृतः ।"
  },
  {
    "text": "सर्वत्रगः स रुद्रात्मा ब्रह्मपुत्रोऽग्निरुच्यते ॥ ५२॥"
  },
  {
    "text": "अमूर्तयोऽग्निष्वात्ता हि साङ्गा बर्हिषदः स्मृताः ।\nपितरश्च स्वधा तेभ्योऽसूत द्वे तनये तथा ॥ ५३॥"
  },
  {
    "text": "मेना च धरणी नाम्नी ते उभे ब्रह्मवित्तमे ।\nअसूत मेना मैनाकं क्रौञ्चं हिमवतो मुने ॥ ५४॥"
  },
  {
    "text": "गङ्गां लोकपवित्रां च पार्वतीं परमेश्वरीम् ।\nते उभे शङ्करं देवं लेभाते पतिमुत्तमम् ॥ ५५॥"
  },
  {
    "text": "तपसा गिरिराजेन मेनयाराधिता सती ।\nवरदानप्रभावेण पार्वती तनयाऽभवत् ॥ ५६॥"
  },
  {
    "text": "धरणी मेरुशैलस्य पत्नी कन्ये प्रजापते ।\nसुषुवे चायतिं चैव नियतिं कथिते पुरा ॥ ५७॥"
  },
  {
    "text": "एषा दक्षस्य कन्यासु सन्ततिः कथिता मया ।\nपठते श‍ृण्वत चैव सर्वकामफलप्रदा ॥ ५८॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nद्वितीये खण्डे एकदन्तचरिते दक्षकन्यावंशवर्णनं नाम षष्ठोऽध्यायः ॥ २.६\n२.७ भोगमोक्षवर्णनं नाम सप्तमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nदक्षकन्याप्रसूतेभ्यः पितरः परमादृताः ।\nगणेशाराधनं तेभ्यो ददुः प्रत्येकमादरात् ॥ १॥"
  },
  {
    "text": "नानामन्त्रान्यथान्यायं साधयित्वा च ते वने ।\nगत्वाऽजपंश्च हेरम्बं ध्यात्वा तपसि संस्थितः ॥ २॥"
  },
  {
    "text": "ततो वर्षसहस्रेण परितुष्टा गजाननः ।\nवरं दातुं ययौ तत्र भक्तिभावेन तोषितः ॥ ३॥"
  },
  {
    "text": "तं दृष्ट्वा तुष्टुवुः सर्वे बद्धाञ्जलिपुटाः प्रभुम् ।\nभक्तिभावसमायुक्ता गणेशं सर्वसिद्धिदम् ॥ ४॥"
  },
  {
    "text": "ऋषिपुत्रा ऊचुः ।\nनमस्ते वक्रतुण्डाय भक्तरक्षकरूपिणे ।\nब्रह्माकाराय देवाय ब्रह्मभूताय ते नमः ॥ ५॥"
  },
  {
    "text": "मनोवागतिरूपाय मनोवारगम्यमूर्तये ।\nयोगाकाराय योगाय योगिने ते नमो नमः ॥ ६॥"
  },
  {
    "text": "निराकाराय विघ्नेश भक्तविघ्ननिवारक ।\nशान्तिरूपाय सर्वत्र शान्तिदाय नमो नमः ॥ ७॥"
  },
  {
    "text": "सृष्टिरक्षणसंहारकारिणे ते नमो नमः ।\nसर्वपूज्याय सर्वाय नमः सर्वादिमूर्तये ॥ ८॥"
  },
  {
    "text": "मायाविकारहीनाय मायिने मोहदायिने ।\nमायाधाराय मायायाश्चालकाय नमो नमः ॥ ९॥"
  },
  {
    "text": "अनन्तविभयायैवानन्तोदारपराक्रम ।\nअनन्ताननहस्ताय सर्वसाक्षिन्नमोऽस्तु ते ॥ १०॥"
  },
  {
    "text": "वेदान्तागम्यरूपस्त्वं दृष्टो वै भाग्यगौरवात् ।\nस्तुतिं कर्तुं समर्था न वयं तव गजानन ॥ ११॥"
  },
  {
    "text": "धन्यो नो जनको देव वयं धन्यतमा विभो ।\nविद्या व्रतं तपो मन्त्रोऽस्माकं गणपदर्शनात् ॥ १२॥"
  },
  {
    "text": "वरदश्चेदेकदन्त भक्तिं देहि दृढां त्वयि ।\nयया मायामयो मोहो नश्येद्वै वरद प्रभो ॥ १३॥"
  },
  {
    "text": "स्वस्वकार्येषु सामर्थ्यं देहि देव गजानन ।\nयद्यदिच्छामहे तत्तत् सफलं भवतु प्रभो ॥ १४॥"
  },
  {
    "text": "एवमुक्त्वा पूजयन्त उपचारैरनेकशः ।"
  },
  {
    "text": "प्रणेमुर्भक्तियुक्तास्तं सरोमाञ्चा बभूविरे ॥ १५॥"
  },
  {
    "text": "ततस्तानब्रवीद्देवो भवतां यच्चिकीर्षितम् ।\nतदेव सफलं सर्वं भविष्यति न संशयः ॥ १६॥"
  },
  {
    "text": "भक्तिर्मदीयपादेषु भविष्यति सुखप्रदा ।\nसामर्थ्यं स्वस्वकार्येषु दृढा ख्यातिर्भविष्यति ॥ १७॥"
  },
  {
    "text": "भवत्कृतमिदं स्तोत्रं सर्वसिद्धिकरं भवेत् ।\nयः श‍ृणोति नरो भक्त्या पठेद्वै तस्य सिद्धिदम् ॥ १८॥"
  },
  {
    "text": "एकविंशतिवारं च पठेत्तावद्दिनानि यः ।\nस सद्यः फलमाप्नोति चित्तेप्सितमसंशयम् ॥ १९॥"
  },
  {
    "text": "एवमुक्त्वा गणाधीशस्तत्रैवान्तरधीयत ।\nते च स्वस्वगृहे सर्वे ययुर्हर्षसमन्विताः ॥ २०॥"
  },
  {
    "text": "स्त्रियश्च पुरुषाः सर्वे दक्षकन्या समुद्भवाः ।\nसुखिनः स्वस्वकार्येषु बभूवुर्ज्ञानसंयुताः ॥ २१॥"
  },
  {
    "text": "शौनक उवाच ।\nअत्रिपुत्रा महाभागा ब्रह्मविष्णुशिवात्मकाः ।\nतच्चरित्रं विस्तरतः श्रोतुमिच्छामि तद्वद ॥ २२॥"
  },
  {
    "text": "सूत उवाच ।\nब्रह्मणोंऽशसमुद्भूतश्चन्द्रस्तपसि संस्थितः ।\nगणेशात्स वरं लब्ध्वाऽमृतरूपो बभूव ह ॥ २३॥"
  },
  {
    "text": "कलाभिः सर्वदेवानां पोषकः स तथा नृणाम् ।\nकिरणैरन्नभावस्य वृद्धिकृत् सर्वदाऽभवत् ॥ २४॥"
  },
  {
    "text": "दत्तो विष्णुकलांशेन सम्भूतो योगधारकः ।\nक्रमेण योगमार्गेण नानाब्रह्मसु संस्थितः ॥ २५॥"
  },
  {
    "text": "जडोन्मत्तपिशाचादिबालानन्दादिका मुने ।\nअवस्थाः साधयामास नानाभूमिप्रकाशिकाः ॥ २६॥"
  },
  {
    "text": "तं दृष्ट्वा योगिनं सर्वे सेवायामभवन् पराः ।\nद्विजाद्याः सर्ववर्णाश्चाश्रमस्था भक्तिभावतः ॥ २७॥"
  },
  {
    "text": "क्षणं विश्राममत्यन्तं न लेभे मुनिसत्तमः ।\nदत्तो विह्वलतां यातः किङ्करोमीत्यचिन्तयत् ॥ २८॥"
  },
  {
    "text": "ततस्तेन जले विप्र ममज्जे योगधारणात् ।\nप्रतीक्षयन्तस्तत्तीरे स्थिताः सर्वेऽभवन् जनाः ॥ २९॥"
  },
  {
    "text": "ततो दत्तेन सिध्या च मोक्षलक्ष्मीः प्रकाशिता ।\nगृहीत्वा वामभागे तां निःसृतो जलामध्यतः ॥ ३०॥"
  },
  {
    "text": "दक्षिणे मद्यकुम्भं स हस्ते धृत्वा पपौ स्वयम् ।\nस्त्रिया सह विलासेन भोगयुक्तो बभूव ह ॥ ३१॥"
  },
  {
    "text": "त्यक्तस्तैरत्रिजो योगी भ्रष्टोऽयमिति भावतः ।\nसुखेन योगमास्थाय संस्थितोऽत्रिसमुद्भवः ॥ ३२॥"
  },
  {
    "text": "गते कियति काले च देवासुरसमुद्भवम् ।\nयुद्धं दारुणरूपं वै जातं तत्र समीपतः ॥ ३३॥"
  },
  {
    "text": "दैत्यैर्देवास्ततो भग्नाः पलायन्त दिशो दश ।\nतत्राऽऽययुः सुसम्भीता रक्ष रक्षेति चाब्रुवन् ॥ ३४॥"
  },
  {
    "text": "ततो सुरा ययुः सर्वे नग्नशस्त्रधरा बलात् ।\nतान् दृष्ट्वाऽमरसङ्घास्ते पलायनपरा बत ॥ ३५॥"
  },
  {
    "text": "दैत्या दृष्ट्वा महालक्ष्मीं मोक्षरूपां सुरूपिणीम् ।\nतां गृहीत्वा ययुः सर्वे धृत्वा मोहेन मस्तके ॥ ३६॥"
  },
  {
    "text": "मोक्षलक्ष्मीश्च तैस्तत्र यदि पादेषु सन्धृता ।\nतदा तेषां जयप्राप्तिर्जातासीन्नात्र संशयः ॥ ३७॥"
  },
  {
    "text": "अतो निस्तेजसा स्पृष्टा दैत्या देवैः प्रपीडिताः ।\nपलायन्त भयात् सर्वे पातालं विविशुः पुनः ॥ ३८॥"
  },
  {
    "text": "मोक्षलक्ष्मीस्ततस्तेषां पश्यतां मुनिसत्तम ।\nअन्तर्धानं ययौ देवी ब्रह्मणि ब्रह्मभाविता ॥ ३९॥"
  },
  {
    "text": "शौनक उवाच ।\nसूत कूटं त्वया प्रोक्तं न बुद्धं तन्मयाधुना ।"
  },
  {
    "text": "मोक्षलक्ष्मीः शिरः स्पृष्टा दैत्यानां दुःखदा कथम् ॥ ४०॥"
  },
  {
    "text": "सूत उवाच ।\nसम्यक्पृष्टं त्वया ब्रह्मन् कथयामि यथा श्रुतम् ।\nव्यासात् सर्वज्ञमुख्याच्च श‍ृणु शौनक यत्नतः ॥ ४१॥"
  },
  {
    "text": "रजस्तमोयुता दैत्या भोगलक्ष्मीपरायणाः ।\nपरद्रव्यहराः सर्वे परस्त्रीगामिनस्तथा ॥ ४२॥"
  },
  {
    "text": "परापकारकर्तारो जन्तुभ्यो दुःखदाः स्मृताः ।\nसदा मद्यादिभिर्युक्ताः पापाचारा विशेषतः ॥ ४३॥"
  },
  {
    "text": "साधूनां मुनिमुख्यानां देवानां योगिनां तथा ।\nवेदशास्त्रपुराणानां निन्दका भयदायकाः ॥ ४४॥"
  },
  {
    "text": "इत्यादिबहुभिर्दोषैः संयुक्तास्ते महासुराः ।\nसदा भोगप्रिया ज्ञेया मुक्तौ नार्हा अतः कदा ॥ ४५॥"
  },
  {
    "text": "देहं सर्वक्रियाणां ते कर्तारं प्राप्य दैत्यपाः ।\nसर्वथा मुक्तिमुत्सृज्य भोगेच्छायां मनो दधुः ॥ ४६॥"
  },
  {
    "text": "अतस्तैश्चरणाघातैर्हता मुक्तिर्विशेषतः ।\nभोगलक्ष्मीः शिरोभिस्तैर्वन्दिता तत्र यत्नतः ॥ ४७॥"
  },
  {
    "text": "देवर्षयः सदा यत्नैर्मुक्तिमिच्छन्ति सर्वदा ।\nअतस्ते मस्तके देवीं धारयामासुरञ्जसा ॥ ४८॥"
  },
  {
    "text": "असुरैर्योगिसङ्गेन धृता मुक्तिर्यदा मुने ।\nशिरस्यपि शुभा सा न कारणं कथयामि ते ॥ ४९॥"
  },
  {
    "text": "दुराचारादिसंयुक्ता भोगबुद्धिपरायणाः ।\nतेभ्यः कुतः सा शुभदा कुपिता तान्निहन्ति वै ॥ ५०॥"
  },
  {
    "text": "गृहीता विषयासक्तैर्नेच्छिता पश्य शौनक ।\nचरणाघातकैर्देवी ताडिता च तदा भवेत् ॥ ५१॥"
  },
  {
    "text": "अतो भोगेप्सुभिर्विप्र वन्द्या भोगप्रदायिनी ।\nयदि मुक्तिर्दुराचारैर्धृता तान्नाशयिष्यति ॥ ५२॥"
  },
  {
    "text": "इति ते कथितं सर्वं कारणं मुनिसत्तम ।\nतथा मोक्षेप्सुभिर्भोगलक्ष्मीश्चरणताडिता ॥ ५३॥"
  },
  {
    "text": "यत्र भोगः प्रियो नित्यं तत्र मुक्तिर्न विद्यते ।\nयत्र मुक्तिः प्रिया नित्यं तत्र भोगः कुतो भवेत् ॥ ५४॥"
  },
  {
    "text": "वासानायुक्तरूपा च भोगलक्ष्मीर्न संशयः ।\nनिर्वासनमयी मोक्षलक्ष्मीर्जानीहि शौनक ॥ ५५॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nद्वितीये खण्डे एकदन्तचरिते भोगमोक्षवर्णनं नाम सप्तमोऽध्यायः ॥ २.७\n२.८ दत्तचरितं नामाऽष्टमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nएवं दत्तसयोगेन योगभूमिं समाचरन् ।\nनानाचेष्टायुतो दक्ष अवधूतः प्रकाशते ॥ १॥"
  },
  {
    "text": "गोवद्भक्षणसंयुक्तः पशुवत्पक्षिवत्कदा ।\nमूत्रादिदेहचेष्टां स चकार मुनिसत्तमः ॥ २॥"
  },
  {
    "text": "सहजावस्थया युक्तो बभूवान्तेऽत्रिसम्भवः ।\nतत्रान्तर्यामितां ज्ञात्वा खेदयुक्तो बभूव ह ॥ ३॥"
  },
  {
    "text": "व्यक्ताव्यक्तसमेत्यादिनानाब्रह्मसुसंस्थितः ।\nयोगेन न स शान्तोऽभूद्ययौ स्वपितरं ततः ॥ ४॥"
  },
  {
    "text": "प्रणम्य भगवानत्रिं दत्तो योगिसमावृतम् ।\nसाक्षाद्ब्रह्ममयं पूर्णं प्राञ्जलिः पुरतोऽभवत् ॥ ५॥"
  },
  {
    "text": "अत्रिणा मानितः सोऽपि निषसादासने स्वयम् ।\nउवाच ब्रह्मपुत्रं तमत्रिं विनयसंयुतः ॥ ६॥"
  },
  {
    "text": "दत्त उवाच ।\nस्वामिन्नानाविधं ब्रह्म मया योगेन साधितम् ।\nतत्रोपाधिः समादृष्ट उपाधिरहितोऽभवम् ॥ ७॥"
  },
  {
    "text": "उपाधिं निरुपाधिं च त्यक्त्वा साम्येऽहमास्थितः ।\nतत्त्यक्त्वा तूर्यभूतोऽहं सहजे संस्थितोऽभवम् ॥ ८॥"
  },
  {
    "text": "तत्र दृष्ट्वा महायोगिन् स्वाधीनत्वं सदा प्रभो ।\nतेन शान्तिविहीनोऽहं किं करोमि वदस्व भोः ॥ ९॥"
  },
  {
    "text": "सहजान्न परं ब्रह्म लभ्यते योगसेवया ।\nअतो मां शान्तियोगं त्वं कथयस्व महामुने ॥ १०॥"
  },
  {
    "text": "दत्तस्य वचनं श्रुत्वा ब्रह्मपुत्रो महातपाः ।\nअत्रिस्तूवाच तं पुत्रं शान्तिमिच्छन्तमादरात् ॥ ११॥"
  },
  {
    "text": "श‍ृणु पुत्र प्रवक्ष्यामि शान्तियोगं सनातनम् ।\nब्रह्मणा कथितं मे तं येन शान्तोऽहमञ्जसा ॥ १२॥"
  },
  {
    "text": "अस्माकं कुलदेव त्वं प्राप्तो गणपतिः प्रभुः ।\nस वै शिवादिदेवानां कुलदेवः प्रकीर्तितः ॥ १३॥"
  },
  {
    "text": "शान्तियोगस्वरूपं त्वं तं जानीहि महामते ।\nभजस्व सुप्रयत्नेन तदा शान्तिमवाप्स्यसि ॥ १४॥"
  },
  {
    "text": "गणेशात्सर्वमुत्पन्नं तेन संस्थापितं सुत ।\nतस्याराधनमात्रेण कृतकृत्याः शिवादयः ॥ १५॥"
  },
  {
    "text": "नामरूपात्मकं सर्वं जगद्ब्रह्म प्रकथ्यते ।\nतदेव शक्तिरूपाख्यं ब्रह्मासद्रूपकं परम् ॥ १६॥"
  },
  {
    "text": "तत्रामृतमयं सौरमात्माकारेण संस्थितम् ।\nसद्रूपं तद्विजानीहि ब्रह्म वेदे प्रकीर्तितम् ॥ १७॥"
  },
  {
    "text": "तयोरभेदतो ब्रह्म समं सर्वत्र संस्थितम् ।\nसदसन्मयमेवं च विष्णुं जानीहि वेदतः ॥ १८॥"
  },
  {
    "text": "तेभ्यो विलक्षणं तुर्यं नेति रूपं प्रकीर्तितम् ।\nनिर्मोहशिवसंज्ञं च स्वाधीनं ब्रह्म तद् बुधैः ॥ १९॥"
  },
  {
    "text": "चतुर्णां ब्रह्मणां योगे स्वानन्दः कथ्यते बुधैः ।\nस तु मायामयः साक्षाद्गणेशो वेदवादिभिः ॥ २०॥"
  },
  {
    "text": "अन्तर्बाह्या क्रिया सर्वा ब्रह्माकारा प्रदृश्यते ।\nकर्मयोगः स विज्ञेयः संयोगः कर्मणां सुत ॥ २१॥"
  },
  {
    "text": "ज्ञानात्मचक्षुषा ज्ञानं यद्यद्भवति योगिनाम् ।\nतेषामभेदको योगो ज्ञानयोगः प्रकीर्तितः ॥ २२॥"
  },
  {
    "text": "ज्ञानानां कर्मणां चैवाभेदयोगः समात्मकः ।\nआनन्दात्मकरूपो यं द्वैधनाशे स आप्यते ॥ २३॥"
  },
  {
    "text": "स्वेच्छया कर्मयोगश्च धृतो येन महात्मना ।\nस्वेच्छया ज्ञानयोगश्च स्वेच्छयानन्दयोगकः ॥ २४॥"
  },
  {
    "text": "स्वेच्छया स त्रिभिर्हीनः सहजाख्यः प्रकथ्यते ।\nसदा स्वाधीनरूपश्च स्वेच्छया क्रीडति स्वयम् ॥ २५॥"
  },
  {
    "text": "ब्रह्मभूतात्मको योगः स्वानन्दाख्यः प्रकीर्तितः ।\nतत्र स्वाधीनता त्रेधा पराधीनकता कुतः ॥ २६॥"
  },
  {
    "text": "ब्रह्मणि ब्रह्मभूतस्य स्वतः परत एव च ।\nउत्थानं नास्ति संयोगात् स्वस्वरूपिणि योगतः ॥ २७॥"
  },
  {
    "text": "स्वानन्दे सुतसंयोगो जगतां ब्रह्मणां भवेत् ।\nसर्वाभेदेन योगोऽयं तस्मान्मायासमन्वितः ॥ २८॥"
  },
  {
    "text": "अयोगात्मकयोगश्च सदा संयोगवर्जितः ।\nजगतां ब्रह्मणां तत्र प्रवेशोऽतो न विद्यते ॥ २९॥"
  },
  {
    "text": "सदा निर्मायिको योगः स्वसंवेद्यविवर्जितः ।\nस्वकीया भेदहीनत्वान्निर्वृत्तिर्योगिभिर्धृता ॥ ३०॥"
  },
  {
    "text": "ब्रह्म ब्रह्मणि संस्थं यन्नागतं न गतं पुनः ।"
  },
  {
    "text": "स्वानन्दनाशतो लभ्यं ब्रह्मभूयमयोगकम् ॥ ३१॥"
  },
  {
    "text": "ब्रह्मस्वानन्दवासी स गणेशः कथ्यते बुधैः ।\nन स्वानन्दात्मकः प्रोक्तो वेदे वै वेदवादिभिः ॥ ३२॥"
  },
  {
    "text": "क्रीडात्मकगणेशानः स्वानन्दः परिकीर्तितः ।\nसंयोगात्मकरूपेण स्वस्वरूपिणि तिष्ठति ॥ ३३॥"
  },
  {
    "text": "क्रीडाहीनो गणेशानो योगरूपः प्रकीर्तितः ।\nनिरानन्दात्मकत्वेन सदा ब्रह्मणि संस्थितः ॥ ३४॥"
  },
  {
    "text": "संयोगायोगयोश्चैव तयोर्नाशे गणेश्वरः ।\nशान्तियोगात्मकः प्रोक्तो योगिभिर्योगसेवया ॥ ३५॥"
  },
  {
    "text": "पूर्णयोगात्मकस्तत्र गणेशः परिकीर्तितः ।\nमायायुक्तविहीनत्वं भ्रान्तिमात्रं प्रकीर्तितम् ॥ ३६॥"
  },
  {
    "text": "पञ्चचित्तस्वरूपां त्वं बुद्धिं जानीहि पुत्रक ।\nतत्र मोहकरी सिद्धिर्भ्रान्तिदा मोहरूपिणी ॥ ३७॥"
  },
  {
    "text": "धर्मार्थकाममोक्षाणां सिद्धिर्भिन्ना प्रदृश्यते ।\nब्रह्मभूतमयी सिद्धिः कथिता योगिभिस्तथा ॥ ३८॥"
  },
  {
    "text": "पञ्चधा चित्तवृत्तिर्या तत्र यद्बिम्बितं सुत ।\nतदेव गणराजस्य रूपं बिम्बात्मकं परम् ॥ ३९॥"
  },
  {
    "text": "धर्मार्थकाममोक्षेषु ब्रह्मभूतेषु यत्स्मृतम् ।\nऐश्वर्यं मोहदं जन्तुर्यत्र भ्रमति लालसी ॥ ४०॥"
  },
  {
    "text": "पञ्चैश्वर्येषु यद्बिम्बं तदेव गणपस्य च ।\nजीवं जानीहि पुत्र त्वं शान्तियोगस्य सेवया ॥ ४१॥"
  },
  {
    "text": "पञ्चचित्तप्रणाशे व पञ्चैश्वर्ये लयं गते ।\nअधुना गणराजस्त्वं भविताऽसि न संशयः ॥ ४२॥"
  },
  {
    "text": "त्यजावधूतमार्गं त्वं भव मुख्योऽवधूतकः ।\nअवधूय महच्चित्तं महदैश्वर्यमादरात् ॥ ४३॥"
  },
  {
    "text": "अतः शान्तिं भजस्व त्वं दत्तयोगेन सत्वरम् ।\nददामि ते महामन्त्रं गणेशस्य विधानतः ॥ ४४॥"
  },
  {
    "text": "तत एकाक्षरं मन्त्रं ददौ पुत्राय भावतः ।\nअत्रिर्योगविदां श्रेष्ठस्तं प्रणम्य ययावजः ॥ ४५॥"
  },
  {
    "text": "साक्षाद्विष्णुस्वरूपश्च दत्तो योगविदां वरः ।\nगङ्गाया दक्षिणे तीरे पूजयामास विघ्नपम् ॥ ४६॥"
  },
  {
    "text": "त्यक्त्वा भूमिस्वरूपं स शान्तिमास्थाय योगवित् ।\nअभजत्तं सुभावेन गणपं हृदि चिन्तयन् ॥ ४७॥"
  },
  {
    "text": "महायोगी स्वयं दत्तो वर्षेणैकेन शौनक ।\nशान्तिं प्राप्तो विशेषेण गाणपत्यो बभूव ह ॥ ४८॥"
  },
  {
    "text": "तं द्रष्टुं गणपस्तत्र ययौ भक्तं निजेच्छया ।\nभक्तवात्सल्यतो देव आश्रमे सुखशान्तिदे ॥ ४९॥"
  },
  {
    "text": "तं दृष्ट्वा सहसोत्थाय प्रणनाम कृताञ्जलिः ।\nतुष्टाव सुस्थिरो भूत्वा विघ्नेशं कुलदैवतम् ॥ ५०॥"
  },
  {
    "text": "श्रीदत्त उवाच ।\nनमो गणपते तुभ्यं नमो योगस्वरूपिणे ।\nयोगिभ्यो योगदात्रे च शान्तियोगात्मने नमः ॥ ५१॥"
  },
  {
    "text": "सिद्धिबुद्धिपते तुभ्यं पञ्चचित्तप्रधारक ।\nनानाविहारशीलाय गणेशाय नमो नमः ॥ ५२॥"
  },
  {
    "text": "सिद्धिदात्रे नमस्तुभ्यं नानैश्वर्यप्रदायिने ।\nमोहहन्त्रे मोहकर्त्रे हेरम्बाय नमो नमः ॥ ५३॥"
  },
  {
    "text": "स्वानन्दवासिने तुभ्यं संयोगाभेदधारिणे ।\nनानामायाविहाराय विघ्नेशाय नमो नमः ॥ ५४॥"
  },
  {
    "text": "साङ्ख्याय ब्रह्मनिष्ठाय बोधहीनाय धीमते ।\nपरादुत्थानरूपाय विदेहाय नमो नमः ॥ ५५॥"
  },
  {
    "text": "बोधाय सर्वरूपाय देहदेहिमयाय च ।\nस्वत उत्थानरूपाय प्रकृतिप्रलयाय ते ॥ ५६॥"
  },
  {
    "text": "साहङ्काराय देवाय जगदीशाय ते नमः ।"
  },
  {
    "text": "महते बिन्दुरूपाय जगद्रूपाय ते नमः ॥ ५७॥"
  },
  {
    "text": "नादात्मकगुणेशाय नानावेषप्रधारिणे ।\nब्रह्मणे सृष्टिकर्त्रे ते पितामह नमोऽस्तु ते ॥ ५८॥"
  },
  {
    "text": "हरये पालकायैव नानादेहधराय ते ।\nसंहर्त्रे शङ्करायैव कर्माकाराय भानवे ॥ ५९॥"
  },
  {
    "text": "शक्तये च क्रियामूर्ते देवमानवरूपिणे ।\nनागासुरमयायैव ढुण्ढिराजाय ते नमः ॥ ६०॥"
  },
  {
    "text": "स्थावराय नमस्तुभ्यं जङ्गमाय नमो नमः ।\nजगद्रूपाय देवाय ब्रह्मणे ते नमो नमः ॥ ६१॥"
  },
  {
    "text": "किं स्तौमि त्वां गणाधीश योगाकारेण संस्थितम् ।\nवेदादयः समर्था न त्वामतः प्रणमाम्यहम् ॥ ६२॥"
  },
  {
    "text": "धन्यो देहो मदीयोद्य पितरौ कुलमेव च ।\nविद्यायोगस्तपश्चैव त्वदङ्घ्रियुगदर्शनात् ॥ ६३॥"
  },
  {
    "text": "इत्युक्त्वा भक्तिभावेन सम्प्लुतोऽसौ महामुनिः ।\nननर्त हृष्टरोमासावानन्दाश्रु सृजन्मुहुः ॥ ६४॥"
  },
  {
    "text": "ततस्तं स्वकरे धृत्वा गणनाथः स सस्वजे ।\nउवाच योगिनं पूर्णं वचनं परमाद्भुतम् ॥ ६५॥"
  },
  {
    "text": "श्रीगणेश उवाच ।\nधन्योऽसि दत्त योगीन्द्रो जातोऽसि मदनुग्रहात् ।\nत्वं पूर्णां लभसे शान्तिमचलां मयि सर्वदा ॥ ६६॥"
  },
  {
    "text": "न भेदस्ते कदाचित्ते भविष्यति महामुने ।\nत्वत्प्रीतिसम्प्रवृद्ध्यर्थमत्र स्थास्यामि निश्चलः ॥ ६७॥"
  },
  {
    "text": "गाणेशज्ञानमाहात्म्यं त्वयात्रेश्च मुखाच्छ्रुतम् ।\nसाक्षात्कारकरं तस्माद् विज्ञानक्षेत्रकं त्विदम् ॥ ६८॥"
  },
  {
    "text": "विज्ञानगणपो दत्तनाम्नाख्यातो भवाम्यहम् ।\nदर्शनाच्छान्तिसन्दाता भविष्याम्यत्र मानद ॥ ६९॥"
  },
  {
    "text": "अत्र वासं प्रकुर्वन्ति मदर्थं भक्तिसंयुताः ।\nशान्तियोगं सदा तेभ्यो दास्यामि तव सन्निधौ ॥ ७०॥"
  },
  {
    "text": "पुराऽत्र तु शिवेनैव ज्ञानं साक्षात्कृतं परम् ।\nविज्ञानेश्वरनामेति स मया शङ्करः कृतः ॥ ७१॥"
  },
  {
    "text": "तस्यात्र सन्निधौ स्थित्वा त्वया ज्ञानं प्रसाधितम् ।\nअतः शङ्करमित्रत्वं प्राप्तोऽसि मदनुग्रहात् ॥ ७२॥"
  },
  {
    "text": "त्वया कृतमिदं स्तोत्रं योगशान्तिप्रदं भवेत् ।\nपठतां श‍ृण्वतां नॄणां ब्रह्मभूयकरं तथा ॥ ७३॥"
  },
  {
    "text": "धर्मार्थकाममोक्षाणां दायकं प्रभविष्यति ।\nसर्वसिद्धिप्रदं चैव सर्वेभ्यो ज्ञानदायकम् ॥ ७४॥"
  },
  {
    "text": "इत्युक्त्वान्तर्दधे तत्र गणेशो भक्तवत्सलः ।\nदत्तः खिन्नश्च तं ध्यात्वा तस्थौ तत्र प्रजापते ॥ ७५॥"
  },
  {
    "text": "ततस्तत्कृपया तेन स्वात्मा तत्र समर्पितः ।\nयोगाभेदमयत्वेन जात आत्मनिवेदकः ॥ ७६॥"
  },
  {
    "text": "दत्तो भक्तो गणेशश्च स्वामी तस्येति नाशितम् ।\nस्वामिन्यसौ सेवकोऽपि तदाकारेण संस्थितः ॥ ७७॥"
  },
  {
    "text": "इयं भक्तिर्गणेशस्यात्मनिवेदनरूपिणी ।\nदत्तेन साधिता मुख्या शान्तियोगप्रयत्नतः ॥ ७८॥"
  },
  {
    "text": "एतस्मिन्नन्तरे तत्र प्रकटोऽभूत् स्वयं शिवः ।\nविज्ञानेश्वरनामाऽसौ दत्तं तं परिषस्वजे ॥ ७९॥"
  },
  {
    "text": "अहो दत्त महाभाग मम मित्रत्वमागतः ।\nअत्रैवैनं गणेशानमध्यायं योगसेवया ॥ ८०॥"
  },
  {
    "text": "ततो दत्तं पुरस्कृत्य शङ्करो ब्राह्मणैः सह ।\nगणेशं स्थापयामास गङ्गाया दक्षिणे तटे ॥ ८१॥"
  },
  {
    "text": "विज्ञानगणराजेति नाम चक्रे महर्षिभिः ।"
  },
  {
    "text": "क्षेत्रं तदादेर्विख्यातं बभूव गणपस्य तत् ॥ ८२॥"
  },
  {
    "text": "विज्ञाननामकं पुण्यं शान्तियोगफलप्रदम् ।\nसर्वसिद्धिकरं क्षेत्रं यात्राकारि जनस्य च ॥ ८३॥"
  },
  {
    "text": "ज्येष्ठशुक्लचतुर्थ्यां तैः स्थापितो गणनायकः ।\nअतस्तत्र महोत्साहस्तद्दिने कुर्वते नराः ॥ ८४॥"
  },
  {
    "text": "योगिभिर्देवगन्धर्वैः सिद्धैर्नागैश्च मानुषैः ।\nनानाजनैस्तथा दक्षसेवितं क्षेत्रमुत्तमम् ॥ ८५॥"
  },
  {
    "text": "एतद्दत्तस्य माहात्म्यं यः श‍ृणोति नरोत्तमः ।\nपठेद्वा भविता तस्य सर्वसिद्धिर्न संशयः ॥ ८६॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nद्वितीये खण्डे एकदन्तचरिते दत्तचरितं नामाऽष्टमोऽध्यायः ॥ २.८\n२.९ प्रियव्रतराज्यप्राप्तिवर्णनं नाम नवमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "सूत उवाच ।\nदुर्वासाः शङ्करस्यांशस्तताप परमं तपः ।\nनेति ब्रह्मणि सञ्जातो ब्रह्मभूतो महामुनिः ॥ १॥"
  },
  {
    "text": "तमतिक्रोधसंयुक्तमशान्तं शान्तिलालसम् ।\nसंवीक्ष्य दत्तवज्ज्ञानं ददावत्रिर्महामुनिः ॥ २॥"
  },
  {
    "text": "मयूरेशक्षेत्रके स गणेशध्यानमास्थितः ।\nस्वभक्त्या गणराजेन शान्तियोगयुतः कृतः ॥ ३॥"
  },
  {
    "text": "तदारभ्य महायोगी दुर्वासाः शान्तिधारकः ।\nक्रोधहीनस्वभावः स सञ्जातो ब्रह्मवित्तमः ॥ ४॥"
  },
  {
    "text": "एतदत्रिसुतानां ते चरितं कथितं मया ।\nयथा दक्षाय भो विप्र मुद्गलेन प्रकाशितम् ॥ ५॥"
  },
  {
    "text": "अधुना कथयिष्यामि स्वायम्भुवजसन्ततेः ।\nचरितं सर्वपापघ्नं कथितं मुद्गलेन यत् ॥ ६॥"
  },
  {
    "text": "शौनक उवाच ।\nकथं मुद्गलविप्रेण कथितं तस्य धीमतः ।\nचरित्रं वद सर्वं मे यथा दक्षेण संश्रुतम् ॥ ७॥"
  },
  {
    "text": "सूत उवाच ।\nशापमोहितदक्षस्तु श्रुत्वात्रेयसमुद्भवम् ।\nचरितं योगरूपं स मुद्गलं पुनरब्रवीत् ॥ ८॥"
  },
  {
    "text": "दक्ष उवाच ।\nधन्योऽत्रिर्यस्य पुत्रा वै गाणपत्या महौजसः ।\nयोगिनो योगदातारः श्रुतं तेषां चरित्रकम् ॥ ९॥"
  },
  {
    "text": "अधुना वद मे ब्रह्मन् सृष्टिमार्गं पुरातनम् ।\nस्वायम्भुवमनोः पुत्रौ चक्रतुः किं महौजसौ ॥ १०॥"
  },
  {
    "text": "सूत उवाच ।\nदक्षस्य वचनं श्रुत्वा हर्षयुक्तेन चेतसा ।\nजगाद तं महायोगी मुद्गलः परमार्थवित् ॥ ११॥"
  },
  {
    "text": "मुद्गल उवाच ।\nस्वायम्भुवमनोः पुत्रौ सञ्जातो पूर्णधार्मिको ।\nप्रियव्रतोत्तानपादौ नाम्ना ख्यातौ प्रजापती ॥ १२॥"
  },
  {
    "text": "जगाम साधनरतो वनं ज्येष्ठः प्रियव्रतः ।\nदेहादि नश्वरं मत्वाऽभूत्स खिन्नो मनुस्ततः ॥ १३॥"
  },
  {
    "text": "जगाम नारदस्तत्र सहसा तं मनुर्जगौ ।\nपुत्रं प्रियव्रतं विप्र बोधयस्व विधानतः ॥ १४॥"
  },
  {
    "text": "तथेति नारदस्तत्र ययौ तस्य महाश्रमम् ।\nतं दृष्ट्वोत्थाय राजर्षिः प्रणनाम कृताञ्जलिः ॥ १५॥"
  },
  {
    "text": "स्वकीयाज्ञावशं पुत्रं मानसे वीक्ष्य संस्थितम् ।\nतं जगाद महातेजा नारदो राजसत्तमम् ॥ १६॥"
  },
  {
    "text": "नारद उवाच ।\nश‍ृणु पुत्र महाभाग प्रियव्रत महामते ।\nदेहादि नश्वरं सर्वं त्वया ज्ञातं महाद्भुतम् ॥ १७॥"
  },
  {
    "text": "तथापि नरदेहोऽयमृणत्रयसमन्वितः ।\nनरदेहकृतं कर्म तन्मूलं सकलं जगत् ॥ १८॥"
  },
  {
    "text": "सर्वेषामन्नरूपोऽयं नरदेहो न संशयः ।\nतस्य पोषणमत्यन्तं कर्तव्यं देहधारिणा ॥ १९॥"
  },
  {
    "text": "स्वधर्मपालनेनैव वर्णाश्रमविधानतः ।\nदेहिना कृतपुण्येनान्नेन विश्वं प्रपोषितम् ॥ २०॥"
  },
  {
    "text": "यज्ञादिभिरृणं दैवं श्राद्धाद्यैश्चैव पैतृकम् ।\nपुत्रोत्पादनमार्गेण मानुष्यं नाशमेष्यति ॥ २१॥"
  },
  {
    "text": "अधुना ऋणयुक्तस्त्वं वनं कस्मात्समागतः ।\nकुरु राज्यं महाभाग स्वधर्मनिरतो मुदा ॥ २२॥"
  },
  {
    "text": "पुत्रेषु राज्यमात्मीयं स्थापयित्वा च शाश्वतम् ।\nपश्चात्त्वं वनमाविश्य योगाभ्यासरतो भव ॥ २३॥"
  },
  {
    "text": "मुद्गल उवाच ।\nनारदस्य वचः श्रुत्वा हर्षितो राजसत्तमः ।\nउवाच तं मनोः पुत्रः प्राञ्जलिः श्रद्धयान्वितः ॥ २४॥"
  },
  {
    "text": "प्रियव्रत उवाच ।\nस्वामिन्विज्ञप्तुमिच्छामि वद मे त्वं महामते ।\nकेनोपायेन योगीन्द्र ब्रह्मभूतो भवेन्नरः ॥ २५॥"
  },
  {
    "text": "नारद उवाच ।\nश‍ृणु पुत्र प्रवक्ष्यामि ब्रह्मभूयपदप्रदम् ।\nमार्गं संसाध्य शान्तिं च लभते मानवः स्वयम् ॥ २६॥"
  },
  {
    "text": "गणेशं योगरूपं तं ज्ञात्वैव ब्रह्मनायकम् ।\nब्रह्मभूतो भवेज्जन्तुः साधनेन महामते ॥ २७॥"
  },
  {
    "text": "गणशब्दः समूहस्य वाचकः परिकीर्तितः ।\nसमूहा योगरूपाश्च बाह्यान्तरविभेदतः ॥ २८॥"
  },
  {
    "text": "अन्नानां सकलानां च समूहेन्नमयं सुत ।\nकथितं ब्रह्म वेदेषु एवं नानागणाः स्मृताः ॥ २९॥"
  },
  {
    "text": "तेषां पतिं गणेशानं तं ज्ञात्वा योगिनः पुरा ।\nशान्तिं प्राप्ता विशेषेण शान्तियोगमयं परम् ॥ ३०॥"
  },
  {
    "text": "अस्माकं कुलदेवत्वं सम्प्राप्तोऽसौ गजाननः ।\nतमाराधय यत्नेन ततः क्षेमं भविष्यति ॥ ३१॥"
  },
  {
    "text": "गुणेशो गणराज सम्पूज्य वै भक्तिभावतः ।\nबभूव ब्रह्मभूतश्च भक्त्यास्माकं पितामहः ॥ ३२॥"
  },
  {
    "text": "तस्य पुत्राः समाख्याता ब्रह्मविष्णुमहेश्वराः ।\nसूर्यः शक्तिश्च पञ्चैते तं समाराध्य भोगिनः ॥ ३३॥"
  },
  {
    "text": "ततस्ते शान्तिमत्यन्तं प्राप्ता विश्वेश्वराः सुत ।\nब्रह्मणश्च वयं पुत्रा भजामस्तं गणाधिपम् ॥ ३४॥"
  },
  {
    "text": "ततो योगीन्द्रमुख्याश्च वयं जाताः प्रियव्रत ।\nसर्वज्ञानसमायुक्ता बन्धहीना विशेषतः ॥ ३५॥"
  },
  {
    "text": "तथा त्वमपि राजेन्द्र गणेशं भज भावतः ।\nतवातः सुलभं सर्वं भविष्यति सदानघ ॥ ३६॥"
  },
  {
    "text": "तत एकाक्षरं मन्त्रं ददौ तस्मै महामुनिः ।\nगणेशाराधनं सर्वं बोधयामास यत्नतः ॥ ३७॥"
  },
  {
    "text": "एतस्मिन्नन्तरे तत्र ब्रह्मणा सह सङ्गतः ।\nस्वायम्भुवो मनुः सुज्ञस्तौ दृष्ट्वा प्रणतौ सुतौ ॥ ३८॥"
  },
  {
    "text": "ब्रह्मणा बोधितोऽत्यन्तं पुनः पौत्रः प्रियव्रतः ।\nमनुना सहराजर्षिर्ययौ स्वनगरे तदा ॥ ३९॥"
  },
  {
    "text": "पुत्रौ स्वायम्भुवो राज्ये समास्थाप्य वनं ययौ ।\nयोगेनाराधयामास गणेशं भक्तिसंयुतः ॥ ४०॥"
  },
  {
    "text": "क्रमेण पञ्चभूमीनां चित्तस्य परतो गतः ।\nत्यक्त्वा चित्तं महायोगी ब्रह्मभूतो बभूव ह ॥ ४१॥"
  },
  {
    "text": "शान्तियोगं समाश्रित्य ब्रह्मलोकं जगाम ह ।\nतत्रैव संस्थितोऽभूत्स गणेशभजने रतः ॥ ४२॥"
  },
  {
    "text": "प्रियव्रतः स्वयं राजा पालयामास मेदिनीम् ।\nधर्मेण नीतिदानेन त्यागेन यश आर्जयत् ॥ ४३॥"
  },
  {
    "text": "स्वस्वधर्मरताः सर्वे जना वर्णाश्रमान्विताः ।\nमुदिताः सत्यशीलाच स्थिते राज्ये प्रिय व्रते ॥ ४४॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nद्वितीये खण्डे एकदन्तचरिते प्रियव्रतराज्यप्राप्तिवर्णनं नाम नवमोऽध्यायः ॥ २.९\n२.१० द्वीपवर्णनं नाम दशमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nप्रियव्रतस्य पुत्राश्च दशोत्पन्ना महौजसः ।\nतेजस्विनो धर्मशीला विख्याता बलवत्तराः ॥ १॥"
  },
  {
    "text": "आग्नीध्र इध्मजिह्वश्च यज्ञबाहुस्तथा महान् ।\nवीरो हिरण्यरेताश्च सवनो घृतपृष्ठकः ॥ २॥"
  },
  {
    "text": "मेधातिथिर्वीतिहोत्रः कविः पितृसमा बभुः ।\nकविः सवनवीरौ च न राज्ये दधिरे मतिम् ॥ ३॥"
  },
  {
    "text": "सप्तद्वीपेश्वरास्तेन सप्त पुत्राः कृताः परे ।\nजम्बुद्वीपेश्वरं पुत्रं आग्नीध्रमकरोन्नृपः ॥ ४॥"
  },
  {
    "text": "प्लक्षद्वीपेश्वरस्तेनेध्मजिह्वश्च कृतः सुतः ।\nशाल्मले वै यज्ञबाहुं राजा तमभिषिक्तवान् ॥ ५॥"
  },
  {
    "text": "हिरण्यरेतसं चक्रे कुशद्वीपेश्वरं सुतम् ।\nक्रौञ्चद्वीपेश्वरं चैव घृतपृष्ठं चकार ह ॥ ६॥"
  },
  {
    "text": "मेधातिथिं पतिं चक्रे शाकद्वीपस्य शाश्वतम् ।\nपुष्करेशं स राजा तु वीतिहोत्रं चकार ह ॥ ७॥"
  },
  {
    "text": "ततः प्रियव्रतो राजा वनं प्राप्तः प्रतापवान् ।\nनारदाद्योगमास्थाय गाणपत्यो बभूव ह ॥ ८॥"
  },
  {
    "text": "अन्ते गणेशरूपश्च सञ्जातो योगसेवया ।\nप्रियव्रतसमो राजा न भूतो न भविष्यति ॥ ९॥"
  },
  {
    "text": "पुष्करे वीतिहोत्रस्य द्वौ पुत्रौ सम्बभूवतुः ।\nरमणो धातकिर्नाम महावीर्यौ सुधर्मिणौ ॥ १०॥"
  },
  {
    "text": "रमणस्य स्मृतं वर्षं तन्नाम्ना च महात्मनः ।\nधातकेश्चापि खण्डोऽयं बुधैर्धातकिरुच्यते ॥ ११॥"
  },
  {
    "text": "एकोद्रिर्मानसाख्यश्च तन्मध्ये वलयाकृतिः ।\nयोजनानां सहस्त्राणि दशोत्सेधः सन्नान्ततः ॥ १२॥"
  },
  {
    "text": "दशसाहस्रवर्षाणि जीवनं तत्र विद्यते ।\nतत्र ब्रह्मा स्वयं साक्षाद् द्वीपे तिष्ठति पुष्करे ॥ १३॥"
  },
  {
    "text": "तं सुरा मानवाद्याश्च पूजयन्ति निरन्तरम् ।\nस्वादूदकेन वै दक्ष वृतो द्वीपः समन्ततः ॥ १४॥"
  },
  {
    "text": "योजनानां चतुःषष्टिलक्षं सिन्धुश्व सोऽद्भुतः ।\nतत्रान्ते पर्वतो रम्यो लोकालोकाह्वयः स्मृतः ॥ १५॥"
  },
  {
    "text": "एकत्र लोकसंवास एकतो लोकवर्जितः ।\nलोकालोकाचलादत्र प्रकाशश्चन्द्रसूर्ययोः ॥ १६॥"
  },
  {
    "text": "तस्मात्परत्र भो दक्ष अन्धकारः समन्ततः ।\nलोकालोकाचलस्तेन कथितो मुनिभिः पुरा ॥ १७॥"
  },
  {
    "text": "पुष्करे बहवो नद्यो मानसाचलसम्भवाः ।\nस्वादूदकाः पुण्यरूपा निर्मलाः सर्वभावतः ॥ १८॥"
  },
  {
    "text": "तासां जलस्य पानेन रोगा नश्यन्ति दुःखदाः ।"
  },
  {
    "text": "क्लमस्वेदादिकं सर्वं विद्यते न कदाचन ॥ १९॥"
  },
  {
    "text": "शाकद्वीपेश्वरस्याथ सप्तपुत्रास्तथाऽभवन् ।\nपवमानस्ततः पूर्वौ पुरोजवमनोजवौ ॥ २०॥"
  },
  {
    "text": "धूम्रानीकश्चित्ररेफो बहुरूपो जगद्धरः ।\nसप्तखण्डाश्च तद्द्वीपे पर्वताः सप्त मुख्यकाः ॥ २१॥"
  },
  {
    "text": "पुरोजवस्य तन्नाम्ना वर्षं प्रथममुच्यते ।\nमनोजवस्य तन्नाम्ना खण्डमन्यत्प्रकथ्यते ॥ २२॥"
  },
  {
    "text": "पवमानस्य खण्डं वै पावमानात्मकं तथा ।\nधौम्रानीकं चतुर्थं वै पञ्चमं चैत्ररेफकम् ॥ २३॥"
  },
  {
    "text": "बहुरूपस्य तन्नाम्ना वैश्वधारं च सप्तमम् ।\nपालयामासुरव्यग्राः स्वं स्वं खण्डं प्रजापते ॥ २४॥"
  },
  {
    "text": "दशसाहस्रवर्षाणि तत्र वै जीवनं स्मृतम् ।\nनराणां दोषहीनानां सदा यौवनशालिनाम् ॥ २५॥"
  },
  {
    "text": "दधिमण्डोदकाख्येन संवृतो द्वीप उत्तमः ।\nतावन्मानेन युक्तेन योजनानां प्रजापते ॥ २६॥"
  },
  {
    "text": "विस्तारो योजनानां च द्वात्रिंशल्लक्षसम्मितः ।\nद्वीपस्य च नरास्तत्र यजन्ते वायुमीश्वरम् ॥ २७॥"
  },
  {
    "text": "क्रौञ्चद्वीपस्य विस्तारो लक्षषोडशकं मुने ।\nयोजनानां समाख्यातः खण्डास्तत्र च सप्त वै ॥ २८॥"
  },
  {
    "text": "पर्वताः सप्त तत्रैव नद्यः सप्त प्रकीर्तिताः ।\nअन्याः क्षुद्रस्वरूपाश्च नद्यः सर्वत्र संस्थिताः ॥ २९॥"
  },
  {
    "text": "घृतपृष्ठसुतास्तत्र सप्त खण्डेश्वराः स्मृताः ।\nस्वस्वनाम्ना समाख्याताः खण्डास्तेषां प्रजापते ॥ ३०॥"
  },
  {
    "text": "आमोमधुरुहः सप्त घृतपृष्ठः सुधात्मकः ।\nभ्राजिष्ठो लोहितो वर्णवनस्पतिरिति स्मृताः ॥ ३१॥"
  },
  {
    "text": "एकादशसहस्रं तु वर्षाणां जीवनं नृणाम् ।\nयजन्त्यापोमयं तत्र सदा नारायणं जनाः ॥ ३२॥"
  },
  {
    "text": "क्षीरोदेन समन्ताच्च संवृतो द्वीप आदरात् ।\nतावद्विस्तारभूतश्च श्वेतद्वीपोऽपि स स्मृतः ॥ ३३॥"
  },
  {
    "text": "हिरण्यरेतसः सप्त कुशद्वीपपतेः सुताः ।\nवसुश्च वसुदानश्च दृढरुचिस्तृतीयकः ॥ ३४॥"
  },
  {
    "text": "सत्यव्रतो नाभिगुप्तो विविक्तो नाम देवकः ।\nस्वस्वनाम्ना च तेषां वै खण्डाः सप्त प्रजापते ॥ ३५॥"
  },
  {
    "text": "तत्रैव पर्वताः सप्त मर्यादागिरयः स्मृताः ।\nनद्यः सप्त महावेगाः सुजला दुःखहारकाः ॥ ३६॥"
  },
  {
    "text": "दशसाहस्रवर्षाणि जीवनं तत्र विद्यते ।\nयोजनानां कुशद्वीपश्चाष्टलक्षप्रमाणकः ॥ ३७॥"
  },
  {
    "text": "घृतोदेनावृतः सम्यक् तावदायामरूपिणा ।\nसर्वतस्तत्र देवेशं हव्यवाहं यजन्ति ते ॥ ३८॥"
  },
  {
    "text": "शाल्मलद्वीपनाथस्य यज्ञबाहोः सुताः स्मृताः ।\nसुरोचनः सौमनस्यो रमणो देववर्षकः ॥ ३९॥"
  },
  {
    "text": "आप्यायनः पारिभद्रो विज्ञातः सप्तमः स्मृतः ।\nतत्तन्नाम्ना च विख्याताः खण्डास्तेषां प्रजापते ॥ ४०॥"
  },
  {
    "text": "नद्यः सप्त महावेगाः पर्वताः सप्त तत्र वै ।\nयोजनानां चतुर्लक्षं विस्तारस्तस्य सर्वतः ॥ ४१॥"
  },
  {
    "text": "सुरोदेनावृतः सोऽपि तावदायामरूपिणा ।\nनराणां जीवनं तत्राष्टसहस्रसमाः किल ॥ ४२॥"
  },
  {
    "text": "प्लक्षद्वीपेश्वरस्याथेध्मजिह्वस्य सुतास्तथा ।\nशिवो यवयसश्चैव क्षान्तक्षेमसुभद्रकाः ॥ ४३॥"
  },
  {
    "text": "अमृतोऽभयसंज्ञश्च सप्तैते परिकीर्तिताः ।\nस्वस्वनामाङ्किताः खण्डास्तेषां तत्र प्रकीर्तिताः ॥ ४४॥"
  },
  {
    "text": "गिरयः सप्त तत्रैव नद्यः सप्त महाजलाः ।\nनराणां जीवनं तत्र पञ्चवर्षसहस्रकम् ॥ ४५॥"
  },
  {
    "text": "द्विलक्षयोजनान्येव विस्तारस्तस्य सर्वतः ।\nइक्षूणां च रसोदेन तावता परिसंवृतः ॥ ४६॥"
  },
  {
    "text": "लक्षद्वीपे यजन्ते वै सूर्यं धर्मपरायणाः ।\nवृष्टिसंस्राविणं देवं तेजोरूपेण संस्थितम् ॥ ४७॥"
  },
  {
    "text": "प्लक्षद्वीपादिषु ज्ञेयं शाकद्वीपान्तिमेषु वै ।\nवर्णाश्रमविभागेन स्वधर्मे संस्थिता जनाः ॥ ४८॥"
  },
  {
    "text": "पुष्करे सर्वधर्मज्ञा एकमार्गं समाश्रिताः ।\nएकवर्णाश्रमास्तत्र समशीलाः प्रजापते ॥ ४९॥"
  },
  {
    "text": "न तेषु युगमानं च युगधर्मः स्वभावतः ।\nसदा समानः कालश्च स्वर्धमस्तादृशः स्मृतः ॥ ५०॥"
  },
  {
    "text": "न लोभो न च मात्सर्यं परस्परहिते रताः ।\nनरास्ते पुण्यशीला वै स्वदाररततोषिणः ॥ ५१॥"
  },
  {
    "text": "कर्मणां फलभोक्तारो तेषु द्वीपेषु शौनक ।\nबभूवुर्भाविकाः सर्वे देववत् क्रीडने रताः ॥ ५२॥"
  },
  {
    "text": "स्वस्वद्वीपस्थितं देवमभजंस्ते ततः सुखम् ।\nसम्प्रापुस्ते जनाः सर्वे सालोक्यादिचतुष्टयम् ॥ ५३॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nद्वितीये खण्डे एकदन्तचरित्रे द्वीपवर्णनं नाम दशमोऽध्यायः ॥ २.१०\n२.११ भूगोलवर्णनं नामैकादशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nजम्बुद्वीपेऽश्वरस्याथ नवपुत्रा बभूविरे ।\nनाभिः किम्पुरुषश्चैव तथा हरिरिलावृतः ॥ १॥"
  },
  {
    "text": "हिरण्मयः कुरू रम्यो भद्राश्वः केतुमालकः ।\nस्वस्वनामाङ्कितान् खण्डान् पिता तेभ्यो ददौ स्वयम् ॥ २॥"
  },
  {
    "text": "एवं दत्त्वा च सप्तैते प्रियव्रतसुतास्ततः ।\nययुर्वनं तपस्तप्त्वा गाणपत्या बभूविरे ॥ ३॥"
  },
  {
    "text": "ययुर्गाणेश्वरं धाम ते त्वन्ते ब्रह्मवादिनः ।\nपुनरावृत्तिशून्यं यद्योगाभेदं प्रभावतः ॥ ४॥"
  },
  {
    "text": "जम्बुद्वीपस्य विस्तार एकलक्षं समन्ततः ।\nयोजनानां तथा दक्ष लवणोदेन संवृतः ॥ ५॥"
  },
  {
    "text": "तत्र मध्ये महाशैलो मेरुर्हेममयः शुभः ।\nनानाधातुविचित्राङ्गो नानौषधिसमन्वितः ॥ ६॥"
  },
  {
    "text": "नदीभिः सुजलाभिश्च युतोऽसौ कनकाचलः ।\nगुहाभिश्च तथा दक्ष नानाजन्तुसमन्वितः ॥ ७॥"
  },
  {
    "text": "लक्षयोजन उत्सेधस्तस्य प्रोक्तो महात्मनः ।\nषष्टिसाहस्रमेतस्य योजनानां प्रमाणकम् ॥ ८॥"
  },
  {
    "text": "बहिस्थितेस्तथा द्वात्रिंशत्सहस्रमधःस्थितेः ।\nअष्टसाहस्रकं चैव योजनानां समन्ततः ॥ ९॥"
  },
  {
    "text": "अध ऊर्ध्वविभेदेन स्थितोऽसौ कनकाचलः ।\nपद्माकारस्वरूपेण भूमिमध्ये स्थितो बभौ ॥ १०॥"
  },
  {
    "text": "पद्मपत्रसमानेन ह्याकारेण व्यवस्थिताः ।\nपर्वताः परितस्तस्य नानाधातुमया बभुः ॥ ११॥"
  },
  {
    "text": "तेषु सर्वत्र देवानां गुह्यकानां च पक्षिणाम् ।\nयोगिनां रक्षसां चैव सिद्धानां च महात्मनाम् ॥ १२॥"
  },
  {
    "text": "नागेन्द्राणां मुनीन्द्राणां गन्धर्वाणां प्रजापते ।\nपिशाचानां च भूतानां निवासा अद्भुता बभुः ॥ १३॥"
  },
  {
    "text": "उद्यानानि विचित्राणि देवक्रीडनकानि च ।\nजराशोकहराण्येव जलानि खलु सर्वतः ॥ १४॥"
  },
  {
    "text": "कैलासाद्यष्ट शैलेन्द्रा दिक्षु तस्य व्यवस्थिताः ।\nतेषु रुद्रादिदेवेन्द्रा वसन्ति दिगधीश्वराः ॥ १५॥"
  },
  {
    "text": "मध्ये स्थानं महारण्यं ब्रह्मणः परमेष्ठिनः ।\nइत्येवं सर्वदेवानां सुखदः स गिरिर्बभौ ॥ १६॥"
  },
  {
    "text": "तस्य दक्षिणभागे च द्वीपखण्डास्त्रयोऽभवन् ।\nउत्तरे च तथा खण्डास्त्रयस्तस्य प्रकीर्तिताः ॥ १७॥"
  },
  {
    "text": "पूर्वपश्चिमभागे द्वौ वर्षौ तस्य हि सम्मतौ ।\nमध्ये समन्ततो वर्ष एकस्तस्य प्रजापते ॥ १८॥"
  },
  {
    "text": "एवं खण्डाः समाख्याता नव द्वीपे च मध्यमे ।\nहिमाचलादयस्तेषु मर्यादागिरयः स्मृताः ॥ १९॥"
  },
  {
    "text": "द्विसहस्रं समुत्सेधो योजनानां प्रजापते ।\nअष्टौ चैव प्रविस्तारा महाशैला समन्ततः ॥ २०॥"
  },
  {
    "text": "सहस्रं योजनानां च खण्डे खण्डे च विस्तरः ।\nप्रत्येकं भिन्नभावेन तेषु लोका वसन्ति च ॥ २१॥"
  },
  {
    "text": "वर्षेषु पर्वताश्चैव नद्यो नानाविधाः स्मृताः ।\nतत्र सर्वे जना दक्ष वसन्ति सुखभोगिनः ॥ २२॥"
  },
  {
    "text": "अजनाभविहीनाश्च खण्डा अष्टौ प्रकीर्तिताः ।\nतेषु स्वाभाविकी सिद्धिः स्थिरभावेन संस्थिता ॥ २३॥"
  },
  {
    "text": "सदा यौवनयुक्ताश्च नरा नार्यः सुरूपिणः ।\nदेववत्सुखभोक्तारो बभुः साधुगुणान्विताः ॥ २४॥"
  },
  {
    "text": "परस्परेषु संसक्ताः समकालप्रभोगिनः ।\nवर्णाश्रमरताः सर्वे धर्मयुक्ता दयान्विताः ॥ २५॥"
  },
  {
    "text": "न तत्र युगधर्मश्च सदा सामान्यधर्मिणाम् ।\nशीतोष्णादिभवं दुःखं नास्ति खण्डेषु मानद ॥ २६॥"
  },
  {
    "text": "एकादशशतान्येव सहस्रं तेषु कुत्रचित् ।\nशतानि द्वादशाप्येव त्रयोदशशतानि च ॥ २७॥"
  },
  {
    "text": "शतानि कुत्रचित्पञ्च दशाप्येव प्रजापते ।\nशतानि पञ्चवर्षाणि जीवन्ति किल मानवाः ॥ २८॥"
  },
  {
    "text": "नाभेः खण्डोऽजनाभश्च हिमाचलसमीपगः ।\nकर्मात्मकः समाख्यातः सर्वमान्यो बभूव ह ॥ २९॥"
  },
  {
    "text": "तत्र कर्माणि कृत्वा तु नरा यान्ति समन्ततः ।\nद्वीपेषु खण्डेषु तथा तथा पातालभूमिषु ॥ ३०॥"
  },
  {
    "text": "स्वर्गेषु भोगप्राप्त्यर्थं कर्मणां फलमेव च ।\nतेषु भुक्त्वा पुनर्ह्यत्र यान्ति कर्मार्थमञ्जसा ॥ ३१॥"
  },
  {
    "text": "अथवा पापकर्माणि कृत्वात्रैव व्रजन्ति ते ।\nनरकेषु नरा नार्यः पुनरत्र प्रयान्ति च ॥ ३२॥"
  },
  {
    "text": "अत्र योगेन योगीन्द्रो भवेद्वै नात्र संशयः ।\nगाणपत्यस्वरूपं च तद्भक्त्या लभते नरः ॥ ३३॥"
  },
  {
    "text": "अतः श्रेष्ठतमः प्रोक्तो वर्षोऽयं च हिमालयः ।\nसर्वदातृत्वमापन्नो मान्यस्तेषां प्रजापते ॥ ३४॥"
  },
  {
    "text": "भोगेषु स्वल्परूपोऽयं सर्वेभ्यः कथितो बुधैः ।\nशीतोष्णादिसमायुक्तो नानारोगसमन्वितः ॥ ३५॥"
  },
  {
    "text": "तत्र वर्णाश्च चत्वारस्तेषां वै व्यभिचारतः ।\nवर्णा नानाविधाः प्रोक्ता भिन्नधर्मात्मकाः प्रभो ॥ ३६॥"
  },
  {
    "text": "अस्मिन् युगभवं मानं युगधर्माः समन्ततः ।\nनराः प्रकृतिभिन्नाश्च स्वार्थादिकसमन्विताः ॥ ३७॥"
  },
  {
    "text": "बहवोऽग्रे बभुः शैला विन्ध्यसह्याद्रिकादयः ।\nतेभ्यः प्रसूता नद्यश्च बह्व्यः सर्वत्र संस्थिताः ॥ ३८॥"
  },
  {
    "text": "पुण्यदाः स्नानमात्रेण मिष्टतोया महामते ।\nनराः कर्मकरास्तत्र त्रिविधाचारसंयुताः ॥ ३९॥"
  },
  {
    "text": "तीर्थानि सर्वदेवानां स्थानानि त्वग्रजन्मनाम् ।\nतत्सेवकानामधिककर्मोत्थफलदानि वै ॥ ४०॥"
  },
  {
    "text": "एवमाद्यगुणैर्युक्तो जना भो वर्ष एव च ।\nकर्मणां भरणात्सुज्ञैर्भारतोऽयं प्रकीर्तितः ॥ ४१॥"
  },
  {
    "text": "एतद्भूमण्डलं कृत्स्नं कथितं ते समासतः ।\nश्रवणात्पठनाच्चापि पापापहरणं भवेत् ॥ ४२॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nद्वितीये खण्डे एकदन्तचरित्रे भूगोलवर्णनं नामैकादशोऽध्यायः ॥ २.११\n२.१२ सूर्यमण्डलवर्णनं नाम द्वादशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nप्रसङ्गात्सर्वलोकानां वच्मि वै संस्थितिं पराम् ।\nस्वर्गाणामपि सङ्क्षेपान्मुख्यानां कथयामि ते ॥ १॥"
  },
  {
    "text": "भूर्लोकोऽथ भुवर्लोकः स्वर्लोकश्च महो जनः ।\nतपोलोकस्तथासत्यो लोकास्त्वण्डोद्भवाः स्मृताः ॥ २॥"
  },
  {
    "text": "अर्यमा चन्द्रमा यावत्किरणैरवभासते ।\nतावान् भूर्लोक आख्यातः पुराणेषु प्रजापते ॥ ३॥"
  },
  {
    "text": "पद्भयां नरैर्भवेद्गम्यः स एवं शास्त्रसम्मतः ।\nभूर्लोकः कथितो दक्ष सप्तद्वीपात्मकः खलु ॥ ४॥"
  },
  {
    "text": "प्रमाणमखिलं यावद्भूर्लोकस्य समन्ततः ।\nतावच्चैव भुवर्लोके परिमाणं च कथ्यते ॥ ५॥"
  },
  {
    "text": "भूर्लोकात्सूर्यपर्यन्तं भुवर्लोकः प्रकीर्तितः ।\nतस्माच्च ध्रुवपर्यन्तं स्वर्लोकः कथितो बुधैः ॥ ६॥"
  },
  {
    "text": "तत्र वायोः समाख्याता नेमयोऽष्टविधाः प्रभो ।\nआवहः प्रवहश्चैव तथैवान्नवहः परः ॥ ७॥"
  },
  {
    "text": "संवहो विवहश्वाथ तदूर्ध्वं च परावहः ।\nतथा परिवहश्चोर्ध्वं वहस्तस्मात्परः स्मृतः ॥ ८॥"
  },
  {
    "text": "भूमेर्योजनलक्षे तु भानोर्वै मण्डलं स्थितम् ।\nलक्षे दिवाकरात्प्रोक्तं चन्द्रमण्डलमास्थितम् ॥ ९॥"
  },
  {
    "text": "नक्षत्रमण्डलं कृत्स्नं तस्माल्लक्षे प्रकाशते ।\nद्वे लक्षयोजने तस्मात् ग्रहाणां मण्डलं स्मृतम् ॥ १०॥"
  },
  {
    "text": "तस्माल्लक्षे ऋषीणां यन्मण्डलं च प्रकाशते ।\nऋषीणां मण्डलादूर्ध्वं लक्षमात्रे स्थितो ध्रुवः ॥ ११॥"
  },
  {
    "text": "मेढीभूतः समस्तस्य ज्योतिश्चक्रस्य वै ध्रुवः ।\nवायुरश्मिधरः सोऽपि चालयन् ज्योतिषां गणम् ॥ १२॥"
  },
  {
    "text": "दशयोजनसाहस्रं मण्डलं भास्करस्य च ।\nतथा द्वादशसाहस्रं मण्डलं शशिनः स्मृतम् ॥ १३॥"
  },
  {
    "text": "सूर्याधस्तात् स्थितो राहुर्दशसाहस्रयोजनः ।\nत्रयोदशसहस्रं च मण्डलं तस्य कथ्यते ॥ १४॥"
  },
  {
    "text": "तमोमयं तमःस्थानं गत्या पर्वणि धावति ।\nछायया सूर्यचन्द्रौ वा आच्छादयति सत्वरम् ॥ १५॥"
  },
  {
    "text": "तदेव ग्रहणं दक्ष कथ्यते शास्त्रवादिभिः ।\nअखिलं तमसा व्याप्तं मण्डलं रविसोमयोः ॥ १६॥"
  },
  {
    "text": "चन्द्रस्य षोडशो भागो मण्डलं भार्गवस्य च ।\nभार्गवात्पादहीनं यत् द्विज तच्च बृहस्पतेः ॥ १७॥"
  },
  {
    "text": "बृहस्पतेः पादहीनं मण्डलं भौमसौरयोः ।\nविस्ताराच्च तयोः पादहीनं सौम्यस्य मण्डलम् ॥ १८॥"
  },
  {
    "text": "तारानक्षत्ररूपाणि हीनानि तु परस्परात् ।\nशतानि पञ्चचत्वारि त्रीणि द्वे योजनानि वै ॥ १९॥"
  },
  {
    "text": "सर्वेभ्योऽपि निकृष्टानि ताराणां मण्डलानि तु ।\nयोजनाध्यर्धमात्राणि तेभ्यो न्यूनं न विद्यते ॥ २०॥"
  },
  {
    "text": "उपरिष्टात् त्रयस्तेषां ग्रहा ये दूरसर्पिणः ।\nसौरोङ्गिराश्च भौमश्च विज्ञेया मन्दगामिनः ॥ २१॥"
  },
  {
    "text": "तेभ्योधस्ताच्च चत्वारः पुनरन्ये महाग्रहाः ।\nसूर्यः सोमो बुधश्चैव भार्गवश्चैव शीघ्रगाः ॥ २२॥"
  },
  {
    "text": "अयने द्वे समास्थाय भानुश्चरति सर्वदा ।\nप्रभुः सर्वग्रहाणां स सर्वाधस्तात्प्रसर्पति ॥ २३॥"
  },
  {
    "text": "विस्तीर्णं मण्डलं कृत्वा चरत्यूर्ध्वं ततः शशी ।\nनक्षत्रमण्डलं कृत्स्नं सोमादूर्ध्वं प्रसर्पति ॥ २४॥"
  },
  {
    "text": "नक्षत्रेभ्यः कविश्चोर्ध्वं तस्मादूर्ध्वं बुधः स्मृतः ।\nभौमः सोमसुतादूर्ध्वं तस्मादूर्ध्वं बृहस्पतिः ॥ २५॥"
  },
  {
    "text": "शनैश्चरस्ततो ह्यूर्ध्वं तस्मात् सप्तर्षिमण्डलम् ।\nऋषीणां चैव सप्तानां ध्रुवश्चोर्ध्वं व्यवस्थितः ॥ २६॥"
  },
  {
    "text": "नवयोजनसाहस्रो भास्करस्य रथः स्मृतः ।\nईषादण्डस्तथैवास्य द्विगुणो वै प्रजापते ॥ २७॥"
  },
  {
    "text": "लक्षप्रमाणमक्षश्च ध्रुवाधारेण संस्थितः ।\nद्वितीयेऽक्षे तु तच्चक्रं संस्थितं मानसाचले ॥ २८॥"
  },
  {
    "text": "चक्रं राशिमयं तस्य द्वादशारं प्रकीर्तितम् ।\nगायत्रीमुख्यकास्तस्य सप्त छन्दोमया हयाः ॥ २९॥"
  },
  {
    "text": "दक्षिणायनमासाद्य क्षिप्रं क्षिप्रं प्रसर्पति ।\nयदोत्तरगतो भानुरक्षिप्रं चैव सर्पति ॥ ३०॥"
  },
  {
    "text": "मानसोपरि माहेन्द्री प्राच्यां दिशि महापुरी ।\nदक्षिणे धर्मराजस्य वरुणस्य च पश्चिमे ॥ ३१॥"
  },
  {
    "text": "उत्तरे तु कुबेरस्य तन्नामानि निबोध मे ।\nअमरावती संयमनी सुखा चैव विभा क्रमात् ॥ ३२॥"
  },
  {
    "text": "ज्योतिषां चक्रमादाय देवदेवः प्रजापतिः ।\nउदये च महेन्द्रस्य नगर्यां स प्रकाशते ॥ ३३॥"
  },
  {
    "text": "यमपुर्यां च मध्याह्ने सायाह्ने वरुणस्य तु ।\nनिशामध्ये च कौबेर्यामेवं चरति भास्करः ॥ ३४॥"
  },
  {
    "text": "उदयास्तमयेनायं सर्वकालसमानगः ।\nअशेषासु दिशास्वेष सर्वासु विदिशासु च ॥ ३५॥"
  },
  {
    "text": "कुलालचक्रवल्लोके भ्रमत्येवं दिनेश्वरः ।\nस्वस्वबोधसमानं च भिन्नं कालं प्रकाशयन् ॥ ३६॥"
  },
  {
    "text": "करोत्यहस्तथा रात्रिं किरणैः स्थापयन् प्रजाः ।\nदिवाकरकरैरेतत् पूरितं भुवनत्रयम् ॥ ३७॥"
  },
  {
    "text": "जलं स्थलं नभः प्रोक्तं लोकानां स्थानमुत्तमम् ।\nआदित्यमूलमेतच्च त्रिविधं नात्र संशयः ॥ ३८॥"
  },
  {
    "text": "भवत्यस्माज्जगत्कृत्स्नं सदेवासुरमानुषम् ।\nमध्यभागे तदाधारमन्ते तत्र प्रतिष्ठितम् ॥ ३९॥"
  },
  {
    "text": "ब्रह्मविष्णुमहेशेन्द्रचन्द्रताराग्निनागजम् ।\nवीरुद्विप्रोदकानां यत्तेजस्तद्रविसम्भवम् ॥ ४०॥"
  },
  {
    "text": "द्युतिर्द्युतिमतां कृत्स्ना यत्तेजः सार्वलौकिकम् ।\nविभज्य स्वयमेवेशः क्रीडति स्म दिवाकरः ॥ ४१॥"
  },
  {
    "text": "सर्वात्मा सर्वलोकेशो गणेशांशः प्रभाकरः ।\nमूलं त्रिभुवनस्यापि कर्मरूपी च दैवतम् ॥ ४२॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nद्वितीये खण्डे एकदन्तचरिते सूर्यमण्डलवर्णनं नाम द्वादशोऽध्यायः ॥ २.१२\n२.१३ नवग्रहरथादिवर्णनं नाम त्रयोदशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nरवेः कलांशसम्भूता द्वादशान्ये च भानवः ।\nद्वादशस्वेव मासेषु ते तपन्ति रथस्थिताः ॥ १॥"
  },
  {
    "text": "सरथोऽधिष्ठितो देवैरादित्यैर्मुनिभिः तथा ।\nगन्धर्वैरप्सरोभिश्च ग्रामणीसर्पराक्षसैः ॥ २॥"
  },
  {
    "text": "धातार्यमाऽथ मित्रश्च वरुणः शक्रसंज्ञितः ।\nविवस्वानथ पूषा च पर्जन्यश्चांशुरेव च ॥ ३॥"
  },
  {
    "text": "भगस्त्वष्टाऽथ विष्णुश्च द्वादशैते च भानवः ।\nतपन्ति रथसंस्था वै वसन्तादिक्रमेण च ॥ ४॥"
  },
  {
    "text": "पुलस्त्यः पुलहोऽथात्रिर्वसिष्ठश्चाङ्गिरा भृगुः ।\nभरद्वाजो गौतमश्च कश्यपः क्रतुरेव च ॥ ५॥"
  },
  {
    "text": "जमदग्निः कौशिकोऽथ मुनयो ब्रह्मवादिनः ।\nस्तुवन्ति पुरतो देवं छन्दोभिर्विविधैस्तस्था ॥ ६॥"
  },
  {
    "text": "रथकृच्च रथौजा वै रथचित्रः स्वबाहुकः ।\nरथस्वनोऽथ वरुणः सुषेणः सेनजित्तथा ॥ ७॥"
  },
  {
    "text": "तार्क्ष्यश्चारिष्टनेमिर्वै रथजित्सत्यजित्तथा ।\nग्रामण्यो देवदेवस्य कुर्वतेऽभीषुसङ्ग्रहम् ॥ ८॥"
  },
  {
    "text": "अथ हेतिः प्रहेतिश्च पौरुषेयो वधस्तथा ।\nसर्पो व्याघ्रस्तथा व्याधो वातो विद्युद्दिवाकरः ॥ ९॥"
  },
  {
    "text": "ब्रह्मोपेतश्च भो दक्ष यज्ञोपेतस्तथापरः ।\nराक्षसप्रवरा एते प्रयान्ति पुरतः क्रमात् ॥ १०॥"
  },
  {
    "text": "वासुकिः कङ्कनीरश्च तक्षको नागमुख्यकः ।\nएलापत्रः शङ्खपालस्तथैरावतसंज्ञितः ॥ ११॥"
  },
  {
    "text": "धनञ्जयो महापद्मस्तथा कर्कोटकोऽपरः ।\nकम्बलाश्वतरौ चैव वहन्त्येते प्रभाकरम् ॥ १२॥"
  },
  {
    "text": "नागा द्वादशमासेषु प्रजाधीश यथाक्रमम् ।\nतुम्बरुर्नारदो हाहा हूहूर्विश्वावसुस्तथा ॥ १३॥"
  },
  {
    "text": "उग्रसेनो वसुरुचिरवीवसुरथापरः ।\nचित्रसेनस्तथोर्णायुर्धृतराष्ट्रः प्रजापते ॥ १४॥"
  },
  {
    "text": "सूर्यवर्चा द्वादशैते गन्धर्वा गायनाः पुरः ।\nघनस्तनी च रम्भा वै तथान्या पुञ्जिकस्थली ॥ १५॥"
  },
  {
    "text": "मेनका सहजन्या च प्रम्लोचाऽथ प्रजापते ।\nअनुम्लोचा घृताची च विश्वाची चोर्वशी परा ॥ १६॥"
  },
  {
    "text": "अन्या च पूर्वचित्तिर्या भास्करं च तिलोत्तमा ।\nताण्डवैस्तोषयन्त्येनं वसन्तादिषु वै क्रमात् ॥ १७॥"
  },
  {
    "text": "एवं देवा वसन्त्यर्के द्वौ द्वौ मासौ क्रमेण तु ।\nसूर्यमाप्याययन्त्येते तेजसा तेजसां निधिम् ॥ १८॥"
  },
  {
    "text": "ग्रथितैः स्ववचोभिस्तं स्तुवन्ति मुनयो रविम् ।"
  },
  {
    "text": "गन्धर्वाप्सरसश्चैनं गेयैर्नृत्यैरुपासते ॥ १९॥"
  },
  {
    "text": "ग्रामणीर्ह्यक्षभूतानि कुर्वतेऽभीषुसङ्ग्रहम् ।\nसर्पा वहन्ति देवेशं यातुधानाः प्रयान्ति तम् ॥ २०॥"
  },
  {
    "text": "वालखिल्या नयन्त्यस्तं परिवार्योदयाद्रविम् ।\nएते तपन्ति वर्षन्ति भान्ति वान्ति सृजन्ति च ॥ २१॥"
  },
  {
    "text": "भूतानामशुभं कर्म व्यपोहन्त्यनुकीर्तिताः ।\nएते सहैव सूर्येण भ्रमन्ति दिवि सर्वदा ॥ २२॥"
  },
  {
    "text": "विमानेऽधिष्ठिता नित्यं कामगे वातरंहसि ।\nवर्षन्तश्च तपन्तश्च ह्लादयन्तः सदा प्रजाः ॥ २३॥"
  },
  {
    "text": "गोपायन्तीह भूतानि सर्वाण्येते युगक्षये ।\nएतेषां रूपमास्थाय सूर्यस्तपति नित्यशः ॥ २४॥"
  },
  {
    "text": "अहोरात्रव्यवस्थानां कारणं स प्रजापतिः ।\nपितृदेवमनुष्यादिनित्यमाप्याययेद्रविः ॥ २५॥"
  },
  {
    "text": "एवमेष गणेशांशो देवदेवो दिवाकरः ।\nकरोति नियतं कालं कालात्मा भगवान् स्वयम् ॥ २६॥"
  },
  {
    "text": "अन्ये चाष्टग्रहाः प्रोक्ता ध्रुवे बद्धा भ्रमन्ति ते ।\nदिवाकरकरैः पुष्टा तं रविं वातरश्मिभिः ॥ २७॥"
  },
  {
    "text": "रथस्त्रिचक्रः सोमस्य कुन्दाभास्तस्य वाजिनः ।\nवामदक्षिणतो युक्ता दश ते वै क्षपाकराः ॥ २८॥"
  },
  {
    "text": "वीथ्याश्रयेण नक्षत्रं चरत्येव रविर्यथा ।\nह्रासवृद्धिसमायुक्तो ध्रुवाधारेण सर्वदा ॥ २९॥"
  },
  {
    "text": "स सोमः शुक्लपक्षे तु भास्करे परतः स्थिते ।\nआपूर्यते कलामात्रः सततं वर्धते ततः ॥ ३०॥"
  },
  {
    "text": "कृष्णे पीतं सुरैः सोममाप्याययति नित्यदा ।\nएकेन रश्मिना दक्ष सुषुम्नाख्येन भास्करः ॥ ३१॥"
  },
  {
    "text": "एवं सूर्यस्य वीर्येण सोमस्याप्यायिता तनुः ।\nदृश्यते पौर्णमासीस्था सम्पूर्णा दिवसैः क्रमात् ॥ ३२॥"
  },
  {
    "text": "सम्पूर्णमर्धमासेन तं सोमममृतात्मकम् ।\nपिबन्ति देवताः सर्वाः क्रमेणामृतभोजिनः ॥ ३३॥"
  },
  {
    "text": "ततः पञ्चदशे भागे किञ्चिच्छेषे कलात्मके ।\nपितरश्चापराह्णे तं जघन्यं पर्युपासते ॥ ३४॥"
  },
  {
    "text": "पिबन्ति द्विलवं कालं शिष्टा तस्य कला तु या ।\nस्वधामृतमयी पुण्या सा चन्द्रस्यामृतात्मिका ॥ ३५॥"
  },
  {
    "text": "निःसृतं तदमायां तु गभस्तिभ्यः स्वधामृतम् ।\nमासतृप्तिकरं तेषां पितरः सन्ति निर्वृताः ॥ ३६॥"
  },
  {
    "text": "न सोमस्य विनाशः स्यात्सुधादेवस्य पानतः ।\nएवं सूर्यनिमित्तोऽस्य क्षयो वृद्धिश्च सर्वदा ॥ ३७॥"
  },
  {
    "text": "सोमपुत्रस्य सिंहैश्च चतुर्भिर्वायुवेगिभिः ।\nस्यन्दनस्तैः समायुक्तस्तेनासौ याति सर्वतः ॥ ३८॥"
  },
  {
    "text": "भार्गवस्य तथाष्टाश्वः स्यन्दनो हेमनिर्मितः ।\nअष्टाभिरपि मेषैश्च रथो भौमस्य शोभनः ॥ ३९॥"
  },
  {
    "text": "बृहस्पतेश्च रक्ताश्वैरष्टभिर्हेमनिर्मितः ।\nरथोऽष्टनीलगृध्रैश्च मन्दस्यायसनिर्मितः ॥ ४०॥"
  },
  {
    "text": "स्वर्भानोः कृष्णसिंहैश्च युक्तः केतोः कपोतकैः ।\nएते नवग्रहाणां वै समाख्याता महारथाः ॥ ४१॥"
  },
  {
    "text": "सर्वे ध्रुवे समाबद्धा वातरश्मिभिरादरात् ।\nग्रहर्क्षताराधिष्ण्यानि ध्रुवे बद्धानि सर्वदा ॥ ४२॥"
  },
  {
    "text": "भ्रमति भ्रामयत्येतान् सर्वाशानिलरश्मिभिः ।\nअतो ध्रुवाधारमिदं ज्योतिश्चक्रं प्रजापते ॥ ४३॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nद्वितीये खण्डे एकदन्तचरिते नवग्रहरथादिवर्णनं नाम त्रयोदशोऽध्यायः ॥ २.१३"
  },
  {
    "text": "२.१४ ऊर्ध्वस्थलोकवर्णनं नाम चतुर्दशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nध्रुवादूर्ध्वं महर्लोकः कोटियोजनदूरगः ।\nकल्पाधिकारिणस्तत्र वसन्ति सुखभोगिनः ॥ १॥"
  },
  {
    "text": "जनलोको महर्लोकात् कोटियोजनदूरगः ।\nसनकाद्याः स्थितास्तत्र त्रसरेणुविमानगाः ॥ २॥"
  },
  {
    "text": "जनलोकात्तपोलोकः कोटियोजनदूरगः ।\nवैराजास्तत्र वै देवाः स्थिता भयविवर्जिताः ॥ ३॥"
  },
  {
    "text": "सत्यलोकस्तपोलोकात्कोटियोजनदूरगः ।\nअपुनर्भवरूपा च ब्रह्मणो वसतिः परा ॥ ४॥"
  },
  {
    "text": "तत्र लोकगुरुर्ब्रह्मा विश्वात्मा विश्वभावनः ।\nआस्ते स योगिभिर्नित्यं पीत्वा योगामृतं परम् ॥ ५॥"
  },
  {
    "text": "वसन्ति यतयस्तत्र नैष्ठिका ब्रह्मचारिणः ।\nव्रतिनस्तापसाः सिद्धा याजकाः परमेष्ठिनः ॥ ६॥"
  },
  {
    "text": "द्वारं तद्योगिनामेकं गच्छतां गणपं परम् ।\nन तद्वर्णयितुं शक्यं ज्वालामालासमाकुलम् ॥ ७॥"
  },
  {
    "text": "तस्मादूर्ध्वं निरालम्बं विश्वरूपविवर्जितम् ।\nसत्यलोकान्तमेतद्वै वैराटं रूपमुत्तमम् ॥ ८॥"
  },
  {
    "text": "पञ्चकोटियुतं पूर्णं तस्माद्दशगुणा मही ।\nब्रह्माकारा च विज्ञेया पञ्चाशत्कोटिविस्तरा ॥ ९॥"
  },
  {
    "text": "विधेर्लोकात्कोटियुग्मे योजनानां प्रजापते ।\nशक्तिलोको निराधारो ज्योतिर्मयविराजितः ॥ १०॥"
  },
  {
    "text": "तेजः पुञ्जमये दक्ष महामायासमाश्रिते ।\nनिष्कामाः शक्तिभक्ता ये तत्र गच्छन्ति योगिनः ॥ ११॥"
  },
  {
    "text": "दशसाहस्रविस्तारे समन्ताज्जनसङ्कुले ।\nयोजनानां महाभाग शक्तयस्तत्र संस्थिताः ॥ १२॥"
  },
  {
    "text": "स्वतेजसा विनिर्माय पुरुषान् समरूपिणः ।\nतैः समं क्रीडने सक्ताः स्त्रीभावेन जगन्मया ॥ १३॥"
  },
  {
    "text": "तस्मात्कोटिचतुष्के च सूर्यलोकः पुरातनः ।\nयोजनानां महातेजः पुञ्जरूपो विराजते ॥ १४॥"
  },
  {
    "text": "निराधारे सदा नित्ये निष्कामास्तत्र यान्ति वै ।\nशुक्लगत्या महाभागाः साक्षाद्भानुनिवासिनः ॥ १५॥"
  },
  {
    "text": "अन्ये सूर्यस्य ये भक्ता निष्कामभजने रताः ।\nतत्र गच्छन्ति ते दक्ष भानुतेजःसमप्रभाः ॥ १६॥"
  },
  {
    "text": "तस्यापि विस्तरस्तावान् शक्तिलोकसमेन वै ।\nतत्र क्रीडति यो भानुः पुरुषाकारसंस्थितः ॥ १७॥"
  },
  {
    "text": "स्ववामाङ्गाच्च निर्माय मायां कर्ममयीं प्रभुः ।\nसंज्ञां तया सदा रेमे पुरुषो ब्रह्मसंज्ञितः ॥ १८॥"
  },
  {
    "text": "तस्माद्योजनकोटिष्वष्टासु विष्णुः समास्थितः ।\nसदाविकुण्ठवासीय आनन्दमयमूर्तिमान् ॥ १९॥"
  },
  {
    "text": "विस्तारस्तस्य लोकस्य विकुण्ठस्य प्रमाणतः ।\nअयुतं योजनानां च समन्ताच्च विराजते ॥ २०॥"
  },
  {
    "text": "निराधारे सदा नित्ये ज्योतीरूपमये परे ।\nतत्र गच्छन्ति निष्कामा वैष्णवा भक्तितत्पराः ॥ २१॥"
  },
  {
    "text": "सदानन्दसमायुक्तास्तत्र नित्यसुखे रताः ।\nजनास्तिष्ठन्ति नार्यश्च स्वेच्छागतिविहारिणः ॥ २२॥"
  },
  {
    "text": "वामभागात्स निर्माय भोगलक्ष्मीं प्रजापते ।\nदक्षिणाङ्गान् मुक्तिलक्ष्मीं ताभ्यां क्रीडति सर्वदा ॥ २३॥"
  },
  {
    "text": "सदानन्दमयः साक्षात् विष्णुः परमधर्मवित् ।\nद्विविधं मायया कृत्वा खेलति स्वेच्छया प्रभुः ॥ २४॥"
  },
  {
    "text": "तस्मात्षोडशसङ्ख्यासु योजनानां च कोटिषु ।\nदूरे शङ्करलोकश्च कैलासः परमाद्भुतः ॥ २५॥"
  },
  {
    "text": "निराधारे सदा लोके मोहहीने सुखप्रदे ।\nनिष्कामाः शिवभक्ताश्च तत्र गच्छन्ति मानवाः ॥ २६॥"
  },
  {
    "text": "ज्योतिर्मयस्वरूपे च सदा कल्याणदायके ।\nलोके तत्र स्वयं शम्भुर्वसति स्वेच्छया मुने ॥ २७॥"
  },
  {
    "text": "अयुतं योजनानां च तस्य विस्तार एव च ।\nतत्र योगेन योगज्ञः शङ्करः क्रीडति प्रभुः ॥ २८॥"
  },
  {
    "text": "वामाङ्गं प्रकृत्याकारं दक्षिणाङ्गं प्रजापते ।\nपुरुषाकारमेतस्य शङ्करस्य महात्मनः ॥ २९॥"
  },
  {
    "text": "संयोगे च तयोर्दक्ष आनन्दः परिकीर्तितः ।\nनारायणमयी शक्तिरर्धनारीनरः शिवः ॥ ३०॥"
  },
  {
    "text": "सा शक्तिस्तस्य देवस्य त्रिधा रूपधरा बभौ ।\nकृता भिन्ना शिवेनापि जगदानन्ददायिनी ॥ ३१॥"
  },
  {
    "text": "तया व्यक्तो महादेवो मोहहीनः स्वभावतः ।\nक्रीडत्यनारतं दक्ष मायाधारः स्वलोकगः ॥ ३२॥"
  },
  {
    "text": "तस्याः परं पृथिव्यास्तु ब्रह्म स्वानन्दसंज्ञितम् ।\nतत्पदान्न परं किञ्चिद्वेदादौ सुप्रतिष्ठितम् ॥ ३३॥"
  },
  {
    "text": "स्वसंवेद्यं हि यद्ब्रह्म चतुर्धा तद्बभौ स्वयम् ।\nचतुर्णां तत्र संयोगस्तन्मयः कथितो बुधैः ॥ ३४॥"
  },
  {
    "text": "अव्यक्तं शिवसंज्ञं च ब्रह्म निर्मोहरूपकम् ।\nतस्मात् समं तथा ब्रह्म वैष्णवं परिकीर्तितम् ॥ ३५॥"
  },
  {
    "text": "तस्मादात्मस्वरूपं यत् सूर्याकारं च तत्स्मृतम् ।\nतस्मादसन्मयं ब्रह्म शक्तिरूपेण संस्थितम् ॥ ३६॥"
  },
  {
    "text": "तेषामभेदसम्प्राप्तिः स्वानन्दः परिकीर्तितः ।\nएवं तत्त्वेषु सर्वेषु स्वस्वस्वानन्द उच्यते ॥ ३७॥"
  },
  {
    "text": "ब्रह्म नानाविधं प्रोक्तमाकाशादिविभेदतः ।\nतत्र क्रमार्थंं स्वानन्दः स्वमहिन्नि स्थितोऽभवत् ॥ ३८॥"
  },
  {
    "text": "अन्ते पूर्णत्वमापन्नः साक्षाद्गणपतेः स्मृतः ।\nस्वानन्दः सर्वसंयोगे समाधिः पूर्व उच्यते ॥ ३९॥"
  },
  {
    "text": "स्थाने स्थाने निजानन्दे गणेशः संस्थितः स्वयम् ।\nकलांशेन विहारार्थं सर्वेषां सर्वसिद्धये ॥ ४०॥"
  },
  {
    "text": "एवमूर्ध्वस्थलोका ये कथितास्ते प्रजापते ।\nअतिसङ्क्षेपभावेन श्रवणात् सर्वकामदाः ॥ ४१॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nद्वितीये खण्डे एकदन्तचरिते ऊर्ध्वस्थलोकवर्णनं नाम चतुर्दशोऽध्यायः ॥ २.१४\n२.१५ सप्तपातालवर्णनं नाम पञ्चदशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nअतलं वितलं चैव सुतलं च तलातलम् ।\nमहातलं रसातलं पातालं सप्तमं स्मृतम् ॥ १॥"
  },
  {
    "text": "अतलं श्यामवर्णं तदधोभूमेः सुसंस्थितम् ।\nअयुते योजनानां वै विस्तारो लक्षयोजनः ॥ २॥"
  },
  {
    "text": "मयपुत्रेण संयुक्तं तथा नमुचिपूर्वकैः ।\nतथान्यैर्विविधैर्नागैरतलं शोभितं प्रभो ॥ ३॥"
  },
  {
    "text": "वितलं श्वेतवर्णं तदधस्तस्मात्तथा स्मृतम् ।\nअयुते योजनानां तद्विवरं चैव संस्थितम् ॥ ४॥"
  },
  {
    "text": "तत्र नागासुराश्चैव वसन्ति सुखभोगिनः ।\nकम्बलः शङ्कुकर्णश्च हयग्रीवश्च जुम्भकः ॥ ५॥"
  },
  {
    "text": "सुतलं पीतवर्णं तदधस्तद्वत्प्रतिष्ठितम् ।\nतत्रैव वैनतेयादिपक्षिणो दैत्यपो बलिः ॥ ६॥"
  },
  {
    "text": "कालनेम्यादयश्चान्ये नानादैत्याः स्थिताः सुखम् ।\nनागाश्च भयहीनास्ते संवसन्ति विहारिणः ॥ ७॥"
  },
  {
    "text": "तलातलं तथा ज्ञेयं शार्करं तत्र वासिनः ।\nमयासुरादयश्चैव बाणान्धकमुखाः परे ॥ ८॥"
  },
  {
    "text": "वसन्ति सुखभावेनान्ये नागा विगतज्वराः ।\nकालकेया महादेहा निवातकवचास्तथा ॥ ९॥"
  },
  {
    "text": "महातलं कृष्णवर्णं तत्र तक्षकपन्नगः ।\nअन्ये च बहवो नागा वसन्ति सुखभोगिनः ॥ १०॥"
  },
  {
    "text": "हिरण्यपुरधिष्ण्याश्च दैत्या अन्ये सहस्रशः ।\nदेवानां भयमुत्सृज्य निवसन्ति प्रजापते ॥ ११॥"
  },
  {
    "text": "रसातलं शैलमयमधस्तद्वत् स्थितं महत् ।\nवासुकिप्रमुखैर्नागैर्दैत्यैर्नानाविधैस्तथा ॥ १२॥"
  },
  {
    "text": "विवरे सर्वशोभाढये नानासौख्यप्रदे परे ।\nतत्र तेजस्विनस्तीक्ष्णविषोग्राः प्रवसन्ति वै ॥ १३॥"
  },
  {
    "text": "पातालं नीलवर्णं तदधस्तस्मात्प्रतिष्ठितम् ।\nतत्र स्थानं च शेषेण कार्यार्थे च कृतं किल ॥ १४॥"
  },
  {
    "text": "तत्र दैत्याः सुरा नागास्तं सदा पर्युपासते ।\nभक्तियुक्ता विवेकेन नागराजं महौकसम् ॥ १५॥"
  },
  {
    "text": "पातालविवरेष्वत्र गृहा नानाविधाः कृताः ।\nवनानि च तथा ग्रामा नगराणि प्रजापते ॥ १६॥"
  },
  {
    "text": "विचित्रभोगयुक्ताश्च वृक्षा नानाविधाः खगाः ।\nमन्दिराणि प्रभावन्ति सोत्पलानि सरांसि च ॥ १७॥"
  },
  {
    "text": "तत्र स्वर्गसमं दक्ष भोगं कुर्वन्ति जन्तवः ।\nहृष्टपुष्टजनाः सर्वे नियुताब्दोपजीविनः ॥ १८॥"
  },
  {
    "text": "अपारायुः समायुक्ता महातेजस एव ते ।\nदेवादीनां सुदुर्धर्षा वसन्ति च्छन्दचारिणः ॥ १९॥"
  },
  {
    "text": "तस्मादधः सहस्राणि योजनानि प्रजापते ।\nत्रिंशत्तत्र स्वयं शेषः सदा तिष्ठति नागपः ॥ २०॥"
  },
  {
    "text": "गणेशभक्तिसंयुक्तो गणेशांशसमुद्भवः ।\nविष्णोः कलावतारश्च कालरुद्रस्तथा स्मृतः ॥ २१॥"
  },
  {
    "text": "सहस्रानन एकोऽसौ महाभागो महाबलः ।\nयस्य विषभवा ज्वाला दहेत्तु सकलं जगत् ॥ २२॥"
  },
  {
    "text": "मृत्युवर्जित एकोऽसौ तेनानन्तः प्रकीर्तितः ।\nब्रह्मणो दिवसान्ते वै लयं कृत्वा स्वयं स्थितः ॥ २३॥"
  },
  {
    "text": "अभजन्नागराजास्तं वासुकिप्रमुखाः सदा ।\nअसुराश्चैव प्रह्लादमुख्याः सेवापरायणाः ॥ २४॥"
  },
  {
    "text": "उपासते विलीनास्तं तथान्या नागयोषितः ।\nनानाकामप्रसिद्धयर्थमनन्तं भक्तितत्पराः ॥ २५॥"
  },
  {
    "text": "तस्मादधः कच्छपस्य विष्णोश्चैवावतारिणः ।\nस्थानं सहस्र एकस्मिन् योजनानां स्थितं प्रभो ॥ २६॥"
  },
  {
    "text": "तत्र तं वरुणाद्याश्च सेवन्ते भावतत्पराः ।\nसाक्षात् कूर्मस्वरूपस्थं नारायणमनामयम् ॥ २७॥"
  },
  {
    "text": "योजनानां ततोऽधस्तात् सहस्रे संस्थितः स्वयम् ।\nवराहरूपधारी च विष्णुः परपुरञ्जयः ॥ २८॥"
  },
  {
    "text": "तं धरित्रीमुखाः सर्वे सेवन्ते भक्तितत्पराः ।\nमहादेवं करालास्यं स्वभक्तेभ्योऽभयप्रदम् ॥ २९॥"
  },
  {
    "text": "शेषाधारमिदं सर्वं कूर्माधारः स वै स्मृतः ।\nकूर्मो वराहरूपस्याधारेण समवस्थितः ॥ ३०॥"
  },
  {
    "text": "वराहश्च निराधारो गणेशं हृदि संस्मरन् ।\nस्थितस्तेन प्रभावेण सर्वाधारः स वै स्मृतः ॥ ३१॥"
  },
  {
    "text": "तस्मादधो रौरवाद्या नरकाश्च समाश्रिताः ।\nयातनाकारिणः सर्वे पापिनां शुद्धिकारकाः ॥ ३२॥"
  },
  {
    "text": "रौरवैश्चैव तामिस्रो महारौरवसंज्ञितः ।\nअन्धतामिस्रसंज्ञश्च तथा सूचीमुखोऽपरः ॥ ३३॥"
  },
  {
    "text": "लोहदण्डस्तप्तवालुकस्तथा खड्गपत्रकः ।\nलालास्यः कृमिभक्ष्यश्च इत्याद्या बहवः स्मृताः ॥ ३४॥"
  },
  {
    "text": "नरकेषु प्रपच्यन्ते पापकारिण एव ये ।\nएतावान् ब्रह्मगोलस्ते सङ्क्षेपेण निरूपितः ॥ ३५॥"
  },
  {
    "text": "विस्तरान्नैव शक्यश्च गदितुं वै प्रजापते ।\nशापमोहस्य वेगेन तव भ्रान्तिः समागता ॥ ३६॥"
  },
  {
    "text": "गणेशाराधनेनाद्य भ्रान्तिनाशो भविष्यति ।\nतदा त्वं तत्त्वतः सर्वं ज्ञास्यस्यत्र न संशयः ॥ ३७॥"
  },
  {
    "text": "एवं सर्वेषु सामान्यं ब्रह्माण्डेषु बभौ जगत् ।\nअष्टावरणयुक्तेषु गुणेशाधारकेषु वै ॥ ३८॥"
  },
  {
    "text": "इदं गणपते रूपं ब्रह्माण्डात्मकमास्थितम् ।\nकथितं ते समासेन सर्वसिद्धिप्रदं मया ॥ ३९॥"
  },
  {
    "text": "यः श‍ृणोति नरो भक्त्या पठेद्वै तस्य सर्वदम् ।\nभुक्तिमुक्तिकरं भावि पापकञ्चुकनाशनम् ॥ ४०॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nद्वितीये खण्डे एकदन्तचरिते सप्तपातालवर्णनं नाम पञ्चदशोऽध्यायः ॥ २.१५\n२.१६ ऋषभचरित्रवर्णनं नाम षोडशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nप्रियव्रतात्मजश्चैवाग्नीध्रस्तस्याभवत्सुतः ।\nनाभिस्तस्य च यज्ञाद्वै समुत्पन्नः सुतः परः ॥ १॥"
  },
  {
    "text": "यज्ञरूपः स्वयं विष्णुः कलारूपेण देहभृत् ।\nपुत्रभावसमायुक्तः स्थितस्तस्य च सद्मनि ॥ २॥"
  },
  {
    "text": "तस्य पुत्रशतं जज्ञे भरताग्रं प्रजापते ।\nएकाशीतिश्च पुत्रा वै ब्राह्मणास्तपसाऽभवन् ॥ ३॥"
  },
  {
    "text": "नवयोगिन एवान्येऽभवन् सर्वत्र सम्मताः ।\nगाणपत्या महाभागाः सर्वदेहविवर्जिताः ॥ ४॥"
  },
  {
    "text": "कविर्हरिश्चान्तरिक्षः प्रबुद्धः पिप्पलायनः ।\nआविर्होत्रोऽथ द्रुमिलश्चमसः करभाजनः ॥ ५॥"
  },
  {
    "text": "सदा योगधरा मुख्या ऊर्ध्वरेतस एव च ।\nसर्वगाः सर्वसम्मान्या भ्रमन्ति भुवनेषु च ॥ ६॥"
  },
  {
    "text": "नव तत्र च राजानो जम्बुद्वीपे प्रजापते ।\nखण्डेषु तेषु मुख्यो वै भरतो ज्येष्ठपुत्रकः ॥ ७॥"
  },
  {
    "text": "सभ्रातॄणां नवानां वै संराट् भावेन संस्थितः ।\nएवं विभज्य राज्यं स्वमृषभश्च वनं ययौ ॥ ८॥"
  },
  {
    "text": "तत्र नाना तपः कृत्वा क्रमेण स बभूव च ।\nअवधूतो महाभागो योगमभ्यस्य योगवित् ॥ ९॥"
  },
  {
    "text": "नानायोगविभेदेन नानाभूमिं विशोधयन् ।\nजडोन्मत्तपिशाचादिं ततः सहजसंस्थितः ॥ १०॥"
  },
  {
    "text": "सहजं शाङ्करं ब्रह्म मोहहीनं चतुर्थकम् ।\nस्वाधीनं नेति रूपं यदव्यक्तं तेन संश्रितम् ॥ ११॥"
  },
  {
    "text": "तेनासौ शाम्भवो जातः शिवमार्गप्रकाशकः ।"
  },
  {
    "text": "यत्रतत्राचरद्योगी जनानां बोधयन् शिवम् ॥ १२॥"
  },
  {
    "text": "ततो योगेन तत्रैव स्वाधीनब्रह्मदूषणम् ।\nदृष्ट्वा शान्तिं परित्यज्य विस्मितः प्रबभूव सः ॥ १३॥"
  },
  {
    "text": "न ब्रह्मणि पराधीनस्वाधीनत्वं कदाचन ।\nशिवः स्वाधीनरूपोऽयं न योगीन्द्रस्ततो भवेत् ॥ १४॥"
  },
  {
    "text": "एवं विचार्य विक्षेपाच्छङ्करालयमाययौ ।\nतं प्रणम्य स्थितो योगी शिवसम्मानितो भृशम् ॥ १५॥"
  },
  {
    "text": "तत्र स्थिता महाभागा योगिनः शिवशिष्यकाः ।\nगाणपत्याः स तान् दृष्ट्वा विस्मितो मानसेऽभवत् ॥ १६॥"
  },
  {
    "text": "ततोऽवसरमासाद्य शिवं नत्वा कृताञ्जलिः ।\nजगाद तं स योगीन्द्रो भक्तियुक्तेन चेतसा ॥ १७॥"
  },
  {
    "text": "ऋषभ उवाच ।\nनमस्ते शङ्करायैव नमस्ते योगरूपिणे ।\nनमस्ते जगदाधार ब्रह्माधिपतये नमः ॥ १८॥"
  },
  {
    "text": "शान्तियोगं वद स्वामिन् पूर्णशान्तिप्रदायकम् ।\nदासोऽहं तेऽधुना शिष्यो मह्यं देव दयानिधे ॥ १९॥"
  },
  {
    "text": "सहजान्न परं ब्रह्म मया ज्ञातं विवेकतः ।\nतत्र स्वाधीनता दृष्टा तया शान्तिर्गता च मे ॥ २०॥"
  },
  {
    "text": "मुद्गल उवाच ।\nऋषभस्य वचः श्रुत्वा शङ्करो हर्षनिर्भरः ।\nजगाद तं महाभक्तं पूर्णपाशुपतं वचः ॥ २१॥"
  },
  {
    "text": "शिव उवाच ।\nत्वया पृष्टं महायोगिंस्तारकं योगिनां मतम् ।\nकथयामि महाप्रीत्या श‍ृणुष्वैकाग्रमानसः ॥ २२॥"
  },
  {
    "text": "शान्तियोगात्मकः साक्षाद्वेदेषु कथितः पुरा ।\nगणेशो योगरूपाख्यो योगिभिः सेवितः सदा ॥ २३॥"
  },
  {
    "text": "तस्मात् सर्वं समुद्भूतं तदाधारेण संस्थितम् ।\nअन्ते चेदं तदाकारं योगेन भवति प्रभो ॥ २४॥"
  },
  {
    "text": "सामवेदे प्रकथितं श‍ृणु वेदरहस्यकम् ।\nयेन त्वं शान्तिसंयुक्तो भविष्यसि न संशयः ॥ २५॥"
  },
  {
    "text": "मनोवाणीमयं सर्वं दृश्यादृश्यस्वरूपकम् ।\nगकारात्मकमेतत्तु तत्र ब्रह्म गकारकः ॥ २६॥"
  },
  {
    "text": "मनोवाणीविहीनं च सयोगायोगसंस्थितम् ।\nणकारात्मकमेतत्तु णकारस्तत्र संस्थितः ॥ २७॥"
  },
  {
    "text": "विविधानि गकाराच्च प्रसूतानि महामते ।\nब्रह्माणि तानि कथ्यन्ते तत्त्वरूपाणि योगिभिः ॥ २८॥"
  },
  {
    "text": "ब्रह्माणि तु णकाराच्च सम्प्रसूतानि योगिभिः ।\nनिरोधात्मकरूपाणि कथितानि समन्ततः ॥ २९॥"
  },
  {
    "text": "गकारश्च णकारश्चाह्वये गणपतेः स्थितौ ।\nततो जानीहि भो योगिन् ब्रह्माकारौ श्रुतेर्मुखात् ॥ ३०॥"
  },
  {
    "text": "तयोः स्वामी गणेशानो योगरूपेण संस्थितः ।\nतं भजस्व विधानेन शान्तिमार्गेण पुत्रक ॥ ३१॥"
  },
  {
    "text": "मनोवाणीमयं सर्वं गणेशाकारभावितम् ।\nमनोवाणीविहीनं च तदाकारं प्रभावय ॥ ३२॥"
  },
  {
    "text": "मनोवाणीमयं सर्वं मायारूपं प्रकथ्यते ।\nमनोवाणीविहीनं यत्तदेव तादृशं मतम् ॥ ३३॥"
  },
  {
    "text": "चित्तस्य पञ्च भूमीनां प्रकाशकृदयं स्मृतः ।\nतेन चिन्तामणिर्नाम जातोऽसौ गणनायकः ॥ ३४॥"
  },
  {
    "text": "तं भजस्व महायोगिन् योगाकारेण संस्थितः ।\nभूमीनां त्यागमार्गेण शान्तिं चित्तस्य चाप्स्यसि ॥ ३५॥"
  },
  {
    "text": "गणेशस्तु गणेशोऽयं संयोगायोगवर्जितः ।\nमायया भ्रान्तिरुत्पन्ना तां त्यक्वा सुखमाप्स्यसि ॥ ३६॥"
  },
  {
    "text": "इत्युक्त्वा विररामाथ शिवः शिवकरः सताम् ।"
  },
  {
    "text": "ऋषभोऽपि प्रसन्नात्मा तं प्रणम्य ययौ वनम् ॥ ३७॥"
  },
  {
    "text": "कथितं शङ्करेणैवमभ्यस्यन् योगमुत्तमम् ।\nक्रमेण पूर्वयोगी स जातो शान्तिस्वरूपधृक् ॥ ३८॥"
  },
  {
    "text": "तथापि गणपं दक्ष न मुमोच क्षणं मुनिः ।\nतेन तस्य समीपेऽसौ गणेशानः समाययौ ॥ ३९॥"
  },
  {
    "text": "आगतं गणपं दृष्ट्वा भक्तिभावेन यन्त्रितम् ।\nप्रणनाम स साष्टाङ्गं हर्षगद्गदभाषणः ॥ ४०॥"
  },
  {
    "text": "सरोमाञ्चशरीरश्च साश्रुनेत्रो महायशाः ।\nतुष्ट्वाव तं गणाधीशं प्राञ्जलिर्हृष्टमानसः ॥ ४१॥"
  },
  {
    "text": "ऋषभ उवाच ।\nनमस्ते ब्रह्मरूपाय गणेश करुणानिधे ।\nभेदाभेदादिहीनाय गणानां पतये नमः ॥ ४२॥"
  },
  {
    "text": "निराकाराय नित्याय जगदाकारमूर्तये ।\nअनन्ताय परेशाय परात्परतराय ते ॥ ४३॥"
  },
  {
    "text": "आदिमध्यान्तहीनाय गुणाकाराय ते नमः ।\nगुणेशाय जगत्स्रष्ट्रे पालकाय हराय च ॥ ४४॥"
  },
  {
    "text": "नमो नानावताराय भक्तपालनहेतवे ।\nसुरासुरमयायैव सुरासुरसुपूजित ॥ ४५॥"
  },
  {
    "text": "योगाय योगदात्रे च योगाकाराय ते नमः ।\nयोगानां पतये तुभ्यं ब्रह्मणां पतये नमः ॥ ४६॥"
  },
  {
    "text": "सर्वादये गणाध्यक्ष सर्वपूज्याय ढुण्ढये ।\nसर्वान्ते ह्यवशिष्टाय विघ्नेशाय नमो नमः ॥ ४७॥"
  },
  {
    "text": "हेरम्बाय निजानन्दवासिने सिद्धसेवित ।\nसिद्धिबुद्धिपते तुभ्यं नाना खेलकराय ते ॥ ४८॥"
  },
  {
    "text": "धर्मार्थकाममोक्षाणां दायकाय नमो नमः ।\nब्रह्मीभूतकरायैव ब्रह्मभूतमयाय च ॥ ४९॥"
  },
  {
    "text": "किं स्तौमि त्वां गणाधीश योगशान्तिमयं प्रभो ।\nयं स्तोतुं न समर्थाश्च वेदाद्याः शिवमुख्यकाः ॥ ५०॥"
  },
  {
    "text": "तथापि च यथाबुद्धिज्ञानं त्वं संस्तुतो मया ।\nभक्तिं देहि त्वदीयां मे दृढामव्यभिचारिणीम् ॥ ५१॥"
  },
  {
    "text": "मुद्गल उवाच ।\nइत्युक्त्वा निपपातोर्व्यां पदं धृत्वा महायशाः ।\nगणेशस्य च तेनापि समुत्थापित आदरात् ॥ ५२॥"
  },
  {
    "text": "जगाद गणनाथः स ऋषभं भक्तमुत्तमम् ।\nशिवशिष्यं शिवप्रज्ञं साक्षाद्विष्णुं सनातनम् ॥ ५३॥"
  },
  {
    "text": "गणेश उवाच ।\nमदीया भक्तिरत्यन्तं भविष्यत्यचलानघ ।\nस्तोत्रं त्वया कृतं मे तु शान्तिदं प्रभविष्यति ॥ ५४॥"
  },
  {
    "text": "यं यमिच्छति तं तं वै दास्यामि स्तोत्रपाठतः ।\nश्रवणान्नात्र सन्देहो भावपूर्णं मतं मम ॥ ५५॥"
  },
  {
    "text": "इत्युक्त्वान्तर्दधे देवो गणेशो गणवल्लभः ।\nऋषभश्च सदा शान्तो योगी गाणेशतां गतः ॥ ५६॥"
  },
  {
    "text": "इदं चरित्रं मुख्यं वै यः श‍ृणोति नरोत्तमः ।\nऋषभस्य महापुण्यं पठेद्वा तस्य सर्वदम् ॥ ५७॥"
  },
  {
    "text": "भविष्यति न सन्देहो ब्रह्मभूयप्रदायकम् ।\nशान्तिदं शान्तचित्तेभ्यः कथितं भक्तिसंयुतम् ॥ ५८॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nद्वितीये खण्डे एकदन्तचरिते ऋषभचरित्रवर्णनं नाम षोडशोऽध्यायः ॥ २.१६"
  },
  {
    "text": "२.१७ पुलहोपदेशवर्णनं नाम सप्तदशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nऋषभेण कृता चर्या नानायोगप्रकाशिनी ।\nआदौ तां भूमिपो दृष्ट्वा जगृहेऽर्हद्गृहे स्थितः ॥ १॥"
  },
  {
    "text": "दुर्बुद्धिः स तु तं भ्रष्टः कर्ममार्गं विमुच्य वै ।\nपशुवद्धर्महीनांश्च कारयामास मानवान् ॥ २॥"
  },
  {
    "text": "जैनमागः समुत्पन्नस्तदादिश्च प्रजापते ।\nभरतेन स सञ्च्छन्नो कर्ममार्गानुसारिणा ॥ ३॥"
  },
  {
    "text": "स एव कलिकाले वै भविष्यति गृहे गृहे ।\nनरास्तं सङ्ग्रहीष्यन्ति कलिदोषेण संयुताः ॥ ४॥"
  },
  {
    "text": "ऋषभेण गृहं त्यक्त्वा धृतः संन्यासिना महान् ।\nगृहस्थैः सन्धृतो मार्गो नरकप्रद उच्यते ॥ ५॥"
  },
  {
    "text": "ऋषभस्याग्रजः पुत्रो भरतो धर्मतत्परः ।\nराज्यं चकार धर्मेण रञ्जयन् सकलाः प्रजाः ॥ ६॥"
  },
  {
    "text": "पुत्रे राज्यं समर्प्याऽसौ वनं यातो महायशाः ।\nतत्र देहं क्रमेणैव तपसा शोषयन् स्थितः ॥ ७॥"
  },
  {
    "text": "शालिग्रामाश्रमे तिष्ठन्विष्णुध्यानपरायणः ।\nतताप तप उग्रं स राजा परमधर्मवित् ॥ ८॥"
  },
  {
    "text": "एकदा स नदीतीरे संस्थितस्तर्पयन् पितॄन् ।\nअकस्मात्सिंहसन्नादो बभूव भयदायकः ॥ ९॥"
  },
  {
    "text": "तं श्रुत्वा हरिणी तत्रान्तर्वत्नी सहसा स्वनम् ।\nउत्पपात नदीं तां वै भयेन च पलायत ॥ १०॥"
  },
  {
    "text": "उत्पतन्त्या नदीतोये गर्भस्तस्याः पपात ह ।\nसाऽपि दूरे ययौ दक्ष मृता दुःखेन तत्क्षणात् ॥ ११॥"
  },
  {
    "text": "भरतेन मृगो बालो जलस्थः सन्धृतोऽभवत् ।\nकरुणायुतचित्तेन पालितश्च स यत्नतः ॥ १२॥"
  },
  {
    "text": "ततो मृगशिशौ तस्य प्रीतिर्जाता महात्मनः ।\nलालयामास भावेन खेलयामास भूमिपः ॥ १३॥"
  },
  {
    "text": "क्रमेण प्रगतं सर्वं कर्म तस्य तपोमयम् ।\nमृगे चासक्तचित्तस्य सङ्गदोषमपश्यतः ॥ १४॥"
  },
  {
    "text": "एकस्मिन् दिवसे सोऽपि मृगो मृगसमन्वितः ।\nययौ वनान्तरे कुत्र न ज्ञातः साधुनाऽमुना ॥ १५॥"
  },
  {
    "text": "भरतस्तं मृगं तत्र न ददर्श यदा प्रभो ।\nतदा दुःखसमायुक्तो बभ्राम स वने वने ॥ १६॥"
  },
  {
    "text": "न ददर्श मृगं कुत्र विललाप महीपतिः ।\nनित्यं शोकसमायुक्तः कालेन स ममार च ॥ १७॥"
  },
  {
    "text": "मरणे स मृगस्तेन सन्दृष्टः स्वसमीपगः ।\nबभूव मृगयोनौ स सङ्गदोषप्रभावतः ॥ १८॥"
  },
  {
    "text": "तत्र पूर्वतपोभिश्च पूर्वजातिस्मरोऽभवत् ।\nज्ञानयुक्तः स्वयं सङ्गात्स भीतो विचचार ह ॥ १९॥"
  },
  {
    "text": "मृगसङ्गं परित्यज्य ययौ पूर्वाश्रमे ततः ।\nतत्राहिंसासमायुक्तो द्वन्द्वभावपराङ्मुखः ॥ २०॥"
  },
  {
    "text": "शुष्कं तृणादिकं भक्षन् सोऽस्मरद्विष्णुमव्ययम् ।\nतीर्थस्नानं तदा कुर्वन् साधुदर्शनलालसः ॥ २१॥"
  },
  {
    "text": "एकदा वनमध्ये स मृगो बभ्राम लीलया ।\nअपश्यत्पूर्वपुण्येन पुलहाश्रममुत्तमम् ॥ २२॥"
  },
  {
    "text": "मुनीश्वरास्तत्र केचिदवसंस्तत्परायणाः ।\nमहाभागास्तपोयुक्ता गणेशभजने रताः ॥ २३॥"
  },
  {
    "text": "तत्राऽसौ मृगजातिस्थो भरतो मुनिसन्न्निधौ ।\nवासं चकार संहृष्टः साधुसङ्गपरायणः ॥ २४॥"
  },
  {
    "text": "एकदा ब्रह्मदेवोऽथ जगाम पुलहाश्रमम् ।\nतं दृष्ट्वा पुलहाद्यास्ते प्रणेमुस्तं पितामहम् ॥ २५॥"
  },
  {
    "text": "तं सम्पूज्य महाभक्त्या पुलहः सर्वसंयुतः ।\nतोषयित्वा स्वयं देवं पादसंवाहने स्थितः ॥ २६॥"
  },
  {
    "text": "परिपप्रच्छ तं स्तुत्वा पुलहो भावसंयुतः ।\nआदिदेवं महाभागं गाणपत्यं स्वभावतः ॥ २७॥"
  },
  {
    "text": "पुलह उवाच ।\nतात दुःखयुताः सर्वे जन्तवः केन भोगिनः ।\nमोक्षिणो ब्रह्मभूताश्च जायन्ते तद्वदस्व मे ॥ २८॥"
  },
  {
    "text": "मुद्गल उवाच ।\nपुलहस्य वचः श्रुत्वा प्रभुर्धाता तमब्रवीत् ।\nपुत्रं विनयसंयुक्तं कृतप्राञ्जलिमास्थितम् ॥ २९॥"
  },
  {
    "text": "ब्रह्मोवाच ।\nश‍ृणु पुत्र प्रवक्ष्यामि यत्पृष्टं मे त्वया परम् ।\nतत्सर्वं सर्वपापघ्नं शान्तिमार्गप्रकाशकम् ॥ ३०॥"
  },
  {
    "text": "विघ्नराजमनादृत्य नरा दुःखसमन्विताः ।\nजायन्ते सर्वलोकेषु विघ्नयुक्ता भयातुराः ॥ ३१॥"
  },
  {
    "text": "यद् यद् दुःखकरं तत्तद्विघ्नरूपं न संशयः ।\nनरकादि महाघोरं विकर्मफलदं मतम् ॥ ३२॥"
  },
  {
    "text": "कर्मयुक्तं च सर्वं तत्स्वर्गभोगप्रदं मतम् ।\nतदेव दुःखरूपं त्वं पुत्र जानीहि निश्चितम् ॥ ३३॥"
  },
  {
    "text": "स्वर्गेषु द्वन्द्वभावश्च विद्यते नात्र संशयः ।\nस्त्रीपुंयुक्तं तथा विघ्नं मोहदं पश्य तत् स्थितम् ॥ ३४॥"
  },
  {
    "text": "दैत्यादिभ्यो भयैर्युक्ता देवास्तत्र वसन्ति ते ।\nभयहीनाश्च तान् हत्वा लये मृत्युभयप्रदम् ॥ ३५॥"
  },
  {
    "text": "उत्पत्तिनाशसंयुक्तं ब्रह्माण्डं सकलं मतम् ।\nत्रिगुणादि व्यथायुक्तं विघ्नेन ग्रसितं स्मृतम् ॥ ३६॥"
  },
  {
    "text": "अकर्मणा नरो मोक्षं लभते नात्र संशयः ।\nस एव विघ्नसंयुक्तो मोक्षश्च श‍ृणु तं सुत ॥ ३७॥"
  },
  {
    "text": "देही देहैश्चतुर्भिश्च मोहितो बन्धनं गतः ।\nस एव साधनं कृत्वा बन्धहीनः प्रजायते ॥ ३८॥"
  },
  {
    "text": "मोहेन युक्तो हीनोऽयं देही सर्वत्र सम्मतः ।\nतदेव विघ्नरूपं च तत्र प्राप्तं महामते ॥ ३९॥"
  },
  {
    "text": "देहदेहिमये योगे ब्रह्म तत्कल्पनात्मकम् ।\nविकल्पेन द्विधाभूतं स्वत उत्थानसंज्ञकम् ॥ ४०॥"
  },
  {
    "text": "निर्विकल्पेन योगेन स्वमहिम्नि स्थितं भवेत् ।\nतदेव विघ्नसंयुक्तं विकल्पयुतहीनतः ॥ ४१॥"
  },
  {
    "text": "साङ्ख्यं ब्रह्मात्मनिष्ठं यत्तत्र बाधो न विद्यते ।\nअस्वात्मनिष्ठमन्यच्चेत्तदा स्वात्ममयं भवेत् ॥ ४२॥"
  },
  {
    "text": "स्वात्मनिष्ठं धृतं येन तस्मादस्वात्मनिष्ठकम् ।\nसमुत्पन्नं महाभाग न कृतं त्वपि पुत्रक ॥ ४३॥"
  },
  {
    "text": "तदेव विघ्नरूपं चाप्यपरोत्थानभावतः ।\nसाङ्ख्यं ब्रह्म न सन्देहो बीजमुत्थानधारकम् ॥ ४४॥"
  },
  {
    "text": "सबीजं तद्विनिर्बीजं तदेव भवति स्वयम् ।\nअतो योगिभिरत्यन्तं मानितं न कदाचन ॥ ४५॥"
  },
  {
    "text": "स्वानन्दं ब्रह्म यत्प्रोक्तं समाधे रूपधारकम् ।\nतत्र स्वकीयसंयोगस्तदाकारेण जायते ॥ ४६॥"
  },
  {
    "text": "सर्वाभेदस्वरूपेण संयोगात्मक उच्यते ।\nस्वसंवेद्यात्परं नास्ति संयोगाभेददायकम् ॥ ४७॥"
  },
  {
    "text": "तदेव योगिभिस्तस्मात्कथितं विघ्नसंयुतम् ।\nतस्माज्जातमिदं तत्र योगेनाभेदतां गतम् ॥ ४८॥"
  },
  {
    "text": "अन्वयात्मकदोषेण विघ्नरूपं प्रकाशितम् ।\nअतो न मान्यतां प्राप्तं शान्तिमार्गेषु सर्वदा ॥ ४९॥"
  },
  {
    "text": "ततो योगस्वरूपं यत्सदा भिन्नं प्रकीर्तितम् ।\nन तस्य कस्यचिद्योगस्तत्र कुत्रापि नो भवेत् ॥ ५०॥"
  },
  {
    "text": "ब्रह्मभिन्नमयोगाख्यमतो विघ्नसमाकुलम् ।\nव्यतिरेकात्मको दोषो ह्यशान्तिकर उच्यते ॥ ५१॥"
  },
  {
    "text": "संयोगित्वमयोगत्वं त्यक्त्वा शान्तिमवाप्स्यसि ।\nतत्र विघ्नविहीनत्वं प्राप्तं पुत्र न संशयः ॥ ५२॥"
  },
  {
    "text": "चित्तभूमिस्वरूपं यत् पञ्चधा त्यज विप्रप ।\nयोगाभेदस्वरूपस्त्वं भविष्यसि न संशयः ॥ ५३॥"
  },
  {
    "text": "पञ्चधा चित्तरूपा वै बुद्धिर्माया प्रकीर्तिता ।\nपञ्चधैश्वर्यमोहेषु मोहदा सिद्धिरुच्यते ॥ ५४॥"
  },
  {
    "text": "तत्र बिम्बं गणेशस्य पतितं योगरूपतः ।\nद्वैधं मायायुतं प्रोक्तं बिम्बभावं त्यज प्रभो ॥ ५५॥"
  },
  {
    "text": "आदौ पुरा मया पुत्र कथितं कुलदैवतम् ।\nगणेशरूपमस्माकं त्वयाराधितमादरात् ॥ ५६॥"
  },
  {
    "text": "तेन त्वं पात्रभूतश्च योगशान्तेर्महामुने ।\nअधुना कथितं पुत्र पूर्णशान्तिस्वरूपकम् ॥ ५७॥"
  },
  {
    "text": "शान्तियोगेन नित्यं त्वं तं भजस्व विधानतः ।\nभविताऽसि गणेशानस्तदा वै नात्र संशयः ॥ ५८॥"
  },
  {
    "text": "एवमुक्त्वा स्वयं ब्रह्मांऽतर्दधे स प्रजापते ।\nपुलहस्तत्र योगं त्वसाधयत्तपसि स्थितः ॥ ५९॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nद्वितीये खण्डे एकदन्तचरिते पुलहोपदेशवर्णनं नाम सप्तदशोऽध्यायः ॥ २.१७\n२.१८ भरतमृगदेहत्यागो नामाष्टादशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nक्रमेण योगशान्तिं च प्राप्तोऽसौ पुलहः स्वयम् ।\nनित्यं गणेशमूर्तिं प्रापूजयत् भक्तिसंयुतः ॥ १॥"
  },
  {
    "text": "ध्याननिष्ठः सदा योगी तमेवाचिन्तयत् प्रभुम् ।\nततः कियति काले तं गणेशानो ययौ मुनिम् ॥ २॥"
  },
  {
    "text": "न बुबोध स तं विप्रो ध्याननिष्ठतया यदा ।\nतदा हृदि स्थितो ढुण्ढिर्गणेशेन प्रलोपितः ॥ ३॥"
  },
  {
    "text": "अन्तर्हितं हृदिस्थं तं गणेशं न ददशे ह ।\nतदा भ्रान्त इवापश्यद्ददर्श गणपं बहिः ॥ ४॥"
  },
  {
    "text": "उत्थाय सहसा विप्रस्तं ननाम कृताञ्जलिः ।\nविधिवत् पूजयामास विनायकमनामयम् ॥ ५॥"
  },
  {
    "text": "पूजयित्वा नमस्कृत्य तं तुष्टाव कृताञ्जलिः ।\nसरोमाञ्चशरीरः सन् हर्षगद्गदया गिरा ॥ ६॥"
  },
  {
    "text": "पुलह उवाच ।\nनमस्ते विघ्नराजाय भक्तानां विघ्नहारिणे ।\nविघ्नदात्रे ह्यभक्तानां गणेशाय नमो नमः ॥ ७॥"
  },
  {
    "text": "ब्रह्मणे ब्रह्मरूपाय निराकाराय ते नमः ।\nसाक्षिणे सर्वसंस्थायानादिसिद्धाय ते नमः ॥ ८॥"
  },
  {
    "text": "अनामयाय देवायाऽप्रतर्क्याय महौजसे ।\nवक्रतुण्डाय वै तुभ्यं हेरम्बाय नमो नमः ॥ ९॥"
  },
  {
    "text": "स्वानन्दवासिने तुभ्यं भक्तसंरक्षकाय च ।\nयोगानां पतये चैव योगदायिन्नमो नमः ॥ १०॥"
  },
  {
    "text": "शान्ताय शान्तरूपाय शान्तीनां पतये नमः ।\nभक्तेभ्यः शान्तिदात्रे च योगशान्ताय ते नमः ॥ ११॥"
  },
  {
    "text": "नानावताररूपाय जगदाधारमूर्तये ।\nसुरासुराणामीशाय सर्वगाय नमो नमः ॥ १२॥"
  },
  {
    "text": "सर्ववन्द्याय वै तुभ्यं सर्वादौ संस्थिताय च ।"
  },
  {
    "text": "सर्वान्त एकरूपाय मध्ये नानास्वरूपिणे ॥ १३॥"
  },
  {
    "text": "आदिमध्यान्तहीनाय सृष्टिस्थित्यन्तकारिणे ।\nअनन्तोदरसंस्थाय लम्बोदर नमोऽस्तु ते ॥ १४॥"
  },
  {
    "text": "गजवक्त्राय वै तुभ्यं गजाकाराय ते नमः ।\nगजकर्णाय पूर्णाय गजानन नमोऽस्तु ते ॥ १५॥"
  },
  {
    "text": "मूषकध्वजरूपाय मूषकारूढरूपिणे ।\nपाशाङ्कुशधरायैव स्तुताय च विभूतिभिः ॥ १६॥"
  },
  {
    "text": "चतुर्भुजधरायैव चतुर्वर्गमयाय च ।\nब्रह्मभूतस्वरूपाय देहधारिन्नमो नमः ॥ १७॥"
  },
  {
    "text": "यं वेदवादिनः स्तोतुं वेदाः साङ्गाश्च योगिनः ।\nशिवविष्णुमुखा देवा न समर्था भवन्ति वै ॥ १८॥"
  },
  {
    "text": "तं कथं स्तौमि देवेशं योगरूपमयं प्रभुम् ।\nअतो वै प्रणमामि त्वां प्रसन्नो भव सर्वदा ॥ १९॥"
  },
  {
    "text": "वरं मे देहि योगात्मन् तेन तुष्टो भवाम्यहम् ।\nतव भक्तिं दृढां ढुण्ढे व्यभिचारविवर्जिताम् ॥ २०॥"
  },
  {
    "text": "एवमुक्त्वा मुनिस्तत्र ननर्त प्रेमविह्वलः ।\nतं भक्तिरससंयुक्तमुवाच गणनायकः ॥ २१॥"
  },
  {
    "text": "गणेश उवाच ।\nमदीया सुदृढा भक्तिर्व्यभिचारविवर्जिता ।\nभविष्यति महायोगिन् तव चानन्ददायिका ॥ २२॥"
  },
  {
    "text": "यदा मे स्मरणं त्वं वै करिष्यसि महामते ।\nतदा मां द्रक्ष्यसि ब्रह्मन् संस्थितं तव सन्निधौ ॥ २३॥"
  },
  {
    "text": "भवत्कृतं मदीयं यत्स्तोत्रं भक्तिप्रदं भवेत् ।\nभुक्तिमुक्तिप्रदं प्रोक्तं शान्तियोगप्रदायकम् ॥ २४॥"
  },
  {
    "text": "यः पठिष्यति वै मर्त्यः श‍ृणुयात्सर्वसौख्यभाक् ।\nभविष्यति न सन्देहो यथा त्वं स तथा भवेत ॥ २५॥"
  },
  {
    "text": "मुद्गल उवाच ।\nएवमुक्त्वा गणाधीशस्तत्रैवान्तर्दधे प्रभुः ।\nपुलहस्तत्र सन्तस्थावभजत्तं गणाधिपम् ॥ २६॥"
  },
  {
    "text": "मृगरूपधरस्तत्र भरतः पृथिवीपतिः ।\nसंस्थितस्तत्र शुश्राव पूर्णं ज्ञानं विधानतः ॥ २७॥"
  },
  {
    "text": "ब्रह्मणा कथितं यच्च पुलहाय सुधीमते ।\nतदेव तेन भूपेन धृतं स्वहृदि सर्वदा ॥ २८॥"
  },
  {
    "text": "मनसि ध्यानसंयुक्तो बभूव मृगदेहजः ।\nगणेशस्य सदा हृष्टस्तत्र वासं चकार सः ॥ २९॥"
  },
  {
    "text": "ततस्तेन च सङ्गीतं तच्छृणुष्व प्रजापते ।\nअहो विघ्नो महाघोरो मया प्राप्तः सुदुर्जयः ॥ ३०॥"
  },
  {
    "text": "राज्यं त्यक्त्वा वने नित्यं संस्थितोऽहं हरिं स्मरन् ।\nतत्रापि मृगसङ्गेन सञ्जातो मृगरूपधृक् ॥ ३१॥"
  },
  {
    "text": "विष्णुमुख्यामरेशाना विघ्नयुक्ता न संशयः ।\nतत्र कोऽहं मनुष्यो वै जयन् वै विनमुल्बणम् ॥ ३२॥"
  },
  {
    "text": "विघ्नराजप्रसादेन विघ्नं निघ्नन्ति दुर्जयम् ।\nशिवविष्ण्वादयः सर्वे जन्तवश्च तथा परे ॥ ३३॥"
  },
  {
    "text": "धन्या भक्तिर्मत्कृता या वैष्णवी परमाद्भुता ।\nयया संस्कारसंयुक्तं सम्प्राप्तं ज्ञानमुत्तमम् ॥ ३४॥"
  },
  {
    "text": "गाणपत्यो महायोगी दृष्टो वै पुलहो मया ।\nअहो भाग्यमहो भाग्यं मदीयं परमं मतम् ॥ ३५॥"
  },
  {
    "text": "येनाहं गाणपत्यानां सङ्गे तिष्ठामि नित्यशः ।\nविघ्नहीनः स्वभावेन भजामि गणनायकम् ॥ ३६॥"
  },
  {
    "text": "एवं गणेशभक्त्या वै संयुतो मृगसत्तमः ।\nकालेन गणपं ध्यात्वा देहत्यागं चकार ह ॥ ३७॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nद्वितीये खण्डे एकदन्तचरिते भरतमृगदेहत्यागो नामाष्टादशोऽध्यायः ॥ २.१८\n२.१९ चौरवधो नामैकोनविंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nआङ्गिरसकुले विप्रो बभूव मुनिसत्तमः ।\nततः पुत्रोऽभवत्तस्य भरतो नृपसत्तमः ॥ १॥"
  },
  {
    "text": "तत्रापि सङ्गभीतोऽसौ ज्ञानयुक्तो महामुनिः ।\nगणेशं मनसा ध्यायन् संस्थितो मुनिसन्निधौ ॥ २॥"
  },
  {
    "text": "तत्र वेदादिषु प्रोक्तं गणेशस्य महात्मनः ।\nस्तवनं संश्रुतं ज्ञानं तेन पूर्वं दृढं कृतम् ॥ ३॥"
  },
  {
    "text": "जडवत्सङ्गसम्भीतो बभूव ब्राह्मणोत्तमः ।\nचातुर्यं सकलं तेन गोपितं सर्वसन्निधौ ॥ ४॥"
  },
  {
    "text": "विवाहादिभयात् सर्वं जडत्वं सम्प्रकाशितम् ।\nमूर्खवच्चेष्टया तत्र बालभावेन तिष्ठता ॥ ५॥"
  },
  {
    "text": "तस्योपवीतदानं स चकाराङ्गिरसो मुनिः ।\nपश्चात् सन्ध्यादिकं कर्म शौचाचारमशिक्षयत् ॥ ६॥"
  },
  {
    "text": "पित्रा कथितमत्यन्तं न जग्राह महामतिः ।\nअन्यथा स चकारापि ताडितो यदि योगिपः ॥ ७॥"
  },
  {
    "text": "हस्तं धृत्वा पिता तस्य कारयामास वैदिकम् ।\nसर्वमाचमनाद्यं च तथा तेन कृतं किल ॥ ८॥"
  },
  {
    "text": "पुनः पित्रा च सम्पृष्टं न सस्मार तदा स्वयम् ।\nजडवत्सर्व आचारस्त्यक्तस्तेन महात्मना ॥ ९॥"
  },
  {
    "text": "ततस्तस्य कृतं नाम सर्वैर्लोकैः प्रजापते ।\nजड इत्येव सततं कथ्यते यत्र तत्र तैः ॥ १०॥"
  },
  {
    "text": "तत्रादरापमानादि तिरस्कारादिकं महत् ।\nसम्बभूव च तेनापि जडवत्त्यक्तमेव च ॥ ११॥"
  },
  {
    "text": "लोकाः सर्वेऽवदंस्तत्र ज्ञानमस्य न निश्चितम् ।\nनिन्दास्तुत्यादिकं सर्वं महामूर्खेण सह्यते ॥ १२॥"
  },
  {
    "text": "जडत्वादिकदोषेण विवाहादिकमस्य च ।\nन कृतं जनकेनैव तेनानन्दमवाप सः ॥ १३॥"
  },
  {
    "text": "ततः कालेन निधनं गतस्तस्य पिता मुनिः ।\nमाता सती गुणयुता सहगा सम्बभूव ह ॥ १४॥"
  },
  {
    "text": "मातुः सपत्नीजाताश्च भ्रातरो नव चाऽभवन् ।\nतेषामधीनतां यातो द्विजोऽसौ शान्तियोगधृक् ॥ १५॥"
  },
  {
    "text": "भ्रातृपत्न्यो मदोत्सिक्ताश्चक्रुः स्नेहं न चाल्पकम् ।\nउच्छिष्टं कुत्सितं चान्नं ज्वलितं तद्ददुस्तुषम् ॥ १६॥"
  },
  {
    "text": "वस्त्राद्यैर्भ्रातरः सर्वे भाषणैः सत्कृतं न तम् ।\nचक्रुः स्नेहं परित्यज्य कुलपांसुं वदन्ति ते ॥ १७॥"
  },
  {
    "text": "तथाप्यमृतवत्सर्वं कुत्सितं क्लिन्नदग्धकम् ।\nअन्नं बभक्ष योगीशश्चीरवस्त्रैः समावृतः ॥ १८॥"
  },
  {
    "text": "तदपि भातृजायास्ता अन्नं तस्मै च नो ददुः ।\nद्वित्रिवासरमध्ये स एकभुक् चाऽभवन्मुनिः ॥ १९॥"
  },
  {
    "text": "क्षुधया पीडितो योगी गाणपत्यः प्रजापते ।\nभ्रमन्नन्नार्थमत्यन्तं गेहे गेहे विचक्षणः ॥ २०॥"
  },
  {
    "text": "तत्र लोकैः स्वकार्यार्थे गृहीतो यत्र तत्र सः ।\nचकार सकलं कार्यं तेषामन्नार्थमादरात् ॥ २१॥"
  },
  {
    "text": "ततस्ते हर्षिताः सर्वे वस्त्रान्नादिकमादरात् ।\nददुः सोऽपि प्रसन्नात्मा कर्मकारोऽभवत् स्वयम् ॥ २२॥"
  },
  {
    "text": "ततस्तैर्भ्रातृभिर्दृष्टं तमानीय स्वके गृहे ।\nस्वकर्मकारिणं चक्रुर्भ्रातरो हर्षसंयुताः ॥ २३॥"
  },
  {
    "text": "तदपि भ्रातृजायास्ता कुत्सितान्नं ददुस्तुषम् ।\nसुधासमं बभक्षान्नं सोऽपि भावं प्रदर्शयन् ॥ २४॥"
  },
  {
    "text": "कदाचित्पक्वशालीनं क्षेत्रेषु स्थापितो मुनिः ।\nभ्रातृभी रक्षणार्थं स रात्रौ वै दिवसे प्रभो ॥ २५॥"
  },
  {
    "text": "तत्राऽयं संस्थितो विद्वांस्तत्तथैव चकार च ।"
  },
  {
    "text": "अन्नार्थं देहभावज्ञः सुखदुःखादिके समः ॥ २६॥"
  },
  {
    "text": "तत्र चित्रमभूद्यत्तु तत् श‍ृणुष्व प्रजापते ।\nचौराणां स्वामिना देवी भद्रकालीति संस्तुता ॥ २७॥"
  },
  {
    "text": "लभेद्यदि मम द्रव्यं विपुलं च जगन्मयि ।\nतदा पुरुषरूपं ते दास्यामि पशुमुत्तमम् ॥ २८॥"
  },
  {
    "text": "द्रव्यं तस्य तथा प्राप्तं तेन सम्प्रेषिताः स्वकाः ।\nचौरा रात्रौ श्रमैर्युक्तास्तत्राजग्मुर्यदृच्छया ॥ २९॥"
  },
  {
    "text": "तं गृहीत्वा बलात्सर्वे जग्मुः स्थानं स्वकं खलाः ।\nयोगिना देहप्रारब्धं तदा ज्ञातं च तादृशम् ॥ ३०॥"
  },
  {
    "text": "तत्र चौराधिपेनैव सत्कृतः पूजनादिभिः ।\nभोजनं स चकारापि स्वादु विपेन्द्रसत्तमः ॥ ३१॥"
  },
  {
    "text": "तं पुरस्कृत्य वादित्रैर्निनदद्भिर्ययौ खलः ।\nदेवीसन्निधिमानन्दात् पूजितं परमादरात् ॥ ३२॥"
  },
  {
    "text": "पूजयित्वा महाकाली ततस्तं मुनिपुङ्गवम् ।\nपुरस्कृत्यासिना हन्तुं नग्नं खड्गं चकार सः ॥ ३३॥"
  },
  {
    "text": "मरणं देहभावस्य दृष्ट्वाऽसौ योगिसत्तमः ।\nन किञ्चित् क्षुब्धवांस्तत्र सस्मार गणपं हृदि ॥ ३४॥"
  },
  {
    "text": "अद्यैव पतितो देहोऽथवाऽस्तु चिरजीविकः ।\nतत्र किं कारणं मे वै गजानन नमोऽस्तु ते ॥ ३५॥"
  },
  {
    "text": "एतस्मिन्नन्तरे तत्र देवी कोपसमन्विता ।\nगाणपत्या महाकाली निःसृता मूर्तिमध्यतः ॥ ३६॥"
  },
  {
    "text": "खड्गं चौराधिपस्याऽपि हस्ताज्जग्राह लीलया ।\nतेन तस्य शिरश्छित्वा पपौ रुधिरमुत्तमम् ॥ ३७॥"
  },
  {
    "text": "अन्ये समागताश्चौरास्तेऽपि खड्गेन नाशिताः ।\nचिक्रीड स्वगणैर्देवी गणेशस्तवतत्परा ॥ ३८॥"
  },
  {
    "text": "तां प्रणम्य ययौ दक्ष बभ्राम परितस्तु सः ।\nस्वेच्छाचारी महायोगी भिक्षाशी गणपं स्मरन् ॥ ३९॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nद्वितीये खण्डे एकदन्तचरिते चौरवधो नामैकोनविंशोऽध्यायः ॥ २.१९\n२.२० जडभरतरहूगणमिलनो नाम विंशतितमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nसिन्धुदेशाधिपो राजा रहूगण इति स्मृतः ।\nपूर्वसंस्कारयोगेन ह्यन्तर्निष्ठो बभूव ह ॥ १॥"
  },
  {
    "text": "राजा शान्त्यर्थमत्यन्तं यत्नवान प्राप तां न सः ।\nययौ गङ्गासमीपस्थं कपिलाश्रममादरात् ॥ २॥"
  },
  {
    "text": "गौतम्या दक्षिणे कूले श्रुतवान् द्विजपुङ्गवात् ।\nनिर्जगाम पुराद्राजा शिबिकायां समास्थितः ॥ ३॥"
  },
  {
    "text": "गच्छन्मार्गे त्वरायुक्तः श्रान्तवाहो महीपतिः ।\nधृत्वाऽन्यान्योजयामासुर्वाहार्थं स्वजनास्तदा ॥ ४॥"
  },
  {
    "text": "तत्र दैवप्रसङ्गेन समालब्धं महामुनिम् ।\nआङ्गिरसवरं तं ते चक्रुवार्हकमञ्जसा ॥ ५॥"
  },
  {
    "text": "ज्ञात्वा देहं महायोगी प्रारब्धाधीनमादरात् ।\nवाहको नृपतेर्दक्ष बभूव विगतज्वरः ॥ ६॥"
  },
  {
    "text": "अहिंसापरमो योगी मार्गे जन्तुमवेक्ष्य सः ।\nस्वपादक्षेपणं तत्र चकार प्राणिवर्जिते ॥ ७॥"
  },
  {
    "text": "तेन सर्वे बभूवुश्च वाहका मन्दगामिनः ।\nदोलायिता च शिबिस्का तया राजा सुदुःखितः ॥ ८॥"
  },
  {
    "text": "ततः क्रोधसमाविष्टो रहूगण उवाच तान् ।\nसम्यक् च शिबिकां वाहा वहध्वं सुप्रयत्नतः ॥ ९॥"
  },
  {
    "text": "ततो भीताश्च ते सर्व तमूचुरधुना नृप ।\nआनीतः सुदुरात्मायं यथा चलति मद्यपः ॥ १०॥"
  },
  {
    "text": "ततो राजा महात्मानमुवाच शठ किं त्वया ।\nउन्मत्तवद्गतिर्दुष्टा क्रियते मम सन्निधौ ॥ ११॥"
  },
  {
    "text": "ततो भाविबलेनासावाङ्गिरस उवाच ह ।\nज्ञात्वा तं योगमिच्छन्तं पात्रभूतमनादरात् ॥ १२॥"
  },
  {
    "text": "जडभरत उवाच ।\nमायामयमिदं सर्वं भ्रान्तिरूपमसत्यकम् ।\nतत्र राजजनानां वै जनः कुत्र प्रदृश्यते ॥ १३॥"
  },
  {
    "text": "वयं द्वन्द्वं प्रेषयित्वा समभावेन संस्थिताः ।\nशिक्षाकर्ता न भविताऽस्माकं राजा महाबलः ॥ १४॥"
  },
  {
    "text": "तेन किं योगमार्गं वै त्यक्त्वा तिष्ठेम साम्प्रतम् ।\nतदधीना भवामः किमज्ञानेन वदत्ययम् ॥ १५॥"
  },
  {
    "text": "इत्युक्त्वा मौनमास्थाय शिबिकां पूर्ववद्वहन् ।\nआङ्गिरसो महायोगी चचाल गणपं भजन् ॥ १६॥"
  },
  {
    "text": "राजा श्रुतं महावाक्यं योगग्रन्थितमुत्तमम् ।\nभयभीतश्च तेनासावुत्पपात महीतले ॥ १७॥"
  },
  {
    "text": "दृष्ट्वा तं मलिनं विप्रं यज्ञोपवीतसंयुतम् ।\nबिभ्राणं चीरवसनं ब्रह्मतेजः सनातनम् ॥ १८॥"
  },
  {
    "text": "प्रणनाम स साष्टाङ्गं कृताञ्जलिपुरः स्थितः ।\nजगाद भयभीतो वै रहूगणः स धर्मवित् ॥ १९॥"
  },
  {
    "text": "रहूगण उवाच ।\nक्षमापराधमतुलं मम ब्रह्मन् दयानिधे ।\nअज्ञानेन कृतं कर्म किं विप्रोऽसि वदस्व माम् ॥ २०॥"
  },
  {
    "text": "अवधूता महात्मानश्चरन्ति यत्र कुत्र वै ।\nतथा त्वमपि मे भासि यज्ञोपवीतधारक ॥ २१॥"
  },
  {
    "text": "कपिलः किं नारदश्चाङ्गिरा पुलहकः क्रतुः ।\nदत्तो वा याज्ञवल्क्यश्च वद मां करुणानिधे ॥ २२॥"
  },
  {
    "text": "अहं बिभेमि विपेन्द्र ब्राह्मणानामधर्षणात् ।\nन ब्राह्मणसमं किञ्चिद्दैवतं सचराचरे ॥ २३॥"
  },
  {
    "text": "साक्षात् परमेश्वरस्याऽपि तनवो ब्राह्मणा मताः ।\nकर्माधाराश्च ज्ञानानामाधारा ब्रह्मधारकाः ॥ २४॥"
  },
  {
    "text": "ब्राह्मणस्य मुखेनैव यच्छ्रुतं तत्समागतम् ।\nदेवस्थानेषु देवानामुदरे नात्र संशयः ॥ २५॥"
  },
  {
    "text": "ब्राह्मणेभ्यश्च यद्दत्तं तदक्षयपदप्रदम् ।\nउद्धाराय जनानां वै ब्राह्मणाः सम्मताः किल ॥ २६॥"
  },
  {
    "text": "मन्त्राधीना देवगणा मन्त्रा विप्राधीना मताः ।\nदेवानां जीवनं सर्वं द्विजाधीनं च तेन वै ॥ २७॥"
  },
  {
    "text": "मन्त्रहीनं च यत्कर्म निष्फलं जायते किल ।\nकर्माधीनं जगत् सर्वमतो ब्राह्मणमूलकम् ॥ २८॥"
  },
  {
    "text": "कर्मनिष्ठास्तपोनिष्ठा ज्ञाननिष्ठा द्विजोत्तमाः ।\nयोगिनश्च भवन्तीह तारका जगति स्थिताः ॥ २९॥"
  },
  {
    "text": "सर्वेषां गुरवो विप्रा ज्ञानदास्तेन सम्मताः ।\nसाक्षाद् ब्रह्मस्वरूपा वै ब्राह्मणा नात्र संशयः ॥ ३०॥"
  },
  {
    "text": "तेषां हेलनमात्रेण पतन्ति शिवमुख्यकाः ।\nसेवनेन च तेषां वै सर्वं स लभते जनः ॥ ३१॥"
  },
  {
    "text": "ब्राह्मणानां च शापेन विष्णुमुख्या सुरेश्वराः ।\nपतिता ह्यवतारेषु पुनः संस्थापिता द्विजैः ॥ ३२॥"
  },
  {
    "text": "अतो बिभेमि विप्रेश वद कस्त्वं महामते ।\nविष्णुशिवादिदेवेभ्यस्तथाऽहं न बिभेमि वै ॥ ३३॥"
  },
  {
    "text": "एवमुक्त्वा पुनः पादौ गृह्य तं प्रणनाम सः ।"
  },
  {
    "text": "पादपद्मे शिरः स्थाप्य रुरोद भयविह्वलः ॥ ३४॥"
  },
  {
    "text": "ततोऽसौ करुणाविष्टो जडभरतस्तमब्रवीत् ।\nउत्थाप्य नृपशार्दूलं प्रश्रयाऽवनतं वचः ॥ ३५॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nद्वितीये खण्डे एकदन्तचरिते जडभरतरहूगणमिलनो नाम विंशतितमोऽध्यायः ॥ २.२०\n२.२१ रहूगणसिद्धिप्राप्तिवर्णनं नामैकविंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "जडभरत उवाच ।\nआह माङ्गिरसो नाम जडभरतः प्रकथ्यते ।\nस्वायम्भुवश्च भरतोऽधुना जडश्च तेन वै ॥ १॥"
  },
  {
    "text": "मा चिन्तां कुरु राजर्षे ह्यज्ञानेन त्वया कृतम् ।\nहेलनं मम देहस्य पापदं न भविष्यति ॥ २॥"
  },
  {
    "text": "गच्छ राजन्यथेच्छ त्वं मत्तो वै न भयं तव ।\nगमिष्यामि स्वतन्त्रोऽहं प्रारब्धेन नियन्त्रितः ॥ ३॥"
  },
  {
    "text": "मुद्गल उवाच ।\nतस्य योगीन्द्रमुख्यस्य श्रुत्वा वचनमुत्तमम् ।\nरहूगण उवाचाथ तं प्रणम्य महायशाः ॥ ४॥"
  },
  {
    "text": "रहूगण उवाच ।\nधन्यं कुलं मदीयं वै पितरौ ज्ञानमाश्रमः ।\nतपो विद्या यशो दानं तवाङ्घ्रियुगदर्शनात् ॥ ५॥"
  },
  {
    "text": "अहं सिन्धुमहीपालो रहूगण इति स्मृतः ।\nराज्यादिविषयं त्यक्त्वा निःसृतो मुनिसत्तम ॥ ६॥"
  },
  {
    "text": "शान्त्यर्थं कपिलं यामि गौतमीतीरवासिनम् ।\nत्वं साक्षाद् ब्रह्मरूपश्च दैवेन दर्शनं गतः ॥ ७॥"
  },
  {
    "text": "मां शिष्यं तारय मुने योगबोधेन सत्तम ।\nसाक्षात् शान्तिं वद विभो यया शान्तो भवाम्यहम् ॥ ८॥"
  },
  {
    "text": "तस्य तद्वचनं श्रुत्वा कृपया परया युतः ।\nजगाद तं नृपेन्द्रं स आङ्गिरसो महाद्युतिः ॥ ९॥"
  },
  {
    "text": "श‍ृणु राजन् त्वया पृष्टं वेदगुह्यं च दुर्गमम् ।\nकथयामि तथापि त्वां योगशान्तिकरं परम् ॥ १०॥"
  },
  {
    "text": "देहश्चतुर्विधः प्रोक्तस्तत्र देही चतुर्विधः ।\nभ्रान्त्या भिन्नत्वमाश्रित्यैकोऽपि भाति तदात्मकः ॥ ११॥"
  },
  {
    "text": "देहानां ब्रह्म यत्प्रोक्तं बिन्दुमात्रं च दृश्यते ।\nदेहीनां ब्रह्मरूपं वै सोऽहं मात्रात्मकं किल ॥ १२॥"
  },
  {
    "text": "तयोः संयोग एवाऽसौ बोधात्मक उदाहृतः ।\nस्वतोत्थानमिदं ब्रह्म विकल्पाद्विविधं मतम् ॥ १३॥"
  },
  {
    "text": "बोधनाशे महीपाल उत्थानं जायते न च ।\nसाङ्ख्यरूपं हि तद्ब्रह्म केवलं स्वसुखे रतम् ॥ १४॥"
  },
  {
    "text": "यत्र परसुखं नास्ति तत्र वै स्वसुखं कथम् ।\nततः परत उत्थानयुक्तं ब्रह्म प्रकीर्तितम् ॥ १५॥"
  },
  {
    "text": "तत्रोत्थानस्य बीजं यत्स्थितं भिन्नात्मकं परम् ।\nस्वसौख्यनिष्ठरूपं हि बोधहीनप्रभावतः ॥ १६॥"
  },
  {
    "text": "स्वतः परत उत्थानहीनं स्वानन्दवाचकम् ।\nसंयोगाभेदरूपं वै जानीहि नृपसत्तम ॥ १७॥"
  },
  {
    "text": "स्वानन्द पञ्चभेदं च स्वयं सर्वत्र संस्थितम् ।\nसत्यासत्यसमं चेति नेतिरूपं चतुर्थकम् ॥ १८॥"
  },
  {
    "text": "स्वतः परत उत्थानमेतन्नाम प्रकीर्तितम् ।\nतयोरनुभवो यः स्यात्तस्य रूपं तदेव च ॥ १९॥"
  },
  {
    "text": "ताभ्यां नानाविधं ब्रह्मान्नादि वेदे प्रकीर्तितम् ।\nजगन्नानाविधं तद्वज्जानीहि नृपसत्तम ॥ २०॥"
  },
  {
    "text": "नामरूपमयं सर्वमसत्यं परिकीर्तितम् ।\nशाक्तं ब्रह्म समाख्यातं वेदे वै वेदवादिभिः ॥ २१॥"
  },
  {
    "text": "नामरूपात्मकं यत्तत्सदा खण्डमयं स्मृतम् ।\nअमृतं सौरमात्मा तद्ब्रह्म सर्वप्रकाशकम् ॥ २२॥"
  },
  {
    "text": "तयोरभेदकर्ताऽसौ विष्णुरानन्दसंज्ञितः ।\nद्वयोः समं च तद्ब्रह्म भावाभावमयं परम् ॥ २३॥"
  },
  {
    "text": "त्रिभिर्हीनं तुरीयं यन्नेति कर्ता शिवः स्मृतः ।\nअव्यक्तं मोहहीनं यत् स्वाधीनं ब्रह्म तन्मतम् ॥ २४॥"
  },
  {
    "text": "चतुर्णां चैव संयोगो यत्राभेदमयः स्मृतः ।\nस एव स्वस्वरूपाख्यो मायायुक्तो विनायकः ॥ २५॥"
  },
  {
    "text": "संयोगनाशकारी चायोगः सर्वत्र समन्तः ।\nनिर्मायिको गणेशः स कथितो योगिभिर्नृप ॥ २६॥"
  },
  {
    "text": "अयोगे योगिनां राजन्निवृत्तिरुपजायते ।\nस्वकीयभेदहीनत्वात्तद्ब्रह्मायोगसंज्ञकम् ॥ २७॥"
  },
  {
    "text": "अत एव स्वनाशाख्यनिवृत्या तच्च लभ्यते ।\nमायया सर्वसंयोगे तद्धीनं ब्रह्म तत् स्मृतम् ॥ २८॥"
  },
  {
    "text": "अयोगश्चैव संयोगो योगे तौ न प्रपश्यति ।\nतदेव गणनाथो हि योगशान्तिमयः स्मृतः ॥ २९॥"
  },
  {
    "text": "मायायुक्तश्च मायावी मायाहीनश्च केवलः ।\nतदेव भ्रान्तिमात्रं यत्त्यक्तव्यं योगिभिः सदा ॥ ३०॥"
  },
  {
    "text": "चित्तं पञ्चविधं प्रोक्तं तदैश्वर्यं महामते ।\nमोहदं द्विविधं त्यक्त्वा शान्तिरूपो भविष्यसि ॥ ३१॥"
  },
  {
    "text": "एवमुक्त्वा महायोगी विरराम प्रजापते ।\nसोऽपि तं प्रणनामाथ राज्यं त्यक्त्वा वनं ययौ ॥ ३२॥"
  },
  {
    "text": "एवं रहूगणो राजा साधयित्वा विधानतः ।\nशान्तिं प्राप्तो महातेजा गाणपत्यो बभूव ह ॥ ३३॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nद्वितीये खण्डे एकदन्तचरिते रहूगणसिद्धिप्राप्तिवर्णनं नामैकविंशोऽध्यायः ॥ २.२१\n२.२२ जडभरतचरितं नाम द्वाविंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nतत आङ्गिरसो योगी विचचार महीतले ।\nमयूरेशस्य स क्षेत्रं आययौ दैवयोगतः ॥ १॥"
  },
  {
    "text": "तत्र पूर्वावतारं च गणेशस्य महात्मनः ।\nदृष्ट्वा ज्ञात्वा स्थितस्तं स ध्यायन्नेकत्र मूढवत् ॥ २॥"
  },
  {
    "text": "वर्षमात्रे गते तस्य दर्शनार्थं ययौ स्वयम् ।\nगणेशो मूषकारूढः सिद्धिबुद्धिसमन्वितः ॥ ३॥"
  },
  {
    "text": "तं दृष्ट्वा प्रणनामादौ तुष्टाव प्राञ्जलिः प्रभुम् ।\nरोमाञ्ची साश्रुनेत्रः स भक्तिभावनिमज्जितः ॥ ४॥"
  },
  {
    "text": "जडभरत उवाच ।\nनमः शान्तिस्वरूपाय शान्तिदाय कृपालवे ।\nविघ्नेशाय नमस्तुभ्यं हेरम्बाय नमो नमः ॥ ५॥"
  },
  {
    "text": "सिद्धेः पते च तद्दात्रे भक्तानां भयभञ्जन ।\nभक्तिप्रियाय वै तुभ्यं भक्तभक्ताय ते नमः ॥ ६॥"
  },
  {
    "text": "बुद्धेः पते धियो दात्रे सर्वविद्याकलात्मने ।\nज्ञानरूपप्रकाशाय गणेशाय नमो नमः ॥ ७॥"
  },
  {
    "text": "मूषकारूढ वै तुभ्यं चतुर्बाहुधराय च ।\nस्वानन्दवासिने देव वक्रतुण्डाय ते नमः ॥ ८॥"
  },
  {
    "text": "नानाविहारयुक्तायानन्तरूपाय ते नमः ।\nअमेयाय सदायोगशान्तिस्थाय नमो नमः ॥ ९॥"
  },
  {
    "text": "धन्योऽहं कृतकृत्योऽहं येन दृष्टो गजाननः ।\nवेदादौ गोचरोऽयं न कृपया सहसाऽऽगतः ॥ १०॥"
  },
  {
    "text": "मया किं ते कृतं देव दर्शनार्थं किमागतः ।\nभक्त्या समं न किञ्चित्ते प्रियं ज्ञातं मयाधुना ॥ ११॥"
  },
  {
    "text": "भक्त्या त्वां हृदि सन्ध्यायन् संस्थितो जडवत्प्रभो ।\nत्वमेव मोहितो भक्त्या मम सन्न्निधिगः कृतः ॥ १२॥"
  },
  {
    "text": "अहो भक्तिसमं किञ्चिन्नैव दृष्टं न च श्रुतम् ।\nयया त्वं शान्तियोगस्थो मोहितः सहसाऽऽगतः ॥ १३॥"
  },
  {
    "text": "त्वदीयांशसमुत्पन्नं सकलं ब्रह्मनायक ।\nकिं ददामि गणेशान येन तुष्टो भविष्यसि ॥ १४॥"
  },
  {
    "text": "अतस्त्वां नमनं कुर्वे देहोऽयं ते निवेदितः ।\nवरं देहि महाबाहो येन तृप्तो भवाम्यहम् ॥ १५॥"
  },
  {
    "text": "भक्तिं दृढां त्वच्चरणे व्यभिचारविवर्जिताम् ।\nदेहि नाथ दयासिन्धो नान्यद् याचे कदाचन ॥ १६॥"
  },
  {
    "text": "एवमुक्त्वा गणाध्यक्षं ननाम स पुनः पुनः ।\nप्रेम्णा ननर्त योगीन्द्रस्तमुवाच गणाधिपः ॥ १७॥"
  },
  {
    "text": "गणेश उवाच ।\nभविता सुदृढा भक्तिर्मम ते मुनिसत्तम ।\nव्यभिचारविहीना ते न चाङ्गिरस संशयः ॥ १८॥"
  },
  {
    "text": "त्वया कृतमिदं स्तोत्रं मदीयं योगशान्तिदम् ।\nभविष्यति महाभाग मम प्रीतिकरं परम् ॥ १९॥"
  },
  {
    "text": "यं यमिच्छति तं तं वै दास्यामि स्तोत्रपाठकः ।\nश‍ृणुयात्तस्य तद्वच्च भविष्यति न संशयः ॥ २०॥"
  },
  {
    "text": "एवमुक्वान्तर्दधेऽसौ गणनाथः प्रजापते ।\nस मुनिर्भक्तिसंयुक्तोऽभवत्तत्रैव संस्थितः ॥ २१॥"
  },
  {
    "text": "अन्ते गणेशरूपोऽसौ जातो योगीन्द्रसत्तमः ।\nगुहा तत्र प्रसिद्धा वै वर्ततेऽद्य महामुनेः ॥ २२॥"
  },
  {
    "text": "गणेशोत्तरभागे च सम्मुखे क्रोशदूरकम् ।\nस्थानमाङ्गिरसस्याऽपि भरतस्य जडात्मनः ॥ २३॥"
  },
  {
    "text": "कुर्वन्ति दर्शनं तस्य तत्र ये मानवादयः ।\nतेषां मुक्तिर्भवेद्दक्ष शाश्वती नात्र संशयः ॥ २४॥"
  },
  {
    "text": "चरितं भरतस्येदं कथितं परमाद्भुतम् ।\nश‍ृणुयाद्यो नरो भक्त्या पठेद्वा भुक्तिमुक्तिदम् ॥ २५॥"
  },
  {
    "text": "एवमाद्याश्च राजानः प्रियव्रतकुलेऽभवन् ।\nउत्पन्नाः सर्वधर्मज्ञा नानादेवपरायणाः ॥ २६॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nद्वितीये खण्डे एकदन्तचरिते जडभरतचरितं नाम द्वाविंशोऽध्यायः ॥ २.२२"
  },
  {
    "text": "२.२३ ध्रुवचरित्रं नाम त्रयोविंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nस्वायम्भुवमनोः पुत्र उत्तानपादसंज्ञितः ।\nस राज्यं मध्यदेशस्य चक्रे वै धर्मसंयुतः ॥ १॥"
  },
  {
    "text": "तस्य भार्ये प्रविख्याते सुनीतिः सुरुचिस्तथा ।\nसुनीत्यां च ध्रुवो जज्ञे सुरुच्यामुत्तमस्ततः ॥ २॥"
  },
  {
    "text": "सुरुच्या स्ववशं नीतो तया राजा विमोहितः ।\nसुनीतिं मन्यते न स्म मनसाऽपि प्रजापते ॥ ३॥"
  },
  {
    "text": "एकदा ध्रुवपुत्रश्चाययौ राज्ञः समीपकम् ।\nआरोढुमिच्छन्नुत्सङ्गे संस्थितस्तस्य सन्निधौ ॥ ४॥"
  },
  {
    "text": "तत्रावमानितस्तेन सुरुच्या दुष्टभावतः ।\nततो ध्रुवो वनं दक्ष जगाम क्रोधसंयुतः ॥ ५॥"
  },
  {
    "text": "मार्गे वै गच्छतस्तस्य नारदो दृष्टिमागतः ।\nतं ननाम महाबुद्धिर्बालोऽयं धर्मधारकः ॥ ६॥"
  },
  {
    "text": "वृत्तान्तमखिलं ज्ञात्वा नारदेन महात्मना ।\nउपदिष्टो महामन्त्रो विष्णोश्च द्वादशाक्षरः ॥ ७॥"
  },
  {
    "text": "नारदं स प्रणम्याऽऽदौ मथुरायां ययौ ततः ।\nतपश्चकार तत्राऽसौ ध्यायन्विष्णुं सनातनम् ॥ ८॥"
  },
  {
    "text": "सहस्रवर्षमत्यन्तं तताप परमं तपः ।\nप्रसन्नो भगवांस्तत्र तं ययौ भक्तिभावतः ॥ ९॥"
  },
  {
    "text": "ददौ राज्यमखण्डं वै पृथिव्याः परमाद्भुतम् ।\nअन्ते स्वर्गस्य राज्यं च पदं विष्णोर्ध्रुवात्मकम् ॥ १०॥"
  },
  {
    "text": "ततः स्वगृहमागत्य ननाम पितरौ ध्रुवः ।\nतं राजा मानयामास बहुलं तेजसा युतम् ॥ ११॥"
  },
  {
    "text": "कालेन तं ध्रुवं राजा चकार स नराधिपः ।\nवनं ययौ महातेजास्तताप परमं तपः ॥ १२॥"
  },
  {
    "text": "तत्रागत्य च गाणेशो नारदस्तमुवाच सः ।\nभेदाभेदादिहीनं त्वं गणेशं भज पार्थिव ॥ १३॥"
  },
  {
    "text": "शिवविष्ण्वादयो देवा योगिनः सनकादयः ।\nवसिष्ठाद्या ऋषिगणा भजन्ते तं न संशयः ॥ १४॥"
  },
  {
    "text": "न गणेशं विना शान्तिर्लभ्यते नात्र संशयः ।\nस्वायम्भुवादिभूपालैः सेवितो गणनायकः ॥ १५॥"
  },
  {
    "text": "एवमुक्त्वा गणेशस्य ददौ मन्त्रं षडक्षरम् ।\nराजा मन्त्रप्रभावेण गाणपत्यो बभूव ह ॥ १६॥"
  },
  {
    "text": "मरणे गणनाथं वै सस्मार स नृपोत्तमः ।\nसायुज्यं गणनाथस्य प्राप्तं तस्य महात्मनः ॥ १७॥"
  },
  {
    "text": "ध्रुवो राज्यं चकाराथ धर्मयुक्तो महीपतिः ।\nजगाम सहसा तत्र नारदः करुणानिधिः ॥ १८॥"
  },
  {
    "text": "तं दृष्ट्वा प्रणनामाऽसौ पूजयामास भक्तितः ।\nस्वगुरुं पूर्णभावेन कृताञ्जलिपुटः स्थितः ॥ १९॥"
  },
  {
    "text": "तमुवाच महायोगी नारदो दिव्यदर्शनः ।\nस्वशिष्यं भक्तिसंयुक्तं दयया च दयानिधिः ॥ २०॥"
  },
  {
    "text": "नारद उवाच ।\nश‍ृणु ध्रुव वचो रम्यं विकुण्ठादागतोऽधुना ।\nविष्णुना प्रेषितोऽहं वै तव हेतोर्महामते ॥ २१॥"
  },
  {
    "text": "मयूरेशस्य यत्क्षेत्रं भुवि ब्रह्ममयं परम् ।\nतत्र गत्वा महायात्रां कुरु त्वं विधिवत्सुत ॥ २२॥"
  },
  {
    "text": "तेनाक्षयपदं ते वै भविष्यति मदीयकम् ।\nअन्यथा विघ्नसंयुक्तः पतिष्यसि न संशयः ॥ २३॥"
  },
  {
    "text": "अन्यच्च कथितं तेन विष्णुना करुणावता ।\nएकाक्षरं गणेशस्य महामन्त्रं जपेति वै ॥ २४॥"
  },
  {
    "text": "तेन मन्त्रप्रभावेण लये ब्रह्मदिनात्यये ।\nलयं ध्रुवपदं गच्छेत्तदा त्वं शान्तिमेष्यसि ॥ २५॥"
  },
  {
    "text": "ब्रह्मणि ब्रह्मभूतश्च भविष्यसि न संशयः ।\nअन्यथा योगशान्तिं त्वं न प्राप्स्यसि कदाचन ॥ २६॥"
  },
  {
    "text": "ततस्तं नारदो योगी ददौ मन्त्रं विधानतः ।\nएकाक्षरं गणेशस्य राजा सिद्धो बभूव सः ॥ २७॥"
  },
  {
    "text": "मयूरेशस्य वै क्षेत्रे ध्रुवः सद्यः समागतः ।\nचकार विधिवद्यात्रां द्वाराणां चिह्नसंयुताम् ॥ २८॥"
  },
  {
    "text": "गणेशं स्थापयामास ब्राह्मणैर्मन्त्रकोविदैः ।\nअर्धक्रोशे गणेशात् नापूर्वद्वारसमीपगम् ॥ २९॥"
  },
  {
    "text": "देवालयं चकाराऽसौ महामौल्यं सुविस्तृतम् ।\nसुवर्णशिखरं रम्यं पूजितं वै सुभक्तितः ॥ ३०॥"
  },
  {
    "text": "नाम तस्याऽकरोद्राजा तदा ध्रुवविनायकः ।\nवर्षमासं निवासं च ध्रुवस्तत्र चकार ह ॥ ३१॥"
  },
  {
    "text": "पश्चात् स्वनगरे गत्वा राज्यं चक्रे महाबलः ।\nजगाम स्वर्गमन्ते स ध्रुवाख्यं ज्योतिषां धरम् ॥ ३२॥"
  },
  {
    "text": "तस्मिन् गणपतिं ध्यायन् संस्थितोऽसौ महायशाः ।\nध्रुवस्थानस्य नाशेंऽते गतः स्वानन्दमञ्जसा ॥ ३३॥"
  },
  {
    "text": "ध्रुवं विनायकं दृष्ट्वा भुक्तिं मुक्तिं सुनिश्चलाम् ।\nलभते मानवस्तत्र श्रुत्वा ध्रौव्यमिदं तथा ॥ ३४॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nद्वितीये खण्डे एकदन्तचरिते ध्रुवचरित्रं नाम त्रयोविंशोऽध्यायः ॥ २.२३\n२.२४ पृथुयशोवर्णनं नाम चतुर्विंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nध्रुवस्यान्वयसम्भूतोंऽगस्तेजस्वी महीपतिः ।\nधर्मात्मा सर्वमान्यश्च पितृवत् पालकोऽभवत् ॥ १॥"
  },
  {
    "text": "मृत्युकन्याऽभवद्भार्या राज्ञस्तस्य महात्मनः ।\nतस्यां तस्मात् समुत्पन्नः पुत्रो वेनःसुदारुणः ॥ २॥"
  },
  {
    "text": "तं पिता शिक्षयन् श्रान्तो न साधुरभवत् सुतः ।\nराज्यं त्यक्त्वा वनं राजा दुःखयुक्तो जगाम ह ॥ ३॥"
  },
  {
    "text": "ततो राजविहीने च देशे चोराः प्रबभ्रमुः ।\nतैर्लुण्ठितं जनानां स्म सर्वस्वं यत्र तत्र हि ॥ ४॥"
  },
  {
    "text": "प्रजाः सर्वा भयोद्विग्ना ब्राह्मणान् शरणं ययुः ।\nब्राह्मणै राज्य आसिक्तः स वेनः पैतृके ततः ॥ ५॥"
  },
  {
    "text": "स राज्यं प्राप्य दुर्धर्षश्चोरान् हत्वा समन्ततः ।\nराज्यं चकार देशेषु कम्पयन् वसुधातलम् ॥ ६॥"
  },
  {
    "text": "नयमार्गं परित्यज्य यथेच्छाचारकोऽभवत् ।\nतेन वर्णाश्रमाचारसंयुता दुःखिताः कृताः ॥ ७॥"
  },
  {
    "text": "पुनस्ते तापसांस्तान्वै शरणं जग्मुरादरात् ।\nतापसैर्वारितो वेनस्तानुवाच द्विजोत्तमान् ॥ ८॥"
  },
  {
    "text": "वेन उवाच ।\nअहं पूज्यश्च सर्वेषां पालको नात्र संशयः ।\nमां भजध्वं मुनीन्द्रा वै योगक्षेमकरं सदा ॥ ९॥"
  },
  {
    "text": "तस्य तद्वचनं श्रुत्वा कुपिता ब्राह्मणास्ततः ।\nशापेन मारयामासुस्तं नृपं नयवर्जितम् ॥ १०॥"
  },
  {
    "text": "तस्याङ्गं वाममेवादौ ममन्थुर्नृपहेतवे ।\nतस्मात् क्रूरः समुत्पन्नस्यस्य पापमयो नरः ॥ ११॥"
  },
  {
    "text": "ह्रस्वकायः श्यामवर्णः श्मश्रुलः पिङ्गलोचनः ।\nतं दृष्ट्वा ब्राह्मणाः प्रोचुर्निषीदेति प्रजापते ॥ १२॥"
  },
  {
    "text": "ततो निषादनामाऽसौ जातस्तस्मै वनान्तरे ।"
  },
  {
    "text": "स्थानं ददुर्द्विजश्रेष्ठा निषादास्तत् समुद्भवाः ॥ १३॥"
  },
  {
    "text": "पुनश्च दक्षिणाङ्गं ते ममन्थुर्द्विजसत्तमाः ।\nवेनस्य दम्पती तस्मात् समुद्भूतौ महौजसौ ॥ १४॥"
  },
  {
    "text": "विष्णोः कलायुतौ साक्षाद्ब्राह्मणान्नेमतुः पुरा ।\nब्राह्मणैर्नृपवर्यः स संसिक्तो राज्यकर्मणि ॥ १५॥"
  },
  {
    "text": "पृथुनामा महीपालो विख्यातोऽभूच्च मण्डले ।\nस्वधर्मनिरतः साक्षात् क्षात्रधर्मप्रवर्तकः ॥ १६॥"
  },
  {
    "text": "तेन संवर्धिता लोका वर्णाश्रमयुता विधे ।\nपुरे मुमुदिरे देशे यत्र तत्र सुसत्कृताः ॥ १७॥"
  },
  {
    "text": "गते कियति काले वै लोका अन्नविवर्जिताः ।\nक्षुधया पीडिताः सर्वे तं नृपं शरणं ययुः ॥ १८॥"
  },
  {
    "text": "वेनस्याधर्मभावेन भूम्या सर्वं समाहृतम् ।\nपुनर्दातुमशक्ता वै धर्मरूपे नराधिपे ॥ १९॥"
  },
  {
    "text": "लोकानां दुःखमाकर्ण्य कुपितोऽसौ नराधिपः ।\nविचार्य धनुरादाय शरं श्रेष्ठं युयोज च ॥ २०॥"
  },
  {
    "text": "भूमिं हन्तुं मनश्चक्रे ह्याकर्णाकर्षितं धनुः ।\nयावद्बाणं स चिक्षेप तावद्भीता वसुन्धरा ॥ २१॥"
  },
  {
    "text": "गोरूपेण भयोद्विग्ना यत्र तत्र पलायत ।\nआत्तबाणो नृपः पश्चाद्ययौ यम इवापरः ॥ २२॥"
  },
  {
    "text": "शरणं नाऽपतद्भूमिस्तमेव शरणं ययौ ।\nउवाच प्राञ्जलिर्भूत्वा नृपं कम्पसमन्विता ॥ २३॥"
  },
  {
    "text": "स्त्रियं मां गां कथं हंसि भूमिपाल वसुन्धराम् ।\nशरणागतरूपां ते रक्ष क्षत्रकुलोद्भव ॥ २४॥"
  },
  {
    "text": "भूमेर्वचनमाकर्ण्य तां जगाद नृपोत्तमः ।\nश‍ृणु त्वां मारयिष्यामि मच्छासनपराङ्मुखीम् ॥ २५॥"
  },
  {
    "text": "जीवितुं चेच्छसि प्राज्ञे तदान्नं विविधं धरे ।\nकुरु प्रकटरूपं त्वं सर्वकालं न संशयः ॥ २६॥"
  },
  {
    "text": "ततस्तं विनयं कृत्वा सा जगाद वसुन्धरा ।\nमया ग्रस्ता समग्रा या ओषध्यश्च नृपात्मज ॥ २७॥"
  },
  {
    "text": "भक्षितास्ताः पुनर्दातुं कथं शक्ता भवामि भोः ।\nअतस्त्वं मां समामादौ कुरु पार्थिवसत्तम ॥ २८॥"
  },
  {
    "text": "गोरूपाहं स्थिता भूप वत्सं कृत्वा स्वभावजम् ।\nसकला दुग्धरूपेणौषधीस्ते प्रददाम्यहम् ॥ २९॥"
  },
  {
    "text": "दोहकः कल्प्यतां शीघ्रं तदा सर्वं शुभं भवेत् ।\nअन्यथा मां महीपाल हनिष्यसि वृथा कथम् ॥ ३०॥"
  },
  {
    "text": "तस्या वचनमाकर्ण्य धनुष्कोट्या नृपोत्तमः ।\nपर्वतांश्चूर्णयामास समां भूमिं चकार ह ॥ ३१॥"
  },
  {
    "text": "पुरग्रामादिकानां तु रचना रचिता ततः ।\nतेनैव पृथुना दक्ष यथायोग्यं धरातले ॥ ३२॥"
  },
  {
    "text": "तदादिर्नगराद्यानां रचना सम्प्रवर्तिता ।\nपुत्रीत्वे स धरां चक्रे पृथ्वी नाम्नी ततोऽभवत् ॥ ३३॥"
  },
  {
    "text": "मनुं वत्सं ततः कृत्वा दोहकश्चाऽभवत्स्वयम् ।\nषड्रसान्नमयं दुग्धं दुदोह नृपसत्तमः ॥ ३४॥"
  },
  {
    "text": "ततः सर्वे त्रिलोकस्था दुदुहुस्तां वसुन्धराम् ।\nस्वस्वान्नमयदुग्धं ते जगृहुः परमादृताः ॥ ३५॥"
  },
  {
    "text": "ब्रह्माणं वेदरूपं सुवत्सं कृत्वा बृहस्पतिः ।\nदोहको दुग्धमादाय संस्थितो विगतज्वरः ॥ ३६॥"
  },
  {
    "text": "रुद्रं वत्सं ततः कृत्वा दोहकः पिशितात्मकम् ।\nकालाग्निरुद्रसंज्ञश्च दुदोह हरजीवनम् ॥ ३७॥"
  },
  {
    "text": "विष्णुं वत्सं समादाय यजमानश्च दोहकः ।\nयज्ञाधारमयं दुग्धं दुदोह खलु कर्मजम् ॥ ३८॥"
  },
  {
    "text": "सूर्यं वत्सं चकारापि दोहको ध्रुव आदरात् ।\nज्योतिषां जीवनं दुग्धं दुदोह सकलं ततः ॥ ३९॥"
  },
  {
    "text": "शेषं वत्सं च सङ्गृह्य दुदोहाऽपि च वासुकिः ।\nसर्पाणामन्नरूपं वै दुग्धं दुग्धप्रियस्ततः ॥ ४०॥"
  },
  {
    "text": "शिवं वत्सं प्रकल्प्यैव दोहको नन्दिकेश्वरः ।\nविद्यात्मकं महद् दुग्धं दुदोह गतमत्सरः ॥ ४१॥"
  },
  {
    "text": "एवं सर्वे च दुदुहुर्भूमिं गां पृथुभाविताम् ।\nचराचरमया जीवा ईश्वराश्च प्रजापते ॥ ४२॥"
  },
  {
    "text": "पृथुस्तां पूजयामास धरणीं धरणीप्रियः ।\nपुत्रीत्वे पालिता हर्षात्सा स्थिता मुदिता तथा ॥ ४३॥"
  },
  {
    "text": "एवं दुग्ध्वा धरित्रीं स पृथुः पृथुपराक्रमः ।\nराज्यं चकार नीतिज्ञः पृथिव्यामेकराट् स्वयम् ॥ ४४॥"
  },
  {
    "text": "ततो यज्ञांश्चकाराऽसौ शतसङ्ख्यान् महाबलः ।\nअश्वमेधाभिधान् राजा भूरिदक्षिणसंयुतान् ॥ ४५॥"
  },
  {
    "text": "तस्य यज्ञे स्वयं ब्रह्मा विष्णुः शङ्कर एव च ।\nइन्द्राद्या आययुः सर्वे गन्धर्वाद्या महामते ॥ ४६॥"
  },
  {
    "text": "ऋषयः कश्यपाद्याश्च शेषाद्या नागमुख्यकाः ।\nजना नानाविधा जग्मुः सस्त्रीकाश्च विशेषतः ॥ ४७॥"
  },
  {
    "text": "अन्त्ये यज्ञे समारब्धे शक्रश्चिन्तातुरो भृशम् ।\nजटाचीरधरो भूत्वा तस्याश्चं सहसाऽऽहरत् ॥ ४८॥"
  },
  {
    "text": "तस्य पुत्रेण सन्दृष्टस्तपस्वीति च मोचितः ।\nहयं त्यक्त्वा भयोद्विग्नोन्तर्धानं तु चकार सः ॥ ४९॥"
  },
  {
    "text": "पुनरस्थिधरो भूत्वा भस्मना लेपकारकः ।\nजहाराश्वं तथा राजपुत्रेण न स ताडितः ॥ ५०॥"
  },
  {
    "text": "एवं षड्वारमश्वं स सञ्जहार पुरन्दरः ।\nततस्तं हन्तुमुद्युक्तः पृथुः पृथुपराक्रमः ॥ ५१॥"
  },
  {
    "text": "तं ब्रह्मा सान्त्वयामास महेन्द्रं न जघान ह ।\nएकोनशतयज्ञान् स चक्रे वै तेजसा युतः ॥ ५२॥"
  },
  {
    "text": "ब्रह्मणा नोदितः साक्षादिन्द्रस्तं प्रणनाम ह ।\nपृथुर्वैरं समुत्सृज्य देवेन्द्रं तं प्रसस्वजे ॥ ५३॥"
  },
  {
    "text": "सकलाः पूजितास्तेन देवाद्याः स्वस्थलं ययुः ।\nसोऽपि राज्यं स्वधर्मस्थश्चक्रे वै पालयन् प्रजाः ॥ ५४॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nद्वितीये खण्डे एकदन्तचरिते पृथुयशोवर्णनं नाम चतुर्विंशोऽध्यायः ॥ २.२४\n२.२५ पृथुचरित्रं नाम पञ्चविंशतितमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nजनानां धर्ममार्गं सो शिक्षयन्नृपसत्तमः ।\nविष्णुरूपः स्वयं साक्षाद्विष्णुतुल्यपराक्रमः ॥ १॥"
  },
  {
    "text": "संस्थितः स्वपुरे राजा लोकान् संरञ्जयन् प्रभो ।\nतत्राऽऽजग्मुश्च योगीन्द्राः सनकाद्या विधेः सुताः ॥ २॥"
  },
  {
    "text": "चत्वारः सूर्यसङ्काशाः सदा बालवयोन्विताः ।\nपूर्वेषां पूर्वजा मान्या गतभ्रान्तय एव ते ॥ ३॥"
  },
  {
    "text": "तान् दृष्ट्वा सहसोत्थाय सम्भ्रमेण नरोत्तमः ।\nननाम दण्डवद्भूमौ शिरः संस्थाप्य पादयोः ॥ ४॥"
  },
  {
    "text": "उत्थाय तान् महाभक्त्या पाद्यार्घ्यैर्विष्टरादिभिः ।\nअपूजयत्स विधिवत् हर्षितोऽत्यन्तभावतः ॥ ५॥"
  },
  {
    "text": "पादसंवाहनं तेषां चकार स्वयमादरात् ।\nउवाच मधुरं वाक्यं पृथुर्वाक्यविशारदः ॥ ६॥"
  },
  {
    "text": "पृथुरुवाच ।\nधन्येयं धरणी त्वद्य धन्यं नगरमुत्तमम् ।\nमन्दिरं सत्कृतं सर्वं भवतामागमेन मे ॥ ७॥"
  },
  {
    "text": "धन्यो वंशो कुलं धन्यं पितरौ ज्ञानमाश्रमः ।\nतपो विद्यादिकं मे च भवतां पाददर्शनात् ॥ ८॥"
  },
  {
    "text": "सनाथोऽहं कृतोऽनाथो भवद्भिर्नात्र संशयः ।\nअनुग्रहः कृतोऽत्यन्तं विशेषेण दयालुभिः ॥ ९॥"
  },
  {
    "text": "पूर्वजन्मार्जितं मे किं फलितं पुण्यमुत्तमम् ।\nअन्यथा दर्शनं न स्याद्भवतां ब्रह्मरूपिणाम् ॥ १०॥"
  },
  {
    "text": "निःस्पृहा योगनिष्ठा ये सर्वज्ञाः स्वपरायणम् ।\nदृष्ट्वा कुर्वन्ति कार्यार्थमाज्ञां तस्य हिताय च ॥ ११॥"
  },
  {
    "text": "अत आज्ञां महाभागा मम कुर्वन्तु साम्प्रतम् ।\nतयाऽहं कृतकृत्यश्च भवामि न च संशयः ॥ १२॥"
  },
  {
    "text": "मुद्गल उवाच ।\nपृथोर्वचनमाकर्ण्य सनकाद्यास्तमब्रुवन् ।\nतृप्ता भावेन तस्याथ योगीन्द्रा योगभाविताः ॥ १३॥"
  },
  {
    "text": "सनकाद्या ऊचुः ।\nधन्योऽसि नृपवर्य त्वं पृथो पृथुपराक्रम ।\nविनयं तेऽद्य दृष्ट्वा वै सन्तुष्टा वयमादरात् ॥ १४॥"
  },
  {
    "text": "न कार्यलिप्सया युक्ता वयं नग्ना महामते ।\nदर्शनार्थं च ते याताः साधो स्वर्गे श्रुतं यशः ॥ १५॥"
  },
  {
    "text": "आज्ञां देहि गमिष्यामि ब्रह्मलोकं सनातनम् ।\nकीर्तिः श्रुता तथा दृष्ट्वा तृप्ता हर्षसमन्विताः ॥ १६॥"
  },
  {
    "text": "तेषां तद्वचनं श्रुत्वा पृथुस्तान् विनयान्वितः ।\nजगाद भक्तिसंयुक्तो योगीन्द्रान्नृपसत्तमः ॥ १७॥"
  },
  {
    "text": "पृथुरुवाच ।\nभुक्तं राज्यं महाभागा नानाभोगसमन्वितम् ।\nअधुना शान्तिसिध्यर्थं योगं ब्रूत तपोधनाः ॥ १८॥"
  },
  {
    "text": "पृथोर्वचनमत्यन्तं श्रुतं योगिभिरादरात् ।\nपात्रं दृष्ट्वा महाभागा ऊचुस्तं ब्रह्म शाश्वतम् ॥ १९॥"
  },
  {
    "text": "सनकाद्या ऊचुः ।\nधन्योऽसि नृपशार्दूल बुद्धिस्ते परमाद्भुता ।\nनिर्वेदं राज्यभोगेभ्यः सम्प्राप्ता पृथुलश्रवः ॥ २०॥"
  },
  {
    "text": "योगशान्तिमयं पूर्णं गाणेशं विद्धि भूमिप ।\nतं भजस्व महाभक्त्या तया शान्तिं गमिष्यसि ॥ २१॥"
  },
  {
    "text": "एकदा स्म वयं सर्वे सङ्गताः शङ्करालयम् ।\nवटमूले समासीनमद्राक्ष्म ध्यानसंस्थितम् ॥ २२॥"
  },
  {
    "text": "तं प्रणम्य स्थिताः सर्वे वयं विनयसंयुताः ।\nस्तोत्रैस्तं बोधयन्तश्च ततः शर्वो बुबोध वै ॥ २३॥"
  },
  {
    "text": "त्यक्त्वा ध्यानं गणेशाय नम इत्यवदत्ततः ।\nश्रुत्वा भ्रान्ता वयं तं स्म पृच्छामः संशयान्विताः ॥ २४॥"
  },
  {
    "text": "कोऽसौ गणाधिपः स्वामिन् कथं नमसि तं प्रभो ।\nशिवः सहजरूपस्त्वं स्वाधीनः सततं मतः ॥ २५॥"
  },
  {
    "text": "अस्माकं वचनं श्रुत्वा शिवो हर्षसमन्वितः ।\nजगाद ज्ञानमाद्यं यद्गाणपत्यं सुशान्तिदम् ॥ २६॥"
  },
  {
    "text": "शिव उवाच ।\nब्रह्म यत्कथ्यते वेदैः कथं तत्र प्रवर्तते ।\nस्वाधीनं सहजं विप्राः पराधीनं त्रिधा भवेत् ॥ २७॥"
  },
  {
    "text": "कर्मयोगादिभेदेन वेदे वै वेदवादिभिः ।\nनानाविधं वर्णितं यद्ब्रह्म तन्माययान्वितम् ॥ २८॥"
  },
  {
    "text": "कर्मणां सकलानां संयोगो ब्रह्मणि जायते ।\nतेन कर्मात्मकं ब्रह्म तद्वद् ज्ञानात्मकं मतम् ॥ २९॥"
  },
  {
    "text": "समूहवाची शब्दश्च गण इत्यभिधीयते ।\nबाह्यान्तरादिभेदानां संयोगे तु समूहकः ॥ ३०॥"
  },
  {
    "text": "अन्नप्राणादिका शब्दा ब्रह्मणो वाचका मताः ।\nते सर्वे गणरूपाश्च तेषां स्वामी गणेश्वरः ॥ ३१॥"
  },
  {
    "text": "संयोगायोगकाद्या ये नाना योगा मता बुधैः ।\nयोगानां योगरूपोऽयं गणेशो नात्र संशयः ॥ ३२॥"
  },
  {
    "text": "गणो योगात्मकः प्रोक्तस्तस्मात्तस्य गणा वयम् ।\nयोगरूपा विशेषेण नमामो भक्तिसंयुताः ॥ ३३॥"
  },
  {
    "text": "माया विघ्नात्मिका प्रोक्ता भ्रान्तिदा बिम्बभावतः ।\nतां जयन्ति जना ईशा विघ्नराजस्य सेवया ॥ ३४॥"
  },
  {
    "text": "ब्रह्मभूतास्ते भवन्ति योगीन्द्रा गाणपाः स्मृताः ।\nअहं गणेशरूपो वै भिन्नं मायामयं मतम् ॥ ३५॥"
  },
  {
    "text": "चित्तं पञ्चविधं प्रोक्तं सा बुद्धिर्विविधात्मिका ।\nतत्रैश्वर्यं च यत्प्रोक्तं सिद्धिः सा परमाद्भुता ॥ ३६॥"
  },
  {
    "text": "तत्र यद्बिम्बभावेन गणेशः प्रतितिष्ठति ।\nमायाभ्यां मोहितोऽत्यन्तं सर्वत्राऽसौ विराजते ॥ ३७॥"
  },
  {
    "text": "बिम्बिभावं परित्यज्य गणेशस्यैव सेवया ।\nपञ्चधा चित्तमुत्सृज्य स्वयं चिन्तामणिर्भवेत् ॥ ३८॥"
  },
  {
    "text": "गणेशोऽहं यदा विप्रास्तदा कुत्र प्रवर्तते ।\nसंयोगश्च तथा योगः शान्तियोगं लभे ततः ॥ ३९॥"
  },
  {
    "text": "न भिन्नोऽहं कदा तस्माद्गणेशान्नात्र संशयः ।\nयोगीन्द्रः शान्तियोगेन ब्रह्मभूतो भविष्यति ॥ ४०॥"
  },
  {
    "text": "एतदेव मदीयं यत् गुह्यं ध्यानं प्रकीर्तितम् ।\nअतो गणेशदासोऽहं तं नमामि सदा द्विजाः ॥ ४१॥"
  },
  {
    "text": "एवमुक्त्वा महायोगी विरराम स शङ्करः ।\nउच्छिन्नसंशया जाताः सनकाद्या वयं नृप ॥ ४२॥"
  },
  {
    "text": "विचरामो महीमेतां स्वर्गेषु विवरेषु च ।\nयोगमार्गेण योगीशा गाणपत्याः स्वभावतः ॥ ४३॥"
  },
  {
    "text": "गणेशदर्शने जातलालसा वयमादरात् ।\nतस्मिन् काले गणाधीशः कश्यपस्यात्मजोऽभवत् ॥ ४४॥"
  },
  {
    "text": "काशीराजो महाभक्तो गाणपत्यपरायणः ।\nतस्य गेहे गतो देवः स्वस्य वै कार्यसाधनात् ॥ ४५॥"
  },
  {
    "text": "दर्शनार्थं वयं तत्र गताः काश्यां महामते ।\nप्रपश्यामो गणेशं स्म ब्रह्मचारिस्वरूपिणम् ॥ ४६॥"
  },
  {
    "text": "तं प्रणम्य वयं राजन् स्थिता भक्त्या समन्विताः ।\nबालरूपधरं देवं स्म स्तुमो बालयूथगम् ॥ ४७॥"
  },
  {
    "text": "सनकादय ऊचुः ।\nनमो विनायकायैव कश्यपप्रियसूनवे ।\nअदितेर्जठरोत्पन्नब्रह्मचारिन्नमोऽस्तु ते ॥ ४८॥"
  },
  {
    "text": "गणेशाय सदा मायाधार चैतद्विवर्जित ।\nभक्त्यधीनाय वै तुभ्यं हेरम्बाय नमो नमः ॥ ४९॥"
  },
  {
    "text": "त्वं ब्रह्म शाश्वतं देव ब्रह्मणां पतिरोजसा ।\nयोगायोगादिभेदेन क्रीडसे नात्र संशयः ॥ ५०॥"
  },
  {
    "text": "आदिमध्यान्तरूपस्त्वं प्रकृतिः पुरुषस्तथा ।\nनादानादौ च सूक्ष्मस्त्वं स्थूलरूपो भवान् प्रभो ॥ ५१॥"
  },
  {
    "text": "सुरासुरमयः साक्षान्नरनागस्वरूपधृक् ।\nजलस्थलादिभेदेन शोभसे त्वं गजानन ॥ ५२॥"
  },
  {
    "text": "सर्वेभ्यो वर्जितस्त्वं वै मायाहीनस्वरूपधृक् ।\nमायामायिकरूपं त्वां को जानाति गतिं पराम् ॥ ५३॥"
  },
  {
    "text": "कथं स्तुमो गणाधीशं योगाकारमयं सदा ।\nवेदा न शम्भुमुख्याश्च शक्ताः स्तोतुं कदाचन ॥ ५४॥"
  },
  {
    "text": "वयं धन्या वयं धन्या येन प्रत्यक्षतां गतः ।\nअस्माकं योगिनां ढुण्ढे कुलदेवस्त्वमञ्जसा ॥ ५५॥"
  },
  {
    "text": "इत्युक्त्वा मौनमास्थाय नमामो दण्डवत् स्म तम् ।\nउवाच नो गणाधीशो भक्तिभावनियन्त्रितः ॥ ५६॥"
  },
  {
    "text": "विनायक उवाच ।\nभवद्भिर्यत्कृतं स्तोत्रं मदीयं योगशान्तिदम् ।\nभविष्यति महाभागाः पठते श‍ृण्वते सदा ॥ ५७॥"
  },
  {
    "text": "यं यमिच्छति तं तं वै दास्यामि स्तोत्रभावितः ।\nभवन्तो गाणपत्याश्च भविष्यथ यथा शिवः ॥ ५८॥"
  },
  {
    "text": "एवमुक्त्वा स्वयं बालश्चिक्रीड प्राकृतो यथा ।\nबालकैः सह योगात्मा काश्यपः पूर्ववन्नृप ॥ ५९॥"
  },
  {
    "text": "वयं काशीपते राजन् दर्शनार्थं गतास्ततः ।\nतेनाऽपि मानिताः सम्यक् भुक्त्वा याताः पदे पुनः ॥ ६०॥"
  },
  {
    "text": "एतत्ते कथितं सर्वं योगशान्तिमयं महत् ।\nज्ञानपूर्णं गणेशाख्यं तं भजस्व नराधिप ॥ ६१॥"
  },
  {
    "text": "मुद्गल उवाच ।\nएवमुक्त्वा विधेर्लोके ययुस्ते सनकादयः ।\nपृथुः पुत्रेषु राज्यं स्वं विभज्य च वनं ययौ ॥ ६२॥"
  },
  {
    "text": "तत्र योगक्रमणैव गाणपत्यो बभूव ह ।\nपत्न्या सह विनीतात्मा गणेशेंऽते लयं ययौ ॥ ६३॥"
  },
  {
    "text": "एतत् पृथुलकीर्तेश्च चरितं कथितं पृथोः ।\nश‍ृणुयाद्यः पठेद्वापि सर्वदं तस्य तद् भवेत् ॥ ६४॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nद्वितीये खण्डे एकदन्तचरिते पृथुचरित्रं नाम पञ्चविंशतितमोऽध्यायः ॥ २.२५\n२.२६ प्राचीनबर्हिषश्चरितं नाम षड्विंशतितमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nतदन्वये च सम्भूतो बर्हिषो नाम पार्थिवः ।\nधर्मात्मा शस्त्रधारी स प्रजानां पालने रतः ॥ १॥"
  },
  {
    "text": "स यज्ञान्विविधान् चक्रे कर्ममार्गपरायणः ।\nप्राचीनाग्रकुशैः सर्वान् छादयामास मेदिनीम् ॥ २॥"
  },
  {
    "text": "मृगयार्थं वनं यातः समुद्रतनयां तदा ।\nउपयेमे स भूपालस्तस्यां पुत्रा दशाऽभवन् ॥ ३॥"
  },
  {
    "text": "सर्वे समानवर्णास्ते समाचाराः प्रजापते ।\nसमानमानसास्तेन नाम्नाऽऽख्याताः प्रचेतसः ॥ ४॥"
  },
  {
    "text": "प्रजार्थं ते समुद्रस्य समीपे तपसि स्थिताः ।\nसरो नारायणाख्यं च तत्र विष्णुमपूजयन् ॥ ५॥"
  },
  {
    "text": "प्राचीनबर्हिराजर्षिं स्वगृहे कर्मकारकम् ।\nस्थितं ज्ञात्वा समायातो नारदः करुणानिधिः ॥ ६॥"
  },
  {
    "text": "तं राजाऽपूजयत् भक्त्या कृताञ्जलिपुटः स्थितः ।\nतमुवाच मुनिश्रेष्ठो राजानं ज्ञानदायकः ॥ ७॥"
  },
  {
    "text": "नारद उवाच ।\nकिं राजन् कर्मणा ते वै भविष्यति वद प्रभो ।\nबन्धदं कर्म वेदेषु प्रोक्तं तन्नात्र संशयः ॥ ८॥"
  },
  {
    "text": "यज्ञैर्नानाविधैः सर्वं कृतं कर्म त्वया महत् ।\nघोरं हिंसात्मकं नित्यं नानापशुवधाश्रयम् ॥ ९॥"
  },
  {
    "text": "प्रहताः पशवः सर्वे त्वां प्रतीक्षन्त ओजसा ।\nवधार्थं तव चात्यन्तं क्रोधयुक्ता न संशयः ॥ १०॥"
  },
  {
    "text": "अधुना वृद्धरूपस्त्वं त्यक्त्वा कर्म महीपते ।\nकर्माङ्कुराग्निरूपं वै ज्ञानमार्गं समाश्रय ॥ ११॥"
  },
  {
    "text": "मुद्गल उवाच ।\nनारदस्य वचः श्रुत्वा विस्मितः स नृपोऽब्रवीत् ।\nतं पुनस्तस्य भावज्ञो विनयेन समन्वितः ॥ १२॥"
  },
  {
    "text": "प्राचीनबर्हिरुवाच ।\nअहं कर्मपरं भावं जानामि मुनिसत्तम ।\nकर्मणा लभते जन्तुर्जानामि न च संशयः ॥ १३॥"
  },
  {
    "text": "वद ज्ञानं विभो किं तत् कर्म मूलनिकृन्तनम् ।\nदयया च दयासिन्धो मां तारय भवार्णवात् ॥ १४॥"
  },
  {
    "text": "तस्य तद्वचनं श्रुत्वा ज्ञात्वा कर्मपरायणम् ।\nकर्मणा शुद्धरूपं तमुवाच मुनिसत्तमः ॥ १५॥"
  },
  {
    "text": "नारद उवाच ।\nज्ञानं योगमयं विद्धि योगोऽभेदात्मकः स्मृतः ।\nब्रह्मणि ब्रह्मभूतश्च योगी योगेन जायते ॥ १६॥"
  },
  {
    "text": "देहेऽस्मिन् पश्य राजेन्द्र बिम्बं गणपतेः स्मृतम् ।\nमोहयुक्तं तदाकारं जीवरूपं हृदि स्थितम् ॥ १७॥"
  },
  {
    "text": "पञ्चधा चित्तवृत्तिश्च वर्तते नृपसत्तम ।\nक्षिप्ता मूढा च विक्षिप्तैकाग्राऽपि च निरोधिका ॥ १८॥"
  },
  {
    "text": "यत्र क्षिप्तं नरेणैव चित्तं तज्ज्ञायते हृदा ।\nतदेव क्षिप्तरूपं त्वं चित्तं जानीहि पार्थिव ॥ १९॥"
  },
  {
    "text": "क्षिप्तं चित्तं नरेणैतन् मूढवत्तन्न बुध्यति ।\nअन्यथा च भवेज्ज्ञानं मूढरूपं च तत्स्मृतम् ॥ २०॥"
  },
  {
    "text": "मुमुक्षूणां भवेच्चित्तं विक्षिप्तं ब्रह्मलालसम् ।\nन संसारसुखे मग्नं तन्न ब्रह्मणि सङ्गतम् ॥ २१॥"
  },
  {
    "text": "एकाग्रं सर्वभावेषु ह्यात्माकारेण संस्थितम् ।\nअन्तर्ज्ञानेन तद्रूपं पश्येद्वै योगसेवया ॥ २२॥"
  },
  {
    "text": "निरोधं देहदेहिभ्यो हीनं निर्वृतिदायकम् ।\nसंयोगायोगरूपान्तं लभते योगसेवया ॥ २३॥"
  },
  {
    "text": "पञ्चधा कथितं भूप चित्तं सा बुद्धिरुत्तमा ।\nजानीहि हृदये स्थित्वा गणपेन च खेलति ॥ २४॥"
  },
  {
    "text": "पञ्चधा चित्तवृत्तिर्या तत्र मोहः प्रकीर्तितः ।\nस्वस्वस्थानकरूपस्थैश्चर्यरूपो महीपते ॥ २५॥"
  },
  {
    "text": "ऐश्वर्यभ्रान्तिरूपा सा सिद्धिः सर्वत्र वर्तते ।\nधर्मार्थकाममोक्षाणां ब्रह्मणः पञ्चधा स्मृता ॥ २६॥"
  },
  {
    "text": "भ्रामयन्तीह भूतानि गणपेन च खेलति ।\nमया सा कथिता माया नृप नास्त्यत्र संशयः ॥ २७॥"
  },
  {
    "text": "ज्ञानरूपा स्वयं बुद्धिरैश्वर्यात् सिद्धिरुच्यते ।\nतयोर्बिबं गणेशस्य भ्रमाढ्यं जीवसंज्ञितम् ॥ २८॥"
  },
  {
    "text": "मायामयं सदा जातं माया सौख्ये प्रलालसम् ।\nबन्धयुक्तं महीपाल हृदि पश्य प्रकाशकम् ॥ २९॥"
  },
  {
    "text": "पञ्चधा चित्तवृत्तिश्च तेन सर्वा प्रकाशिता ।\nचिन्तामणिरिति ख्यातिं गणेशस्य वदन्त्यतः ॥ ३०॥"
  },
  {
    "text": "देहश्चतुर्विधः प्रोक्तः स्थूलः सूक्ष्मः समात्मकः ।\nनादरूपश्चतुर्थो वै बिन्दुस्तेषां परा गतिः ॥ ३१॥"
  },
  {
    "text": "देहेषु देहभोगस्थो देही भ्रान्त्या चतुर्विधः ।\nएकोऽपि ब्रह्म तेषां वै सोऽहं विद्धि नराधिप ॥ ३२॥"
  },
  {
    "text": "तद्योगे स्वत उत्थानं ब्रह्म वेदे प्रतिष्ठितम् ।\nसत्यं परत उत्थानरूपं सौख्यमयं परम् ॥ ३३॥"
  },
  {
    "text": "तयोर्योगे स्वसंवेद्यं ब्रह्म पञ्चविधं स्मृतम् ।\nसत्यासत्यसमाकारनेतिभेदात्मकं परम् ॥ ३४॥"
  },
  {
    "text": "संयोगो ब्रह्मणां यत्र योगाभेदेन शाश्वतः ।\nसमाधिसुखदः प्रोक्तः स्वानन्द इति कथ्यते ॥ ३५॥"
  },
  {
    "text": "अयोगमेतद्रहितं ब्रह्मनिर्वृतिदायकम् ।\nसंयोगायोगयोर्नाशे योगः शान्तिप्रदायकः ॥ ३६॥"
  },
  {
    "text": "गणेशोऽयं महाराज समूहानां पतिः स्मृतः ।\nसमूहा ब्रह्मरूपाश्च ज्ञातव्या ज्ञानचक्षुषा ॥ ३७॥"
  },
  {
    "text": "तं भजस्व महीपाल हृदिस्थं गणनायकम् ।\nबुद्धिप्रकाशकं पूर्णं बुद्धीशं शान्तिदायकम् ॥ ३८॥"
  },
  {
    "text": "एवमुक्त्वा महायोगी नारदो विरराम ह ।\nसोऽपि श्रुत्वा प्रणम्यादावुवाच मुनिपुङ्गवम् ॥ ३९॥"
  },
  {
    "text": "प्राचीनबर्हिरुवाच ।\nभो भो योगिन् दयासिन्धो तारितोऽहं त्वयाधुना ।\nमत्समीपस्थिता विप्रा न जानन्ति त्विदं परम् ॥ ४०॥"
  },
  {
    "text": "नारदोंऽतर्दधे सद्यः प्रययौ गणपं स्मरन् ।\nवीणागानरतो योगी स्वेच्छाचारी सदासुखी ॥ ४१॥"
  },
  {
    "text": "प्राचीनबर्हिराजर्षिस्त्यक्त्वाऽमात्येषु सत्वरम् ।\nराज्यं वनं ययौ सोऽपि गणेशध्यानतत्परः ॥ ४२॥"
  },
  {
    "text": "नारदेन यथा तस्य कथितं ज्ञानमुत्तमम् ।\nयथायोगं क्रमेणापि योगी गाणेशकोऽभवत् ॥ ४३॥"
  },
  {
    "text": "अन्ते लयं ययौ राजा गणेशे ब्रह्मरूपिणि ।\nब्रह्मभूतो नृपश्रेष्ठः कथितोऽसौ प्रजापते ॥ ४४॥"
  },
  {
    "text": "प्राचीनबर्हिराजर्षेश्चरितं यः श‍ृणोति च ।\nपठेद्वा तस्य पापं हि नाशयेत् सर्वदं भवेत् ॥ ४५॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nद्वितीये खण्डे एकदन्तचरिते प्राचीनबर्हिषश्चरितं नाम षड्विंशतितमोऽध्यायः ॥ २.२६\n२.२७ प्रचेतसां चरितं नाम सप्तविंशतितमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nप्राचीनबर्हिषः पुत्रास्तेपुस्ते तप उत्तमम् ।\nसहस्रवर्षपर्यन्तं ततस्तुष्टो जनार्दनः ॥ १॥"
  },
  {
    "text": "आययौ तान् वरं दातुं गरुडस्थश्चतुर्भुजः ।\nतं दृष्ट्वा ते प्रणेमुश्चापूजयंस्तुष्टुवुर्मुदा ॥ २॥"
  },
  {
    "text": "प्रचेतस ऊचुः ।\nनमस्ते केशवायैव नमस्ते भूतभावन ।\nनिराकाराय कृष्णाय विष्णवे प्रभविष्णवे ॥ ३॥"
  },
  {
    "text": "आदिमध्यान्तहीनाय वासुदेवाय ते नमः ।\nसर्वाज्ञानविनाशाय ज्ञानदात्रे कृपालवे ॥ ४॥"
  },
  {
    "text": "लक्ष्मीपते नमस्तुभ्यं भक्तसंरक्षकाय च ।\nभक्तिप्रियाय देवाय शेषशायिन्नमोऽस्तु ते ॥ ५॥"
  },
  {
    "text": "भुक्तिमुक्तिप्रदायैव विकुण्ठपतये नमः ।\nनारायणाय शान्ताय सत्त्वयुक्ताय ते नमः ॥ ६॥"
  },
  {
    "text": "वयं सपितरो धन्या यैः प्रदृष्टो जनार्दनः ।\nवरं देहि विशेषेण सृष्टिसामर्थ्यदायकम् ॥ ७॥"
  },
  {
    "text": "एवं स्तुतः प्रसन्नात्मा तानुवाच स्वयं हरिः ।\nसामर्थ्यमतुलं सृष्टौ भविष्यति च वः सुखम् ॥ ८॥"
  },
  {
    "text": "तपसा सिद्धरूपाश्च भवन्तो नात्र संशयः ।\nयद्यदिच्छथ तत्तद्वः सफलं प्रभविष्यति ॥ ९॥"
  },
  {
    "text": "भवत्कृतमिदं स्तोत्रं भुक्तिमुक्तिप्रदं भवेत् ।\nपठतां श‍ृण्वतां चैव मत्प्रसादकरं परम् ॥ १०॥"
  },
  {
    "text": "एवमुक्वान्तर्दधेऽसौ विष्णुः परपुरञ्जयः ।\nतेऽपि त्यक्त्वाऽऽश्रमं सद्यो जग्मुः स्वगृहमुत्तमम् ॥ ११॥"
  },
  {
    "text": "गच्छतां पथि तेषां वै मार्गे वृक्षा अनेकशः ।\nअराजके समुत्पन्ना मार्गरोधनकारकाः ॥ १२॥"
  },
  {
    "text": "तान् दृष्ट्वा क्रोधयुक्तास्ते ससृजुर्वह्निमुल्बणम् ।\nतेन दग्धा वने वृक्षाः सकला यत्र तत्र च ॥ १३॥"
  },
  {
    "text": "तेषु स्वल्पस्थितेष्वेव चन्द्रस्तत्र समागतः ।\nप्रगृह्य वृक्षजां कन्यां ददौ तेभ्यो यथाविधि ॥ १४॥"
  },
  {
    "text": "ऋषिवीर्यात्समुत्पन्नाऽप्सरः सुद्रुमपालिता ।\nप्रगृह्य तां शान्तिमाप्ता अग्निं चक्रुः सुशान्तिदम् ॥ १५॥"
  },
  {
    "text": "स्वराज्यं प्राप्य ते सर्वे पालयामासुरादरात् ।\nप्रजाः पुत्रानिवाध्यक्षा यन्त्रितास्ते प्रचेतसः ॥ १६॥"
  },
  {
    "text": "मारिषायां प्रचेतोभ्यो दक्ष त्वं त्वभवस्तदा ।\nरुद्रशापेन सर्वज्ञस्तथा वै तेजसा युतः ॥ १७॥"
  },
  {
    "text": "गणेशवरदानेन ब्रह्मपुत्र त्वमञ्जसा ।\nन गमिष्यति ते दक्ष प्रजापालो भविष्यसि ॥ १८॥"
  },
  {
    "text": "त्वां च राज्ये समास्थाप्य वनं चायुः प्रचेतसः ।\nतेपुस्तत्र तपो घोरं योगशान्त्यर्थमादरात् ॥ १९॥"
  },
  {
    "text": "तत्राऽपि नारदो योगी गणेशे गानतत्परः ।\nआययौ परमप्रीतः प्रचेतसां हितं चरन् ॥ २०॥"
  },
  {
    "text": "तं दृष्ट्वा हर्षिताः सर्वे महौजस्काः प्रचेतसः ।\nनेमुः सम्पूज्य तं भक्त्या स्थिताःप्राञ्जलयोऽभवन् ॥ २१॥"
  },
  {
    "text": "तानुवाच मुनिश्रेष्ठः किमिच्छावः प्रचेतसः ।\nब्रूत तां पूरयिष्यामि भवतां भावतोषितः ॥ २२॥"
  },
  {
    "text": "नारदस्य वचः श्रुत्वा प्रोचुस्तं ते प्रचेतसः ।\nवद त्वं शान्तिदं योगं कृपया करुणानिधे ॥ २३॥"
  },
  {
    "text": "श्रुत्वा स वचनं तेषां हर्षेण महताऽऽवृतः ।\nउवाच सकलं योगं योगशान्तिपदप्रदम् ॥ २४॥"
  },
  {
    "text": "नारद उवाच ।\nशान्तियोगात्मकं भूपा गणेशं कथयन्ति वै ।\nयोगज्ञा ब्रह्मभूताश्च तं भजध्वं प्रचेतसः ॥ २५॥"
  },
  {
    "text": "अहं गणेशाभिन्नश्च योगोऽयं शान्तिदायकः ।\nकथितो विष्णुना पूर्वं मह्यं शान्तिप्रदः परः ॥ २६॥"
  },
  {
    "text": "तेन शान्तिं समास्थाय चरामि गणपं स्मरन् ।\nगतभ्रान्तिश्च सर्वत्र हर्षयुक्तेन चेतसा ॥ २७॥"
  },
  {
    "text": "चित्तस्य पञ्चभूमीनां भ्रान्तिं त्यक्त्वा नरः सदा ।\nयोगरूपो न सन्देहो भवेद्वै शान्तिरूपगः ॥ २८॥"
  },
  {
    "text": "सर्वं मायामयं प्रोक्तं भ्रान्तिदं बुद्धिलालितम् ।\nत्यक्त्वा तद् योगिनः शान्ता भवेतैव प्रचेतसः ॥ २९॥"
  },
  {
    "text": "एवमुक्त्वा महायोगी नारदः स्वेच्छया ययौ ।\nहेरम्बेति स्मरन् स्वर्गे कैलासे हर्षसंयुतः ॥ ३०॥"
  },
  {
    "text": "तेऽपि प्रचेतसः सर्वे कथितं योगमादरात् ।\nक्रमेण साधयित्वा तं गाणपा अभवन् पराः ॥ ३१॥"
  },
  {
    "text": "अन्ते गणेशदेहे ते तदाकाराः प्रजापते ।\nजाता ब्रह्ममयाः शान्ता महौजस्काः प्रचेतसः ॥ ३२॥"
  },
  {
    "text": "प्रचेतसां चरित्रं यः पठेद्वै यः श‍ृणोति वा ।\nतस्य भुक्तिश्च मुक्तिर्वै भविष्यति सुखप्रदा ॥ ३३॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nद्वितीये खण्डे एकदन्तचरिते प्रचेतसां चरितं नाम सप्तविंशतितमोऽध्यायः ॥ २.२७"
  },
  {
    "text": "२.२८ कश्यपसृष्टिवर्णनं नाम अष्टाविंशतितमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nदक्षः प्राचेतसो राजा तताप तप उत्तमम् ।\nशतवर्षैर्गणाध्यक्षः प्रसन्नो वरदोऽभवत् ॥ १॥"
  },
  {
    "text": "गणेशवरदानेन स सिद्धः ससृजे प्रजाः ।\nदेवा यक्षा मनुष्याश्च पिशाचाद्याः सहस्रशः ॥ २॥"
  },
  {
    "text": "नानाविधाः प्रजाः सृष्ट्वाऽवर्धन्त नयदा तदा ।\nधरण्यां मैथुनीं सृष्टिं ससृजे स प्रजापतिः ॥ ३॥"
  },
  {
    "text": "दशाभवन् सहस्राणां पुत्रास्तस्मान् महौजसः ।\nतानुवाच स्वयं दक्षः सृजध्वं तपसा युताः ॥ ४॥"
  },
  {
    "text": "तथेति तं प्रणम्यादौ गतास्तपस आदरात् ।\nतेषां मार्गे ब्रह्मपुत्रो नारदः सहसाऽऽगतः ॥ ५॥"
  },
  {
    "text": "उवाच विधिवत्तान् स योगमार्गं सनातनम् ।\nतेन युक्ताश्च ते सर्वे न चक्रुः सृष्टिमुत्तमाम् ॥ ६॥"
  },
  {
    "text": "कर्ममार्गं परित्यज्य गाणपत्याश्च तेऽभवन् ।\nगताः स्वेच्छाचराः सर्वे भ्रमहीना जितेन्द्रियाः ॥ ७॥"
  },
  {
    "text": "ज्ञात्वा नष्टान् स्वपुत्रान् स पुनर्दक्षः ससर्ज ह ।\nअसिक्न्यां चैव पुत्राणां सहस्रं तेजसा युतम् ॥ ८॥"
  },
  {
    "text": "स तानुवाच प्रीतात्मा तपसा स्मृष्टिमुत्तमाम् ।\nकुरुध्वं ते प्रणम्याऽऽदौ तं वनं ययुरादरात् ॥ ९॥"
  },
  {
    "text": "पुनस्तान्नारदस्तद्वद्ददौ ज्ञानं सुनिर्मलम् ।\nतेऽपि योगयुताः सर्वे ययुः स्वेच्छाविहारिणः ॥ १०॥"
  },
  {
    "text": "ज्ञात्वा वृत्तान्तमुग्रं वै दक्षः क्रोधसमन्वितः ।\nशशाप नारदं ब्रह्मपुत्रं परमभाविकम् ॥ ११॥"
  },
  {
    "text": "त्वया पुत्रा मदीयाश्च नाशिताः कर्ममार्गतः ।\nवर्णाश्रमक्रमेणैव युक्ता भ्रष्टाः कृताः खलु ॥ १२॥"
  },
  {
    "text": "नारद त्वमतो दुष्ट प्रजाहीनो भविष्यसि ।\nद्विमुहूर्तात् परं कालं न स्थातुं शक्यते त्वया ॥ १३॥"
  },
  {
    "text": "यत्र कुत्र महीदेशे स्वर्गे पातालके पदे ।\nभ्रमिष्यसि महादुष्ट मच्छापान्नात्र संशयः ॥ १४॥"
  },
  {
    "text": "एवं शप्त्वा स्वयं दक्षो ययौ ब्रह्माणमादरात् ।\nतं प्रणम्य जगन्नाथमुवाच विनयान्वितः ॥ १५॥"
  },
  {
    "text": "सृष्टिं करोमि देवेश केन मार्गेण तद्वद ।\nनारदो दुष्टभावेन मोघां सृष्टिं स मेऽकरोत् ॥ १६॥"
  },
  {
    "text": "तमुवाच ततो ब्रह्मा सृज कन्याः सुलोचनाः ।\nतथेति स ययौ स्थानं स्वकीयं स्रष्टुमारभत् ॥ १७॥"
  },
  {
    "text": "षष्टिं दक्षोऽसृजत्कन्या वीरिण्यां तेजसान्वितः ।\nचारुरूपा महाभागा मातरः सर्वदेहिनाम् ॥ १८॥"
  },
  {
    "text": "ददौ स दश धर्माय कश्यपाय त्रयोदश ।\nसप्तविंशतिमब्जाय चतस्रोऽरिष्टनेमये ॥ १९॥"
  },
  {
    "text": "द्वे ददौ बहुपुत्राय द्वे कृशाश्वाय भावतः ।\nद्वे चाप्यङ्गिरसे तद्वद्वक्ष्ये तासां च विस्तरम् ॥ २०॥"
  },
  {
    "text": "मरुत्वती वसुर्यामी लम्बा भानुररुन्धती ।\nसङ्कल्पा च मुहूर्ता वै साध्या विश्वा च भामिनी ॥ २१॥"
  },
  {
    "text": "धर्मपत्न्यो दशैताश्च तासां पुत्रान्निबोध च ।\nविश्वेदेवाश्च विश्वायाः साध्यासाध्यानजीजनत् ॥ २२॥"
  },
  {
    "text": "मरुत्वत्यां मरुत्वन्तो वसोस्तु वसवः स्मृताः ।\nभानोश्च भानवः सर्वे मुहूर्ताया मुहूर्तकाः ॥ २३॥"
  },
  {
    "text": "लम्बाया नादघोषौ च यामीजो नागवीथिकः ।\nपृथिव्यां विषमं सर्वमरुन्धत्यामजायत ॥ २४॥"
  },
  {
    "text": "सङ्कल्पायास्तु सङ्कल्पा धर्मपुत्रा इमे स्मृताः ।"
  },
  {
    "text": "तेषां पुत्रैश्च पुत्रीभिरखिलं वर्धितं जगत् ॥ २५॥"
  },
  {
    "text": "आपो ध्रुवोऽथ सोमश्च धन्यश्चैवानलोऽनिलः ।\nप्रत्यूषोऽथ प्रभासश्च वसवोऽष्टौ प्रकीर्तिताः ॥ २६॥"
  },
  {
    "text": "अदितिश्च दितिः कद्रुररिष्टा सुरसा दनुः ।\nसुरभिर्विनता चैव ताम्रा क्रोधवशा त्विरा ॥ २७॥"
  },
  {
    "text": "मुनिः खशा च धर्मज्ञा तासां पुत्रान्निबोध वै ।\nविवस्वानथ धाता च भगस्त्वष्टा तथांशकः ॥ २८॥"
  },
  {
    "text": "वरुणाद्याश्च ये देवा ते सर्वे चादितेः सुताः ।\nदितेश्च सकला दैत्याः पुत्राः शास्त्रेषु सम्मताः ॥ २९॥"
  },
  {
    "text": "तथैव च दनोः पुत्रास्ताराद्या दानवाः स्मृताः ।\nतारोऽथ विप्रचित्तिश्च शम्बरः कपिलस्तथा ॥ ३०॥"
  },
  {
    "text": "स्वर्भानुः सङ्करश्चैव वृषपर्वा च वीर्यवान् ।\nप्राधान्येनासुराः श्रेष्ठा दानवाः कथिता मया ॥ ३१॥"
  },
  {
    "text": "सुरसायाः सहस्रं च सर्पाणामभवत्तथा ।\nअरिष्टा जनयामास गन्धर्वाणां सहस्रकम् ॥ ३२॥"
  },
  {
    "text": "शेषाद्याश्च महानागाः कद्रोः पुत्राः प्रजापते ।\nताम्रा च जनयामास कन्याषट्कं सुलोचनम् ॥ ३३॥"
  },
  {
    "text": "शुकी श्येनी च भासी च सुग्रीवा ग्रन्थिका शुचिः ।\nतासां पुत्रादिभिः सर्वं पक्षिवृन्दं बभूव ह ॥ ३४॥"
  },
  {
    "text": "सुरभिर्जनयामास महिषीर्गाः प्रजापते ।\nइरा वृक्षलता वल्ली तृणजातीश्च सर्वशः ॥ ३५॥"
  },
  {
    "text": "मुनेः पुत्रास्तथा प्रोक्ता यक्षाः पुण्यजनास्तथा ।\nरक्षोगणं क्रोधवशा जनयामास दारुणम् ॥ ३६॥"
  },
  {
    "text": "विनतायाश्च पुत्रौ द्वावरुणो गरुडोऽपरः ।\nखशायाः खेचराः पुत्राः प्रेताद्याश्च प्रजापते ॥ ३७॥"
  },
  {
    "text": "एते कश्यपदायादा जङ्गमस्थावरात्मकाः ।\nवैवस्वतेन्तरे ह्यस्मिन् प्रख्याताः कथिता मया ॥ ३८॥"
  },
  {
    "text": "अरिष्टनेमिपुत्राश्च वेधसो रूपधारकाः ।\nबहुपुत्रस्य पत्न्योस्तु चतस्रो विद्युतः स्मृताः ॥ ३९॥"
  },
  {
    "text": "तथा चाङ्गिरसः पत्न्योरृषयो वृषसत्कृताः ।\nकृशाश्वस्य च देवर्षिदेवः प्रहरणः सुतः ॥ ४०॥"
  },
  {
    "text": "एते युगसहस्रान्ते जायन्ते पुनरेव च ।\nमन्वन्तरेषु सर्वेषु तुल्यकार्यैः स्वनामभिः ॥ ४१॥"
  },
  {
    "text": "पुत्रान् ब्रह्मर्षिरुत्पाद्य कश्यपस्तोषवर्जितः ।\nतताप तप उग्रं वै पुत्रार्थे परमार्थवित् ॥ ४२॥"
  },
  {
    "text": "तस्यैवं तपतः पुत्रौ प्रादुर्भूतौ महौजसौ ।\nवत्सरश्चासितो नाम्ना तावुभौ ब्रह्मवादिनौ ॥ ४३॥"
  },
  {
    "text": "वत्सरान्नैध्रुवो जज्ञे रैभ्यश्च सुमहायशाः ।\nरैभ्याच्च जज्ञिरे रुद्राः पुत्रा द्युतिमतां वराः ॥ ४४॥"
  },
  {
    "text": "च्यवनस्य सुता भार्या नैध्रुवस्य महात्मनः ।\nसुमेधा जनयामास पुत्रान् वै कुण्डपायिनः ॥ ४५॥"
  },
  {
    "text": "असिताच्चैकपर्णायां ब्रह्मिष्ठः समपद्यत ।\nनाम्ना वै देवलः पुत्रो योगाचार्यश्च स स्मृतः ॥ ४६॥"
  },
  {
    "text": "शाण्डिल्यः परमो योगी सर्वतत्त्वार्थविच्छुचिः ।\nइत्याद्या बहवः पुत्राः कश्यपस्य मयोदिताः ॥ ४७॥"
  },
  {
    "text": "एते च स्मरणाज्जन्तोः कामपूरा भवन्ति च ।\nपठनान्नात्र सन्देहो मूलरूपाः प्रकीर्तिताः ॥ ४८॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nद्वितीये खण्डे एकदन्तचरिते कश्यपसृष्टिवर्णनं नाम अष्टाविंशतितमोऽध्यायः ॥ २.२८"
  },
  {
    "text": "२.२९ वसिष्ठतपोवर्णनं नाम एकोनत्रिंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nतृणबिन्दोः सुता श्रेष्ठा नाम्नेलविलका स्मृता ।\nपुलस्त्याय स राजर्षिर्ददौ विनयसंयुतः ॥ १॥"
  },
  {
    "text": "तस्यां जज्ञे पुलस्त्याद्वै विश्रवा मुनिसत्तमः ।\nतस्य पत्न्यश्चतस्रस्तु सुरूपा वामलोचनाः ॥ २॥"
  },
  {
    "text": "पुष्पोत्कटा तथा राका कैकसी देववर्णिनी ।\nज्येष्ठं वैश्रवणं तस्मात् सुषुवे देववर्णिनी ॥ ३॥"
  },
  {
    "text": "कैकस्यजनयत्पुत्रं रावणं लोकरावणम् ।\nकुम्भकर्णं शूर्पणखां पुत्रीं तं च बिभीषणम् ॥ ४॥"
  },
  {
    "text": "रावणः कुम्भकर्णश्च प्रतापी च बिभीषणः ।\nतपस्तेपुः सुविपुलं सहस्त्रदशकाब्दकम् ॥ ५॥"
  },
  {
    "text": "प्रसन्नश्च ततो ब्रह्मा वरदस्तान् समाययौ ।\nरावणो वरयामास राज्यं निहतकण्टकम् ॥ ६॥"
  },
  {
    "text": "भूर्भुवःस्वस्त्रयाणां स लोकानां बलगर्वितः ।\nसर्वेभ्यश्चामृतिं तद्वद्विस्मृतौ कपिमानुषौ ॥ ७॥"
  },
  {
    "text": "कुम्भकर्णोऽभवद्वाण्या मोहितो वरमुत्तमम् ।\nषण्मासनिद्रया युक्तं वव्रे तं वरदं प्रभुम् ॥ ८॥"
  },
  {
    "text": "बिभीषणस्तु धर्मात्मा स्वधर्मरुचिदं वरम् ।\nवरयामास धातारं विष्णुभक्तिं सुभावतः ॥ ९॥"
  },
  {
    "text": "ब्रह्मा दत्वा वरांस्तेभ्यो ययौ स्थानं निजं ततः ।\nते रक्षःप्रवरा जातास्त्रिषु लोकेषु विश्रुताः ॥ १०॥"
  },
  {
    "text": "जित्वा त्रिभुवनं दक्ष रावणः षष्टिलक्षकम् ।\nवर्षाणां मानुषाणां स राज्यं चक्रे सहानुजः ॥ ११॥"
  },
  {
    "text": "रामेण स हतो दुष्टः कुम्भकर्णश्च रावणः ।\nबिभीषणं ततो राज्ये स्थापयामास राघवः ॥ १२॥"
  },
  {
    "text": "तपस्तप्त्वा वैश्रवणो गणेशस्य महात्मनः ।\nएकाक्षरविधानेन तोषयामास विघ्नपम् ॥ १३॥"
  },
  {
    "text": "दशवर्षसहस्रैस्तु प्रसन्नोऽभूद्गजाननः ।\nभक्तिं स्वचरणे तस्मै ददौ शङ्करमित्रताम् ॥ १४॥"
  },
  {
    "text": "उत्तराशापतिं चक्रे धनपालाभिधं तथा ।\nततो देवेषु विख्यातः कुबेरः प्रबभूव ह ॥ १५॥"
  },
  {
    "text": "पुष्पोत्कटा विश्रवसोऽजनयच्च महोदरम् ।\nमहापार्श्वं प्रहस्तं च खरं कुम्भीनसीं सुताम् ॥ १६॥"
  },
  {
    "text": "राका सञ्जनयामास त्रिशिरस्कं च दूषणम् ।\nविद्युज्जिह्वं महाकालं विश्रवस्तः प्रजापते ॥ १७॥"
  },
  {
    "text": "इत्येते क्रूरकर्माणः पौलस्त्या राक्षसा दश ।\nविख्याताः पुरुषश्रेष्ठा राक्षसानां महाबलाः ॥ १८॥"
  },
  {
    "text": "पुलहस्य मृगाः सर्वे पुत्रा व्यालाश्च दंष्ट्रिणः ।\nपिशाचा बहवो भूताः शूकरा हस्तिनस्तथा ॥ १९॥"
  },
  {
    "text": "अनपत्यः क्रतुश्चात्र स्मृतो वैवस्वतान्तरे ।\nमरीचेः कश्यपः पुत्रः स जातो वै प्रजापतिः ॥ २०॥"
  },
  {
    "text": "भृगोः पुत्रस्तु मेधावी दैत्याचार्यो महायशाः ।\nस्वाध्यायनिरतः काव्यो बभूवे च प्रजापते ॥ २१॥"
  },
  {
    "text": "शैवमार्गरतो भूत्वा सदा शङ्करपूजकः ।\nकैलासं प्राप शान्त्यर्थं बोधितोऽभूत् हरेण च ॥ २२॥"
  },
  {
    "text": "शान्तियोगस्य सिद्ध्यर्थं गणेशमभजत् कविः ।\nक्रमेण शान्तिमापन्नो गाणपत्यो बभूव सः ॥ २३॥"
  },
  {
    "text": "अत्रेः पुत्रोऽभवत् सोमोऽमृतरूपमयो महान् ।\nअरुन्धत्यां वसिष्ठाद्वै शक्तिः पुत्रो बभूव ह ॥ २४॥"
  },
  {
    "text": "तस्मात् पराशरः साक्षात्तपोनिधिरजायत ।\nशङ्करस्य सदा भक्तिं चकार परमादरात् ॥ २५॥"
  },
  {
    "text": "वसिष्ठं योगशास्त्रज्ञं पितामहमनिन्दितम् ।\nस्वकर्मकुशलं शान्तमपृच्छच्छान्तिहेतवे ॥ २६॥"
  },
  {
    "text": "पराशर उवाच ।\nशिवोऽयं मोहहीनश्च नेति कर्ताव्ययः स्मृतः ।\nकथं ब्रह्मणि निर्मोहे भवेन् मोहो भ्रमपदः ॥ २७॥"
  },
  {
    "text": "मुद्गल उवाच ।\nपराशरवचः श्रुत्वा वसिष्ठस्तमुवाच ह ।\nहर्षयुक्तः स्वपौत्राय शान्तियोगं सनातनम् ॥ २८॥"
  },
  {
    "text": "वसिष्ठ उवाच ।\nश‍ृणु पुत्र प्रवक्ष्यामि ब्रह्मणा कथितं च मे ।\nयोगं शान्तिकरं तुभ्यं कथयामि विशेषतः ॥ २९॥"
  },
  {
    "text": "अहं शान्त्यर्थमत्यन्तं भ्रमितो ना लभे च ताम् ।\nगतो लोके प्रविख्याते ब्रह्मणः परमेष्ठिनः ॥ ३०॥"
  },
  {
    "text": "तत्र सम्पूजयन्तं वै ब्रह्माणं दृष्टवानहम् ।\nगणेशमूर्तिं वै पुत्र संस्थितोऽहं प्रणम्य ताम् ॥ ३१॥"
  },
  {
    "text": "पूजाविधिं समाप्याऽसौ सभायां समुपागतः ।\nतत्राऽहं विनतो भूत्वा ह्यवदं तं महाद्युतिम् ॥ ३२॥"
  },
  {
    "text": "त्वत्तः सर्वाणि भूतानि जायन्ते नात्र संशयः ।\nत्वयि नाथ प्रलीयन्ते परं त्वत्तो न विद्यते ॥ ३३॥"
  },
  {
    "text": "त्वयाऽसौ पूजितः कस्मात् कः श्रेष्ठो वद साम्प्रतम् ।\nबहुवर्षमहं भ्रान्तो नाऽलभे शान्तिमुत्तमाम् ॥ ३४॥"
  },
  {
    "text": "मदीयवचनं श्रुत्वा ब्रह्मा हर्षसमन्वितः ।\nजगाद मां यथायोग्यं पात्रं दृष्ट्वा पितामहः ॥ ३५॥"
  },
  {
    "text": "ब्रह्मोवाच ।\nश‍ृणु पुत्र महाभाग गणेशो योगशान्तिदः ।\nअस्माकं कुलदेवश्च सर्वेषां सोऽपि निश्चितम् ॥ ३६॥"
  },
  {
    "text": "तस्माद्वयं समुत्पन्नास्तेन संस्थापिताः पदे ।\nसर्वसिद्धिप्रदातारं तं भजामि निरन्तरम् ॥ ३७॥"
  },
  {
    "text": "अन्ते तत्रैव लीनाश्च वयं पुत्र न संशयः ।\nतस्मादादौ गणेशानः पूज्यो माता पिता स्मृतः ॥ ३८॥"
  },
  {
    "text": "ज्येष्ठराजपदं पश्य वेदेषु कथितं सुत ।\nतस्माज्ज्येष्ठो न वेदेष्वादिः सर्वेभ्यो गणेश्वरः ॥ ३९॥"
  },
  {
    "text": "य आदिः स भवेदन्ते कथितं शास्त्रसम्मतम् ।\nअतस्तत्र वयं लीना भविष्यामो न संशयः ॥ ४०॥"
  },
  {
    "text": "मध्ये नानाविधः सोऽपि कलांशेन गजाननः ।\nप्रक्रीडति कलांशाश्च वयं तस्य स्मृताः सुत ॥ ४१॥"
  },
  {
    "text": "शान्तिमिच्छसि चेत्पुत्र तां वदामि समासतः ।\nपञ्चधा चित्तवृत्तिं त्वं त्यक्त्वा शान्तो भविष्यसि ॥ ४२॥"
  },
  {
    "text": "क्षिप्तं मूढं च विक्षिप्तमेकाग्रं च निरोधकम् ।\nचिन्तामणिः समाख्यातस्तेन चित्तं प्रकाशितम् ॥ ४३॥"
  },
  {
    "text": "अहं गणेशरूपश्चेत् संयोगायोगता च मे ।\nनास्ति ह्यतो भिन्नभावस्तेन भ्रान्तिर्गता भवेत् ॥ ४४॥"
  },
  {
    "text": "जगत् सुब्रह्म सुप्रोक्तमैश्वर्यमतुलं बुधैः ।\nजानीहि सिद्धिरूपं त्वं भ्रान्तिदायकमञ्जसा ॥ ४५॥"
  },
  {
    "text": "जगद्ब्रह्ममयाकारा बुद्धिः शास्त्रेषु कथ्यते ।\nपञ्चधा सा समाख्याता चित्तरूपा न संशयः ॥ ४६॥"
  },
  {
    "text": "तयोः प्रकाशकं बिम्बं गणेशस्य महात्मनः ।\nमोहितं पश्य मायाभ्यां तदाकारं हृदि स्थितम् ॥ ४७॥"
  },
  {
    "text": "बिम्बभावं त्यज त्वं वै तदा शान्तिं गमिष्यसि ।\nचित्तमैश्वर्यमोहश्च बिम्बं नैव प्रदृश्यते ॥ ४८॥"
  },
  {
    "text": "एवमुक्त्वा स्वयं मां स विरराम पितामहः ।\nअहं प्रणम्य तं देवं प्रादक्षिण्येन निर्गतः ॥ ४९॥"
  },
  {
    "text": "गत्वा वनान्तरं पुत्र अतपं तप उत्तमम् ।\nएकाक्षरेण मन्त्रेण ध्यात्वा जपपरायणः ॥ ५०॥"
  },
  {
    "text": "क्रमेण योगभूमीनां भ्रान्तिं त्यक्त्वा महामुने ।\nचिन्तामणिः स्वयं साक्षादभवं शान्तियोगधृक् ॥ ५१॥"
  },
  {
    "text": "तथाऽपि गणराजस्य मन्त्रध्यानं महात्मनः ।\nदर्शनार्थं तपश्चोग्रमकार्षं च हितावहम् ॥ ५२॥"
  },
  {
    "text": "पूर्णे वर्षशते वै मां ययौ देवो गजाननः ।\nप्रत्यक्षं मूषकारूढो योगशान्तिस्वरूपधृक् ॥ ५३॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nद्वितीये खण्डे एकदन्तचरिते वसिष्ठतपोवर्णनं नाम एकोनत्रिंशोऽध्यायः ॥ २.२९\n२.३० पराशरवरप्रदानं नाम त्रिंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nआगतं गणराजं स दृष्ट्वा हर्षसमन्वितः ।\nननाम दण्डवद्भूमौ तं तुष्टाव यथामति ॥ १॥"
  },
  {
    "text": "वसिष्ठ उवाच ।\nअद्येयं धरणी धन्या पितरौ तप आश्रमः ।\nविद्याव्रतादि मे धन्यं दर्शनात्ते पदस्य च ॥ २॥"
  },
  {
    "text": "त्वं कर्ता कारणं चैव कारणानां न संशयः ।\nगम्यागम्यमयः प्रोक्तो वेदे वै वेदवादिभिः ॥ ३॥"
  },
  {
    "text": "सर्वरूपश्च सर्वैस्त्वं हीनः सर्वप्रकाशकः ।\nयोगाभेदमयस्त्वं त्वां कथं स्तौमि गणाधिप ॥ ४॥"
  },
  {
    "text": "तथाऽपि भक्तिपाशेन यन्त्रितस्त्वं गजानन ।\nअनुग्रहार्थमायातो नामरूपधरः प्रभो ॥ ५॥"
  },
  {
    "text": "त्वद्दर्शनजबोधेन स्तौमि त्वां ब्रह्मनायकम् ।\nवेदादिभिः सहाद्यैश्च संस्तुतं योगिभिः परम् ॥ ६॥"
  },
  {
    "text": "नमस्ते गणनाथाय नमस्ते सर्वसाक्षिणे ।\nसर्वाकाराय वै तुभ्यं स्वसंवेद्याय ते नमः ॥ ७॥"
  },
  {
    "text": "सिद्धिबुद्धिपते तुभ्यं सिद्धिबुद्धिप्रदाय च ।\nअमेयशक्तये देव देव तुभ्यं नमो नमः ॥ ८॥"
  },
  {
    "text": "असम्प्रज्ञाततुण्डाय सम्प्रज्ञातशरीरिणे ।\nतयोर्योगे च योगात्मदेहाय तु नमो नमः ॥ ९॥"
  },
  {
    "text": "शान्तियोगप्रकाशाय शान्तियोगमयाय ते ।\nयोगिभ्यो योगदात्रे च योगेशाय नमो नमः ॥ १०॥"
  },
  {
    "text": "वक्रतुण्डाय वै तुभ्यमेकदन्तधराय च ।\nब्रह्माकारात्मकानां ते चिह्नानां धारिणे नमः ॥ ११॥"
  },
  {
    "text": "स्तुवतस्तस्य हर्षेण कण्ठरोधः समाभवत् ।\nननर्त हृष्टरोमा वै देहभानविवर्जितः ॥ १२॥"
  },
  {
    "text": "निमग्नं तं भक्तिरसे वीक्ष्य देवो गजाननः ।\nतमुवाच महाभक्तं भावज्ञो भावपूरकः ॥ १३॥"
  },
  {
    "text": "गणेश उवाच ।\nत्वया कृतमिदं वै यत् स्तोत्रं भक्तिरसप्रदम् ।\nधर्मार्थकाममोक्षाणां दायकं प्रभविष्यति ॥ १४॥"
  },
  {
    "text": "मदीया भक्तिरचला तवानघ भविष्यति ।\nस्मृतमात्रश्च ते गेहं यास्यामि मुनिसत्तम ॥ १५॥"
  },
  {
    "text": "एवमुक्त्वा गणाधीशोंऽतर्दधे मम पश्यतः ।\nसोहं तं हृदये पश्यन् स्थितः शान्तिसमन्वितः ॥ १६॥"
  },
  {
    "text": "गाणपत्यस्वभावेन मूर्तिपूजापरायणः ।\nवसिष्ठोऽहं महाभागो योगिवन्द्यो बभूव ह ॥ १७॥"
  },
  {
    "text": "वसिष्ठ उवाच ।\nएतत्ते कथितं वत्स शान्तियोगप्रदं शुभम् ।\nज्ञानं तेनैव मार्गेण गणेशं भज भक्तितः ॥ १८॥"
  },
  {
    "text": "एवमुक्तः प्रणम्यादौ मुनिं पौत्रः पराशरः ।\nवने गत्वा चकाराऽसौ तपः परमदारुणम् ॥ १९॥"
  },
  {
    "text": "पितामहेन यज्ज्ञानं कथितं योगदं महत् ।\nतादृशं साधितं तेन योगभूमिक्रमेण च ॥ २०॥"
  },
  {
    "text": "त्यक्त्वा भूमिं स्वयं योगी गाणपत्यो बभूव ह ।\nतस्य पुत्रत्वमापन्नो व्यासो विष्णुः स्वयं प्रभुः ॥ २१॥"
  },
  {
    "text": "तथापि मुनिना तेन पत्न्या वत्सलया सह ।\nतपस्तप्तं महाघोरं गणेशस्य महात्मनः ॥ २२॥"
  },
  {
    "text": "सङ्कल्पं पुत्रकामार्थं चकार स महामुनिः ।\nगणराजः स्वयं मे वै भविता पुत्र उत्तमः ॥ २३॥"
  },
  {
    "text": "दशवर्षसहस्रैस्तं प्रसन्नो गणनायकः ।\nवरं दातुं समायातो भक्तिभावेन तोषितः ॥ २४॥"
  },
  {
    "text": "तं दृष्ट्वा सहसोत्थाय प्रणम्य प्रकृताञ्जलिः ।\nतुष्टाव सुस्थिरो भूत्वा पत्न्या साकमुदारधीः ॥ २५॥"
  },
  {
    "text": "पराशर उवाच ।\nनमस्ते गजवक्त्राय नराकाराय ते नमः ।\nनरकुञ्जररूपाय गणेशाय नमो नमः ॥ २६॥"
  },
  {
    "text": "निर्गुणाय गुणाधाररूपिणे परमात्मने ।\nपरात्पराय देवायानादिसिद्धाय ते नमः ॥ २७॥"
  },
  {
    "text": "अनन्ताननधारायानन्तपाण्यङ्घ्रिरूपिणे ।\nअनन्तविभवायैव गकाराय च ते नमः ॥ २८॥"
  },
  {
    "text": "सर्वहीनाय देवाय मायाभ्यां वर्जिताय ते ।\nसदा ब्रह्ममयायैव णकाराय नमो नमः ॥ २९॥"
  },
  {
    "text": "तयोश्च स्वामिने तुभ्यं गणेशाय नमो नमः ।\nस्वानन्दवासिने पूर्णभुक्तिमुक्तिप्रदाय ते ॥ ३०॥"
  },
  {
    "text": "किं स्तौमि देवदेवेश वेदवेदान्तकादिभिः ।\nसम्पादितं परं ब्रह्म त्वामतः प्रणमाम्यहम् ॥ ३१॥"
  },
  {
    "text": "यदि तुष्टोऽसि देवेश तदा पुत्रो भव प्रभो ।\nआवयोर्गणनाथ त्वं तदा मे स्यात् स्थिरं मनः ॥ ३२॥"
  },
  {
    "text": "अस्माकं कुलदेवश्च त्वमेव गणनायक ।\nब्रह्मभावेन नित्यं त्वां भजामस्तत्र विघ्नप ॥ ३३॥"
  },
  {
    "text": "पुत्रभावेन देवेश भजेयं संसृतौ गतः ।\nसंसारः सफलस्तेन ब्रह्मरूपो भवेच्च मे ॥ ३४॥"
  },
  {
    "text": "श्रुत्वैवं वचनं तस्य पराशरमुनेरिदम् ।\nतमुवाच गणाधीशो भक्तं योगधरं परम् ॥ ३५॥"
  },
  {
    "text": "गणेश उवाच ।\nत्वया यत्प्रार्थितं विप्र तत्सर्वं सफलं भवेत् ।\nतव पुत्रो भविष्यामि गजासुरवधाय च ॥ ३६॥"
  },
  {
    "text": "त्वया स्तोत्रं कृतं यच्च तत्सर्वेच्छितदं भवेत् ।\nभुक्तिमुक्तिकरं तेषां पठतां श‍ृण्वतां नृणाम् ॥ ३७॥"
  },
  {
    "text": "एवमुक्त्वान्तर्दधेऽसौ गणेशो ब्रह्मनायकः ।\nपराशरः प्रसन्नात्मा सपत्नीको बभूव ह ॥ ३८॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nद्वितीये खण्डे एकदन्तचरिते पराशरवरप्रदानं नाम त्रिंशोऽध्यायः ॥ २.३०"
  },
  {
    "text": "२.३१ पराशरसुतोत्पत्तिकथनं नामैकत्रिंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "दक्ष उवाच ।\nकोऽसौ गजासुरो नाम्ना दैत्यः परमदारुणः ।\nवद तस्य चरित्रं मे वधपर्यन्तमुत्तमम् ॥ १॥"
  },
  {
    "text": "यदर्थे गणराजोऽयं मुनिपुत्रोऽभवत्प्रभो ।\nतन्न मुद्गल सामान्यं धन्यं जन्मासुरस्य च ॥ २॥"
  },
  {
    "text": "सूत उवाच ।\nदक्षस्य वचनं रम्यं श्रुत्वा योगीन्द्रसत्तमः ।\nजगाद सकलं तस्य चेष्टितं दैत्यपस्य वै ॥ ३॥"
  },
  {
    "text": "मुद्गल उवाच ।\nश‍ृणु दक्ष पुरावृत्तमितिहासं वदामि तम् ।\nपापप्रशमनं पूर्णं भुक्तिमुक्तिफलप्रदम् ॥ ४॥"
  },
  {
    "text": "महिषासुरनाशं च चकार जगदम्बिका ।\nतस्य पुत्रो महातेजा गजासुर इति स्मृतः ॥ ५॥"
  },
  {
    "text": "पितुर्वधेन सन्तप्तो देवानां वधकाङ्क्षया ।\nशुक्रोपदिष्टमन्त्रेण शङ्कराराधने रतः ॥ ६॥"
  },
  {
    "text": "तताप स तपो घोरं निराहारसमन्वितः ।\nपञ्चाक्षरविधानेन तोषयामास शङ्करम् ॥ ७॥"
  },
  {
    "text": "दशवर्षसहस्रैस्तु प्रसन्नोऽभूच्छिवः स्वयम् ।\nआययौ तं वरं दातुं गजासुरतपोवने ॥ ८॥"
  },
  {
    "text": "काष्ठवत्संस्थितं दैत्यं दृष्ट्वा विस्मयमागतः ।\nजगाद तं स्वभक्तं वै शङ्करः करुणानिधिः ॥ ९॥"
  },
  {
    "text": "शिव उवाच ।\nवरं वरय मत्तस्त्वं गजासुर महामते ।\nतपसा परितुष्टोऽहं तव दास्यामि दुर्लभम् ॥ १०॥"
  },
  {
    "text": "शङ्करस्य वचः श्रुत्वा हर्षयुक्तो महासुरः ।\nउपचारैः षोडशभिः प्रणम्यापूजयच्छिवम् ॥ ११॥"
  },
  {
    "text": "अथर्वशिरसा शम्भुं तुष्टावासुरनायकः ।\nवरं वव्रे महाक्रूरं तच्छ्रुणुष्व प्रजापते ॥ १२॥"
  },
  {
    "text": "गजासुर उवाच ।\nयदि तुष्टोऽसि देवेश वरं देहि महेश्वर ।\nब्रह्माण्डवासिनः सर्वे तेभ्यो मृत्युर्न मे भवेत् ॥ १३॥"
  },
  {
    "text": "राज्यं ब्रह्माण्डगोलस्य देहि सामर्थ्यमुत्तम् ।\nसर्वातिगं महेशान नान्यं याचे परं वरम् ॥ १४॥"
  },
  {
    "text": "तथेति तमुवाचाथ शिवोंऽतर्धानगोऽभवत् ।\nहर्षयुक्तो महादैत्यस्ततो गेहं समाययौ ॥ १५॥"
  },
  {
    "text": "मात्रा सम्मानितः सोऽपि सुहृद्भिश्च गजासुरः ।\nदैत्याः समाययुः सर्वे गृहे तस्य महात्मनः ॥ १६॥"
  },
  {
    "text": "स्वयं गत्वा गुरुं शुक्रमानयामास दैत्यपः ।\nततो मुनिगणैः सार्धमभिषेकं चकार सः ॥ १७॥"
  },
  {
    "text": "दैत्यानां दानवां च राजाभूत् स गजासुरः ।\nतैर्युक्तः पृथिवीं जित्वा ययौ स्वर्गं महाबलः ॥ १८॥"
  },
  {
    "text": "देवाः पलायिताः सर्वे ज्ञात्वा क्रूरं गजासुरम् ।\nशङ्करं ते समाश्रित्य स्थिताः सर्वे भयातुराः ॥ १९॥"
  },
  {
    "text": "दैत्यैः समावृतः सोऽपि कैलासमगमत्ततः ।\nशङ्करः क्रोधसंयुक्तस्तं ययौ देवसंवृतः ॥ २०॥"
  },
  {
    "text": "युद्धाय शङ्करं तेनागतं ज्ञात्वा महासुरः ।\nस्वयं सैन्यं पुरस्कृत्याययौ रणविधित्सया ॥ २१॥"
  },
  {
    "text": "देवानां दानवानां च युद्धं परमदारुणम् ।\nसञ्जातं च ततो दैत्याः पलायनपरा ययुः ॥ २२॥"
  },
  {
    "text": "तं दृष्ट्वा क्रोधसंयुक्तो गजदैत्यः प्रतापवान् ।\nबाणवृष्टिं महोग्रां स ससर्ज सुरनाशिनीम् ॥ २३॥"
  },
  {
    "text": "बाणैर्निपतितास्तस्य देवाः सर्वे धरातले ।\nछिन्नाङ्गा मरणप्रायाः प्रलयं मेनिरे तदा ॥ २४॥"
  },
  {
    "text": "इन्द्रादयश्च दिक्पालाः पतिता बाणपीडिताः ।\nगदया विष्णुमहनत् सोऽपि भूतलमाश्रितः ॥ २५॥"
  },
  {
    "text": "ततः क्रोधसमायुक्तः शङ्करः शूलमाददे ।\nतेनाहनन् महादैत्यं प्रलयाग्निसमेन सः ॥ २६॥"
  },
  {
    "text": "त्रिशूलेन हतः सोऽपि न चचाल सुराधिपः ।\nवरदानप्रभावेण शस्त्राणि व्यर्थतां ययुः ॥ २७॥"
  },
  {
    "text": "सहसागत्य दैत्येशो धृत्वा पादं प्रहस्य वै ।\nभ्रामयित्वा महेशानं चिक्षेप रणमूर्धनि ॥ २८॥"
  },
  {
    "text": "ततो देवगणाः सर्वे पलायनपरायणाः ।\nययुर्दश दिशो रक्षो दैत्यसन्त्रासतापिताः ॥ २९॥"
  },
  {
    "text": "दैत्योऽपि शिवलोकं तं दैत्यैः सह समाययौ ।\nस्थापयामास देवानां पदेषु श्रेष्ठदानवान् ॥ ३०॥"
  },
  {
    "text": "विकुण्ठादिपदेष्वेते स्थितास्तेन सुमानिताः ।\nस्वर्गभोगकराः सर्वे कृता दैत्याः सुरारिणा ॥ ३१॥"
  },
  {
    "text": "कैलासे संहरं दैत्यं स्थापयामास वीर्यवान् ।\nस्वयं समागतो दक्ष पृथिव्यां दैत्यपैर्वृतः ॥ ३२॥"
  },
  {
    "text": "महिषाख्यपुरे दुष्टः संस्थितो दैत्यपैः सह ।\nचकार सोऽतुलं राज्यं त्रैलोक्यस्य महाबलः ॥ ३३॥"
  },
  {
    "text": "गते बहुतरे काले देवाः सर्वे भयातुराः ।\nपर्वतान्तरसङ्गुप्ताः संस्थिता अभवन् द्विजैः ॥ ३४॥"
  },
  {
    "text": "विचारमखिलाश्चक्रुर्गजासुरवधाय ते ।\nतत्र विष्णुर्जगादेदं वचनं सर्वतोषदम् ॥ ३५॥"
  },
  {
    "text": "विष्णुरुवाच ।\nब्रह्माण्डवासिनो ये वै तेभ्यो मृत्युर्न विद्यते ।\nदैत्यस्य वरदानेन तेन सर्वे पराजिताः ॥ ३६॥"
  },
  {
    "text": "स्वानन्दलोकगः साक्षाद्गणेशो देवनायकः ।\nब्रह्माण्डवर्जितो ब्रह्म तस्मात्तस्य मृतिर्भवेत् ॥ ३७॥"
  },
  {
    "text": "अतस्तं देवदेवेशं तपसा पुष्कलेन वै ।\nसर्व आराधयामैव देवाः सर्षिगणाः परम् ॥ ३८॥"
  },
  {
    "text": "स हत्वा तं महादैत्यं प्रदास्यति पदानि वः ।\nहितं यदि सुराः कार्यं वचनं मे सुखप्रदम् ॥ ३९॥"
  },
  {
    "text": "विष्णोर्वचनमाकर्ण्य देवा मुनिगणास्तथा ।\nसाधुसाध्विति तत्रोचुर्बभुस्तपसि संस्थिताः ॥ ४०॥"
  },
  {
    "text": "केचिन् मन्त्रजपं चक्रुः केचिन्नामजपं तथा ।\nकेचिन् मानसपूजायां निरताश्च बभूविरे ॥ ४१॥"
  },
  {
    "text": "केचिद् ध्यानं गणेशस्य चक्रुः केचित् स्तुतिं विभोः ।\nनिराहारं तथा केचिद्वायुपत्रादिभक्षकाः ॥ ४२॥"
  },
  {
    "text": "केचिद्धोमं च पञ्चाग्निं धूम्रपानं तथाऽपरे ।\nइत्यादि तपसा देवं तोषयामासुरादरात् ॥ ४३॥"
  },
  {
    "text": "शतवर्षे तु तेषां वै प्रादुर्भूतो गजाननः ।\nपुरतस्तानुवाचेदं वचनं भक्तवत्सलः ॥ ४४॥"
  },
  {
    "text": "गणेश उवाच ।\nदेवाश्च मुनयः सर्वे वरं ब्रूत हृदीप्सितम् ।\nदुर्लभं त्वपि तद्दास्ये तपसा तोषितो भृशम् ॥ ४५॥"
  },
  {
    "text": "गणेशवचनं श्रुत्वा दृष्ट्वा देवं पुरःस्थितम् ।\nप्रणेमुर्मुनयो देवा दण्डवत् पृथिवीतले ॥ ४६॥"
  },
  {
    "text": "परयाऽपूजयन् भक्त्या ब्रह्मेशं ब्रह्मभाविताः ।\nतुष्टुवुः सम्प्रहृष्टाश्च सरोमाञ्चाः प्रजापते ॥ ४७॥"
  },
  {
    "text": "देवर्षय ऊचुः ।\nनमो नमो गणेशाय गणपालकमूर्तये ।\nगणरूपेण सर्वत्र संस्थिताय नमो नमः ॥ ४८॥"
  },
  {
    "text": "मूषकारूढकायैवानादिरूपाय ते नमः ।\nआकारादिविहीनायाकारिरूपाय ते नमः ॥ ४९॥"
  },
  {
    "text": "हेरम्बाय नमस्तुभ्यं भक्तसंरक्षकाय च ।\nभक्तवत्सलभावाय विघ्नेशाय नमो नमः ॥ ५०॥"
  },
  {
    "text": "नमस्तुभ्यं सिद्धिपते सिद्धिदात्रे च ढुण्ढये ।\nबुद्धिदात्रे धियः पात्रे सर्वान्तश्चारिणे नमः ॥ ५१॥"
  },
  {
    "text": "स्वानन्दपतये तुभ्यं स्वसंवेद्याय ते नमः ।\nयोगरूपाय शान्ताय योगानां पतये नमः ॥ ५२॥"
  },
  {
    "text": "आदिमध्यान्तहीनाय कर्त्रे हर्त्रे नमो नमः ।"
  },
  {
    "text": "पालकाय त्रिभिर्हीनगुणेशाय नमो नमः ॥ ५३॥"
  },
  {
    "text": "वक्रतुण्डाय देवाय लम्बोदरधराय च ।\nसर्वेषां हृदि संस्थाय विनायक नमोऽस्तु ते ॥ ५४॥"
  },
  {
    "text": "यं स्तोतुं न समर्थाश्च वेदाः साङ्गाः कदाचन ।\nवयं तत्र च के देव वेदैर्ज्ञानधरा यतः ॥ ५५॥"
  },
  {
    "text": "एवं स्तुत्वा गणेशानं पेतुस्ते तस्य पादयोः ।\nधृत्वा मनसि तद्रूपं भक्तिभावेन यन्त्रिताः ॥ ५६॥"
  },
  {
    "text": "पुनरुत्थाय ते सर्वे तमूचुर्भयविह्वलाः ।\nकृतांऽजलिपुटा देवं गणेशं सर्वनायकम् ॥ ५७॥"
  },
  {
    "text": "यदि तुष्टोऽसि देवेश जहि दैत्यं गजासुरम् ।\nपदभ्रष्टा वयं तेन कृताः कर्मविवर्जिताः ॥ ५८॥"
  },
  {
    "text": "भक्तिं ते देहि विघ्नेश सर्वदुःखविनाशिनीम् ।\nएष एव वरोस्माभिर्वाञ्छितो द्विरदानन ॥ ५९॥"
  },
  {
    "text": "देवर्षीणां वचः श्रुत्वा भक्तवत्सलभावतः ।\nउवाच तान् गणाध्यक्षो हर्षयन् वचनं शुभम् ॥ ६०॥"
  },
  {
    "text": "गजासुरवधं देवा मुनयश्च सुदुष्करम् ।\nतथापि भवतां वाक्यात् करिष्येऽहं न संशयः ॥ ६१॥"
  },
  {
    "text": "मदीया भक्तिरचला भविष्यति सुदुर्लभा ।\nपराशरस्य पुत्रोऽहं भविष्यामि वधाय वै ॥ ६२॥"
  },
  {
    "text": "भवत्कृतमिदं स्तोत्रं मम प्रीतिविवर्धनम् ।\nभुक्तिमुक्तिप्रदं पूर्णं भविष्यति न संशयः ॥ ६३॥"
  },
  {
    "text": "पठतां श‍ृण्वतां विप्रा देवाः सर्वार्थसिद्धिदम् ।\nदुःखघ्नं सततं तेषां भविष्यति सुबुद्धिदम् ॥ ६४॥"
  },
  {
    "text": "इत्युक्त्वान्तर्दधे देवो गणेशः सर्वसिद्धिदः ।\nवत्सलोदरगो भूत्वा पराशरसुतोऽभवत् ॥ ६५॥"
  },
  {
    "text": "जातकर्मादिकं सर्वं चकार मुनिसत्तमः ।\nब्राह्मणैर्हर्षितो भूत्वा पत्न्या स्वयमुदारधीः ॥ ६६॥"
  },
  {
    "text": "स बालो ववृधे तत्र हर्षयन् मातरं निजाम् ।\nपितरं चेष्टितैः स्वीयैर्बालक्रीडनकैस्तथा ॥ ६७॥"
  },
  {
    "text": "पञ्चमे व्रतबन्धं च चकार मुनिसत्तमः ।\nवेदानध्यापयामास साङ्गांस्तान् गणपाय च ॥ ६८॥"
  },
  {
    "text": "विवाहमकरोत्तस्य सिद्धिर्बुद्धिश्च शाश्वते ।\nमरीचेश्च सुते जाते दत्ते तेन विधानतः ॥ ६९॥"
  },
  {
    "text": "इति ते कथितं सर्वं पराशरसुतस्य च ।\nचरितं गणनाथस्य दैत्यस्य श‍ृणु चेष्टितम् ॥ ७०॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nद्वितीये खण्डे एकदन्तचरिते पराशरसुतोत्पत्तिकथनं नामैकत्रिंशोऽध्यायः ॥ २.३१\n२.३२ गजासुरसैन्यवधो नाम द्वात्रिंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nएकदा तं सभायां वै संस्थितं दैत्यनायकम् ।\nआययौ सहसा तत्र नारदो कौतुकी मुनिः ॥ १॥"
  },
  {
    "text": "दैत्येन मानितो दक्ष तमुवाच महामुनिः ।\nश‍ृणु दैत्याधिप प्राज्ञ हितं ते वचनं महत् ॥ २॥"
  },
  {
    "text": "अरण्ये मुनिभिर्देवैर्गणेशो भक्तिभावितः ।\nआराधितो वधार्थं ते पराशरसुतोऽभवत् ॥ ३॥"
  },
  {
    "text": "इत्युक्त्वा प्रययौ तस्मान्नारदो दिव्यदर्शनः ।\nदैत्यो रोषसमाविष्टो देवर्षीणां वधे रतः ॥ ४॥"
  },
  {
    "text": "आययौ यत्र देवाश्च मुनयः संस्थिताः खलः ।\nदैत्यैः समावृतः सर्वैर्महाबलपराक्रमैः ॥ ५॥"
  },
  {
    "text": "धृत्वा स सकलान् देवान् खलः सर्षिगणांस्तदा ।\nतान् हन्तुं शस्त्रमादत्ते तावत्तैर्विघ्नपः स्मृतः ॥ ६॥"
  },
  {
    "text": "स्मृतमात्रो गणाध्यक्षो बुद्धिभेदं चकार ह ।\nदैत्यस्य तेन दैत्येन मानसे धारितं महत् ॥ ७॥"
  },
  {
    "text": "ममाधीना इमे विप्रा देवाश्चैव न संशयः ।\nएषां दण्डः प्रकर्तव्यो येन सत्वं गमिष्यति ॥ ८॥"
  },
  {
    "text": "पश्चात्कियति कालेऽहं हनिष्यामि बलात्किल ।\nएवं निश्चितसङ्कल्पस्तानुवाच गजासुरः ॥ ९॥"
  },
  {
    "text": "गजासुर उवाच ।\nदेवा मुनिगणाः सर्वे वचः श‍ृण्वन्तु मे हितम् ।\nकर्तव्यं जीवितुं तच्च यदीच्छथ च सत्वरैः ॥ १०॥"
  },
  {
    "text": "कर्णौ सम्पीड्य पाणिभ्यामुत्तमाङ्गं धरातले ।\nनित्यमास्फालयध्वं वै मम पादस्य सन्निधौ ॥ ११॥"
  },
  {
    "text": "तदा मुञ्चामि देवेशान्नान्यथा मुनिसत्तमान् ।\nशिरच्छेदं च सर्वेषां करिष्यामि न संशयः ॥ १२॥"
  },
  {
    "text": "भवद्भिः प्रार्थितो देवो गणेशो देववल्लभः ।\nपराशरसुतो जातः कुरुध्वं तेन संयुताः ॥ १३॥"
  },
  {
    "text": "एवं तस्य वचः श्रुत्वोवाच तं विष्णुरादरात् ।\nगणेशं मनसा स्मृत्वा सामयुक्तं वचः शुभम् ॥ १४॥"
  },
  {
    "text": "त्वया यः कथितो दण्डो वयं तं करवामहै ।\nसर्वान् देवमुनीन् मुञ्च गमिष्यामो गजाननम् ॥ १५॥"
  },
  {
    "text": "आनयित्वा च देवेशं तेन सार्धं प्रयत्नतः ।\nत्वत्पादकमले नित्यं करिष्यामो यथातथम् ॥ १६॥"
  },
  {
    "text": "गणेशमायया भ्रान्तो दैत्यराजः प्रतापवान् ।\nसकलान् मोचयामास देवानृषिसमन्वितान् ॥ १७॥"
  },
  {
    "text": "दिवसे पञ्चमे प्राप्ते नागता मे प्रसन्निधौ ।\nतदा सर्वान् हनिष्यामि गणेशेन समन्वितान् ॥ १८॥"
  },
  {
    "text": "तथेत्युक्त्वा गताः सर्वे पराशरगृहं प्रति ।\nगजाननं तत्र दृष्ट्वा प्रणेमुर्दण्डवत् क्षितौ ॥ १९॥"
  },
  {
    "text": "पराशरो विस्मितोऽसौ पूजयामास तान् स्वयम् ।\nसहसा सकलान् प्राप्तान मुनीन् देवान् विशेषतः ॥ २०॥"
  },
  {
    "text": "पराशरेण संयुक्ताः सर्वे तेऽकथयंस्तदा ।\nस्तुत्वा च विविधैः स्तोत्रैर्गजासुरविचेष्टितम् ॥ २१॥"
  },
  {
    "text": "कर्णौ सम्पीड्य देवेश शिरःस्फालनमञ्जसा ।\nकथं कुर्मोऽसुरस्याग्रे चरणावनताः प्रभो ॥ २२॥"
  },
  {
    "text": "नीचस्य नमनाद्देव मरणं हि वरं स्मृतम् ।\nतस्मात्त्वं जहि देवान् वा मुनीन् दैत्यान् गजानन ॥ २३॥"
  },
  {
    "text": "मुद्गल उवाच ।\nदेवादीनां वचः श्रुत्वा स्मित्वा तानब्रवीत् प्रभुः ।\nभक्तवत्सलभावेन यन्त्रितः स प्रजापते ॥ २४॥"
  },
  {
    "text": "गणेश उवाच ।\nचिन्ता नैव प्रकर्तव्या हनिष्याम्यसुरं क्षणात् ।\nकुरुध्वं मे वचो रम्यं सर्वेषां सुखदं भवेत् ॥ २५॥"
  },
  {
    "text": "दैत्येन्द्रेण प्रकथितो दण्ड एव स मे प्रियः ।\nमम पादस्य सामीप्ये कुरुध्वं सर्वभावतः ॥ २६॥"
  },
  {
    "text": "तदा दैत्यं महाघोरं हनिष्यामि प्रपश्यताम् ।\nभवतां नात्र सन्देहः क्षणार्धेन च सत्तमाः ॥ २७॥"
  },
  {
    "text": "गणेशस्य वचो रम्यं श्रुत्वा देवर्षिसत्तमाः ।\nपरस्परं मुखालोकमकुर्वन् स्मितपूर्वकम् ॥ २८॥"
  },
  {
    "text": "तत्र शम्भुरुवाचेदं वचनं हितकारकम् ।\nअस्माकं कुलदेवोऽयं तस्मात् कुर्वन्तु सत्तमाः ॥ २९॥"
  },
  {
    "text": "इत्युक्त्वा शङ्करस्तत्र पाणिभिः श्रवसि स्वयम् ।"
  },
  {
    "text": "पीडयित्वा शिरोभिस्तच्चरणे ध्वनिमाचरत् ॥ ३०॥"
  },
  {
    "text": "मृदुर्मधुररूपः स शब्दश्च शिरसाऽभवत् ।\nश्रुत्वा गजाननो हृष्टो बभूव परमं तदा ॥ ३१॥"
  },
  {
    "text": "ततो विष्ण्वादिभिर्देवैर्भृग्वादिप्रमुखैस्तथा ।\nमुनिभिश्च कृतं दक्ष ततोऽत्यन्तं मुमोद सः ॥ ३२॥"
  },
  {
    "text": "भूत्वा तु मूषकारूढो चतुरायुधभूषितः ।\nगजासुरवधार्थाय ययौ गणपतिः स्वयम् ॥ ३३॥"
  },
  {
    "text": "महिषाख्ये पुरे गत्वा सिंहनादं चकार सः ।\nतेन भ्रान्ताश्चासुरास्ते गजदैत्यस्तथा स्वयम् ॥ ३४॥"
  },
  {
    "text": "एतस्मिन्नन्तरे तत्र गुल्मस्था असुरा ययुः ।\nछिन्नभिन्नीकृताङ्गा वै शसंसुर्देवचेष्टितम् ॥ ३५॥"
  },
  {
    "text": "असुरा ऊचुः ।\nगणेशेन समायुक्ता देवा मुनिगणाः प्रभो ।\nआययुर्योद्धुमत्यन्तं मदयुक्ता गजासुर ॥ ३६॥"
  },
  {
    "text": "तेषां वचनमाकर्ण्य गजदैत्यः प्रतापवान् ।\nसर्वानाज्ञापयामास दैत्यान् सज्जीभवन्त्विति ॥ ३७॥"
  },
  {
    "text": "स्वयं सुसज्जितो भूत्वा रथारूढश्च निर्ययौ ।\nअनु तं दैत्यसैन्येशा दैत्यास्ते निर्ययुः पुरात् ॥ ३८॥"
  },
  {
    "text": "अपारसेनया युक्तं तं ददर्श गजासुरम् ।\nगजाननः प्रसन्नात्मा कालस्य भयदायकः ॥ ३९॥"
  },
  {
    "text": "ततो गजासुरः कोपाद्दैत्यानाज्ञापयत्तदा ।\nसंहरध्वं सुरान् सर्वान् मुनीन् यक्षादिसंयुतान् ॥ ४०॥"
  },
  {
    "text": "दैत्येन्द्रेण समाज्ञप्ता असुरा जयशालिनः ।\nअस्त्रैः शस्त्रैश्च ते देवान् पीडयामासुरोजसा ॥ ४१॥"
  },
  {
    "text": "देवाः क्रोधसमाविष्टा मरणे कृतनिश्चयाः ।\nदैत्यान् प्रहरणैर्जघ्नुः शस्त्रैर्नानाविधैस्तदा ॥ ४२॥"
  },
  {
    "text": "दैत्यानां चैव देवानां युद्धं परमदारुणम् ।\nबभूव तुमुलं तत्र परस्परविनाशनम् ॥ ४३॥"
  },
  {
    "text": "असृङ्नदी प्रवृत्ता च महौघा वीरमोहिनी ।\nभग्ना दैत्यगणास्तत्र प्रहारपरिपीडिताः ॥ ४४॥"
  },
  {
    "text": "त्यक्त्वा दैत्यगणा लज्जां पलायन्त दिशो दश ।\nतत् दृष्ट्वा दैत्यराजस्तु विस्मितोऽभूत् प्रजापते ॥ ४५॥"
  },
  {
    "text": "ततो दैत्याधिपाः क्रूराः प्रधानप्रमुखा रणम् ।\nआययुर्देवसेनां ते निर्जघ्नुश्च महाबलाः ॥ ४६॥"
  },
  {
    "text": "तत इन्द्रादिभिस्ते वै रणं कृत्वा सुदारुणम् ।\nनिहता मूर्च्छिताः केचिद्रणे भूमौ निपातिताः ॥ ४७॥"
  },
  {
    "text": "हा हा दैत्यगणाः कृत्वा पलायन्त दिशो दश ।\nतत् दृष्ट्वा दैत्यराजः स विस्मयं परमं ययौ ॥ ४८॥"
  },
  {
    "text": "विपरीतं मया दृष्टं वह्निः शीतो यथाऽभवत् ।\nतथा देवैर्मदीयेयं सेना सर्वा पराजिता ॥ ४९॥"
  },
  {
    "text": "एवं मनसि सन्तप्तः क्रोधारुणविलोचनः ।\nरथारूढः स्वयं योद्धुमाययौ स गजासुरः ॥ ५०॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nद्वितीये खण्डे एकदन्तचरिते गजासुरसैन्यवधो नाम द्वात्रिंशोऽध्यायः ॥ २.३२"
  },
  {
    "text": "२.३३ गजासुरवधाख्यानं नाम त्रयस्त्रिंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nसमागतं महादैत्यं दृष्ट्वा देवा भयातुराः ।\nगजाननं निजं नाथं ययुर्वृत्तान्तमीरितुम् ॥ १॥"
  },
  {
    "text": "स वृत्तान्तं देवमुखात् श्रुत्वा क्रोधसमन्वितः ।\nपरशुं पाशमुग्रं च गदां धृत्वा ययौ तदा ॥ २॥"
  },
  {
    "text": "मूषकारूढमाद्यं तं पुरुषं दैत्यनायकः ।\nदृष्ट्वा गजाननं दीप्तमुवाच बलगर्वितः ॥ ३॥"
  },
  {
    "text": "गजासुर उवाच ।\nकिमर्थं रणभूमौ त्वमागतो ब्राह्मणाधम ।\nतपः कार्यं त्वया नित्यं कथं क्षात्रं समाश्रितः ॥ ४॥"
  },
  {
    "text": "ब्रह्मादयो जिता येन तेन सार्धं त्वया द्विज ।\nयुद्धं कर्तव्यमत्यन्तं वृथा मरणमाप्स्यसि ॥ ५॥"
  },
  {
    "text": "गच्छ स्वमाश्रमं विप्र न हन्मि त्वां समागतम् ।\nबालभावात् कृतं कर्म सहेहं नात्र संशयः ॥ ६॥"
  },
  {
    "text": "इत्युक्तवन्तमालोक्य शम्भुः क्रोधसमन्वितः ।\nउवाच तं महादैत्यं वचस्तद्धितकाम्यया ॥ ७॥"
  },
  {
    "text": "शिव उवाच ।\nमूर्खोऽसि दैत्यराज त्वं नायं ब्राह्मणसत्तमः ।\nगणेशोऽयं सदा सेव्यो योगिभिः परमादृतैः ॥ ८॥"
  },
  {
    "text": "पराशरस्य पुत्रोऽभूत्तपसाराधितः स्वयम् ।\nवरदानप्रभावेण त्वां हनिष्यति निश्चितम् ॥ ९॥"
  },
  {
    "text": "त्यक्त्वा वैरं गणेशं च शरणं दैत्यनायक ।\nएहि नोचेच्च सर्वस्वं हित्वा मृत्युमवाप्स्यसि ॥ १०॥"
  },
  {
    "text": "वस पातालभूमौ त्वं न गणेशो हनिष्यति ।\nएवं श्रुत्वा वचः शम्भुं जघान गदयाऽसुरः ॥ ११॥"
  },
  {
    "text": "मूर्च्छया पतितो भूमौ शङ्करस्तत्र सङ्गरे ।\nशस्त्रास्त्रैस्तेन दैत्येन मूर्च्छिताश्च कृताः सुराः ॥ १२॥"
  },
  {
    "text": "विष्ण्वाद्याश्च रणे तत्र पतिताः पीडिता भृशम् ।\nदैत्याधिपं ततो दृष्ट्वा गणेशोऽस्त्रमुपाददे ॥ १३॥"
  },
  {
    "text": "परशुं मन्त्रयामास संहारास्त्रविधानतः ।\nतत्याज दैत्यसेनायां महास्त्रं यमसन्निभम् ॥ १४॥"
  },
  {
    "text": "हताः परशुना दैत्या यत्र तत्र स्थिता मृधे ।\nपश्यतो दैत्यराजस्य प्रधानाश्च मृताः सुताः ॥ १५॥"
  },
  {
    "text": "संहारास्त्रनिवृत्त्यर्थं नानायत्नमथाकरोत् ।\nसर्वं तन्निष्फलं जातं गजदैत्यस्य संयुगे ॥ १६॥"
  },
  {
    "text": "एक एव महादैत्यो वरदानप्रभावतः ।\nस संहारादुर्वरितो हतः परशुना न च ॥ १७॥"
  },
  {
    "text": "ततो दैत्यो ययौ क्रोधात्समीपे विघ्नपस्य च ।\nशस्त्राणि सहसा त्यक्त्वा मल्लयुद्धोद्यतोऽभवत् ॥ १८॥"
  },
  {
    "text": "तादृशं तं गणेशानो दृष्ट्वा क्रोधसमन्वितः ।\nदर्शयामास दैत्याय रूपं स्वानन्दगं परम् ॥ १९॥"
  },
  {
    "text": "अनन्तादित्यसङ्काशं गजवक्त्रविराजितम् ।\nज्योतिषां ज्योतिरापूर्णं योगरूपं सुशान्तिदम् ॥ २०॥"
  },
  {
    "text": "तं धर्तुं दैत्यराजः स्म यतते निकटस्थितम् ।\nआकाशवन्न तद्रूपं हस्तगं चाऽभवत् प्रभोः ॥ २१॥"
  },
  {
    "text": "आश्चर्यं हृदये मत्वा दैत्येशो विह्वलो भृशम् ।\nअहो मया धृतो ढुण्ढिर्हस्तगो मे न हस्तगः ॥ २२॥"
  },
  {
    "text": "किमिदं कौतुकं पूर्णं गणेशोऽयं सनातनः ।\nब्रह्माकारो न सन्देहो हनिष्यति स मां ध्रुवम् ॥ २३॥"
  },
  {
    "text": "धन्यं जन्म मदीयं वै पितरावाश्रमादिकम् ।\nगणेशहस्तशस्त्रेण मरिष्यामि न संशयः ॥ २४॥"
  },
  {
    "text": "शुकाद्या योगिनो यं वै प्राप्ता योगैः सुदुश्चरैः ।\nआयासेन विना सोऽयं मया प्राप्तो गजाननः ॥ २५॥"
  },
  {
    "text": "तं प्रणम्य महाभक्त्या दैत्येशो वरकाङ्क्षया ।\nजगाद गणनाथं वै भावभावितमादरात् ॥ २६॥"
  },
  {
    "text": "ब्रह्म ब्रह्मेश जहि मां दासं ते गणनायक ।\nवरं प्रयच्छ मे त्वेनं नमामि त्वां पुनः पुनः ॥ २७॥"
  },
  {
    "text": "न संसारसुखे चित्तं मदीयं ते प्रदर्शनात् ।\nत्वया हतो भविष्यामि ब्रह्मभूतो न संशयः ॥ २८॥"
  },
  {
    "text": "प्रार्थयन्तं महादैत्यमङ्कुशेन जघान तम् ।\nगणेशः सोऽपि सायुज्यं तस्य प्राप्तः प्रजापते ॥ २९॥"
  },
  {
    "text": "शङ्कराद्याः सुरास्तत्र मुनयो मोहसंयुताः ।\nन विदुश्चेष्टितं तस्य बभुर्भ्रान्ता इव स्थिताः ॥ ३०॥"
  },
  {
    "text": "हतं दैत्यं समालोक्य हर्षितास्ते तदाऽभवन् ।\nगणेशोऽपि स्वकं रूपं लीनं कृत्वा स्थितः पुरः ॥ ३१॥"
  },
  {
    "text": "पूर्वाकारं च तं दृष्ट्वा तुष्टुवुस्ते सुरर्षयः ।\nसम्पूज्य भक्तिभावेन नेमुश्च ननृतुः पुरः ॥ ३२॥"
  },
  {
    "text": "देवर्षय ऊचुः ।\nनमस्ते गजवक्त्राय गजाननसुरूपिणे ।\nपराशरसुतायैव वत्सलासूनवे नमः ॥ ३३॥"
  },
  {
    "text": "व्यासभ्रात्रे शुकस्यैव पितृव्याय नमो नमः ।\nअनादिगणनाथाय स्वानन्दावासिने नमः ॥ ३४॥"
  },
  {
    "text": "रजसा सृष्टिकर्त्रे ते सत्त्वतः पालकाय वै ।\nतमसा सर्वसंहर्त्रे गणेशाय नमो नमः ॥ ३५॥"
  },
  {
    "text": "प्रकृतेः पुरुषस्यापि रूपिणे परमात्मने ।\nबोधाकाराय वै तुभ्यं केवलाय नमो नमः ॥ ३६॥"
  },
  {
    "text": "स्वसंवेद्याय देवाय योगाय गणपाय च ।\nशान्तिरूपाय तुभ्यं वै नमस्ते ब्रह्मनायक ॥ ३७॥"
  },
  {
    "text": "विनायकाय वीराय गजदैत्यस्य शत्रवे ।\nमुनिमानसनिष्ठाय मुनीनां पालकाय च ॥ ३८॥"
  },
  {
    "text": "देवरक्षाकरायैव विघ्नेशाय नमो नमः ।\nवक्रतुण्डाय धीराय चैकदन्ताय ते नमः ॥ ३९॥"
  },
  {
    "text": "त्वयाऽयं निहतो दैत्यो गजनामा महाबलः ।\nब्रह्माण्डे मृत्युसंहीनो महाश्चर्यं कृतं विभो ॥ ४०॥"
  },
  {
    "text": "हते दैत्येऽधुना कृत्स्नं जगत् सन्तोषमेष्यति ।\nस्वाहास्वधायुतं पूर्णं स्वधर्मस्थं भविष्यति ॥ ४१॥"
  },
  {
    "text": "एवमुक्त्वा गणाधीशं सर्वे देवर्षयस्ततः ।\nप्रणम्य तूष्णीम्भावं ते सम्प्राप्ता विगतज्वराः ॥ ४२॥"
  },
  {
    "text": "कर्णौ सम्पीड्य गणपचरणे शिरसो ध्वनिः ।\nमधुरः प्रकृतस्तैस्तु तेन तुष्टो गजाननः ॥ ४३॥"
  },
  {
    "text": "तानुवाच मदीया ये भक्ताः परमभाविताः ।\nतैश्च नित्यं प्रकर्तव्यं भवद्भिर्नमनं यथा ॥ ४४॥"
  },
  {
    "text": "तेभ्योऽहं परमप्रीतो दास्यामि मनसीप्सितम् ।\nएतादृशं प्रियं मे च नमनं नात्र संशयः ॥ ४५॥"
  },
  {
    "text": "एवमुक्त्वा स तान् सर्वान् सिद्धिबुद्ध्यादिसंयुतः ।\nअन्तर्दधे ततो देवा मुनयः स्वस्थलं ययुः ॥ ४६॥"
  },
  {
    "text": "पिता पराशरस्तस्य माता वै वत्सला प्रभोः ।\nशोकसागरमग्नौ तौ श्रुत्वा वार्तां निपेततुः ॥ ४७॥"
  },
  {
    "text": "ततः कारुणिको देवस्तयोश्चित्तप्रकाशकः ।\nयोगशान्तिमयं ज्ञानं बोधयामास शाश्वतम् ॥ ४८॥"
  },
  {
    "text": "मूर्तिं मदीयां वै कृत्वा संस्थाप्य ब्राह्मणैः सह ।\nतस्याः पूजा प्रकर्तव्या भवद्भ्यां नित्यमादरात् ॥ ४९॥"
  },
  {
    "text": "देहव्यापारिता तत्र कर्तव्या हृदि शान्तिदम् ।"
  },
  {
    "text": "योगरूपधरं दृष्ट्वा कालमाक्रमतं सदा ॥ ५०॥"
  },
  {
    "text": "एवमुक्त्वा हृदिस्थोऽसौ गणेशोंऽतर्दधे ततः ।\nकृतवन्तौ महाभागौ तथा दक्षसुयोगिनौ ॥ ५१॥"
  },
  {
    "text": "अचला स्थापिता मूर्तिः सिद्धिदा साऽभवत्परा ।\nदर्शनान् मोक्षदा दक्ष सकामानां प्रकामदा ॥ ५२॥"
  },
  {
    "text": "एतत्ते कथितं सर्वं गजासुरवधाश्रितम् ।\nचरितं गणनाथस्य सर्वपापहरं शुभम् ॥ ५३॥"
  },
  {
    "text": "यः श‍ृणोति नरो भक्त्या पठेद्वा तु प्रजापते ।\nतस्मै भुक्तिप्रदं पूर्णं मुक्तिदं प्रभविष्यति ॥ ५४॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nद्वितीये खण्डे एकदन्तचरिते गजासुरवधाख्यानं नाम त्रयस्त्रिंशोऽध्यायः ॥ २.३३\n२.३४ व्यासमाहात्म्यं नाम चतुस्त्रिंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nपराशरस्य पुत्रोऽभूत् व्यासः साक्षाज्जनार्दनः ।\nवेदादिभागसिद्ध्यर्थं देवैः सम्प्रार्थितः पुरा ॥ १॥"
  },
  {
    "text": "स एव ज्ञानगर्वेण न सस्मार गजाननम् ।\nनमनं न प्रकर्तव्यं मया विष्णुस्वरूपिणा ॥ २॥"
  },
  {
    "text": "ततस्तस्य गतं ज्ञानं सकलं वेदशास्त्रजम् ।\nप्रययौ दुःखितस्तेन ब्रह्माणं शरणं पुरा ॥ ३॥"
  },
  {
    "text": "ब्रह्मणा बोधितो व्यासः पुराणं श्रुतवान् प्रभोः ।\nगाणेशमादिभूतं तत्तेन स ज्ञानवानऽभूत् ॥ ४॥"
  },
  {
    "text": "तपस्तप्त्वा सुविपुलं गाणपत्यो बभूव ह ।\nशान्तियोगधरः साक्षाद्व्यासो नारायणः स्वयम् ॥ ५॥"
  },
  {
    "text": "ततो व्यासेन वेदानां शाखा भिन्नाः कृताः पराः ।\nसौलभ्यार्थं नराणां वै कर्मादिज्ञानसिद्धये ॥ ६॥"
  },
  {
    "text": "आदौ वेदं यजुःसंज्ञं तं चतुर्धा विभज्य सः ।\nचातुर्होत्रं चकारैव कर्म सर्वं प्रजापते ॥ ७॥"
  },
  {
    "text": "यजुषाध्वर्यवं चक्रे ऋग्भिर्होतृत्वमञ्जसा ।\nउद्गातृत्वं चकाराऽसौ सामभिः सर्वसम्मतः ॥ ८॥"
  },
  {
    "text": "ब्राह्ममेवाकरोद्विप्रोऽथर्वभिः सुसमाहितः ।\nएवं चतुर्विधं कर्म कृत्वा मान्यो बभूव ह ॥ ९॥"
  },
  {
    "text": "मन्त्रैर्युक्ता पुरा तेन संहिता विविधा कृता ।\nयज्ञार्थं ब्राह्मणं प्रोक्तं योगार्थं यदरण्यकम् ॥ १०॥"
  },
  {
    "text": "पैलं शिष्यं महाबुद्धिमृग्वेदे भेदधारकम् ।\nवैशम्पायनमेवं स यजुषां भेदधारकम् ॥ ११॥"
  },
  {
    "text": "जैमिनिं सामवेदस्य पारगं प्रचकार ह ।\nअथर्वधारकं विप्रं सुमन्तुं मुनिसत्तमः ॥ १२॥"
  },
  {
    "text": "तेन चाष्टौ कृता भेदा ऋग्वेदस्य महात्मना ।\nषडशीतिः कृता भेदा यजुर्वेदस्य वै तथा ॥ १३॥"
  },
  {
    "text": "एकं सहस्रं शाखानां सामवेदस्य वै कृतम् ।\nअथर्वणस्तथा भेदा कृता नव विवेकिना ॥ १४॥"
  },
  {
    "text": "पुराणमेकरूपं वै शिष्याय प्रददौ मुनिः ।\nरोमहर्षणसंज्ञाय सूताय नतरूपिणे ॥ १५॥"
  },
  {
    "text": "पुराणस्य कृता भेदा अष्टादश महात्मना ।\nपुराणोपपुराणाख्या द्विविधा संहिता स्मृता ॥ १६॥"
  },
  {
    "text": "ब्राह्मं च वैष्णवं पाद्मं शैवं भागवतं तथा ।"
  },
  {
    "text": "भविष्यं ब्रह्मवैवर्तं मार्कण्डेयं च वामनम् ॥ १७॥"
  },
  {
    "text": "आग्नेयं वायवं मात्स्यं वाराहं कौर्ममेव च ।\nलैङ्गं गारुडकं स्कान्दं ब्रह्माण्डं च प्रजापते ॥ १८॥"
  },
  {
    "text": "अष्टादश पुराणानि कथितानि विशेषतः ।\nतथैवोपपुराणानि कथयामि प्रजापते ॥ १९॥"
  },
  {
    "text": "गाणेशं नारदीयं च नारसिंहं च कापिलम् ।\nनान्दिकेयं च वारुण्यं दौर्वाससमथाम्बिकम् ॥ २०॥"
  },
  {
    "text": "कालिकेयं च मारीचमौशनसं च भार्गवम् ।\nसानत्कुमारकं चैव कौमारं च प्रजापते ॥ २१॥"
  },
  {
    "text": "माहेश्वरं च सौरं वै पाराशर्यं च मौद्गलम् ।\nअष्टादश पुराणानि कथितानि समासतः ॥ २२॥"
  },
  {
    "text": "धर्माधर्मव्यवस्थार्थं चक्रे भारतमुत्तमम् ।\nएतत्सर्वं स जग्राह व्यासात् सूतो महामतिः ॥ २३॥"
  },
  {
    "text": "एतानि गाणपत्यानि ज्ञातव्यानि विचक्षणैः ।\nअन्यानि सेतिहासानि गणेशस्तुतिमन्ति वै ॥ २४॥"
  },
  {
    "text": "श्रुत्वा सुवचनं तस्य मोहिता मुनयः पुनः ।\nऊचुः सूतं महाप्रज्ञं संशयच्छेदनाय ते ॥ २५॥"
  },
  {
    "text": "शौनकाद्या ऊचुः ।\nकथं सूत शिवादीनां पुराणानि महामते ।\nप्रोक्तानि गाणपत्यानि वद संशयमुक्तये ॥ २६॥"
  },
  {
    "text": "तेषां वचनमाकर्ण्य सूतः सर्वार्थकोविदः ।\nजगाद तान् महाबुद्धिः संशयच्छेदनं वचः ॥ २७॥"
  },
  {
    "text": "सूत उवाच ।\nगणेशस्य स्वरूपं यत् पञ्चधा व्यासभाषितम् ।\nज्ञातव्यं मुनिशार्दूलास्तेषां भेदं वदाम्यहम् ॥ २८॥"
  },
  {
    "text": "आद्यं ब्राह्मं पुराणं यद्गाणपत्यं प्रकीर्तितम् ।\nनिर्गुणो गणपस्तत्र वर्णितो ब्रह्मवाचकः ॥ २९॥"
  },
  {
    "text": "हृदयेषु जनानां वै बुद्धीनां यत् प्रकाशकृत् ।\nतदेव तस्य रूपं तद्ध्यायन्ति त्यागिनः प्रभोः ॥ ३०॥"
  },
  {
    "text": "आकारादि विहीनं तत् साक्षिभूतं सदा परम् ।\nमनोवाणीविहीनं च ज्ञातव्यं न्यासिभिर्मुने ॥ ३१॥"
  },
  {
    "text": "तं ध्यायन्ति महाभागा योगिनश्च चतुर्विधाः ।\nसंन्यासिनो हृदिस्थं ते गणेशं बुद्धिचालकम् ॥ ३२॥"
  },
  {
    "text": "अन्यदन्त्यं पुराणं यद्ब्रह्माण्डं गणपस्य तत् ।\nतत्रोङ्कारमयाकारः सगुणो वर्णितः प्रभुः ॥ ३३॥"
  },
  {
    "text": "जगद्विहारकारी स पञ्चधा प्रबभूव ह ।\nप्रणवः प्रणवाकारो गजानन उदाहृतः ॥ ३४॥"
  },
  {
    "text": "अकारोकारको चैव मकारो नाद आबभौ ।\nबिन्दुः पञ्च विभज्यात्मा नानाखेलं करोति सः ॥ ३५॥"
  },
  {
    "text": "जगदाकाररूपेण स्थितं विघ्नेशमादरात् ।\nध्यायन्ति जगदात्मानं प्रणवाकृतिलक्षणम् ॥ ३६॥"
  },
  {
    "text": "स्मरन्ति तं द्विजा नित्यं वेदादौ कर्मसिद्धये ।\nब्रह्माण्डाकारविघ्नेशः सगुणः परिकीर्तितः ॥ ३७॥"
  },
  {
    "text": "तथैवोपपुराणेषु गाणेशं चाद्यमञ्जसा ।\nपुराणं तद्गणेशस्य भिन्नमूर्तिधरस्य च ॥ ३८॥"
  },
  {
    "text": "सगुणं जगदाकारं निर्गुणं बुद्धिचालकम् ।\nतयोर्ज्ञानप्रसिद्ध्यर्थं मूर्तिमन्तं स्तुवन्ति ते ॥ ३९॥"
  },
  {
    "text": "गजवक्त्रादिचिह्नैश्च चिह्नितं गणनायकम् ।\nमन्त्रादिना भजन्ते तं भावयुक्ता महर्षयः ॥ ४०॥"
  },
  {
    "text": "तस्योपासनमात्रेण सगुणं निर्गुणं तथा ।\nसुलभं प्राप्यते ब्रह्म योगिभिस्तापसोत्तमैः ॥ ४१॥"
  },
  {
    "text": "अन्त्यं मौद्गलमेतच्च पुराणोपनिषत्परम् ।\nतत्र विघ्नेशमाहात्म्यं योगाकारं प्रकीर्तितम् ॥ ४२॥"
  },
  {
    "text": "सगुणं निर्गुणं ब्रह्म मूर्तिरूपधरं मुने ।\nत्रयाणां योगरूपं वै मुद्गलेन प्रकाशितम् ॥ ४३॥"
  },
  {
    "text": "योगिनः शुकमुख्यास्तं प्रभजन्ति यथातथम् ।\nयोगेनाभेदसंज्ञेन वर्णाश्रमविवर्जिताः ॥ ४४॥"
  },
  {
    "text": "तस्मादादौ गणेशस्य पूजनं सर्वसम्मतम् ।\nअन्ते सोऽपि न सन्देहो वेदान्तेषु विशेषतः ॥ ४५॥"
  },
  {
    "text": "य आदिः प्रलयान्ते स तिष्ठेद्वै सर्वसम्मतम् ।\nतस्मादाद्यन्तभागेषु पुराणेषु गणेश्वरः ॥ ४६॥"
  },
  {
    "text": "पञ्चमं मध्यरूपं च गणेशस्य महात्मनः ।\nकलांशेन प्रसङ्ख्यातं नामरूपधरं मुने ॥ ४७॥"
  },
  {
    "text": "शिवविष्ण्वादिभेदैश्च स खेलति गजाननः ।\nतेषां मध्ये पुराणानि व्यासेन कथितानि वै ॥ ४८॥"
  },
  {
    "text": "तस्मात् सर्वपुराणेषु गणेशस्यैव वर्णनम् ।\nकथितं नात्र सन्देहो व्यासेनामितबुद्धिना ॥ ४९॥"
  },
  {
    "text": "इदं पञ्चविधं रूपं गणेशस्य महात्मनः ।\nयो जानाति नरः सोऽपि मोहहीनो भविष्यति ॥ ५०॥"
  },
  {
    "text": "चतुर्विधं गणेशस्य पूजनं कथितं सदा ।\nसर्वारम्भेषु सिद्धीनां दायकं भक्तिकारिणे ॥ ५१॥"
  },
  {
    "text": "मूर्तिपूजनमेकं च द्वितीयं प्रणवात्मकम् ।\nतृतीयं बुद्धिदं चैव शान्तिरूपं चतुर्थकम् ॥ ५२॥"
  },
  {
    "text": "अत आदौ जनाः केचिद् ग्रन्थेषु ब्रह्मरूपकम् ।\nस्मरन्ति वा पूजयन्ति सर्वसिद्धिप्रदायकम् ॥ ५३॥"
  },
  {
    "text": "केचिद् बुद्धिप्रदं देवं हृदिस्थं संस्मरन्ति वा ।\nपूजयन्ति द्विजेन्द्राद्याः सर्वदा गणनायकम् ॥ ५४॥"
  },
  {
    "text": "केचिदोङ्काररूपं तं पूजयन्ति स्मरन्ति वा ।\nसर्वादौ सर्वसिद्धीनां दायकं विघ्ननायकम् ॥ ५५॥"
  },
  {
    "text": "केचिन् मूर्तिधरं देवं पूजयन्ति स्मरन्ति वा ।\nसर्वादौ गणनाथं च ज्ञातव्यं शास्त्रसम्मतम् ॥ ५६॥"
  },
  {
    "text": "अत आदौ तथा मध्ये सर्वांऽते स गजाननः ।\nशोभते योगरूपेण शान्तिदो भक्तवत्सलः ॥ ५७॥"
  },
  {
    "text": "ब्रह्मणा बोधितो व्यासो गाणपत्यः प्रतापवान् ।\nगणेशप्राप्तिकामार्थं नानाभेदं चकार सः ॥ ५८॥"
  },
  {
    "text": "वासनाच्छेदनार्थं च जनानां योगसिद्धये ।\nशिवादीनां पुराणानि क्रमार्थ वर्णितानि वै ॥ ५९॥"
  },
  {
    "text": "एतद्व्यासस्य माहात्म्यं कथितं सकलं तव ।\nयः श‍ृणोति नरो भक्त्या पठेद्वै तस्य सर्वदम् ॥ ६०॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nद्वितीये खण्डे एकदन्तचरिते व्यासमाहात्म्यं नाम चतुस्त्रिंशोऽध्यायः ॥ २.३४\n२.३५ शुकोपाख्यानं नाम पञ्चत्रिंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nव्यासस्याऽपि सुतो जज्ञे शुकः साक्षाच्छिवः स्वयम् ।\nतपसाराधितस्तेन योगिनां स शिरोमणिः ॥ १॥"
  },
  {
    "text": "शुको गर्भाद्विनिःसृत्य सङ्गभीत्याऽपलायत ।\nसङ्गेन ज्ञानभङ्गो वै जायते विषयात्मनाम् ॥ २॥"
  },
  {
    "text": "तं गच्छन्तं समालोक्य व्यासो वै धावितोऽभवत् ।\nबोधयन् हेतुभिर्वाक्यैर्नानाक्रममयैः सुतम् ॥ ३॥"
  },
  {
    "text": "तिष्ठ तिष्ठ महायोगिन् श‍ृणु मे परमं वचः ।\nप्रथमं ब्रह्मचर्यं च ततो गार्हस्थ्यमञ्जसा ॥ ४॥"
  },
  {
    "text": "ततो वनाश्रमः प्रोक्तस्ततः सन्यास आदरात् ।\nक्रमेण सेविता एते तदा योगः सुसिध्यति ॥ ५॥"
  },
  {
    "text": "अन्यथा सहसा कृत्वा योगभ्रष्टो नरो भवेत् ।\nअथवा भ्रष्टभावेन नारकी धर्मनाशतः ॥ ६॥"
  },
  {
    "text": "अतो मनोजयार्थं त्वं क्रममार्गं समाचर ।\nअन्ते योगीन्द्रसंसेव्यो भविष्यसि न संशयः ॥ ७॥"
  },
  {
    "text": "सहसा मा चर त्वं वै त्यागं परमदुस्तरम् ।\nमनश्चञ्चलभावेन पतिष्यसि न संशयः ॥ ८॥"
  },
  {
    "text": "इत्याद्यैर्विविधैर्वाक्यैः सुतो व्यासेन बोधितः ।\nसङ्गस्यैव भयाद्योगी न बुबोध शुको मुने ॥ ९॥"
  },
  {
    "text": "व्यासोऽपि भावि च ज्ञात्वा ययौ स्वस्याश्रमं स्वयम् ।\nगणेशं मनसा ध्यात्वा संस्थितश्चिन्तयान्वितः ॥ १०॥"
  },
  {
    "text": "एतस्मिन्नन्तरे तत्र ब्रह्मा स्वयमुपागतः ।\nतं प्रणम्य शुकस्याऽपि वृत्तान्तमवदन्मुनिः ॥ ११॥"
  },
  {
    "text": "ततस्तं प्रत्युवाचाथ ब्रह्मा चिन्तां तु मा कुरु ।\nशुको न भविता शम्भुर्भ्रष्टो वै नात्र संशयः ॥ १२॥"
  },
  {
    "text": "एवमाश्वास्य तं व्यासं तस्य पूजां प्रगृह्य सः ।\nययौ स्वभवनं ब्रह्मा व्यासो वै हर्षितोऽभवत् ॥ १३॥"
  },
  {
    "text": "शुकः स नर्मदातीरे संस्थितो योगसेवया ।\nसर्वत्र ब्रह्मभावेनाचिन्तयद्ब्रह्म शाश्वतम् ॥ १४॥"
  },
  {
    "text": "सम्प्रज्ञातोऽष्टधा तेन साधितो वेदमार्गतः ।\nअसम्प्रज्ञातयोगेषु संस्थितो योगिसत्तमः ॥ १५॥"
  },
  {
    "text": "शुकेश्वरस्तत्र साक्षाच्छङ्करस्तिष्ठति प्रभुः ।\nशिवेन हृदि संस्थेन बोधितो बादरायणिः ॥ १६॥"
  },
  {
    "text": "गुरुणा तेन हीनोऽयं शुको योगं समभ्यसत् ।\nयोगभूमिक्रमेणैवासाधयद्योगमुत्तमम् ॥ १७॥"
  },
  {
    "text": "स्वत उत्थानकं ब्रह्म साधयित्वा विधानतः ।\nप्राप्तं परत उत्थानं तेन साङ्ख्यं महात्मना ॥ १८॥"
  },
  {
    "text": "तत्र ब्रह्मणि संसक्तो योगाभेदेन केवले ।\nबभ्राम पृथिवीं सर्वां विदेहोऽसौ महामुनिः ॥ १९॥"
  },
  {
    "text": "ब्रह्म साङ्ख्यं निराधारं दृष्ट्वा संशयवानभूत् ।\nतदर्थं जनकं सोऽपि ययौ हर्षसमन्वितम् ॥ २०॥"
  },
  {
    "text": "जनकेन तथा साङ्ख्यं विदेहं कथितं परम् ।\nततः संशयहीनश्च जातो वैयासकिः प्रभुः ॥ २१॥"
  },
  {
    "text": "साङ्ख्ये बोधस्य नाशः स्यात्तत् दृष्ट्वा विस्मितो मुनिः ।\nविचारमकरोच्चित्ते योगभावेन भावितः ॥ २२॥"
  },
  {
    "text": "बोधेनोत्थानकं जन्तोर्जायते नात्र संशयः ।\nबोधहीनेन योगेनोत्थानं नास्य भवेत् कदा ॥ २३॥"
  },
  {
    "text": "ब्रह्म योगमयं प्रोक्तं तत्रोत्थानविहीनता ।\nउत्थानं विद्यते नैव ब्रह्माकारं प्रवर्तते ॥ २४॥"
  },
  {
    "text": "साङ्ख्यं ब्रह्म विदेहत्वान्मतं चोपाधिवर्जितम् ।\nन मुख्यं शान्तिदं प्रोक्तं योगीन्द्रैर्योगचिन्तकैः ॥ २५॥"
  },
  {
    "text": "व्यासेन वेदशाखाश्च कृता भिन्ना महात्मना ।\nपुराणानि विभिन्नानि कृतानि समवेदिना ॥ २६॥"
  },
  {
    "text": "अहं तं शरणं यामि तातं शान्त्यर्थमादरात् ।\nस एव सर्ववित् साक्षाच्छान्तिदाता भविष्यति ॥ २७॥"
  },
  {
    "text": "विचार्य मतिमानेवं शुको हर्षसमन्वितः ।\nआगत्य निकटे तस्य तं ननाम कृताञ्जलिः ॥ २८॥"
  },
  {
    "text": "तत्र व्यासोऽपि योगिभ्यः प्रावदद्योगमुत्तमम् ।\nतं श्रुत्वा हर्षितो भूत्वा शुको वच उवाच तम् ॥ २९॥"
  },
  {
    "text": "स्वामिञ्छृणु मदीयं वै प्रश्नं योगप्रसिद्धये ।\nशान्तियोगस्य दाता कः कीदृशो योग उत्तमः ॥ ३०॥"
  },
  {
    "text": "वद मां करुणासिन्धो योगिभ्यो योगदायक ।\nयोगीन्द्रस्त्वं न सन्देहो भ्रान्त्याऽहं भ्रमितोऽभवम् ॥ ३१॥"
  },
  {
    "text": "शुकस्य वचनं श्रुत्वा तं व्यासः प्रत्युवाच ह ।\nश‍ृणुष्व त्वं महाभाग योगं शान्तिप्रदायकम् ॥ ३२॥"
  },
  {
    "text": "गणेशः शान्तिरूपश्च योगशान्तिप्रदायकः ।\nतं भजस्व महायोगिन् तेन शान्तो भविष्यसि ॥ ३३॥"
  },
  {
    "text": "ब्रह्मणा बोधितोऽहं तं भजामि गणनायकम् ।\nतेन सर्वज्ञतां यातो योगीन्द्रैः सेवितोऽभवम् ॥ ३४॥"
  },
  {
    "text": "गणो धातुः समूहे च कथितो नात्र संशयः ।\nबाह्यान्तरादिसंयोगे समूहो भवति प्रभो ॥ ३५॥"
  },
  {
    "text": "ब्रह्मरूपाः समूहाश्च तेषां स्वामी गणेश्वरः ।\nसंयोगायोगयोगेन प्राप्यते योगिभिः परः ॥ ३६॥"
  },
  {
    "text": "एवमुक्त्वा गणेशस्य वेदपादस्तवं ददौ ।\nरचितं विष्णुना पूर्वं शान्तियोगप्रदायकम् ॥ ३७॥"
  },
  {
    "text": "येन विष्णुः सुशान्तोऽभूदिहलोके सुखात्मकः ।\nजातः पालकभावेन भगवन्नामधारकः ॥ ३८॥"
  },
  {
    "text": "प्रगृह्य साधयामास शुकस्तं परमाद्भुतम् ।\nगाणपत्यो बभूवाथ योगिवन्द्यो महाद्युतिः ॥ ३९॥"
  },
  {
    "text": "नित्यं गणेशमाहात्म्यं वेदपादस्तवं शुकः ।\nजपति स्नेहभावेन दिवानक्तमखण्डितम् ॥ ४०॥"
  },
  {
    "text": "एतच्छुकस्य माहात्म्यं कथितं ते प्रजापते ।\nपठते श‍ृण्वते सर्वसुखदं प्रभवेत् परम् ॥ ४१॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nद्वितीये खण्डे एकदन्तचरिते शुकोपाख्यानं नाम पञ्चत्रिंशोऽध्यायः ॥ २.३५\n२.३६ गौतमचरितं नाम षट्त्रिंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nत्रयः पुत्रा अङ्गिरसो बभूवुर्ब्रह्मवादिनः ।\nगाणपत्या महाभागाः सर्वज्ञाः सुखदायिनः ॥ १॥"
  },
  {
    "text": "उतथ्यः प्रथमः प्रोक्तो द्वितीयस्तु बृहस्पतिः ।\nसंवर्तश्च तृतीयोऽभूद्योगशास्त्रपरायणः ॥ २॥"
  },
  {
    "text": "शिक्षितोङ्गिरसा पुत्र उतथ्यः स्वल्पकालतः ।\nब्रह्मभूतोऽभवत्सद्यो गाणपत्यो विशेषवित् ॥ ३॥"
  },
  {
    "text": "बृहस्पतिः क्रमेणैव योगभूमिविशारदः ।\nभूमीनां साधने सक्तोऽभवच्छैवः स्वभावतः ॥ ४॥"
  },
  {
    "text": "तत्र स्वाधीनतां दृष्ट्वा शान्त्यर्थं शङ्करं ययौ ।\nशिवेन गणराजस्य मन्त्रो दत्तः षडक्षरः ॥ ५॥"
  },
  {
    "text": "शान्तियोगस्य रूपं यत् कथितं तत् प्रविस्तरात् ।\nशिवं नत्वा वनं सोऽपि ययौ दक्षबृहस्पतिः ॥ ६॥"
  },
  {
    "text": "स नित्यं गणपं ध्यात्वाऽपूजयत्तं विधानतः ।\nदर्शनार्थं गणेशस्य लालसाभून्महामतेः ॥ ७॥"
  },
  {
    "text": "योगमार्गेण योगी स जातः शान्तिधरः स्वयम् ।\nगाणपत्यत्वमापन्नः शिवतुल्यो बृहस्पतिः ॥ ८॥"
  },
  {
    "text": "तुष्टस्तदा गणेशानो ययौ तस्याश्रमं प्रभुः ।\nस्तुतः सम्पूजितस्तेन तुतोष गणनायकः ॥ ९॥"
  },
  {
    "text": "अखण्डभक्तिभावं स ददौ तस्मै महात्मने ।\nअन्तर्धाय स्वमात्मानं गणेशः स्वालयं ययौ ॥ १०॥"
  },
  {
    "text": "प्रकथ्यते महायोगी तदारभ्य बृहस्पतिः ।"
  },
  {
    "text": "ब्रह्मिष्ठानामयं श्रेष्ठो विभूतिपदमागतः ॥ ११॥"
  },
  {
    "text": "संवर्तः प्रथमं योगी द्वेषितो वै विशेषतः ।\nयत्र तत्र विभागार्थं गुरुणा भ्रातृभावतः ॥ १२॥"
  },
  {
    "text": "स संसारं परित्यज्य नग्न उन्मत्तवत् स्वयम् ।\nसहजं ब्रह्म काशीस्थो ध्यायद्वै शाङ्करं सदा ॥ १३॥"
  },
  {
    "text": "ततः कदाचिद्राजेन्द्रो मरुत्तो यज्ञकाम्यया ।\nउपाध्यायं ययौ राजा स्वर्गस्थं तं बृहस्पतिः ॥ १४॥"
  },
  {
    "text": "तद्वृत्तान्तं समादाय देवेन्द्रः प्राब्रवीद् गुरुम् ।\nमत्स्पर्धिनं मरुत्तं मा यजस्व त्वं बृहस्पते ॥ १५॥"
  },
  {
    "text": "देवानां वा मनुष्याणामेकपक्षधरो भव ।\nतस्यैव वचसा राजा त्यक्तः स गुरुणा महान् ॥ १६॥"
  },
  {
    "text": "मरुत्तं क्षुभितं ज्ञात्वा तं ययौ नारदो मुनिः ।\nकाश्यां संवर्तकं राजन्नानीय कुरु सद्गुरुम् ॥ १७॥"
  },
  {
    "text": "जडोन्मत्तस्वभावेन स तिष्ठति मुनीश्वरः ।\nप्रातःकाले प्रणामार्थं शङ्करस्य च गच्छति ॥ १८॥"
  },
  {
    "text": "शवं तत्र समागृह्य तिष्ठ त्वं द्वारि भूमिपम् ।\nविमुखश्चात्महीनं तं दृष्ट्वा गच्छति विप्रपः ॥ १९॥"
  },
  {
    "text": "एवमुक्त्वा गतो योगी नारदः सोऽपि हर्षितः ।\nतथा चकार धर्मज्ञः काश्यां गत्वा नराधिपः ॥ २०॥"
  },
  {
    "text": "दृष्ट्वा नग्नं ननामाऽसौ स्वगुरुं तत्र भूमिपः ।\nछलितश्चेष्टया दक्ष न मुमोच तथाऽपि तम् ॥ २१॥"
  },
  {
    "text": "संवर्तस्तस्य वृत्तान्तं श्रुत्वा स्वयमुपागतः ।\nयज्ञार्थं तस्य राजर्षेरुपाध्यायो बभूव ह ।\nजीवेन तस्य वृत्तान्तो ज्ञातस्तेनापि भूमिपः ॥ २२॥"
  },
  {
    "text": "छलितोऽहं भविष्यामि गुरुस्ते त्यज मेऽनुजम् ॥ २३॥"
  },
  {
    "text": "मरुत्तेन त्वदीयं वै न गृहीतं वचस्तदा ।\nगुरुणा प्रेरितो देव इन्द्रो वज्रं समाक्षिपत् ॥ २४॥"
  },
  {
    "text": "संवर्तेन च तद्वज्रं कृतं मोघं समाधिना ।\nशरणं तद्भयादिन्द्रो ययौ देवगणैः स तम् ॥ २५॥"
  },
  {
    "text": "ततो देवगणैस्तेन मुनिभिः संस्कृतो मखः ।\nसमाप्य यज्ञमेतस्य संवर्तः स्वस्थलं ययौ ॥ २६॥"
  },
  {
    "text": "समाधितत्परत्वेन ज्ञातं तेनापि शाम्भवम् ।\nस्वाधीनं तद्भवेन्मुख्यं ब्रह्मशान्तिप्रदं कदा ॥ २७॥"
  },
  {
    "text": "ययावङ्गिरसं प्रष्टुं तेन योगः प्रकाशितः ।\nशान्तियोगमयः साक्षाद्गणेशः परमाद्भुतः ॥ २८॥"
  },
  {
    "text": "संवर्तेन तथा दक्ष साधितो योग उत्तमः ।\nशान्तिरूपधरो योगी संवर्तः प्रबभूव ह ॥ २९॥"
  },
  {
    "text": "आगत्य संस्थितः सोऽपि क्षेत्रे स्वानन्दरूपिणि ।\nमयूरेशं सदा तत्र सिषेवे भक्तितत्परः ॥ ३०॥"
  },
  {
    "text": "तेषां पुत्रा महाभागा जाताः सर्वज्ञसम्मताः ।\nक्रमेणान्ते च ते सर्वे गाणपत्या बभूविरे ॥ ३१॥"
  },
  {
    "text": "प्रोक्ता दीर्घतमस्काद्यास्तेषां पुत्रादिभिस्तथा ।\nगणेशो मनसा भक्त्याऽखण्डभावेन सन्धृतः ॥ ३२॥"
  },
  {
    "text": "गौतमस्तत्र मुख्यश्च शान्तिमार्गपरायणः ।\nविख्यातो मुनिवर्गेषु स बभूव प्रजापते ॥ ३३॥"
  },
  {
    "text": "कदाचित् पृथिवीमध्ये ह्यनावृष्टिः सुदारुणा ।\nबभूव द्वादशाब्दान् या तया सम्पीडितं जगत् ॥ ३४॥"
  },
  {
    "text": "पीडां दृष्ट्वा जनानां स दयायुक्तो बभूव ह ।\nगौतमं शङ्करं देवं वृष्टिहेतोर्नुनोद सः ॥ ३५॥"
  },
  {
    "text": "ततस्तं शङ्करः साक्षादवोचद् भक्तमुत्तमम् ।"
  },
  {
    "text": "अनावृष्टिः कृता मुख्या कालेन ब्रह्मरूपिणा ॥ ३६॥"
  },
  {
    "text": "चालितुं न समर्थस्तं कोऽपि ब्रह्माण्डमण्डले ।\nअतोभिमानमुत्सृज्य तिष्ठ त्वं मुनिसत्तम ॥ ३७॥"
  },
  {
    "text": "शिवस्य वचनं श्रुत्वा दुःखितस्तमुवाच ह ।\nगौतमो मुनिवर्यश्च विस्मितोऽभूत् स मानसे ॥ ३८॥"
  },
  {
    "text": "गौतम उवाच ।\nकिमिदं नाथ वदसि त्वमीशः सर्वसम्मतः ।\nकुरु मे वाञ्छितं नोचेद्देहत्यागं करोम्यहम् ॥ ३९॥"
  },
  {
    "text": "गौतमस्याभिमानं तं दृष्ट्वा शम्भुः सुविस्मितः ।\nभावं ज्ञात्वा स्वयं प्राह गौतमं मुनिसत्तमम् ॥ ४०॥"
  },
  {
    "text": "श‍ृणु गौतम माहात्म्यं देहं त्यजसि वै वृथा ।\nविनायकं भजस्व त्वं तेन सर्वं भविष्यति ॥ ४१॥"
  },
  {
    "text": "नायकेन विहीनोऽयं सर्वेषां स विशेषतः ।\nनायकस्तेन नामाऽभूद्विनायक इति स्फुटम् ॥ ४२॥"
  },
  {
    "text": "वयं तदाज्ञया सर्वे वर्तेमहि न संशयः ।\nगमनं वेदमार्गेणास्माकं सर्वत्र सम्मतम् ॥ ४३॥"
  },
  {
    "text": "उत्पथे गमनं नश्चेत्तदा विघ्नं करोति सः ।\nअतस्त्वं विघ्नराजं च शरणं गच्छ गौतम ॥ ४४॥"
  },
  {
    "text": "एवमुक्त्वा महादेवो ददौ तस्मै षडक्षरम् ।\nमन्त्रराजं गणेशस्य विधानं तस्य चोत्तमम् ॥ ४५॥"
  },
  {
    "text": "गौतमस्तं प्रणम्यादौ तपसे वनमाययौ ।\nसमाधिना महोग्रेण तोषयामास विघ्नपम् ॥ ४६॥"
  },
  {
    "text": "एवं वर्षेण तं ढुण्ढिर्ययौ दातुं वरं प्रभुः ।\nतं दृष्ट्वा हर्षितोऽत्यन्तं ननाम मुनिसत्तमः ॥ ४७॥"
  },
  {
    "text": "अथर्वशिरसा तेन संस्तुतो गणनायकः ।\nप्रसन्नस्तमुवाचैवं वचनं ब्रूहि वाञ्छितम् ॥ ४८॥"
  },
  {
    "text": "स वव्रे यदि तुष्टोऽसि भक्तिं देहि दृढां त्वयि ।\nगाणपत्यं च सम्पूर्णं मां कुरुष्व गजानन ॥ ४९॥"
  },
  {
    "text": "अनावृष्टिभवं दुःखं जहि देव विनायक ।\nएतमेव वरं याचे वाञ्छितं नात्र संशयः ॥ ५०॥"
  },
  {
    "text": "तमुवाच गणाध्यक्षस्त्वयोक्तं मुनिसत्तम ।\nतवाश्रमेऽधुना सर्वं भविष्यति न संशयः ॥ ५१॥"
  },
  {
    "text": "सायङ्काले च बीजेभ्यः क्षिप्तेभ्यो भूमिमण्डले ।\nसस्यानां वै समुत्पत्तिः प्रातःकाले भविष्यति ॥ ५२॥"
  },
  {
    "text": "तैर्धान्यैर्नित्यमेव त्वं पोषयस्व महामुनीन् ।\nसमागतान् तथाभूतान् समये मुनिसत्तम ॥ ५३॥"
  },
  {
    "text": "नित्यं प्रमुदिताः सर्वे भविष्यन्ति तवाश्रमे ।\nसमागता नराः सर्वेऽनावृष्टेर्दुःखवर्जिताः ॥ ५४॥"
  },
  {
    "text": "मदीया भक्तिरचला भविष्यति तथा परा ।\nयोगशान्तिधरः पूर्णो भावी त्वं मत्प्रसादतः ॥ ५५॥"
  },
  {
    "text": "एवमुक्त्वा गणेशानो गतः स्वानन्दके पुरे ।\nगौतमो गाणपत्यश्च तद्दिनात् सम्बभूव ह ॥ ५६॥"
  },
  {
    "text": "स मुनिः स्वाश्रमे गत्वा चकार गणपोदितम् ।\nअनावृष्टिभवं दुःखं जनानां स निराकरोत् ॥ ५७॥"
  },
  {
    "text": "तत्रागतान् स्वयं विप्रान्नानादिग्भ्यः प्रजापते ।\nतान् सर्वान् पोषयामास धान्यैर्नित्यसमुद्भवैः ॥ ५८॥"
  },
  {
    "text": "क्रमेण द्वादशाब्दास्ते गता वै दुस्तरा मुने ।\nतत्र सर्वत्र सञ्जाता वृष्टिर्वै दुःखहारिणी ॥ ५९॥"
  },
  {
    "text": "ततो मुनिगणैः सर्वैर्विपरीतं विचारितम् ।\nगौतमेन वयं सर्वे पोषिता नात्र संशयः ॥ ६०॥"
  },
  {
    "text": "सर्वेषु गौतमो धन्यस्तदुत्कर्षो भविष्यति ।"
  },
  {
    "text": "अत उत्कर्षनाशार्थं कर्तव्यं किं द्विजोत्तमाः ॥ ६१॥"
  },
  {
    "text": "ततस्तैर्मायया गौश्च कृत्वा गौतमसन्निधौ ।\nप्रेषिता सा हुतद्रव्यं भक्षयामास वै मुनेः ॥ ६२॥"
  },
  {
    "text": "गौतमेन स्वहस्तेन ताडिता मृदुभावतः ।\nस्पृष्टमात्रा ममाराऽसौ पतिता गौर्धरातले ॥ ६३॥"
  },
  {
    "text": "ततो हा हा कृतं सर्वैर्ब्राह्मणैश्छद्मदर्शिभिः ।\nगौतमस्याश्रमे सर्वैरापृच्छ्य गमनं कृतम् ॥ ६४॥"
  },
  {
    "text": "गौतमेन तपः कृत्वा प्रार्थिता स्वर्गवाहिनी ।\nत्र्यम्बकस्य शिरःसंस्था प्रादुर्भूता च तत्क्षणात् ॥ ६५॥"
  },
  {
    "text": "तत्र स्नानेन सद्यो वै पवित्रो गौतमोऽभवत् ।\nगोवधादिमहापापं गच्छति स्नानमात्रतः ॥ ६६॥"
  },
  {
    "text": "ततः कदाचिद्विप्रेशो गौतमो ध्यानमाश्रितः ।\nविचारमकरोच्चित्ते ज्ञात्वा तेषां विचेष्टितम् ॥ ६७॥"
  },
  {
    "text": "छलनार्थं द्विजैः सर्वैर्निर्मिता गौश्च मायया ।\nततः कोपपरीताङ्गः शशाप ब्राह्मणान् मुनिः ॥ ६८॥"
  },
  {
    "text": "वेदबाह्या भविष्यन्ति कृतघ्ना ये मर्हषयः ।\nमदीयच्छलनेनैव पातकेन न संशयः ॥ ६९॥"
  },
  {
    "text": "ततस्ते शापयोगेन भ्रान्ता जाता महर्षयः ।\nज्ञात्वाऽकस्माद् द्विजाः शापं सम्भीता अभवंस्ततः ॥ ७०॥"
  },
  {
    "text": "शङ्करं शरणं सर्वे ययुर्देवं महर्षयः ।\nशङ्करः स्मरणं चक्रे विष्णोश्चैव सुविस्मितः ॥ ७१॥"
  },
  {
    "text": "समागतं महाविष्णुं पप्रच्छ द्विजसौख्यदम् ।\nमार्गं ततो हरिः शम्भुमुवाच वचनं हितम् ॥ ७२॥"
  },
  {
    "text": "विष्णुरुवाच ।\nवेदबाह्यद्विजानां यत्कर्म सर्वं निरर्थकम् ।\nन गतिः कुत्र देहान्ते तेषां शम्भो न संशयः ॥ ७३॥"
  },
  {
    "text": "अतस्तेषां हितार्थाय ग्रन्थाः कार्याः सदाशिव ।\nमोहदाश्च जनानां ते भजतां नरकप्रदाः ॥ ७४॥"
  },
  {
    "text": "ततः शिवेन वामं च तन्त्रं तत्र प्रकाशितम् ।\nविष्णुना बौद्धशास्त्रं वै रचितं मोहदायकम् ॥ ७५॥"
  },
  {
    "text": "ऋषिभिश्च तथान्यानि शास्त्राणि रचितानि वै ।\nकापालादीनि भो दक्ष मोहदानि विशेषतः ॥ ७६॥"
  },
  {
    "text": "फलानि तत्र दत्तानि भजतां शम्भुनामुना ।\nविष्णुना ब्राह्मणानां च कृतघ्नानां हिताय वै ॥ ७७॥"
  },
  {
    "text": "नरा ये तानि सेवन्ते नारकाः सम्भवन्ति ते ।\nइहामुत्र विहीनाश्च शास्त्राधारप्रवर्तिनः ॥ ७८॥"
  },
  {
    "text": "जनानां भजतां सर्वे पापांशास्ते महर्षयः ।\nस्वल्पकालेन नष्टाः स्युः कलौ जन्मधरास्ततः ॥ ७९॥"
  },
  {
    "text": "तत्र ते पापकर्माणो भविष्यन्ति विशेषतः ।\nतेषु मार्गेषु संसक्ताः प्रपतिष्यन्ति रौरवे ॥ ८०॥"
  },
  {
    "text": "पुनः शुद्धा भविष्यन्ति नराः कृतयुगे प्रभो ।\nतत्रैव योगमार्गेण गमिष्यन्त्यपुनर्भवम् ॥ ८१॥"
  },
  {
    "text": "एवं तेषां हितार्थाय शिवाद्यै रचितानि वै ।\nशास्त्राणि चतुरैस्तानि न सेव्यानि कदाचन ॥ ८२॥"
  },
  {
    "text": "वेदाधारयुतं शास्त्रं तदेव सुखदं परम् ।\nतेन हीनं च यच्छास्त्रं मोहकं नरकप्रदम् ॥ ८३॥"
  },
  {
    "text": "न सेव्यं मानवैः सर्वैः कलिदोषविवर्जितैः ।\nयुक्तं गौतमशापेन महाभयकरं मतम् ॥ ८४॥"
  },
  {
    "text": "कलौ पापा विभूमानो भविष्यन्ति महर्षयः ।"
  },
  {
    "text": "नरस्तैः कथितं शास्त्रं नवामादिकमाचरेत् ॥ ८५॥"
  },
  {
    "text": "इदं गौतममाहात्म्यं यः श‍ृणोति नरो भवेत् ।\nपठेद्वा मलहीनः सन्निहामुत्र सुखी परम् ॥ ८६॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nद्वितीये खण्डे एकदन्तचरिते गौतमचरितं नाम षट्त्रिंशोऽध्यायः ॥ २.३६\n२.३७ नृसिंहमाहात्म्यं नाम सप्तत्रिंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nदितेः पुत्रौ महावीर्यो कश्यपात् सम्बभूवतुः ।\nसन्ध्यायामृतुदानेन दैत्यौ परमदारुणौ ॥ १॥"
  },
  {
    "text": "ताभ्यां तप्तं तपो घोरं दिव्यवर्षसहस्रकम् ।\nतयोस्तपःप्रभावेण ब्रह्मा तु वरदोऽभवत् ॥ २॥"
  },
  {
    "text": "मरणं सर्वभूतेभ्यो न भवेदीप्सितं वरम् ।\nताभ्यां दत्त्वा स्वयं ब्रह्मा स्वस्थानमगमत् पुनः ॥ ३॥"
  },
  {
    "text": "सायङ्कालं च शुष्कार्द्रं विस्मरन्तौ महासुरौ ।\nतदेव मरणस्थानं तयोर्जातं प्रजापते ॥ ४॥"
  },
  {
    "text": "वरप्रभावतस्ताभ्यां सर्वं त्रिभुवनं जितम् ।\nहिरण्यकशिपुर्ज्येष्ठश्चक्रे वै राज्यमुत्तमम् ॥ ५॥"
  },
  {
    "text": "कर्ममार्गं द्विषन् सर्वं देवब्राह्मणदुःखदः ।\nराज्यं चक्रे सुदुष्टात्मा परस्त्रीमद्यलालसः ॥ ६॥"
  },
  {
    "text": "उपोषणेन संयुक्ता देवा इन्द्रपुरोगमाः ।\nब्रह्माणं ते पुरस्कृत्य शरण्यं विष्णुमाययुः ॥ ७॥"
  },
  {
    "text": "ततश्च विष्णुना तत्र धृतं रूपं भयप्रदम् ।\nनारसिंहं महोग्रं वै सर्वेभ्यो भयदायकम् ॥ ८॥"
  },
  {
    "text": "आययौ दैत्यराजस्य नगरे क्रोधसंयुतः ।\nशब्दैः सभुवनं घोरैर्नादयामास तत्क्षणात् ॥ ९॥"
  },
  {
    "text": "भीता दैत्यगणाः सर्वे शशंसुस्तस्य चेष्टितम् ।\nराज्ञे श्रुत्वा वचस्तेषां हिरण्यकशिपुः स्वयम् ॥ १०॥"
  },
  {
    "text": "दैत्यैः समावृतो योद्धुं ययौ तेन महाबलः ।\nक्रूरः समागतः सोऽपि नृसिंहाकृतिधारकः ॥ ११॥"
  },
  {
    "text": "मेरुमन्दरसङ्काशं वपुर्यस्य विराजितम् ।\nतेजसा वह्निसङ्काशो योद्धुकामो सुरैः प्रभो ॥ १२॥"
  },
  {
    "text": "प्रह्लादप्रमुखैः पुत्रैः संवृतो दैत्यसत्तमः ।\nनृसिंहं योधयामास शस्त्रास्त्रैर्मर्मभेदिभिः ॥ १३॥"
  },
  {
    "text": "नृसिंहेन हता दैत्या बहवो रणमण्डले ।\nशोणितौघवहा नद्यः सम्प्रवृत्ता दिशो दश ॥ १४॥"
  },
  {
    "text": "खड्गादिभिर्महास्त्रैश्च नखैर्युक्तः स देवराट् ।\nनृसिंहो युयुधे तत्र प्रलयाग्निसमो बभौ ॥ १५॥"
  },
  {
    "text": "तं दृष्ट्वा पूर्वसंस्कारात् प्रह्लादस्य महात्मनः ।\nवैष्णवं ज्ञानमत्यन्तं प्रादुर्भूतं विशेषतः ॥ १६॥"
  },
  {
    "text": "एतस्मिन्नन्तरे तत्र गदया ताडितः प्रभुः ।\nनृसिंहो दैत्यराजेन पतितो मूर्च्छया भृशम् ॥ १७॥"
  },
  {
    "text": "द्विमुहूर्तात् सुसम्भूतः स्वस्थदेहो महाबलः ।\nअशक्तं मानयामासात्मानं तेन पलायत ॥ १८॥"
  },
  {
    "text": "हिरण्यकशिपुः सर्वैर्विजयी स्वगृहं ययौ ।\nचकार विष्णुभक्तिं वै प्रह्लादो भावसंयुतः ॥ १९॥"
  },
  {
    "text": "पितरं बोधयामास विष्णुमानन्दरूपिणम् ।\nशरणं याहि सर्वत्र समं दैत्यपतेऽधुना ॥ २०॥"
  },
  {
    "text": "पुत्रस्य वचनं श्रुत्वा क्रोधाविष्टो महासुरः ।\nमुष्टिना ताडयामासं शत्रु मे किं समाश्रितः ॥ २१॥"
  },
  {
    "text": "तदाऽपि दृढभावेन न चचाल स वैष्णवः ।\nप्रह्लादश्चाधिकां भक्तिं चकार प्रेमसंयुतः ॥ २२॥"
  },
  {
    "text": "ततो जले स्थले ह्यग्नौ हिरण्यकशिपुः स्वयम् ।\nविषैः सोऽपीडयत्पुत्रं निष्फलो विष्णुना कृतः ॥ २३॥"
  },
  {
    "text": "शस्त्रैरस्त्रादिभिः पुत्रमारणाय समुद्यतः ।\nप्रह्लादो न ममाराऽसौ रक्षितो विष्णुना सदा ॥ २४॥"
  },
  {
    "text": "एवं पितुः सुतस्याऽपि द्वन्द्वे प्राप्त प्रजापते ।\nकाले क्रान्ते तु किञ्चिद्वै नृसिंहचरितं श‍ृणु ॥ २५॥"
  },
  {
    "text": "वैकुण्ठे सुखमासीनं नारायणमनामयम् ।\nययौ तत्र नृसिंहस्तं प्रणनाम भयातुरः ॥ २६॥"
  },
  {
    "text": "वृत्तान्तं नृहरेस्तस्य श्रुत्वा सोऽपि सुविस्मितः ।\nकारणं चिन्तयामास विचारेण जनार्दनः ॥ २७॥"
  },
  {
    "text": "गणेशं वै विस्मृतवान् ततो दैत्यो न निर्जितः ।\nअष्टाक्षरं गणेशस्य मन्त्रं तस्मै ददौ स्वयम् ॥ २८॥"
  },
  {
    "text": "वने सोऽपि समासीनस्तताप परमं तपः ।\nनिराहारेण संयुक्तोऽध्यायत्तं गणपं हृदि ॥ २९॥"
  },
  {
    "text": "एकवर्षे गते तत्र ययौ विघ्नपतिः स्वयम् ।\nवरेण च्छन्दयामास नृसिंहं भक्तमुत्तमम् ॥ ३०॥"
  },
  {
    "text": "प्रणम्यापूज्य विघ्नेशं परमेशं कृताञ्जलिः ।\nसूक्तैर्गाणेशसंज्ञैस्तं तुष्टाव नृहरिः स्वयम् ॥ ३१॥"
  },
  {
    "text": "ययाचे देवदेवेशं भक्तिं ते देहि विघ्नप ।\nजयं दैत्यरणे स्वामिंस्तथेति गणपोऽब्रवीत् ॥ ३२॥"
  },
  {
    "text": "अन्तर्धानं गतः सद्यो गणेशो भक्तपालकः ।\nनृसिंहो हर्षसंयुक्तो दैत्यं हन्तुं ययौ ततः ॥ ३३॥"
  },
  {
    "text": "एतस्मिन्नन्तरे दक्ष हिरण्यकशिपुः स्वयम् ।\nप्रह्लादं हन्तुमारेभे स्वयं खड्गधरोऽभवत् ॥ ३४॥"
  },
  {
    "text": "प्रह्लादेन स्मृतो विष्णुः प्रकटोऽभूत्तदन्तरे ।\nनृसिंहः कालरूपश्च तलेनाऽताडयत् खलम् ॥ ३५॥"
  },
  {
    "text": "मूर्च्छितो दैत्यराजस्तु लेभे संज्ञां महाबलः ।\nगदां धृत्वा नृसिंहं तं युयुधे सैनिकैः सह ॥ ३६॥"
  },
  {
    "text": "नृसिंहाङ्गात् समुद्भूता नृसिंहा बहवस्ततः ।\nसैन्यं तन्नाशयामासुर्हिरण्यकशिपोः परम् ॥ ३७॥"
  },
  {
    "text": "ततः क्रोधपरीताङ्गः सायङ्काले दितेः सुतम् ।\nधृत्वा नखैर्महादैत्यं दारयामास केशवः ॥ ३८॥"
  },
  {
    "text": "न शुष्कार्द्रमयैः स्वस्य नखैस्तेन विदारितः ।\nममार दैत्यराजोऽपि देवास्तं तुष्टुवुर्हरिम् ॥ ३९॥"
  },
  {
    "text": "स्तुतः सम्पूजितो विष्णुर्नृसिंहो गणपं स्मरन् ।\nअन्तर्धानं ययौ सद्यो देवास्ते स्वपदं ययुः ॥ ४०॥"
  },
  {
    "text": "इदं नरहरेः प्रोक्तं माहात्म्यं यः श‍ृणोति वा ।\nपठति प्रभवेत्तस्य सर्वदं नात्र संशयः ॥ ४१॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nद्वितीये खण्डे एकदन्तचरिते नृसिंहमाहात्म्यं नाम सप्तत्रिंशोऽध्यायः ॥ २.३७"
  },
  {
    "text": "२.३८ वाराहमाहात्म्यं नामाष्टत्रिंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nहिरण्यकशिपौ नष्टे हिरण्याक्षं च दैत्यपाः ।\nराजानं कारयामासुः सोऽपि चक्रे तथाऽखिलम् ॥ १॥"
  },
  {
    "text": "भ्रातुर्वधेन सन्तप्तो देवान् जित्वा महाबलः ।\nतेषां मूलविनाशार्थं मतिं चक्रे च दैत्यपः ॥ २॥"
  },
  {
    "text": "तत्र तेन विचारेण सम्प्राप्तं ज्ञानमुत्तमम् ।\nकर्मनाशे च देवानां मरणं प्रभविष्यति ॥ ३॥"
  },
  {
    "text": "कर्मरूपमयं तेषाममृतं नात्र संशयः ।\nअन्ने नष्टे कथं देवाः स्थास्यन्ति तनुधारकाः ॥ ४॥"
  },
  {
    "text": "कर्ममूलमयीं भूमिं प्रगृह्य प्रययौ खलः ।\nपातालं दैत्यराजस्तु खेलयन् स्वेच्छया स्वयम् ॥ ५॥"
  },
  {
    "text": "देवाश्च मुनयो जग्मुस्ततः सर्वे प्रजापतिम् ।\nनष्टे चराचरे भूम्यां शशंसुर्दैत्यचेष्टितम् ॥ ६॥"
  },
  {
    "text": "ब्रह्मणा नोदिताः सर्वे वैकुण्ठं जग्मुरादरात् ।\nतुष्टुवुस्तं रमानाथं शशंसुश्चेष्टितं महत् ॥ ७॥"
  },
  {
    "text": "ततः सोऽपि दयायुक्तः सौकरं रूपमास्थितः ।\nकैलासे गणपं चेष्ट्वा ययौ पातालमोजसा ॥ ८॥"
  },
  {
    "text": "तत्र दंष्ट्राग्रसंयुक्तां पृथ्वीं कृत्वा बहिः प्रभुः ।\nनिर्ययौ तं हिरण्याक्षो योद्धुकामः समाययौ ॥ ९॥"
  },
  {
    "text": "ततो युद्धं महाघोरं तयोर्जातं प्रजापते ।\nशुष्कार्द्रदंष्ट्रया दुष्टं सन्ध्याकाले जघान सः ॥ १०॥"
  },
  {
    "text": "ममार सहसा दैत्यो वराहो धरणीसुतः ।\nनिर्गत्य स्थापयामास पृथ्वीं पूर्ववदच्युतः ॥ ११॥"
  },
  {
    "text": "संस्थाप्य पृथ्वीं वाराहो मयूरेशं समाययौ ।\nअक्षरब्रह्मरूपश्च सर्वेभ्यो ज्ञानदायकः ॥ १२॥"
  },
  {
    "text": "स्त्रीस्वरूपेण पृथिवी पत्नीभावेन तं ययौ ।\nकर्ममूलमयी प्रोक्ताऽक्षराधारा सुखप्रदा ॥ १३॥"
  },
  {
    "text": "तत्रानुष्ठानमत्यन्तं चक्रतुर्भक्तितत्परौ ।\nदृढवाससुसिद्ध्यर्थं क्षेत्रे स्वानन्दरूपिणि ॥ १४॥"
  },
  {
    "text": "प्रसन्नो भगवांस्तत्र गणेशो देवनायकः ।\nवरदस्तौ ययौ प्रीत्योवाच संवृणुतं वरम् ॥ १५॥"
  },
  {
    "text": "ततस्ताभ्यां प्रणम्यादौ पूजितो गणनायकः ।\nनामाष्टकेन साम्ना वै संस्तुतो भक्तिभावितः ॥ १६॥"
  },
  {
    "text": "वरं तौ वृणुतां क्षेत्रे स्वानन्दे देहि विघ्नप ।\nवासं भक्तिसुसिद्ध्यर्थं ब्रह्मभूतसुखप्रदे ॥ १७॥"
  },
  {
    "text": "तयोर्वचनमाकर्ण्य गणेशः कृपया युतः ।\nभक्तिं ज्ञात्वा महोग्रां वै सूर्यं प्रोवाच हर्षितः ॥ १८॥"
  },
  {
    "text": "गणेश उवाच ।\nशुक्लगत्यात्मकं द्वारं त्वदीयं मुक्तिदं परम् ।\nतत्र पृथ्वी वराहौ च तवाङ्गे कुरु मानद ॥ १९॥"
  },
  {
    "text": "तथेति कृतवान् सूर्यः संस्थितौ द्वारि तावुभौ ।\nउत्तराङ्गं गणेशस्याश्रित्य पूजां प्रचक्रतुः ॥ २०॥"
  },
  {
    "text": "इदं वराहरूपस्य माहात्म्यं कथितं मया ।\nश्रवणात् पठनात् सर्वमुक्तिदं प्रभवेन्नृणाम् ॥ २१॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nद्वितीये खण्डे एकदन्तचरिते वाराहमाहात्म्यं नामाष्टत्रिंशोऽध्यायः ॥ २.३८"
  },
  {
    "text": "२.३९ च्यवनोत्पत्तिकथनं नामैकोनचत्वारिंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nततो दैत्यपदे राजा प्रह्लादो वैष्णवोऽभवत् ।\nस तु वैरं समुत्सृज्य देवैः सम्मानितो बभौ ॥ १॥"
  },
  {
    "text": "गते कियति काले च गृहे तस्य महात्मनः ।\nविधाता दैत्यराजस्याययौ प्रीत्या प्रजापते ॥ २॥"
  },
  {
    "text": "स तु दुष्टैर्महादैत्यैः क्रमेण भ्रंशितोऽसुरः ।\nसंसर्गदोषयुक्तोभून्न तं मेने पितामहम् ॥ ३॥"
  },
  {
    "text": "क्रोधेन विधिना तत्र शप्तोऽसौ वैष्णवाधमः ।\nज्ञानं प्रह्लाद नष्टं च त्वदीयं प्रभविष्यति ॥ ४॥"
  },
  {
    "text": "प्रह्लादमेवं शप्त्वा स ययौ स्थानं निजं विधिः ।\nप्रह्लादश्च तथा दैत्यैर्देवानां हनने रतः ॥ ५॥"
  },
  {
    "text": "न मेने मनसा विष्णुं शम्भुं वामरनायकम् ।\nजित्वा देवान् समस्तान् स राज्यं चक्रेऽसुराधिपः ॥ ६॥"
  },
  {
    "text": "प्रह्लादः स ततो देवैर्मित्रभावेन धारितः ।\nसहनं कृतमत्यन्तं तद्दौरात्म्यस्य चादरात् ॥ ७॥"
  },
  {
    "text": "देवैर्विष्णुसहायैश्च कालेन विजिता बलात् ।\nदैत्याः प्रह्लादमत्यन्तं संरक्ष्य सुरनायकैः ॥ ८॥"
  },
  {
    "text": "स्वराज्ये संस्थितं दैत्यं प्रह्लादं च महामुनिः ।\nभ्रमन् समाययौ द्रष्टुं शक्तो गृत्समदो महान् ॥ ९॥"
  },
  {
    "text": "तं दृष्ट्वा दैत्यराजः स प्रणनाम महायशाः ।\nस्वासने तं समावेश्य पूजयामास भक्तितः ॥ १०॥"
  },
  {
    "text": "भक्तो मुनिवरं दैत्यः पादसंवाहने स्थितः ।\nउवाच मधुरं वाक्यं प्रह्लादो हर्षसंयुतः ॥ ११॥"
  },
  {
    "text": "प्रल्हाद उवाच ।\nधन्यं मेऽद्य कुलं ज्ञानं विद्या दानादिकं च यत् ।\nतवाङ्घ्रियुगुलं दृष्ट्वा पवित्रो नात्र संशयः ॥ १२॥"
  },
  {
    "text": "मुने योगीन्द्रमुख्यस्त्वं तव दर्शनमुत्तमम् ।\nन भवेत् पापकाराणां भुक्तिमुक्तिक्रमप्रदम् ॥ १३॥"
  },
  {
    "text": "अहं शप्तश्च योगीन्द्र विधिना तेन मोहितः ।\nअसुरैः संवृतोऽत्यन्तं दुष्टकर्मरतोऽभवम् ॥ १४॥"
  },
  {
    "text": "स्त्रीमद्यादिरतो नित्यं ज्ञानहीनो निरन्तरम् ।\nदेवानां द्वेषबुद्ध्या वै छेदने प्रयतोऽभवम् ॥ १५॥"
  },
  {
    "text": "अधुना पादपद्मस्य दर्शनेन महामुने ।\nज्ञानस्य स्फूर्तिरल्पा मे सञ्जाता नात्र संशयः ॥ १६॥"
  },
  {
    "text": "पूर्वपुण्यबलेनैव जातं ते दर्शनं महत् ।\nआसुरी प्रकृतिर्मेऽद्य गता तेन महामुने ॥ १७॥"
  },
  {
    "text": "वद ज्ञानं महायोगिंस्तारयस्व भवार्णवात् ।\nमां वै शरणार्थिनं विप्र शिष्यं ते च जगद्गुरो ॥ १८॥"
  },
  {
    "text": "मुद्गल उवाच ।\nएवं सम्प्रार्थितो दक्ष मुनिर्गृत्समदो महान् ।\nकृपया परयाऽऽविष्टस्तमुवाच विशेषतः ॥ १९॥"
  },
  {
    "text": "गृत्समद उवाच ।\nश‍ृणु प्रह्लाद वक्ष्यामि ज्ञानं शान्तिसुखप्रदम् ।\nगणनाथं भजस्व त्वं विघ्नहीनो भविष्यसि ॥ २०॥"
  },
  {
    "text": "मदासुरश्च दैत्येशो हृदये ते प्रतापवान् ।\nआसुरेण स्वभावेन संस्थितो ज्ञानखण्डकः ॥ २१॥"
  },
  {
    "text": "अतस्तमेकदन्तस्य भजनेन जहि प्रभो ।\nतदा ज्ञानं दृढं ते वै हृदये संस्थितं भवेत् ॥ २२॥"
  },
  {
    "text": "इति तस्य वचः श्रुत्वा प्रह्लादस्तं पुनर्जगौ ।\nकोऽसौ मदासुरः पापी हृदये तिष्ठति प्रभो ॥ २३॥"
  },
  {
    "text": "एकदन्तस्य भजनं कीदृशं वद साम्प्रतम् ।\nमदासुरस्य हन्ताऽसौ कथं जातो गजाननः ॥ २४॥"
  },
  {
    "text": "एतत्सर्वं सुविस्तार्य वद मह्यं प्रयाचते ।\nशिष्याय सकलं विप्र येन ज्ञानं दृढं भवेत् ॥ २५॥"
  },
  {
    "text": "मुद्गल उवाच ।\nप्रह्लादस्य वचः श्रुत्वा मुनिर्गृत्समदोऽब्रवीत् ।\nमदासुरस्य माहात्म्यमेकदन्ताश्रितं प्रभो ॥ २६॥"
  },
  {
    "text": "गृत्समद उवाच ।\nश‍ृणु प्रह्लाद यत् पृष्टं तत्सर्वं कथयामि ते ।\nचरित्रमेकदन्तस्य सर्वसिद्धिप्रदायकम् ॥ २७॥"
  },
  {
    "text": "एकदा राक्षसः कश्चिद्ययौ भृग्वाश्रमं महान् ।\nमहाखलश्छिद्रदर्शी समिदर्थं गते मुनौ ॥ २८॥"
  },
  {
    "text": "स तत्रैकाकिनीं वीक्ष्य भृगुपत्नीं वचोऽब्रवीत् ।\nसुलोमा किं भृगोः पत्नी त्वं हि मां वद साम्प्रतम् ॥ २९॥"
  },
  {
    "text": "मह्यं कन्यां महीपालो दातुं स ह्युद्यतोऽभवत् ।\nएतस्मिन्नन्तरे कन्या याचिता भृगुणाऽभवत् ॥ ३०॥"
  },
  {
    "text": "मां त्यक्त्वा भृगवे कन्या दत्ता तेन महीभृता ।\nतस्माद्भृगोर्हरिष्यामि भार्यां चाऽहं न संशयः ॥ ३१॥"
  },
  {
    "text": "तस्य तद्वचनं क्रूरं श्रुत्वा तूष्णीं बभूव ह ।\nसुलोमा सा भृगोः पत्नी ततः सोऽप्यग्निमब्रवीत् ॥ ३२॥"
  },
  {
    "text": "राक्षस उवाच ।\nअग्ने वद महाभाग त्वं साक्षी सर्वसम्मतः ।\nइयं पत्नी भृगोः किं वान्यस्य सत्यं महाद्युते ॥ ३३॥"
  },
  {
    "text": "राक्षसस्य वचः श्रुत्वा न किञ्चित्तं वचोऽब्रवीत् ।\nउत्तरं शापभीतोऽसौ हव्यवाहः प्रतापवान् ॥ ३४॥"
  },
  {
    "text": "पुनस्तेन च सम्पृष्टोऽग्निर्नोवाच सुदुर्मतिम् ।\nपुनः पृष्टस्तथाग्निस्तमुवाच भयसङ्कुलः ॥ ३५॥"
  },
  {
    "text": "अजानता नरः पृष्टः संशये प्रसमुद्यते ।\nकथयेत्तं न पापीयान् भवेद्वै सोऽपि निश्चितम् ॥ ३६॥"
  },
  {
    "text": "अतोऽहं कथयिष्यामि सत्यं तुभ्यं न संशयः ।\nआदौ राज्ञा च सन्दातुं कथिता राक्षसाय सा ॥ ३७॥"
  },
  {
    "text": "अतस्त्वं राक्षसो भागी मतः शास्त्रे न संशयः ।\nतवाग्रे कथितं चेन्मे पापं न स्यात् कदाचन ॥ ३८॥"
  },
  {
    "text": "अतः कन्यां प्रदातुं वै नराय दृढनिश्चयः ।\nन कर्तव्योऽसुरेश त्वं विचारय महामते ॥ ३९॥"
  },
  {
    "text": "यदि दातुं कृता कन्या कस्मैचिन्निश्चिता भवेत् ।\nतस्मै सा वै प्रदातव्याऽन्यथा दोषी भवेन्नरः ॥ ४०॥"
  },
  {
    "text": "आशाभङ्गमयं पापं सम्प्राप्तं तस्य दैत्यप ।\nन कन्या दृष्यते तत्रान्यस्मै दत्ता नराय चेत् ॥ ४१॥"
  },
  {
    "text": "ततस्तं राक्षसं क्रूरमूचे वै हव्यवाहनः ।\nपत्नी भृगोरियं साधो मा गृह्णीष्व परस्त्रियम् ॥ ४२॥"
  },
  {
    "text": "अग्नेर्वचनमाकर्ण्य गृहीत्वा राक्षसो ययौ ।\nअन्तर्वत्नीं रुदन्तीं च मूर्च्छितां स विहायसा ॥ ४३॥"
  },
  {
    "text": "तस्यामुदरवासी च भृगोस्तेजोधरो मुनिः ।\nकुपितो राक्षसं हन्तुं च्युतो वै जठरात् स्वयम् ॥ ४४॥"
  },
  {
    "text": "तस्य क्रोधानलेनैव भस्मसादभवत्क्षणात् ।\nराक्षसः सोऽपि सङ्गृह्य पुत्रं स्वगृहमाययौ ॥ ४५॥"
  },
  {
    "text": "दुःखिता रुदती देवी सुलोमा भयविह्वला ।\nवनाद् भृगुः समायातस्तस्मिन् काले प्रतापवान् ॥ ४६॥"
  },
  {
    "text": "रुदन्त्या कथितस्तस्मै वृत्तान्तो मुनिभायर्या ।\nतं श्रुत्वा कुपितो योगी साक्षाद्रुद्रैवाऽपरः ॥ ४७॥"
  },
  {
    "text": "उवाच कोपरक्ताक्षोऽग्ने त्वं शप्तो मयाऽधुना ।\nसर्वभक्षो भवाऽज्ञानी दुष्टकर्मपरायण ॥ ४८॥"
  },
  {
    "text": "एवं शप्त्वा महादेवं भृगुरग्निं स्वयं मुनिः ।\nसुलोमां सान्त्वयामास पुत्रं स्वं प्रशशंस ह ॥ ४९॥"
  },
  {
    "text": "उदरात्तु च्युतः क्रोधाच्च्यवनो नाम सत्तमः ।\nतेनाऽयं भविता पुत्रो मदीयो मातृपालकः ॥ ५०॥"
  },
  {
    "text": "सुखेन स्वाश्रमे योगी भृगुः परमतत्त्ववित् ।\nपत्न्या पुत्रेण संयुक्तः स्थितो गणपतिं स्मरन् ॥ ५१॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nद्वितीये खण्डे एकदन्तचरिते च्यवनोत्पत्तिकथनं नामैकोनचत्वारिंशोऽध्यायः ॥ २.३९\n२.४० अग्निमाहात्म्यं नाम चत्वारिंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nशापितो भृगुणाग्निश्च ययौ स्थानं निजं ततः ।\nअंर्तधाय स्वमात्मानं स्थितः परमदुःखितः ॥ १॥"
  },
  {
    "text": "अग्निं विना च सर्वत्र हाहाकारो महानभूत् ।\nमुनयः सहिता देवैर्ब्रह्माणं शरणं ययुः ॥ २॥"
  },
  {
    "text": "मुनय ऊचुः ।\nशप्तोऽग्निर्भृगुणा स्वामिन्नन्तर्धाय ययौ स्वयम् ।\nकर्महीना वयं नाथ वह्निहीना भवामहे ॥ ३॥"
  },
  {
    "text": "शरणं त्वां प्रपन्नाः स्मो रक्ष रक्ष पितामह ।\nनोचेच्चराचरं सर्वं नश्यत्यत्र न संशयः ॥ ४॥"
  },
  {
    "text": "श्रुत्वा स वचनं तेषां तैः सहाऽग्निं ययौ विधिः ।\nसान्त्वयामास तं वाक्यैर्वेदानां परमाद्भुतैः ॥ ५॥"
  },
  {
    "text": "ब्रह्मोवाच ।\nअग्ने श‍ृणु महाभाग वेदेषु कथितं महत् ।\nसर्वभक्षः शुचिष्मान् वै तव नाम विनिश्चितम् ॥ ६॥"
  },
  {
    "text": "भृगोर्नैवापराधोऽस्ति भावि जातं न संशयः ।\nमा कुरुष्व वृथा चिन्तां भव सौम्यो महामते ॥ ७॥"
  },
  {
    "text": "अतस्त्वं सर्वभक्षोऽपि पवित्रः परमो मतः ।\nभक्षदोषविहीनस्त्वं भविताऽसि न संशयः ॥ ८॥"
  },
  {
    "text": "वचः श्रुत्वा चुकोपाऽग्निः प्रलयं कर्तुमुद्यतः ।\nज्वालाः सांवर्तिकाः क्रोधाच्चिक्षेप स चराचरे ॥ ९॥"
  },
  {
    "text": "ज्वालाभिर्दह्यमानास्ते ब्रह्माद्याः प्रययुस्ततः ।\nगणेशं मनसा ध्यात्वा स्थिताऽभयसमन्विताः ॥ १०॥"
  },
  {
    "text": "एतस्मिन्नन्तरे तत्रैकदन्तो ब्राह्मणोऽभवत् ।\nआययावग्निसान्निध्ये तमुवाच हितं वचः ॥ ११॥"
  },
  {
    "text": "ब्राह्मण उवाच ।\nअग्ने किं क्षुभितोऽत्यन्तं हरसि त्वं कथं जगत् ।\nअकाले क्रोधसंयुक्तो न स्मृतस्ते विनायकः ॥ १२॥"
  },
  {
    "text": "स्वातन्त्र्यं पश्य यत्रास्ति मा गर्वं कुरु देवप ।\nविनायकं परित्यज्य स्वातन्त्र्यं न भवेद्यतः ॥ १३॥"
  },
  {
    "text": "एवमुक्तोऽपि तं विप्रं ददाह स्वीयतेजसा ।\nप्रहस्य स मुनीन्द्रोऽसावुवाच गणनायकः ॥ १४॥"
  },
  {
    "text": "शलाकां चन् महावह्ने दहसि त्वं स्वसत्तया ।\nमया दत्तां स्वसामर्थ्यात्तदैवं सचराचरम् ॥ १५॥"
  },
  {
    "text": "एवमुक्त्वा शलाकां स तत्र चिक्षेप भूसुरः ।\nन तां शक्तो दाहयितुं जातो वह्निः स्वसत्तया ॥ १६॥"
  },
  {
    "text": "ततस्तं प्रणनामाथ गतगर्वो हुताशनः ।\nको विनायकनामा वै सर्वेषां नायकः स्मृतः ॥ १७॥"
  },
  {
    "text": "वद मे करुणासिन्धो तं भजामि विशेषतः ।\nत्वं कोऽसि विप्ररूपेण प्रमोहयसि मां प्रभो ॥ १८॥"
  },
  {
    "text": "शान्तमग्निमुवाचाऽथ विप्ररूपी गजाननः ।"
  },
  {
    "text": "बोधयन् हेतुगर्भाभिर्वाग्भिः सर्वार्थकोविदः ॥ १९॥"
  },
  {
    "text": "विप्र उवाच ।\nस्वानन्दवासिनं विद्धि विनायकमनामयम् ।\nसर्वेषां नायकं पूर्णं नायकैर्वर्जितं परम् ॥ २०॥"
  },
  {
    "text": "शान्तियोगेन शान्तिज्ञास्तं भजन्ते द्विजोत्तमाः ।\nतं योगं तेऽभिधास्यामि श‍ृणुष्वैकमनाः प्रभो ॥ २१॥"
  },
  {
    "text": "एकानेकादिभेदैश्च संयुक्तः प्रणवः स्मृतः ।\nसम्प्रज्ञातसमाधिं तं विद्धि वह्ने महाद्युते ॥ २२॥"
  },
  {
    "text": "संयोगायोगभेदैश्च संयुक्तं ब्रह्म यत् स्मृतम् ।\nअसम्प्रज्ञातरूपस्थं विद्धि तद्योगसेवया ॥ २३॥"
  },
  {
    "text": "सम्प्रज्ञातासम्प्रज्ञातयोगे वै शान्तिदायकः ।\nशान्तियोगः समाख्यातो गाणेशो हव्यवाहन ॥ २४॥"
  },
  {
    "text": "गणाः समूहरूपाश्च तेषां स्वामी गजाननः ।\nतं भजस्व महातेजो वह्ने भक्तिसमन्वितः ॥ २५॥"
  },
  {
    "text": "एवमुक्त्वा ददौ तस्मै मन्त्रमेकाक्षरं परम् ।\nविधियुक्तं स दैत्येन्द्र गाणेशं सर्वसिद्धिदम् ॥ २६॥"
  },
  {
    "text": "दर्शयामास रूपं स्वं त्यक्त्वा ब्राह्मणरूपकम् ।\nगजाननादि चिह्नैश्च चिह्नितं भक्तपालकम् ॥ २७॥"
  },
  {
    "text": "तं दृष्ट्वा निपपातोर्व्यां वह्निर्हर्षसमन्वितः ।\nतावदन्तर्हितं रूपं ततः खिन्नोऽभवच्छुचिः ॥ २८॥"
  },
  {
    "text": "स्वर्गं त्यक्त्वा वनं वह्निर्ययौ योगविधित्सया ।\nसमाधिना तपस्तेपे गणेशप्राप्तिहेतवे ॥ २९॥"
  },
  {
    "text": "दिव्यवर्षशतेनैव तं ययौ भक्तवत्सलः ।\nगजाननः प्रसन्नात्मा परमात्मा परात्परः ॥ ३०॥"
  },
  {
    "text": "दृष्ट्वाग्निं तपसा युक्तं स्वभक्तं प्रत्युवाच ह ।\nवरं वृणु महाभाग तुष्टोऽहं तपसा च ते ॥ ३१॥"
  },
  {
    "text": "गृत्समद उवाच ।\nगणेशवचनं रम्यं श्रुत्वा हर्षसमन्वितः ।\nननाम दण्डवद्भूमौ भावयुक्तेन चेतसा ॥ ३२॥"
  },
  {
    "text": "पूजयित्वा यथान्यायं तुष्टाव स कृताञ्जलिः ।\nहव्यवाहः प्रसन्नात्मा गणेशं योगशान्तिदम् ॥ ३३॥"
  },
  {
    "text": "अग्निरुवाच ।\nनमस्ते विघ्ननाशाय भक्तानां हितकारक ।\nनमस्ते विघ्नकर्त्रे वै ह्यभक्तानां विनायक ॥ ३४॥"
  },
  {
    "text": "नमो मूषकवाहाय गजवक्त्राय धीमते ।\nआदिमध्यान्तहीनायादिमध्यान्तस्वरूपिणे ॥ ३५॥"
  },
  {
    "text": "चतुर्भुजधरायैव चतुर्वर्गप्रदायिने ।\nएकदन्ताय वै तुभ्यं हेरम्बाय नमो नमः ॥ ३६॥"
  },
  {
    "text": "लम्बोदराय देवाय गजकर्णाय ढुण्ढये ।\nयोगशान्तिस्वरूपाय योगशान्तिप्रदायिने ॥ ३७॥"
  },
  {
    "text": "योगिभ्यो योगदात्रे च योगिनां पतये नमः ।\nचराचरमयायैव प्रणवाकृतिधारिणे ॥ ३८॥"
  },
  {
    "text": "सिद्धिबुद्धिमयायैव सिद्धिबुद्धिप्रदायक ।\nसिद्धिबुद्धिपते तुभ्यं नमो भक्तप्रियाय च ॥ ३९॥"
  },
  {
    "text": "अनन्तानन देवेश प्रसीद करुणानिधे ।\nदासोऽहं ते गणाध्यक्ष मां पालय विशेषतः ॥ ४०॥"
  },
  {
    "text": "धन्योऽहं सर्वदेवेषु दृष्ट्वा पादं विनायक ।\nकृतकृत्यो महायोगी ब्रह्मभूतो न संशयः ॥ ४१॥"
  },
  {
    "text": "यदि प्रसन्नभावेन वरदोऽसि गजानन ।\nतदा मां शापहीनं त्वं कुरु देवेन्द्रसत्तम ॥ ४२॥"
  },
  {
    "text": "तव भक्तिं दृढां देहि यया मोहो विनश्यति ।\nतव भक्तैः सहावासो ममास्तु गणनायक ॥ ४३॥"
  },
  {
    "text": "यदा सङ्कटसंयुक्तस्तदा स्मरणतस्तव ।\nनिःसङ्कटोऽहमत्यन्तं भवामि त्वत्प्रसादतः ॥ ४४॥"
  },
  {
    "text": "एवमुक्त्वा गणाधीशं प्रणतो भक्तिसंयुतः ।\nतमुवाच गणाध्यक्षो भक्तवत्सलभावतः ॥ ४५॥"
  },
  {
    "text": "गणेश उवाच ।\nत्वया कृतमिदं स्तोत्रं मम प्रीतिविवर्धनम् ।\nभविष्यति नृणां चैव श‍ृण्वतां पठतां सदा ॥ ४६॥"
  },
  {
    "text": "यं यं चिन्तयसे कामं तं तं दास्यामि शाश्वतम् ।\nभक्तिभावेन सन्तुष्टो भृशं स्तोत्रेण संस्थितः ॥ ४७॥"
  },
  {
    "text": "मदीया भक्तिरचला भविष्यति सदाऽनघ ।\nसङ्कटं स्मरणेनैव मदीयेन विनश्यति ॥ ४८॥"
  },
  {
    "text": "भृगुर्मम विशेषेण भक्तोऽसौ शान्तियोगधृक् ।\nतस्यापि वचनं मिथ्या न करोमि कदाचन ॥ ४९॥"
  },
  {
    "text": "यद्यपि त्वं सर्वभक्षः पवित्रो भविता सदा ।\nपूर्ववत् सर्वमान्यं त्वां करिष्यन्ति द्विजादयः ॥ ५०॥"
  },
  {
    "text": "सर्वभक्षे च ते दुःखं हरामि श‍ृणु मे वचः ।\nप्राप्तं शुभाशुभं तत्रामृतभुक्त्वं भविष्यसि ॥ ५१॥"
  },
  {
    "text": "सर्वभक्षणरूपा ये विकारा न भवन्ति ते ।\nअमृताशी मया तत्र त्वं कृतोऽसि न संशयः ॥ ५२॥"
  },
  {
    "text": "एवमुक्त्वा गणाधीशोंऽतर्धानमगमत् स्वयम् ।\nवह्निहर्षसमायुक्तः स्वगृहं प्रत्यपद्यत ॥ ५३॥"
  },
  {
    "text": "तदहाद्दहनो दैत्य सर्वभक्षो बभूव ह ।\nशुचिश्चामृतभुग् देवो योगशान्तिधरः स्वयम् ॥ ५४॥"
  },
  {
    "text": "गाणपत्यस्वभावेनाभजत्तं गणनायकम् ।\nगणेशभक्तसङ्गेषु निरतः सोऽसुरेश्वर ॥ ५५॥"
  },
  {
    "text": "एतदग्नेश्च माहात्म्यं यः श‍ृणोति नरोत्तमः ।\nपठेद्वा भविता तस्य कामोप्यत्यन्तदुर्लभः ॥ ५६॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nद्वितीये खण्डे एकदन्तचरिते अग्निमाहात्म्यं नाम चत्वारिंशोऽध्यायः ॥ २.४०\n२.४१ च्यवनतपोवर्णनं नामैकचत्वारिंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "गृत्समद उवाच ।\nभृगोः पुत्रश्च योगीशं भृगुं नत्वा ययौ वनम् ।\nतताप तप उग्रं वै प्रयागे स जले स्थितः ॥ १॥"
  },
  {
    "text": "दशवर्षसहस्राणि गतानि तपतो मुनेः ।\nतस्यैव तेजसा सर्वं व्याप्तं ब्रह्माण्डमण्डलम् ॥ २॥"
  },
  {
    "text": "एकदा धीवरैस्तत्र जले जालैर्महामते ।\nगृहीता मत्स्यकाद्याश्च दैवात् सोऽपि समागतः ॥ ३॥"
  },
  {
    "text": "दृष्ट्वा मुनिवरं सर्वे भयभीता ययुर्नृपम् ।\nधीवरा नहुषं सर्वमूचुर्वृत्तान्तमादरात् ॥ ४॥"
  },
  {
    "text": "भयभीतो नृपस्तत्र प्रधानैर्ब्राह्मणैर्वृतः ।\nमुनिं ययौ महाभागं प्रणम्य स पुरःस्थितः ॥ ५॥"
  },
  {
    "text": "मत्स्या जलवियोगेन व्याकुला मरणोन्मुखाः ।\nतान् स्वर्गे स्थापयामास सांसर्गिकसुभावतः ॥ ६॥"
  },
  {
    "text": "कृताञ्जलिपुटं दृष्ट्वा नहुषं मुनिसत्तमः ।\nउवाच मोचय प्राज्ञ धृतं धीवरतोऽधुना ॥ ७॥"
  },
  {
    "text": "मदीयदेहमौल्येन धीवरांस्त्वं प्रसादय ।\nश्रुत्वा तस्य वचः सर्वमूचे वै धीवरान्नृपः ॥ ८॥"
  },
  {
    "text": "शतं सौवर्णमुद्राणां गृहीत्वा मुच्यतां मुनिः ।\nभवद्भिश्च महाभागैस्ततस्तं मुनिरब्रवीत् ॥ ९॥"
  },
  {
    "text": "शतं सौवर्णमुद्राणां मौल्यं किं मे त्वया कृतम् ।\nततो राजा धनं लक्षं मौल्यं च कृतवान् मुनेः ॥ १०॥"
  },
  {
    "text": "न योग्यं मुनिना तत्र कथितं स ततो नृपः ।\nग्राममेकं मुनेर्मौल्यं चकार भयसंयुतः ॥ ११॥"
  },
  {
    "text": "मुनिना तन्न योग्यं वै कृतं तत्र नृपः पुनः ।\nनगरं देशसंयुक्तं मौल्यं स कृतवान् मुनेः ॥ १२॥"
  },
  {
    "text": "तथाऽपि मुनिना मान्यं न कृतं तत्ततो नृपः ।\nराज्यमर्धं ततो मौल्यं धीवरान् दातुमुद्यतः ॥ १३॥"
  },
  {
    "text": "मुनिना कथितं तत्र मम योग्यं न मूल्यकम् ।\nततो राज्यं स सम्पूर्णं मौल्यं तस्य चकार ह ॥ १४॥"
  },
  {
    "text": "ततोऽपि मुनिना दैत्य न मान्यं तत्कृतं ततः ।\nभयभीतो नृपोऽमात्यैः कर्तव्यं नाभ्यपद्यत ॥ १५॥"
  },
  {
    "text": "अधुना कोपसंयुक्तश्च्यवनः शापयिष्यति ।\nमां तत्र नैव सन्देहो मद्दैवेन प्रचोदितः ॥ १६॥"
  },
  {
    "text": "ततस्तं व्याकुलं दृष्ट्वा च्यवनो मुनिरब्रवीत् ।\nब्राह्मणैः सह राजेन्द्र देहि मौल्यं विचार्य च ॥ १७॥"
  },
  {
    "text": "ततस्तत्राययौ योगी गाणपत्यो महायशाः ।\nभरद्वाजः स तं दृष्ट्वा नहुषः प्रणनाम ह ॥ १८॥"
  },
  {
    "text": "भरद्वाजेन वृत्तान्तो ज्ञातः सर्वो ह्यशेषतः ।\nउवाच नृपशार्दूलं चिन्तां मा कुरु भूमिप ॥ १९॥"
  },
  {
    "text": "ब्राह्मणानां गवां राजन् कुलमेकं द्विधा कृतम् ।\nकर्मसंसिद्धये धात्रा पूज्यं च द्विविधं समम् ॥ २०॥"
  },
  {
    "text": "हविष्यं गोभिरत्यन्तं धृतं वै यज्ञसिद्धये ।\nमन्त्राश्च ब्राह्मणैस्तत्र धृतास्तद्वन्न संशयः ॥ २१॥"
  },
  {
    "text": "गां दत्वा धीवरेभ्यस्त्वं बन्धहीनं मुनिं कुरु ।\nएवमुक्त्वा भरद्वाजो ययौ स्वेच्छाचरो मुनिः ॥ २२॥"
  },
  {
    "text": "तथा नहुषभूपेन कृतं दृष्ट्वा प्रहर्षितः ।\nच्यवनो मुनिशार्दूल आशिषं विविधां ददौ ॥ २३॥"
  },
  {
    "text": "तं नृपं मानयित्वा स ययौ वनमनुत्तमम् ।\nसुच्छायं सुफलं रम्यं सुजलं मुनिसत्तमः ॥ २४॥"
  },
  {
    "text": "तत्र स्थित्वा तपस्तेपे महोग्रं तेजसा युतः ।\nनिराहारेण संयुक्तो वर्षाणां च सहस्रकम् ॥ २५॥"
  },
  {
    "text": "एतस्मिन्नन्तरे तत्र शर्यातिश्च नृपो ययौ ।\nमृगयाभिरतो दैवात् मुदा युक्तस्तदाऽऽश्रमे ॥ २६॥"
  },
  {
    "text": "तत्र तस्य शरीरे च वल्मीकस्तृणसंयुतः ।\nजातस्तदपि घोरं वै तताप स तपो महत् ॥ २७॥"
  },
  {
    "text": "नरान् सर्वान्निवार्यैव संस्थितस्तत्र भूमिपः ।\nमा कुरुध्वं प्रवेशं सच्च्यवनाश्रममण्डले ॥ २८॥"
  },
  {
    "text": "एतस्मिन्नन्तरे तत्र सुकन्या ससखी ययौ ।\nवनं क्रीडार्थमुग्रेण तपसा संयुतं मुनेः ॥ २९॥"
  },
  {
    "text": "भ्रमन्त्या चालिभिस्तत्र दृष्टो वल्मीक उत्तमः ।\nतत्र ज्योतिर्मये नेत्रे दृष्ट्वा सा विस्मिताऽभवत् ॥ ३०॥"
  },
  {
    "text": "अज्ञानेन तथा मुग्धभावाद्वै कण्टकेन च ।\nकन्यया चक्षुषी भिन्ने ज्योतीरूपे महामुनेः ॥ ३१॥"
  },
  {
    "text": "ताभ्यां रक्तं प्रसुस्राव दृष्ट्वा सा भयसङ्कुला ।\nस्वनिवासं ययौ शीघ्रं सखीभिरसुरेश्वर ॥ ३२॥"
  },
  {
    "text": "ततः पुरीषमूत्रे वै सैन्यानां बन्धमागते ।\nभूपस्य तेन शर्यातिर्भयभीतो बभूव ह ॥ ३३॥"
  },
  {
    "text": "पप्रच्छ सर्वलोकान् स मुनेराश्रममण्डले ।\nछिद्रं केन कृतं घोरं येन सङ्कुपितो मुनिः ॥ ३४॥"
  },
  {
    "text": "ततः सा राजकन्या तं पितरं प्राह लज्जिता ।\nक्षुभिता भयभीता वै सुकन्या रचिताञ्जलिः ॥ ३५॥"
  },
  {
    "text": "वने क्रीडनभावेन वल्मीके कण्टकेन च ।\nविद्धे मया महाराज ज्योतिषी नात्र संशयः ॥ ३६॥"
  },
  {
    "text": "ततो राजा वनं गत्वा वल्मीके संस्थितं मुनिम् ।\nस्तुत्वा प्रसादयामास विनयेन समन्वितः ॥ ३७॥"
  },
  {
    "text": "ततस्तं राजशार्दूलमुवाच भृगुनन्दनः ।\nअज्ञानेन कृतं कर्म तव पुत्र्या नृपालक ॥ ३८॥"
  },
  {
    "text": "अतो मदीयसेवार्थं कन्यां देहि महामते ।\nतदा सुखयुतं सर्वं भविष्यति न संशयः ॥ ३९॥"
  },
  {
    "text": "ततो राजा स्वयं भीतो ददौ कन्यां सुलोचनम् ।\nतस्मै ससैन्यमादाय स्वपुरं प्रययौ मुदा ॥ ४०॥"
  },
  {
    "text": "सुकन्या राजपुत्री सा पतिं प्राप्य महामुनिम् ।\nच्यवनं सेवने सक्ता त्यक्त्वा देहभ्रमं बभौ ॥ ४१॥"
  },
  {
    "text": "ततः कदाचित्तत्रैवाऽश्विनौ तौ भिषजां वरौ ।\nआगतौ मुनिशार्दूलं प्रणम्य च पुरः स्थितौ ॥ ४२॥"
  },
  {
    "text": "मुनिः प्रोवाच तौ तत्र मां च यौवनशालिनम् ।\nकुरुतं भिषजां श्रेष्ठौ सनेत्रं परमाद्भुतम् ॥ ४३॥"
  },
  {
    "text": "ततस्तं मुनिशार्दूलमूचतुश्चाश्विनौ वचः ।\nदेवैः साकं यज्ञभुजौ कुर्वावां तपसो बलात् ॥ ४४॥"
  },
  {
    "text": "तथेति मुनिना प्रोक्तं सभार्यं मुनिसत्तमम् ।\nगृहीत्वा चाश्विनौ कुण्डं ययतू रूपदं परम् ॥ ४५॥"
  },
  {
    "text": "तत्र स्नानं त्रयः कृत्वा पुनस्ते निःसृता बहिः ।\nरूपलावण्यसंयुक्ताः कामदेवोपमा बभुः ॥ ४६॥"
  },
  {
    "text": "एकरूपधरान् दृष्ट्वा सुकन्या विस्मिताऽभवत् ।\nनमोश्विभ्यां च मे भर्ता दातव्यो देवसत्तमौ ॥ ४७॥"
  },
  {
    "text": "तस्याः सतीस्वभावेन सन्तुष्टौ ददतुर्मुनिम् ।\nच्यवनं तौ गतौ स्थानं मुनिश्च स्वस्थलं ययौ ॥ ४८॥"
  },
  {
    "text": "कदाचिन्नृपवर्यं तं शर्यातिं स्वाश्रमागतम् ।\nसुकन्या तं पुरो दृष्ट्वा पितरं सस्वजे सती ॥ ४९॥"
  },
  {
    "text": "दृष्ट्वा मुनिवरं राजा यौवनस्थं महाद्युतिम् ।\nपप्रच्छ तनयां वृत्तं तया सर्वं प्रकाशितम् ॥ ५०॥"
  },
  {
    "text": "ततस्तं प्रणनामाथ नृपस्तेनाऽपि मानितः ।\nयज्ञार्थं सहितं पुत्र्या गृहीत्वा च्यवनं ययौ ॥ ५१॥"
  },
  {
    "text": "शर्यातिर्यज्ञसम्भारांश्चक्रे वै हर्षितो भृशम् ।\nआरेभे मुनिभिर्यज्ञं सर्वसम्पद्विराजितः ॥ ५२॥"
  },
  {
    "text": "तत्र देवा मुदा सर्वे ययुरप्सरसां गणाः ।\nमुनयश्च महाभागा नानादिग्भ्यः समाययुः ॥ ५३॥"
  },
  {
    "text": "वर्णाः सर्वे तथा तत्र मानवानां समाययुः ।\nद्रष्टुं प्रह्लादयज्ञं तमानन्देन समन्विताः ॥ ५४॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nद्वितीये खण्डे एकदन्तचरिते च्यवनतपोवर्णनं नामैकचत्वारिंशोऽध्यायः ॥ २.४१"
  },
  {
    "text": "२.४२ भृगुचरितं नाम द्विचत्वारिंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "गृत्समद उवाच ।\nच्यवनेन तथा यज्ञेऽश्विनौ तौ भागसंयुतौ ।\nकृत्वा चावहितौ तत्र तत इन्द्रोऽब्रवीद्वचः ॥ १॥"
  },
  {
    "text": "इन्द्र उवाच ।\nअश्विनौ भिषजौ प्रोक्तौ मुने तस्मान्न योग्यता ।\nयज्ञभागे तयोः स्वामिन् माह्वेयति वदाम्यहम् ॥ २॥"
  },
  {
    "text": "अभवन् मुनिमुख्यो सौ त्यक्त्वेन्द्रवचनं ततः ।\nसमुद्युक्तश्च तौ तत्राह्वयितुं त्वसुरेश्वर ॥ ३॥"
  },
  {
    "text": "तत इन्द्रोऽब्रवीद्विप्रं च्यवनं क्रोधसंयुतः ।\nवज्रेणैव हनिष्यामि यद्यायातौ मुनेऽश्विनौ ॥ ४॥"
  },
  {
    "text": "च्यवनेन सहायेनाश्विनौ तत्रागतौ मखे ।\nअश्विनौ तौ तदा दृष्ट्वा वज्रं दध्रे पुरन्दरः ॥ ५॥"
  },
  {
    "text": "च्यवनेन सवज्रस्तु तस्य प्रस्तम्भितो भुजः ।\nतपसा स्वप्रभावेण मदं संससृजे मुनिः ॥ ६॥"
  },
  {
    "text": "ग्रसितुं स ययाविन्द्रं च्यवनेन प्रचोदितः ।\nविस्मिता मुनयो देवा दृष्ट्वा वीर्यं महामुनेः ॥ ७॥"
  },
  {
    "text": "विकरालमुखं वीरं लेलिहान नभस्तलम् ।\nअञ्जनाद्रिसमं श्यामं ददृशुस्तं मदं मखे ॥ ८॥"
  },
  {
    "text": "भयभीतास्ततो देवसेना मुनिगणा जनाः ।\nअन्ये प्रदुद्रुवुस्तत्र त्यक्त्वा यज्ञं दिशो दश ॥ ९॥"
  },
  {
    "text": "मदस्तु ग्रसितुं तत्रेन्द्रसान्निध्यं समाययौ ।\nतं दृष्ट्वा भयभीतः स च्यवनं शरणं ययौ ॥ १०॥"
  },
  {
    "text": "इन्द्र उवाच ।\nअश्विनौ भागसंयुक्तौ मया मान्यौ कृतौ मुने ।\nमदान् मां रक्ष विप्रेश ग्रसिष्यति न संशयः ॥ ११॥"
  },
  {
    "text": "ततस्तेनाभयं दत्तमिन्द्राय शरणार्थिने ।\nमदं च तपसा स्वेन वारयामास भार्गवः ॥ १२॥"
  },
  {
    "text": "समाप्य च्यवनो यज्ञं ययौ पितृगृहे मुनिः ।\nप्रणनाम सभार्यस्तं भृगुं योगविदांवरम् ॥ १३॥"
  },
  {
    "text": "तेन सम्मानितः पुत्रस्तपःसिद्धश्च सन्निधौ ।\nच्यवनश्च कियत्कालमवसत् सेवनोत्सुकः ॥ १४॥"
  },
  {
    "text": "कदाचिच्च्यवनं विप्रं भृगुः परमतत्त्ववित् ।\nउवाच ज्ञानसिद्ध्यर्थं स्वसुतं कृपया युतः ॥ १५॥"
  },
  {
    "text": "भृगुरुवाच ।\nश‍ृणु पुत्र प्रवक्ष्यामि किं कृतं दुःखदं त्वया ।\nमदः स्वतपसा सृष्टो देवेन्द्रस्य भयावहः ॥ १६॥"
  },
  {
    "text": "तपोबलमदेनैवं कुरुषे कर्म तापस ।\nमदयुक्तोऽसि पुत्र त्वं त्यज तं योगसेवया ॥ १७॥"
  },
  {
    "text": "श‍ृणु वृत्तान्तमादौ त्वं मदीयं कथयामि ते ।\nमया तन्मदयुक्तेन तपोवीर्येण यत्कृतम् ॥ १८॥"
  },
  {
    "text": "सततं तपसा युक्तो प्रतपामि तपो महत् ।\nमध्ये मुनीनां सर्वेषां श्रेष्ठोऽहं तपसाऽभवम् ॥ १९॥"
  },
  {
    "text": "एकदा मुनयः सर्वे मिलिता गौतमीतटे ।\nसिंहस्थे च गुरौ पुत्र तत्र वादो भवन्महान् ॥ २०॥"
  },
  {
    "text": "पितामहं परं श्रेष्ठं जानामि सगुणं सुत ।\nब्रह्मरूपं महात्मानं सर्वस्रष्टारमञ्जसा ॥ २१॥"
  },
  {
    "text": "सगुणं केचिदूचुश्च भिन्नदेहधरं शिवम् ।\nकेचिद्विष्णुं तथा ब्रह्मन् केचिद्ब्रह्माणमञ्जसा ॥ २२॥"
  },
  {
    "text": "तत्र सर्वैरहं पुत्र प्रेषितः कार्यसिद्धये ।\nपरीक्षार्थं तपःसिद्धस्त्रिष्वेवं निश्चयार्थिभिः ॥ २३॥"
  },
  {
    "text": "अहं पितामहं श्रेष्ठं जानाम्यत्र न संशयः ।\nतं ययौ पितरं सिद्धं परीक्षार्थं महामुने ॥ २४॥"
  },
  {
    "text": "तमप्रणम्य विश्वेशं समासीनो महासने ।\nमां दृष्ट्वा दुर्विनीतं स कुपितश्च पितामहः ॥ २५॥"
  },
  {
    "text": "उवाच मां सुरश्रेष्ठः किं मदेन समन्वितः ।"
  },
  {
    "text": "समागतोऽसि दुर्बुद्धे गच्छ त्वं स्वगृहेऽधुना ॥ २६॥"
  },
  {
    "text": "ततोऽवदं सुता चाऽऽदौ पत्नीभावेन सन्धृता ।\nत्वया तत् किं मया तात दुर्बुद्धित्वं कृतं वद ॥ २७॥"
  },
  {
    "text": "तातस्तु क्षुभितोऽत्यन्तं स च मां शप्तुमुद्यतः ।\nतातं तं दण्डवद्भूमौ नतोऽहं भक्तिसंयुतः ॥ २८॥"
  },
  {
    "text": "अवदं तं महाभागं मां क्षमस्व महागसम् ।\nपरीक्षार्थं महाविप्रैः प्रेषितोऽहं पितामह ॥ २९॥"
  },
  {
    "text": "क्षमस्वेदं कृतं कर्म त्वं श्रेष्ठः सर्वभावतः ।\nस्तुत्वा तं विविधैर्वाक्यैस्ततः कैलासमागमम् ॥ ३०॥"
  },
  {
    "text": "दृष्ट्वा मां तापसं पुत्र भ्रातरं सहसा शिवः ।\nआलिङ्गितुं समायातो निजभक्तसुखप्रदः ॥ ३१॥"
  },
  {
    "text": "अवदन् महदत्यन्तं दुर्वचस्तं परीक्षितुम् ।\nमा मां स्पृश पिशाचेश वर्णाश्रमविवर्जित ॥ ३२॥"
  },
  {
    "text": "नरमस्तकमात्रादिचिह्नयुक्तोऽशुचिः सदा ।\nनाम्ना शिवोऽशिवस्त्वं वै ज्ञातं ते चेष्टितं मया ॥ ३३॥"
  },
  {
    "text": "इति मद्गिरमाकर्ण्य क्रोधयुक्तः सदाशिवः ।\nतृतीयं नेत्रमुद्धाट्य ज्वालितुं चोद्यतोऽभवत् ॥ ३४॥"
  },
  {
    "text": "ततस्तं स्तुतवान् पुत्र प्रणतो दण्डवत् क्षितौ ।\nपरीक्षार्थमिदं कर्म कृतं त्वं क्षन्तुमर्हसि ॥ ३५॥"
  },
  {
    "text": "ब्राह्मणं मां विदित्वा स क्रोधं संहृत्य शङ्करः ।\nसंस्थितस्तत्र कैलासे वैकुण्ठे गतवानहम् ॥ ३६॥"
  },
  {
    "text": "लक्षम्या सह समासीनं विष्णुं दृष्ट्वा प्रहर्षितः ।\nसोऽपि लक्ष्म्या नतः सद्यः पादयोर्मम पुत्रक ॥ ३७॥"
  },
  {
    "text": "मया निर्भर्त्सितोऽत्यन्तं पादं मा स्पृश दुर्मते ।\nस्त्रीवेषधारी जातोऽसि त्वं तेन मलिनो मतः ॥ ३८॥"
  },
  {
    "text": "मदीया स्त्री त्वया दुष्ट वर्धिता गर्हितं कृतम् ।\nइत्याद्यैर्विविधैर्वाक्यर्मयाऽसौ निन्दितो भृशम् ॥ ३९॥"
  },
  {
    "text": "ततो विष्णुः स्वयं पुत्र कृताञ्जलिपुटः स्थितः ।\nमया क्रोधेन पादेन हृदि सन्ताडितस्तदा ॥ ४०॥"
  },
  {
    "text": "तथाऽपि न चुकोपाऽसौ पादं धृत्वा मदीयकम् ।\nताडनश्रमयुक्तं संवाहितं तं चकार ह ॥ ४१॥"
  },
  {
    "text": "तदैव हृदये तेन ब्राह्मणप्रियकाम्यया ।\nपुत्र लाञ्छनमेवेदं भृगुपादाङ्कितं धृतम् ॥ ४२॥"
  },
  {
    "text": "अहं च निश्चयं कृत्वा गतो ब्राह्मणसंसदि ।\nकथितः सर्ववृत्तान्तः श्रेष्ठो नारायणः स्मृतः ॥ ४३॥"
  },
  {
    "text": "क्षमा यत्र भवेद्विप्रास्तत्र सर्वं प्रतिष्ठितम् ।\nक्रमेण प्राप्यते ब्रह्म क्षमायुक्तेन चेतसा ॥ ४४॥"
  },
  {
    "text": "ततोऽहं वैष्णवो जातो यदा विष्णुपरायणः ।\nकदाचिद्दक्षयज्ञे वै विष्णुर्मुख्यो बभूव ह ॥ ४५॥"
  },
  {
    "text": "शम्भुं त्यक्त्वा हरिं मुख्यं दृष्ट्वाऽहं यज्ञकर्मणि ।\nमुख्यत्वमास्थितः पुत्र यज्ञकर्मप्रवर्तकः ॥ ४६॥"
  },
  {
    "text": "पार्वती तत्र दग्धातः शम्भुः कोपसमन्वितः ।\nमृतां सतीं स विज्ञायाययौ गणसमावृतः ॥ ४७॥"
  },
  {
    "text": "विष्णुं निर्जित्य दक्षं तं हत्वा यज्ञः प्रणाशितः ।\nमदीयं चिबुकं तत्र वीरभद्रेण पातितम् ॥ ४८॥"
  },
  {
    "text": "ब्रह्मणा सान्त्वितः शम्भुर्दक्षं सञ्जीव्य तं मखम् ।\nचकार स्वयमेवेशः सम्पूर्णं भागसंयुतः ॥ ४९॥"
  },
  {
    "text": "आजं च चिबुकं मे च कृतं तेन महात्मना ।\nनन्दिना शापितस्तत्र वारुणिर्ह्यभवं किल ॥ ५०॥"
  },
  {
    "text": "ततोऽहं मानसे पुत्र विस्मितः शङ्करं स्मरन् ।\nकालरूपी स्वयं शम्भुः कालाधीनमिदं जगत् ॥ ५१॥"
  },
  {
    "text": "ईश्वरोऽयं शिवः प्रोक्तः परं तस्मान्न विद्यते ।"
  },
  {
    "text": "विचार्य शङ्करं चित्ते धृत्वाऽहं भजने रतः ॥ ५२॥"
  },
  {
    "text": "शैवो जातोऽहमत्यन्तं भस्माङ्गालेपने रतः ।\nनानापाशुपतैर्मार्गैरभजं शङ्करं सदा ॥ ५३॥"
  },
  {
    "text": "एकदा यज्ञमारेभे क्षेत्रे नाम्ना महाबले ।\nशैवे देवगणैर्ब्रह्मा मुनिभिश्च समन्वितः ॥ ५४॥"
  },
  {
    "text": "तत्रास्मृतिर्गणेशस्य जाता तेषां महामखे ।\nउषःकाले ततो ज्येष्ठां त्यक्त्वा यज्ञं वितेनिरे ॥ ५५॥"
  },
  {
    "text": "गायत्रीं मुख्यभावां वै प्राप्तां वीक्ष्य महासती ।\nसावित्री कोपसंयुक्ता शशाप सकलामरान् ॥ ५६॥"
  },
  {
    "text": "जलरूपा भवन्तो वै भविष्यन्ति न संशयः ।\nज्येष्ठां सन्त्यज्य यज्ञोऽयमारब्धस्तेन भोः सुराः ॥ ५७॥"
  },
  {
    "text": "जलरूपास्ततो देवाः शम्भुमुख्या बभूविरे ।\nदेवस्त्रीभिर्गणेशस्य तपः कृत्वा विमोचिताः ॥ ५८॥"
  },
  {
    "text": "पुनश्च देवरूपास्ते जातास्तस्य प्रसादतः ।\nगणेशस्य न सन्देहोंशरूपेण जले स्थितः ॥ ५९॥"
  },
  {
    "text": "तदा मया च विज्ञातो गणेशो विघ्ननायकः ।\nसर्वसत्ताधरः पुत्र स्वभावाच्च निरङ्कुशः ॥ ६०॥"
  },
  {
    "text": "नामतो गणपस्तत्र स्वयमेव मखो महान् ।\nध्वंसितोऽनेन देवाश्च जलरूपाः कृताः सुत ॥ ६१॥"
  },
  {
    "text": "पुनश्च भक्तिभावेन सन्तुष्टो यज्ञमाययौ ।\nदेवरूपांश्चकाराऽसौ देवानेवाऽकरोन् मखम् ॥ ६२॥"
  },
  {
    "text": "सर्वत्र संस्थितोऽयं वै तेनेदृक् च चकार ह ।\nइति मत्वा गणेशस्य भजने तत्परोऽभवम् ॥ ६३॥"
  },
  {
    "text": "ततः कदाचिद्व्यासस्य सङ्गतिर्मे महामते ।\nजाता भाग्यवशेनैव मया पृष्टो महामुनिः ॥ ६४॥"
  },
  {
    "text": "व्यास त्वं वेदशाखानां मुने कर्ता न संशयः ।\nपुराणानां विभागस्य भारतस्य महामते ॥ ६५॥"
  },
  {
    "text": "वेदेषु च पुराणेषु किं सारं सर्वसम्मतम् ।\nवद मां त्वं दयासिन्धो येन शान्तिं लभेन्नरः ॥ ६६॥"
  },
  {
    "text": "अवदत् स महाभागो गाणेशं पदमुत्तमम् ।\nपुराणं गणनाथस्य श्रावयामास मां सुत ॥ ६७॥"
  },
  {
    "text": "ततोऽहं योगमार्गेण साधयित्वा गणेश्वरम् ।\nमदादिं सर्वमुत्सृज्य शान्तिं प्राप्तो न संशयः ॥ ६८॥"
  },
  {
    "text": "मदेनाऽहं परिभ्रष्टः परीक्षां कर्तुमुद्यतः ।\nसर्वज्ञोऽहं परीक्षायां समर्थः श‍ृणु पुत्रक ॥ ६९॥"
  },
  {
    "text": "अतस्त्वं भज विघ्नेशं मम पुत्र कृताज्ञया ।\nशान्तिं प्राप्स्यसि सर्वत्र गाणपत्यो भविष्यसि ॥ ७०॥"
  },
  {
    "text": "सर्वत्र व्यापकत्वेन मदोयं संस्थितोऽभवत् ।\nत्वया सृष्टोऽधुना पापी पीडयिष्यति निश्चितम् ॥ ७१॥"
  },
  {
    "text": "तपसा मदयुक्तेन किं कृतं पुत्र दुःखदम् ।\nअधुना गणपं भक्त्या भज योगस्य सेवया ॥ ७२॥"
  },
  {
    "text": "इत्युक्त्वा विररामाऽथ भृगुः सर्वार्थकोविदः ।\nशान्तिं योगप्रदः साक्षाद्गाणपत्यो महायशाः ॥ ७३॥"
  },
  {
    "text": "इदं भृगोश्चरित्रं यः श‍ृणुयाद्वा पठेन्नरः ।\nस लभेदीप्सितं सर्वं प्रह्लादाऽत्र न संशयः ॥ ७४॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nद्वितीये खण्डे एकदन्तचरिते भृगुचरितं नाम द्विचत्वारिंशोऽध्यायः ॥ २.४२\n२.४३ च्यवनमाहात्म्यं नाम त्रिचत्वारिंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "गृत्समद उवाच ।\nभृगोर्वचनमाकर्ण्य लज्जितश्च्यवनोऽभवत् ।\nतं प्रणम्य महाभक्त्या प्रपच्छ स कृताञ्जलिः ॥ १॥"
  },
  {
    "text": "च्यवन उवाच ।\nक्षमस्व मेऽपराधं च यत्कृतं सर्जनं मया ।\nमदस्य भागहीनौ तावश्विनौ भागसंयुतौ ॥ २॥"
  },
  {
    "text": "अधुना गणनाथस्य ज्ञानं मे वद शान्तिदम् ।\nमदादिकं समुत्सृज्य येन शान्तो भवाम्यहम् ॥ ३॥"
  },
  {
    "text": "गृत्समद उवाच ।\nतदीयं वाक्यमाकर्ण्य भृगुस्तं प्राह सिद्धिदम् ।\nयोगं पूर्णं गणेशाख्यं तं श‍ृणुष्व वदाम्यहम् ॥ ४॥"
  },
  {
    "text": "भृगुरुवाच ।\nगणेशो ब्रह्मरूपोऽयं पूर्णशान्तिमयः स्मृतः ।\nभेदाभेदादियोगेन गणेशः प्राप्यते नरैः ॥ ५॥"
  },
  {
    "text": "मायामयमिदं सर्वं भेदाभेदमयं सुत ।\nत्यक्त्वा गणेश्वरत्वेन न चित्तं सम्भवेत् कदा ॥ ६॥"
  },
  {
    "text": "तदा चित्तस्य वृत्तीनां पञ्चानां नाश एव च ।\nजायते नाऽत्र सन्देहो योगशान्तिमयो भवेत् ॥ ७॥"
  },
  {
    "text": "अतस्त्वं गणराजं तं भज योगस्य सेवया ।\nमयोक्तेन विधानेन शान्तियुक्तो भविष्यसि ॥ ८॥"
  },
  {
    "text": "इत्युक्त्वा विररामाऽथ भृगुः शान्तिसमन्वितः ।\nतं प्रणम्य ययौ सोऽपि च्यवनः परामादृतः ॥ ९॥"
  },
  {
    "text": "वने गत्वा तपस्तप्तं तेन योगप्रदायकम् ।\nक्रमेण चित्तभूमीनां शोधनं च कृतं बलात् ॥ १०॥"
  },
  {
    "text": "शमश्चैव दमस्तेन सेवितौ भूमिनाशनात् ।\nसर्वं सुसुलभं प्राप्तं ततो ब्रह्मविचारतः ॥ ११॥"
  },
  {
    "text": "शान्तियोगं समासाद्य तदाकारेण संस्थितः ।\nगणेशमभजन्नित्यं गाणपत्यस्वभावतः ॥ १२॥"
  },
  {
    "text": "तं गणेशो ययौ दैत्य मूषकोपरि संस्थितः ।\nगजाननश्चतुर्बाहुः प्रतापी च महोदरः ॥ १३॥"
  },
  {
    "text": "तं दृष्ट्वा दण्डवद्भूमौ पतितश्च्यवनो मुनिः ।\nपूजयित्वा विधानेन ततः स्तोतुं प्रचक्रमे ॥ १४॥"
  },
  {
    "text": "हेरम्बस्योपनिषदा संस्तुतो गणनायकः ।\nततः प्रसन्नतां यातः प्रददौ वरमुत्तमम् ॥ १५॥"
  },
  {
    "text": "गणेश उवाच ।\nयद्यदिच्छसि विप्रेन्द्र तत्तत्ते सफलं भवेत् ।\nयोगशान्तिस्थभावेन सदा तिष्ठसि मानद ॥ १६॥"
  },
  {
    "text": "भक्तिर्मदीयपादे वै दृढा तव भविष्यति ।\nस्मृतोऽहं पुरतो विप्र तुभ्यं दास्यामि दर्शनम् ॥ १७॥"
  },
  {
    "text": "एवमुक्त्वा गणाधीशोन्तर्धानमगमत् प्रभुः ।\nतेनाऽपि स्थापिता मूतिर्गणेशस्य चतुर्भुजा ॥ १८॥"
  },
  {
    "text": "च्यवनाश्रमवासी स तदहात् गणपोऽभवत् ।\nदर्शनात् स्मरणात् सद्यो भुक्तिर्मुक्तिश्च जायते ॥ १९॥"
  },
  {
    "text": "एतत्ते कथितं पुण्यं च्यवनस्य महात्मनः ।\nआख्यानं सर्वदोषघ्नं नानासिद्धिफलप्रदम् ॥ २०॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nद्वितीये खण्डे एकदन्तचरिते च्यवनमाहात्म्यं नाम त्रिचत्वारिंशोऽध्यायः ॥ २.४३"
  },
  {
    "text": "२.४४ मदासुरस्य राज्याभिषेको नाम चतुश्चत्वारिंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "प्रल्हाद उवाच ।\nश्रुतं च्यवनमाहात्म्यं विश्रान्तं मे च मानसम् ।\nमदस्य चरितं ब्रूहि किं चकार महामुने ॥ १॥"
  },
  {
    "text": "मुद्गल उवाच ।\nएवं पृष्टो गृत्समदो महायोगी प्रतापवान् ।\nगाणपत्यवरिष्ठश्चोवाच तच्छृणु सादरम् ॥ २॥"
  },
  {
    "text": "गृत्समद उवाच ।\nश‍ृणु प्रह्लाद माहात्म्यं मदस्य क्रमसंयुतम् ।\nच्यवनेन स संसृष्टो मदः पातालमाययौ ॥ ३॥"
  },
  {
    "text": "विचार्य बलवान् दैत्यैर्ययौ शुक्रं महामुनिम् ।\nतं प्रणम्य स्थितो दूरं बद्धाञ्जलिपुटो मदः ॥ ४॥"
  },
  {
    "text": "विनयेन समायुक्तं मदं दृष्ट्वा स भार्गवः ।\nकाव्यस्तं मानयामास कुतः कोऽसि वदस्व माम् ॥ ५॥"
  },
  {
    "text": "ततः स हर्षितो भूत्वा जगाद मुनिसत्तमम् ।\nच्यवनाच्च समुत्पन्नं भार्गवं विद्धि मां मुने ॥ ६॥"
  },
  {
    "text": "तव भ्रातृसुतोऽहं वै शरणं त्वामुपागतः ।\nशिष्यं मां कुरु योगीश येनाऽहं मानितो भुवि ॥ ७॥"
  },
  {
    "text": "ब्रह्माण्डस्य महद्राज्यं कर्तुमिच्छामि भार्गव ।\nमदोऽहं मदरूपेण जेष्यामि त्वत्प्रसादतः ॥ ८॥"
  },
  {
    "text": "इति तस्य वचः श्रुत्वा नातिहृष्टेन चेतसा ।\nमदं तं शिष्यभावेन जग्राह मुनिसत्तमः ॥ ९॥"
  },
  {
    "text": "शक्तिमन्त्रं ददौ तस्मै कविः सर्वार्थकोविदः ।\nएकाक्षरविधानेन सहितं भार्गवाग्रणीः ॥ १०॥"
  },
  {
    "text": "स ययौ तं नमस्कृत्य वनं तपसि संस्थितः ।\nनिराहारयुतो दैत्यः शक्तिध्यानपरायणः ॥ ११॥"
  },
  {
    "text": "तस्य देहे समुत्पन्नो वल्मीको बहुकालतः ।\nलतातरुसमायुक्तस्तथाऽपि तपसि स्थितः ॥ १२॥"
  },
  {
    "text": "अस्थिमात्रावशिष्टोऽभूदजपन् मनुमादरात् ।\nध्यानं साङ्गं चकाराऽसौ स्थिरचित्तेन तापसः ॥ १३॥"
  },
  {
    "text": "दिव्यवर्षसहस्राणि पञ्च वै तपतः किल ।\nगतानि दैत्यराजेन्द्रातुरं सर्वं तदाऽभवत् ॥ १४॥"
  },
  {
    "text": "ततः शक्तिर्ययौ तस्याऽश्रमे भक्तिप्रभाविता ।\nसिंहारूढा महाभागा शक्तिभिः संवृता परा ॥ १५॥"
  },
  {
    "text": "पुरुषाकृतिसंस्था तु तदधीनाश्चरन्ति ताः ।\nपुरतो भक्तिसंयुक्ताः प्रकृतीनां महाबलाः ॥ १६॥"
  },
  {
    "text": "बोधयामास सा शक्तिरादिमाया मदं ततः ।\nस्वभक्तं तापसं नैव स बुबोध मदासुरः ॥ १७॥"
  },
  {
    "text": "ततस्तया जलेनैव मार्जिताङ्गो महामदः ।\nसावधानोऽभवत्तत्र दृष्ट्वा शक्तिं समुत्थितः ॥ १८॥"
  },
  {
    "text": "तां प्रणम्य महाभक्त्याऽपूजयन् भक्तिसंयुतः ।\nकृत्वा करपुटं देवीं तुष्टाव च यथामति ॥ १९॥"
  },
  {
    "text": "मद उवाच ।\nनमामि त्वां महामाये सर्वशक्तिसमन्विताम् ।\nत्वदाधारमिदं सर्वं शक्तियुक्तं प्रवर्तते ॥ २०॥"
  },
  {
    "text": "अनादिमप्रमेयां त्वां न जानन्ति महर्षयः ।\nवेदान्तवेद्यरूपां वै नमामि परमेश्वरीम् ॥ २१॥"
  },
  {
    "text": "नानाभेदकरीं देवीं नानाभेदविवर्जिताम् ।\nभेदाभेदमयीं त्वाऽहं नमामि सकलेश्वरीम् ॥ २२॥"
  },
  {
    "text": "पार्वतीं दक्षपुत्रीं च हिमाचलसुतां तथा ।\nसमुद्रतनयां लक्ष्मीं सावित्रीं त्वां नमाम्यहम् ॥ २३॥"
  },
  {
    "text": "त्वां स्वाहां त्वां स्वधां चैव वषट्कारात्मिकां शिवाम् ।\nबुद्धिरूपां देवमयीं ज्ञानरूपां नमाम्यहम् ॥ २४॥"
  },
  {
    "text": "सिद्धिदां सर्वकार्येषु सिद्धिरूपां तपस्विनीम् ।\nयोगिनीं योगदात्रीं वै योगेशीं त्वां नमाम्यहम् ॥ २५॥"
  },
  {
    "text": "त्वां स्तोतुं न समर्था ये मुनयो वेदवादिनः ।\nदेवाः स्कन्दश्च शेषश्च तत्राऽहं स्तौमि किं पराम् ॥ २६॥"
  },
  {
    "text": "धन्यौ मे पितरौ ज्ञानं तपो विद्यादिकं च यत् ।\nयत्तवाङ्घ्रियुगं दृष्टं सर्वदुःखविमोचनम् ॥ २७॥"
  },
  {
    "text": "इत्युक्त्वा संस्थितस्तूष्णीं भावेन स मदासुरः ।\nतमुवाच महाशक्तिर्भक्तिभावेन यन्त्रिता ॥ २८॥"
  },
  {
    "text": "शक्तिरुवाच ।\nत्वया कृतमिदं स्तोत्रं मम प्रीतिविवर्धनम् ।\nभविष्यति महाभाग सर्वकामफलप्रदम् ॥ २९॥"
  },
  {
    "text": "धर्मार्थकाममोक्षाणां साधनं प्रभविष्यति ।\nपठतां श‍ृण्वतां सर्वं सुखदं च महासुर ॥ ३०॥"
  },
  {
    "text": "वरान् वरय दास्यामि त्वया स्तोत्रेण तोषिता ।\nतपसोग्रेण दैत्येन्द्र दुर्लभान् मनसि स्थितान् ॥ ३१॥"
  },
  {
    "text": "गृत्समद उवाच ।\nदेव्या वचनमाकर्ण्य हर्षितः स मदासुरः ।\nतां प्रणम्य जगादाऽथ वरान् परसुदुर्लभान् ॥ ३२॥"
  },
  {
    "text": "मदासुर उवाच ।\nयदि देवि प्रसन्ना त्वं यदि देया वराः पराः ।\nतर्हि मे मरणं कुत्र न भवेत्त्वं तथा कुरु ॥ ३३॥"
  },
  {
    "text": "देहि मे सकलं राज्यं त्रैलोक्यस्य जगन्मयि ।\nयद्यदिच्छामि तत्तद्वै प्रसिद्ध्यतु सदाशिवे ॥ ३४॥"
  },
  {
    "text": "त्वं च प्रकृतिरूपा वै त्वत्तः सर्वं समुद्भवम् ।\nपञ्चधा तन्ममाधीनं जननि त्वं सदा कुरु ॥ ३५॥"
  },
  {
    "text": "ततस्तं जगदम्बा सोवाच विस्मितमानसा ।\nयदुत्पन्नं महादैत्य तस्मात्ते मरणं न हि ॥ ३६॥"
  },
  {
    "text": "पञ्चधा यद्विभक्तं तत्तवाधीनं भविष्यति ।\nयद्यदिच्छसि तत्तद्वै सफलं सर्वदा भवेत् ॥ ३७॥"
  },
  {
    "text": "आरोग्यमचलं राज्यं ब्रह्माण्डस्य भविष्यति ।\nन समस्ते च दैत्येन्द्र युद्धे कश्चिद्भवेदपि ॥ ३८॥"
  },
  {
    "text": "इत्युक्त्वान्तर्दधे देवी जगन्माताऽसुरेश्वर ।\nमदश्च हर्षितोऽत्यन्तं स्वगृहं प्रत्यपद्यत ॥ ३९॥"
  },
  {
    "text": "प्रमादासुरकन्यां वै सालसां रूपशालिनीम् ।\nउपयेमे विधानेन दैत्यैः सम्मानितो भृशम् ॥ ४०॥"
  },
  {
    "text": "विलासदं ततस्तेन नगरं वासितं बभौ ।\nतत्राययुश्च वासार्थं दिग्भ्यो दैत्या महासुराः ॥ ४१॥"
  },
  {
    "text": "अमात्यास्तस्य चत्वारः सञ्जाता लोकविश्रुताः ।\nबाणस्त्रिपुरनामा वै तारकः शङ्खसंज्ञकः ॥ ४२॥"
  },
  {
    "text": "दैत्यैस्तत्र समानीतः कविः परमयोगवित् ।\nब्राह्मणैः सह तं राज्ये सिषेच स मदासुरम् ॥ ४३॥"
  },
  {
    "text": "दैत्यानां राक्षसानां चासुराणां पतिरादरात् ।\nजातो मदासुरस्तत्र हर्षिता दैत्यपा बभुः ॥ ४४॥"
  },
  {
    "text": "पुत्रास्त्रयः समुत्पन्नाः सालसायां मदासुरात् ।\nविलासी लोलुपश्चैव धनप्रिय इति स्मृताः ॥ ४५॥"
  },
  {
    "text": "एवं राज्यं चकाराऽसौ दैत्यानामसुरेश्वरः ।\nगर्वेण तेन वा को वै न दध्रे बलसंयुतः ॥ ४६॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nद्वितीये खण्डे एकदन्तचरिते मदासुरस्य राज्याभिषेको नाम चतुश्चत्वारिंशोऽध्यायः ॥ २.४४"
  },
  {
    "text": "२.४५ मदासुरस्वर्गविजयो नाम पञ्चचत्वारिंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "गृत्समद उवाच ।\nततः कदाचिद्दैत्येन्द्रैर्बोधितोऽभून् मदासुरः ।\nविजयाय समुद्युक्तस्त्रैलोक्यस्य मदान्वितः ॥ १॥"
  },
  {
    "text": "स शुक्रमुपसङ्गम्य तं प्रणम्य विशेषतः ।\nसङ्गृह्य मुनिमुख्यं वै विजयायाऽकरोन् मतिम् ॥ २॥"
  },
  {
    "text": "नानादिग्भ्यः समायाता असुरा दैत्यपास्ततः ।\nसन्नद्धास्त्वरमाणाश्च राक्षसाः प्रययुर्मदम् ॥ ३॥"
  },
  {
    "text": "चतुरङ्गबलैर्युक्तः सङ्ख्यातीतैर्मदासुरः ।\nनिर्ययौ दिग्जयार्थं स संस्तुतो बन्दिभिर्नृपः ॥ ४॥"
  },
  {
    "text": "दैत्याः केऽपि महाघोरा निःसृतास्तत्पुरो बभुः ।\nमेरुमन्दरसङ्काशा यमाय भयदायकाः ॥ ५॥"
  },
  {
    "text": "नानाशस्त्रास्त्रसंयुक्ताः कवचादिसमावृताः ।\nनानावाहनगास्ते वै कम्पयन्तो वसुन्धराम् ॥ ६॥"
  },
  {
    "text": "केचित्पाषाणहस्ताश्च केचिद् वृक्षधरास्तथा ।\nपर्वतस्य धराः केचिन् महाबलपराक्रमाः ॥ ७॥"
  },
  {
    "text": "नानाभयङ्कराकारा बभुः सैन्ये समन्ततः ।\nतदा संशयिताः सर्वे ब्रह्माण्डे लोकसङ्कुले ॥ ८॥"
  },
  {
    "text": "पृथिवीजयने सक्ता दैत्याः परमदारुणाः ।\nआदौ तत्रासुरेशानमदासुरसुचोदिताः ॥ ९॥"
  },
  {
    "text": "केचित् कृत्वा मृता युद्धं केचित्तान् शरणं ययुः ।\nराजानो भयसंयुक्ताः केचिच्च्यवनमाश्रिताः ॥ १०॥"
  },
  {
    "text": "प्रलयं मेनिरे लोका भूमिस्थाः सर्वशस्तदा ।\nदैत्या भूमण्डलं जित्वाऽभवंस्ते हर्षसंयुताः ॥ ११॥"
  },
  {
    "text": "सप्तद्वीपवतीं पृथ्वीं जित्वा दैत्या महासुराः ।\nदेवानां जयने बुद्धिं चक्रुः परमदारुणाः ॥ १२॥"
  },
  {
    "text": "वायुवेगसमाः सर्वे गताः स्वर्गं क्षणार्धतः ।\nवनानि ते बभञ्जुश्च देवोद्यानानि दैत्यप ॥ १३॥"
  },
  {
    "text": "देवैः संज्ञापितस्तत्र सुरेन्द्रः क्रोधसंयुतः ।\nयुद्धाय शस्त्रसंयुक्तैर्देवैर्वै तत्परोऽभवत् ॥ १४॥"
  },
  {
    "text": "बृहस्पतिं समागम्य प्रणनाम सुरेश्वरः ।\nसुरेश्वरो द्विजेन्द्रेण मानितो भक्तिसंयुतः ॥ १५॥"
  },
  {
    "text": "तत इन्द्रं जगादाऽसौ महाकान्तिर्बृहस्पतिः ।\nश‍ृण देवेन्द्र वाक्यं मे कालकर्मयुतं महत् ॥ १६॥"
  },
  {
    "text": "शक्तेः स वरदानेन दुर्जयः स मदासुरः ।\nअतः सर्वं परित्यज्य पलायध्वं सुरेश्वराः ॥ १७॥"
  },
  {
    "text": "एवमुक्ते च जीवेन पलायन्त च देवताः ।\nबृहस्पतिसमायुक्तास्त्यक्त्वा स्वर्गादिकं भयात् ॥ १८॥"
  },
  {
    "text": "ततो मदासुरो ज्ञात्वा सर्वं देवविचेष्टितम् ।\nदैत्यैर्युक्तः सुसंहृष्ट आययावमरावतीम् ॥ १९॥"
  },
  {
    "text": "तत्रेन्द्रासनगो भूत्वा रराज स मदासुरः ।\nसेव्यमानोऽप्सरोभिश्च गन्धर्वैर्गानतत्परैः ॥ २०॥"
  },
  {
    "text": "विविधैर्दिव्यभोगैः स सेव्यमानोऽमरैस्तथा ।\nबलदर्पसमायुक्तो दैत्यैर्नानाविधैर्बभौ ॥ २१॥"
  },
  {
    "text": "देवानां स पदेष्वेव स्थापयामास दैत्यपान् ।\nतारकाद्या महावीर्याः संस्थिता बुभुजुः सुखम् ॥ २२॥"
  },
  {
    "text": "ततस्तैः स विचार्यैव ययौ ब्रह्मपदं महत् ।\nविधाता स्थानमुत्सृज्य कैलासं तद्भयाद्ययौ ॥ २३॥"
  },
  {
    "text": "सत्यलोके सुराः सर्वे बभ्रमुर्यत्र तत्र वै ।\nनानाभोगयुता दुष्टा रेजिरे मदसंयुताः ॥ २४॥"
  },
  {
    "text": "विमानैर्वाह्यमानास्ते मनोवेगैः सुखप्रदैः ।\nकामगैश्च महादैत्या मेनिरे कृतकृत्यताम् ॥ २५॥"
  },
  {
    "text": "मदासुरस्तत्र राजा ब्रह्मासनसमाश्रितः ।\nमुदं लेभेऽसुरेशानैः संवृतः कालभीतिदैः ॥ २६॥"
  },
  {
    "text": "ततस्तैः संवृतो दैत्यो ययौ वैकुण्ठमादरात् ।\nज्ञात्वाऽऽगतं महाक्रूरं पलायत रमापतिः ॥ २७॥"
  },
  {
    "text": "सोऽपि कैलासमगमद्विष्णुः स्वैः पार्षदैर्वृतः ।\nमदासुरो महादुष्टो वैकुण्ठे संस्थितोऽभवत् ॥ २८॥"
  },
  {
    "text": "नारायणासने संस्थो दैत्यराजैर्महाबलैः ।\nसंवृतः शुशुभेऽतीव नानाभोगसमन्वितः ॥ २९॥"
  },
  {
    "text": "सुखं चानुपमं तत्र वैकुण्ठे विष्णुना कृतम् ।\nतदेव बुभुजे सोऽपि दैत्यैर्दुष्टैः समन्वितः ॥ ३०॥"
  },
  {
    "text": "विमानानि विचित्राणि देवोद्यानानि सर्वशः ।\nकल्पवृक्षयुतान्येते दैत्यपाः समभुञ्जत ॥ ३१॥"
  },
  {
    "text": "ततस्तैः सहितो वीरः प्रतापी स मदासुरः ।\nकैलासं शङ्करस्थानं ययौ रणविधित्सया ॥ ३२॥"
  },
  {
    "text": "शिवोऽपि स्वगणैर्युक्तो देवैर्विष्ण्वादिभिर्वृतः ।\nशक्तिलोकं जगामाऽथ भयसङ्कुलितो मदात् ॥ ३३॥"
  },
  {
    "text": "दैत्येश्वरो महादैत्यैः कैलासे संस्थितोऽभवत् ।\nअतुलं सुखमत्यन्तं बुभुजे तैः समन्वितः ॥ ३४॥"
  },
  {
    "text": "शिवेन रचितं पुण्यं कैलासे कल्पितप्रदम् ।\nनानाश्चर्ययुतं हृष्टो दैत्यस्तद्बुभुजे बलात् ॥ ३५॥"
  },
  {
    "text": "मोहितो भोगभावेन धन्यं चैव मदासुरः ।\nमेने स्वं सर्वदनुजैस्त्रिपुरप्रमुखैः खलैः ॥ ३६॥"
  },
  {
    "text": "देवाः सर्वे ययुः शक्तेर्लोकं तद्भयसङ्कुलाः ।\nशक्तिस्तान् गणसंयुक्तान् समाश्वास्य स्थिताऽभवत् ॥ ३७॥"
  },
  {
    "text": "शिवादीनादिमाया सा जगाद वदतां वरा ।\nजगतश्च जगन्माता सृष्टिस्थित्यन्तकारिणी ॥ ३८॥"
  },
  {
    "text": "आदिशक्तिरुवाच ।\nमा भयं देवदेवेशाः कुरुध्वं मम सन्निधौ ।\nतिष्ठताऽत्र न दैत्योऽयं कदापि त्वागमिष्यति ॥ ३९॥"
  },
  {
    "text": "मदीयवरदानेन गर्वयुक्तो बभूव ह ।\nमदासुरो महाभागो वचो मम करिष्यति ॥ ४०॥"
  },
  {
    "text": "आगमिष्यति दैत्यश्चेत्तदा मां पूजयिष्यति ।\nमदीयमवमानं वै न करिष्यति देवपः ॥ ४१॥"
  },
  {
    "text": "कदाचित्तेन गर्वेण ममलोकनिवासिनः ।\nपीडिताश्चेत् क्षणं सद्यो हनिष्यामि न संशयः ॥ ४२॥"
  },
  {
    "text": "एवमाश्वासिता देवाः शक्त्या ते तत्र संस्थिताः ।\nभयं त्यक्त्वा च दैत्येभ्यो दुःखयुक्ता महासुर ॥ ४३॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nद्वितीये खण्डे एकदन्तचरिते मदासुरस्वर्गविजयो नाम पञ्चचत्वारिंशोऽध्यायः ॥ २.४५"
  },
  {
    "text": "२.४६ तारकासुरसामवर्णनं नाम षट्चत्वारिंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "गृत्समद उवाच ।\nकैलासे दैत्यपैर्युक्तः संस्थितोऽभून मदासुरः ।\nकियत्कालं प्रभुञ्जानो भोगान् परमदुर्लभान् ॥ १॥"
  },
  {
    "text": "गते कियति काले च त्रिपुराद्यास्तमब्रुवन् ।\nदेवानां छेदने दुष्टाः संसक्ता मदसंयुताः ॥ २॥"
  },
  {
    "text": "त्रिपुराद्या ऊचुः ।\nश‍ृणु राजन् महाभाग मदासुर हितं वचः ।\nदेवाः शम्भुमुखाः सर्वे शक्तिलोकं गता बभुः ॥ ३॥"
  },
  {
    "text": "तत्र शक्त्या विशेषेण मानिताः सुरसत्तमाः ।\nभयहीनाः सुखे सक्ता बुभुजुर्विविधं सुखम् ॥ ४॥"
  },
  {
    "text": "अस्माकं शत्रवः सर्वे देवा दैत्य मताः सदा ।\nदैत्यानां कदने सक्ताः समर्थाश्चेन्न संशयः ॥ ५॥"
  },
  {
    "text": "हिरण्याक्षादयः सर्वे सूदिता देवपैः पुरा ।\nछिद्रदर्शनसंयुक्तैरस्माकं तैर्विशेषतः ॥ ६॥"
  },
  {
    "text": "सर्वत्र ख्यातिमत्यन्तं जानन्ति सकला जनाः ।\nदेवानां वैरिभावं च परस्परवधे रतम् ॥ ७॥"
  },
  {
    "text": "अस्माकं शक्तिरत्यन्तं वैरिभावे प्रवर्तिता ।\nमान्या तदपि दैत्येन्द्र देवानां सा हिते रता ॥ ८॥"
  },
  {
    "text": "अतः शक्तिपुरे स्वामिन् गमिष्यामो न संशयः ।\nहनिष्यामोऽमरान् सर्वान् वैरिभावं समाश्रितान् ॥ ९॥"
  },
  {
    "text": "दैत्यानां वचनं श्रुत्वा प्रतापी स मदासुरः ।\nउवाच तान् महादैत्यो विनयेन समन्वितः ॥ १०॥"
  },
  {
    "text": "मदासुर उवाच ।\nश‍ृणुध्वं त्रिपुराद्या मे वचनं हितकारकम् ।\nशक्तिप्रसादसम्भूतमैश्वर्यं सकलं च मे ॥ ११॥"
  },
  {
    "text": "इष्टा देवी मदीया सा तां भजामि विशेषतः ।\nअतस्तस्या हितं मान्यं कर्तव्यं सकलैः सदा ॥ १२॥"
  },
  {
    "text": "तां च देवा ययुः सर्वे शरणं नात्र संशयः ।\nमदीयदासभावेन यन्त्रिता शक्तिरादरात् ॥ १३॥"
  },
  {
    "text": "देवानां पक्षपातेन सह तैर्नागताऽभवत् ।\nअस्माकं तु वधार्थाय महामाया च दानवाः ॥ १४॥"
  },
  {
    "text": "अतः प्रभजने तस्या आसक्ता ये भवन्ति वै ।\nते सम्मान्या मया नित्यं मा वैरं कुरुताऽसुराः ॥ १५॥"
  },
  {
    "text": "मदासुरवचः श्रुत्वा दैत्यपास्तं पुनर्जगुः ।\nक्रोधयुक्ता मदोत्सिक्ता देवानां तु वधे रताः ॥ १६॥"
  },
  {
    "text": "दैत्येशा ऊचुः ।\nमदासुर श‍ृणु स्वामिन् पुरावृत्तं कथानकम् ।\nहिरण्यकशिपुः प्रोक्तो ब्रह्मलब्धवरो महान् ॥ १७॥"
  },
  {
    "text": "अभवन् बहवश्चान्ये दैत्येशा देवशत्रवः ।\nदेवपक्षाश्रयं सर्वे त्यक्त्वा स्वं धर्ममाश्रिताः ॥ १८॥"
  },
  {
    "text": "कश्यपस्य सुतौ चैव तावुभौ देवसंश्रयम् ।\nत्यक्त्वा तु देवसंहारे दैत्येशौ तत्परौ पुरा ॥ १९॥"
  },
  {
    "text": "अतस्त्वयाऽपि कर्तव्यं देवानां मूलनाशनम् ।\nअसुराश्च सुराः प्रोक्ता वेदेऽपि च विरोधिनः ॥ २०॥"
  },
  {
    "text": "शक्तिलोकं गमिष्यामो भक्तियुक्ता वयं प्रभो ।\nदेवास्तान्निर्दलिष्यामः खलु शक्तेः प्रसन्निधौ ॥ २१॥"
  },
  {
    "text": "यदि शक्तिर्महामायाऽस्माकं पक्षं समाश्रिता ।\nतदा तां पूजयिष्यामः कुलदैवतमादरात् ॥ २२॥"
  },
  {
    "text": "अन्यथा योधयिष्यामो वयं शक्त्या न संशयः ।\nशत्रुपक्षाश्रितां ज्ञात्वा नाऽत्र दोषः प्रवर्तते ॥ २३॥"
  },
  {
    "text": "दैत्येशानां वचः श्रुत्वा दुर्मतिः स मदासुरः ।\nतथेति सत्यमत्यन्तं मानयामास दैत्यपः ॥ २४॥"
  },
  {
    "text": "तदैव दैत्यसंयुक्तो ययौ लोकं मदासुरः ।\nशक्तेश्च सन्निधौ दूतं प्रेषयामास दुर्मतिः ॥ २५॥"
  },
  {
    "text": "तारकं प्रजगादाऽसौ गच्छ देवीं महाबल ।\nसामयुक्तं वदाऽऽशु त्वं महामायां महासुर ॥ २६॥"
  },
  {
    "text": "तं प्रणम्य ययौ वेगाच्छक्तेः सन्निधिमादरात् ।\nतारको मानितस्तैस्तु देवैः परमदारुणः ॥ २७॥"
  },
  {
    "text": "नत्वा शक्तिं महामायां कृताञ्जलिपुटोऽसुरः ।\nतारकस्तामुवाचाऽथ सामयुक्तं वचः खलः ॥ २८॥"
  },
  {
    "text": "तारकासुर उवाच ।\nश‍ृणु शक्ते महामाये आगतः स मदासुरः ।\nदर्शनार्थं च ते मातस्तेनाऽहं प्रेषितोऽधुना ॥ २९॥"
  },
  {
    "text": "तेनोदितं च शक्ते त्वं वचनं श‍ृणु मानदे ।\nभक्तेन भक्तिसंयुक्तं भावज्ञे जगदम्बिके ॥ ३०॥"
  },
  {
    "text": "अस्माकं कुलदेवी तु त्वमेवात्र न संशयः ।\nअसुरा हि वयं सर्वे त्वदीयाः सेवका मताः ॥ ३१॥"
  },
  {
    "text": "यत्राऽसुरा विराजन्ति सुरास्तत्र हतप्रभाः ।\nभवन्ति नात्र सन्देहः स्वभावाच्छत्रवो मताः ॥ ३२॥"
  },
  {
    "text": "अतो देवान् समुत्सृज्य तिष्ठ त्वं पूजिताऽसुरैः ।\nअस्माकं शत्रवो देवास्त्वदीयाः शत्रवो मताः ॥ ३३॥"
  },
  {
    "text": "प्रणमन्तो वयं यावत्तावद्देवनिकृन्तनम् ।\nकरिष्यामो न सन्देहस्तस्मान् मातस्त्यजाऽऽशु तान् ॥ ३४॥"
  },
  {
    "text": "एकं पक्षं समाश्रित्य तिष्ठ त्वं जगदम्बिके ।\nअसुराणां सुराणां वा पूजिता सततं परे ॥ ३५॥"
  },
  {
    "text": "इत्येवं कथितं देवि मदस्य वचनं मया ।\nकुरु त्वं भक्तराजस्य पालनं परमादरात् ॥ ३६॥"
  },
  {
    "text": "गृत्समद उवाच ।\nमदस्य वचनं क्रूरं तारकेण प्रकाशितम् ।\nतच्छ्रुत्वा कुपिता देवी तं जगाद महासुरम् ॥ ३७॥"
  },
  {
    "text": "शक्तिरुवाच ।\nमदीयं जगदम्बेति नाम वेदे प्रकाशितम् ।\nकेन मार्गेण दैत्येश पक्षमेकं समाश्रये ॥ ३८॥"
  },
  {
    "text": "यथा देवास्तथा दैत्या मान्या मे नात्र संशयः ।\nदेवैर्दैत्यैश्च कर्तव्यः स्वस्वधर्मो महासुर ॥ ३९॥"
  },
  {
    "text": "पाताले राज्यमानन्दाद्दैत्यैः कर्तव्यमञ्जसा ।\nस्वर्गेषु सर्वदा देवैः कर्तव्यं स्वस्वभावजम् ॥ ४०॥"
  },
  {
    "text": "विपरीते हनिष्यामि क्रुद्धाऽहं नात्र संशयः ।\nअतो दैत्यैः प्रगन्तव्यं पाताले वै मदाज्ञया ॥ ४१॥"
  },
  {
    "text": "शक्तेर्वचनमाकर्ण्य क्रुद्धः सोऽपि महासुरः ।\nउवाच तां महाशक्तिं भयं त्यक्त्वा प्रभावतः ॥ ४२॥"
  },
  {
    "text": "तारक उवाच ।\nमा गर्वं कुरु शक्ते त्वं शत्रुपक्षसमाश्रिते ।\nतपसा वयमुत्कृष्टा जाताः स्वस्य न संशयः ॥ ४३॥"
  },
  {
    "text": "कर्मणा त्वं प्रसृजसि जगन्ति जगदम्बिके ।\nकर्माधीनमिदं सर्वं तत्र त्वं किं करिष्यसि ॥ ४४॥"
  },
  {
    "text": "कर्मणा दैत्यराजश्च प्रतापी स मदासुरः ।\nब्रह्माण्डाधिपतिर्भूत्वा देवान् सर्वान् हनिष्यति ॥ ४५॥"
  },
  {
    "text": "युद्धाय सज्ज त्वं देवि देवैःसह जगन्मयि ।\nअसुरैश्च महाभागैर्गच्छामि मदसन्निधौ ॥ ४६॥"
  },
  {
    "text": "एवमुक्त्वा महाशक्तिं तारकः क्रोधसंयुतः ।\nजगाम शक्तिलोकाद्वै मददैत्यस्य सन्निधौ ॥ ४७॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nद्वितीये खण्डे एकदन्तचरिते तारकासुरसामवर्णनं नाम षट्चत्वारिंशोऽध्यायः ॥ २.४६"
  },
  {
    "text": "२.४७ इन्द्रतारकसमागमो नाम सप्तचत्वारिंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "गृत्समद उवाच ।\nआगतं तारकं दृष्ट्वा हर्षितः स मदासुरः ।\nदैत्यैः सह महासाधो प्रह्लन्नश्चाभवत् खलः ॥ १॥"
  },
  {
    "text": "मदासुरं प्रणम्याऽसौ कथयामास तारकः ।\nवृत्तान्तं देवपक्षे च संश्रितं कुलदैवतम् ॥ २॥"
  },
  {
    "text": "तच्छ्रुत्वा मद्यपो दैत्यः प्रतापी स मदासुरः ।\nक्रोधयुक्तोऽभवत्तत्र देवान् हन्तुं समुद्यतः ॥ ३॥"
  },
  {
    "text": "सन्नद्धैर्दैत्यपैः सर्वैः सन्नद्धश्च मदासुरः ।\nशक्तिलोकं जगामाऽथ महाकाल इवाऽऽबभौ ॥ ४॥"
  },
  {
    "text": "पुरःप्रान्ते स्थितान् शक्तेर्गणान् परमविश्रुतान् ।\nताञ्जघ्नुश्च महादैत्याः शस्त्रैः परमदारुणैः ॥ ५॥"
  },
  {
    "text": "छिन्नाङ्गास्ते पलायन्त गताः स्वनगरेऽभवन् ।\nवृत्तान्तं कथयामासुर्दैत्यानामागमात्मकम् ॥ ६॥"
  },
  {
    "text": "श्रुत्वा तत्र महाशक्तिर्देवैः सर्वैर्महाबलैः ।\nशङ्करादिभिरन्वीता ययौ सङ्ग्राममण्डलम् ॥ ७॥"
  },
  {
    "text": "सिंहारूढा चतुर्बाहुः खड्गचर्मधरा बभौ ।\nधनुर्बाणधरा क्रोधान्नानाशक्तिसमन्विता ॥ ८॥"
  },
  {
    "text": "वामाङ्गाच्छ्रीः समुत्पन्ना सावित्री दक्षिणाङ्गतः ।\nहृदयात् पुरतः संज्ञा तासां सैन्यं पृथग्बभौ ॥ ९॥"
  },
  {
    "text": "विष्णुशङ्करमुख्याश्च सन्नद्धा वाहने स्थिताः ।\nस्वस्वसैन्येन संयुक्ता बभुः कालसमाः पुरः ॥ १०॥"
  },
  {
    "text": "इत्यादिशक्तिभिः शक्तैर्देवैर्वै संयुतं महत् ।\nसैन्यं दैत्येन्द्रमुख्यैस्तैर्दृष्टं परमदारुणम् ॥ ११॥"
  },
  {
    "text": "ततो दैत्यैश्च शस्त्रौघैस्ताडितं सहसा बलात् ।\nशक्तिसैन्यं महाघोरं क्रोधयुक्तं बभूव ह ॥ १२॥"
  },
  {
    "text": "शक्त्या सम्प्रेषिता देवा युयुधू रणमण्डले ।\nकालिकाद्या महायुद्धे शक्तयः कुपिता भृशम् ॥ १३॥"
  },
  {
    "text": "अकस्मान्मिलिते सैन्ये परस्परजयैषिणी ।\nदैत्यानां चैव देवानां मरणे कृतनिश्चये ॥ १४॥"
  },
  {
    "text": "सैन्यानां रजसा तत्र हृतं ज्ञानं समन्ततः ।\nन प्रकाशो रवेरासीत् स्वपरज्ञानकारकः ॥ १५॥"
  },
  {
    "text": "हेषितैः क्ष्वेडितैस्तत्र बृंहितै रथनेमिभिः ।\nवादित्राणां महाशब्दैर्नादयुक्ता दिशोऽभवन् ॥ १६॥"
  },
  {
    "text": "शङ्खनादैः सिंहनादैर्नानानादैश्च दैत्यप ।\nबधिरा इव योधास्ते सञ्जाता रणमूर्धनि ॥ १७॥"
  },
  {
    "text": "शस्त्रैरस्त्रैरनेकैश्च परिजघ्नुः समन्ततः ।\nद्रुमैः पर्वतखण्डैश्च स्वान् परान् युद्धदुर्मदाः ॥ १८॥"
  },
  {
    "text": "मृताः केचित् क्षताः केचित् केचिच्छस्त्रधरा बभुः ।\nनिजघ्नुः परवीरांस्ते स्वबलेन महाबलाः ॥ १९॥"
  },
  {
    "text": "भग्ने शस्त्रे समग्रे ते मल्लयुद्धपरायणाः ।\nयुयुधुः क्रोधसंयुक्ताः शस्त्रहीनास्तथाऽपरे ॥ २०॥"
  },
  {
    "text": "कबन्धा युयुधुस्तत्र शस्त्रहस्ता महाबलाः ।\nस्वान् परानपि जघ्नुस्ते स्वपरज्ञानवर्जिताः ॥ २१॥"
  },
  {
    "text": "बाणैर्बाणान् समाक्षुब्धा विजघ्नुश्च परस्परम् ।\nखड्गैः खड्गांस्तथा चान्ये गदाभिश्च गदा भृशम् ॥ २२॥"
  },
  {
    "text": "तोमरैश्च महावीराः पर्शुभिस्तु तथाऽपरे ।\nभिन्दिपालैश्च पाशैश्च परिजघ्नुः परस्परम् ॥ २३॥"
  },
  {
    "text": "रथारूढा गजारूढैर्गजारूढाः पदातिभिः ।\nअश्वारूढैस्तथाऽन्येऽपि युयुधुर्जातसम्भ्रमाः ॥ २४॥"
  },
  {
    "text": "तुमुलं दैत्यदेवानां युद्धं तत्र प्रवर्तितम् ।\nउभयोर्नाशकं घोरं वक्तुं नैव प्रशक्यते ॥ २५॥"
  },
  {
    "text": "प्रवाहबहुलै रक्तै रजः सम्प्लावितं महत् ।\nप्रकाशस्तत्र सञ्जातः स्वपरज्ञानकारकः ॥ २६॥"
  },
  {
    "text": "प्रबोध्य केचिद्दैत्यांस्तान सुरा जघ्नुर्महाबलाः ।\nअसुराश्च सुरांस्तद्वन् महाक्रोधसमन्विताः ॥ २७॥"
  },
  {
    "text": "शक्तयः कुपितास्तत्र दैत्यांश्चैव प्रजह्रिरे ।\nशस्त्रास्त्रैर्विविधैः सर्वाः पिपिषुश्चासुरेश्वरान् ॥ २८॥"
  },
  {
    "text": "दैत्याः प्रकुपिता अन्ये शस्त्रास्त्रैर्देवमण्डलम् ।\nछिन्नं भिन्नमिमे चक्रुः क्रोधयुक्ता महाबलाः ॥ २९॥"
  },
  {
    "text": "मेरुशीताचलप्रख्या दैत्या देवाः स्थिता बभुः ।\nचेलुर्न च पदं तत्र परस्परवधे रताः ॥ ३०॥"
  },
  {
    "text": "अभवन् शोणितौघानां महानद्यः समन्ततः ।\nदेवदैत्यशरीरेभ्यः प्रसूताश्च सहस्रशः ॥ ३१॥"
  },
  {
    "text": "मेदोमांसमहापङ्काः प्रपेतुर्धरणीतले ।\nदेवाश्च शतशो दैत्या गतप्राणा रणेऽसुर ॥ ३२॥"
  },
  {
    "text": "मांसं कर्दमरूपेण यत्र तत्र स्थितं रणे ।\nमृतानां न च सङ्ख्याऽऽसीन् मार्गरोधनकारिणाम् ॥ ३३॥"
  },
  {
    "text": "असृक्प्रवाहजस्तत्र पूरः सन्ददृशे जनैः ।\nजलौघ इव दैत्येन्द्र महामोहप्रवर्धनः ॥ ३४॥"
  },
  {
    "text": "मृतैर्गजैस्तथा भग्नै रथैर्वाजिभिरेव च ।\nनानापशुगणैरुष्ट्रैः पक्षिभिर्दुर्गमं कृतम् ॥ ३५॥"
  },
  {
    "text": "मुमूर्षवस्तत्र पेतुर्मृताः केचिच्च खण्डिताः ।\nतदपि क्रोधसंयुक्ताः प्रयत्नं चक्रुरादृताः ॥ ३६॥"
  },
  {
    "text": "एवं दश दिनान्येव दिवारात्रं महारणम् ।\nबभूव समये तस्मिन् देवदैत्यसमुद्भवम् ॥ ३७॥"
  },
  {
    "text": "पलायनपरा देवास्ततो जाता महारणे ।\nदशदिक्षु भयोद्विग्नाः पलायन्ताऽसुरेश्वर ॥ ३८॥"
  },
  {
    "text": "तद् दृष्ट्वा परमाश्चर्यं वज्रभृद्देवपैर्वृतः ।\nसङ्ग्राममकरोद्घोरं दैत्यनाशकरं परम् ॥ ३९॥"
  },
  {
    "text": "वज्रपातेनासुरान् स चूर्णयामास वेगतः ।\nदेवेन्द्रो विविधैरन्यैर्यमाद्या आयुधैस्तथा ॥ ४०॥"
  },
  {
    "text": "मृता दैत्यगणाः केचित् भृशं केचिच्च मूर्च्छिताः ।\nमुमूर्षवः परे तत्र कृता वै वज्रिणाऽभवन् ॥ ४१॥"
  },
  {
    "text": "शक्त्यादिशस्त्रपातेन वह्निचन्द्रयमादयः ।\nअसुरान् मारयामासुः क्रोधयुक्ताः सुरेश्वराः ॥ ४२॥"
  },
  {
    "text": "ततो भग्नं बलं सर्वं दैत्यानां भयसङ्कुलम् ।\nदुद्राव दिक्षु सर्वासु त्रातारं नाभ्यपद्यत ॥ ४३॥"
  },
  {
    "text": "ततः संहर्षिता देवास्तथा देवगणाः परे ।\nजयशक्ते महामायेऽवदंस्ते जय सर्वदा ॥ ४४॥"
  },
  {
    "text": "ततः क्रोधसमायुक्तस्तारको दैत्यपैर्वृतः ।\nआययौ क्रोधदीप्ताक्षो योद्धुं शक्रेण वीर्यवान् ॥ ४५॥"
  },
  {
    "text": "आगत्य रणभूमिं स तमुवाच पुरन्दरम् ।\nगर्वयुक्तं महोग्रं च मोहितो मदसंयुतः ॥ ४६॥"
  },
  {
    "text": "तारक उवाच ।\nकिं त्वं युध्यसि देवेन्द्र दैत्यपैः परमादृतैः ।\nमया युक्तैकबाणेन न समोऽसि सुराधिप ॥ ४७॥"
  },
  {
    "text": "बलेन यदि संयुक्तस्तदा किममरावतीम् ।\nत्यक्तवान् वद मे वाक्यं वृथा मृत्युमवाप्स्यसि ॥ ४८॥"
  },
  {
    "text": "इति तस्य वचः श्रुत्वा सुरेन्द्रस्तमुवाच ह ।\nक्रोधसंरक्तचक्षुर्भिर्भक्षयन्निव दानवान् ॥ ४९॥"
  },
  {
    "text": "इन्द्र उवाच ।\nतारक त्वं वल्गसि किं पश्य मे पौरुषं महत् ।\nआसुरं प्रहरिष्यामि सैन्यं ते पश्यतो महत् ॥ ५०॥"
  },
  {
    "text": "पश्चात्त्वां च क्रमेणाऽहं मदं सबलवाहनम् ।\nहत्वाऽभिवाद्य शक्तिं च गमिष्याम्यमरावतीम् ॥ ५१॥"
  },
  {
    "text": "आदौ शक्तिविहीनोऽहं किं करोमि पराक्रमम् ।\nअधुना शक्तिसंयुक्तः कदनं ते करोम्यहम् ॥ ५२॥"
  },
  {
    "text": "किं बहूक्तेन दैत्येन्द्र दर्शय स्वपराक्रमम् ।\nनोचेद्गच्छस्व पातालं मिथ्या वल्गसि किं वचः ॥ ५३॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nद्वितीये खण्डे एकदन्तचरिते इन्द्रतारकसमागमो नाम सप्तचत्वारिंशोऽध्यायः ॥ २.४७\n२.४८ इन्द्रपराजयो नामाष्टचत्वारिंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "गृत्समद उवाच ।\nएवं गदित्वा देवेन्द्रो दैत्येन्द्रं क्रोधसंयुतम् ।\nतारकं शरवर्षेण ववर्ष रणमण्डले ॥ १॥"
  },
  {
    "text": "एकस्मान् मन्त्रिताद्बाणादनन्तैर्निःसृतैः शरैः ।\nबभूवुर्दैत्यसङ्घाताः पीडितास्तैः समन्ततः ॥ २॥"
  },
  {
    "text": "ततो दैत्यः स दैत्येशाः प्रधानप्रमुखाः स्थिताः ।\nशरवर्षाणि सर्वत्र चक्रुः परमदारुणाः ॥ ३॥"
  },
  {
    "text": "तैबाणैर्देवसैन्यानां हता वीरा अनेकशः ।\nछिन्नाङ्गाः पतितास्तत्र रुधिरौघप्रवर्षिणः ॥ ४॥"
  },
  {
    "text": "यत्र तत्र पलायन्त देवा भयसमाकुलाः ।\nत्रातारं नाभ्यपद्यन्त प्रलयेषु यथा प्रजाः ॥ ५॥"
  },
  {
    "text": "तेषां तत्कर्म दृष्ट्वा ते ववृषुः सुरपा शरान् ।\nअग्निधर्मादयस्तत्र कालमृत्यूपमान दृढान् ॥ ६॥"
  },
  {
    "text": "तैराहतं बलं पूर्णं दैत्यानां यत्र तत्र ते ।\nमृता मुमूर्षवः सर्वे बभूवू राक्षसा मृधे ॥ ७॥"
  },
  {
    "text": "ततोऽतिकुपितो दैत्यस्तारकोऽतिभयानकः ।\nनिष्कास्य सुदृढं बाणं मोचयामास दारुणम् ॥ ८॥"
  },
  {
    "text": "आकर्णं धनुराकृष्य दीप्तो बाणो सुरेश्वर ।\nइन्द्रस्य सहसागत्य हृदि सम्पतितोऽभवत् ॥ ९॥"
  },
  {
    "text": "तेन सम्पीडितो देवो मूर्च्छितो देवनायकः ।\nमुहूर्तात् सावधानोऽभूद्वज्रं हस्ते समाददे ॥ १०॥"
  },
  {
    "text": "वज्रेण ताडितोऽत्यन्तं तारको दैत्यपुङ्गवः ।\nपतितः स धरापृष्ठे गतप्राण इवाऽभवत् ॥ ११॥"
  },
  {
    "text": "एवं वरुणवन्ह्याद्यैर्वायुधर्मकुबेरकैः ।\nहता दैत्या अनेके च पतिता मूर्च्छिता मृताः ॥ १२॥"
  },
  {
    "text": "हाहाकारश्च सर्वत्र दैत्यसैन्ये प्रवर्तितः ।\nपलायन्त च दिक्प्रान्ते त्रासिता देवनायकैः ॥ १३॥"
  },
  {
    "text": "ततः शुक्रेण ते सर्वे तारकाद्या महासुराः ।\nविद्यया सावधानाश्च कृता युद्धाय सज्जिताः ॥ १४॥"
  },
  {
    "text": "अग्निमन्त्रसमायुक्तं बाणं धनुषि सन्दधे ।\nतारकः क्रोधसंयुक्तो दाहकं स मुमोच ह ॥ १५॥"
  },
  {
    "text": "पतितो देवसैन्ये च बाणस्तस्मान् महाबलः ।\nनिःसृतः पुरुषस्तत्र भक्षयामास वै सुरान् ॥ १६॥"
  },
  {
    "text": "मेरुमन्दरसङ्काशो विचचार महाबलः ।\nदेवसैन्येषु दैत्येन्द्र प्रलयाग्निसमोऽदहन् ॥ १७॥"
  },
  {
    "text": "अग्निज्वालाश्च सर्वत्र समुद्भूता भयानकाः ।\nअदहद्देवसङ्घांस्तान् वाहनैः सहितान् मृधे ॥ १८॥"
  },
  {
    "text": "हाहाकाररवा देवाः पलायनमकुर्वत ।"
  },
  {
    "text": "तत्रापि पुरुषोऽत्यन्तं भक्षयामास चामरान् ॥ १९॥"
  },
  {
    "text": "ततः क्रोधसमायुक्तो महेन्द्रो वारुणं महत् ।\nअस्त्रं धनुषि सङ्गृह्य मृधे तत्याज दारुणम् ॥ २०॥"
  },
  {
    "text": "तस्माच्च जलधाराऽभूत् समन्तान्निःसृता बहु ।\nववर्षुरतुलां वृष्टिं मेघाः सर्वत्र गर्जितैः ॥ २१॥"
  },
  {
    "text": "जलौघेन महावह्निः प्रशान्तः सहसा कृतः ।\nअस्त्रेण पुरुषः सोऽपि पतितो रणमूर्धनि ॥ २२॥"
  },
  {
    "text": "ततो देवगणाः सर्वे सावधाना बभूविरे ।\nदैत्या वृष्ट्या च वातेन पीडिता बलसंयुताः ॥ २३॥"
  },
  {
    "text": "विद्युज्ज्वालाभिरत्यन्तं दग्धाः केचिन् महासुराः ।\nजलौघेन तथा केचिद्वाहिताश्च सवाहनाः ॥ २४॥"
  },
  {
    "text": "दैत्यानां प्रबलं सैन्यं पीडितं वारुणेन च ।\nहाहाकाररवा दैत्या ययुर्मृत्युं भयानकम् ॥ २५॥"
  },
  {
    "text": "ततः स तारको दैत्यः क्रोधसंरक्तलोचनः ।\nवाय्वस्त्रं तन्निवृत्त्यर्थं सन्दधेऽतिभयानकम् ॥ २६॥"
  },
  {
    "text": "मुमोच धनुराकृष्य देवसैन्ये महासुरः ।\nतेन वारुणमस्त्रं च ग्रस्तं वै शान्तिमागमत् ॥ २७॥"
  },
  {
    "text": "वायुना प्रबलेनैव घूर्णिता देववाहिनी ।\nशुष्कपत्रसमा तत्र बभ्राम समराङ्गणे ॥ २८॥"
  },
  {
    "text": "ततः समागतो दैत्यस्तारकोऽतिभयानकः ।\nखड्गेन देवराजं तं जघानार्मषतो दृढम् ॥ २९॥"
  },
  {
    "text": "खड्गाघातेन देवेन्द्रं पतितं मूर्च्छया भृशम् ।\nसङ्गृह्य दैत्यराजस्तु तारकः स्वबलं ययौ ॥ ३०॥"
  },
  {
    "text": "मदासुरस्य सान्निध्ये स्थापयामास देवपम् ।\nमदेन मूर्च्छितो देवो बद्धः पाशैः समन्ततः ॥ ३१॥"
  },
  {
    "text": "ततो हाहाकृतं सर्वैः पलायत दिशो दश ।\nसैन्यं देवगणानां वै विनाथं भयसङ्कुलम् ॥ ३२॥"
  },
  {
    "text": "यमं च सहसाऽऽगत्य गदया हृदि विव्यथे ।\nतारकः स महामूर्च्छां जगाम प्रेतनायकः ॥ ३३॥"
  },
  {
    "text": "सङ्गृह्य स्वबले नीत्वा हर्षितोऽभून् महासुरः ।\nएवमग्निमुखाः सर्वे धृतास्ते दैत्यनायकैः ॥ ३४॥"
  },
  {
    "text": "अनाथं देवसैन्यं तत् पलायत भयाकुलम् ।\nमृतं भग्नं च शस्त्रैः संहतं दैत्यैर्महाबलैः ॥ ३५॥"
  },
  {
    "text": "एवं निर्जित्य दैत्येन्द्रा जहृषुर्नादसंयुताः ।\nदेवाः सर्वे भयोद्विग्नाः शरणं शङ्करं ययुः ॥ ३६॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nद्वितीये खण्डे एकदन्तचरिते इन्द्रपराजयो नामाष्टचत्वारिंशोऽध्यायः ॥ २.४८"
  },
  {
    "text": "२.४९ शिवादिदेवपराजयो नामैकोनपञ्चाशत्तमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "गृत्समद उवाच ।\nविष्णुना सहितो देवैस्ततः सर्वैः सुसंवृतः ।\nगणैः सुदारुणैस्तत्र ययौ शम्भू रणस्थलम् ॥ १॥"
  },
  {
    "text": "समागतं शिवं ज्ञात्वा तारकः क्रोधसंयुतः ।\nउवाच तं महादेवं गर्वयुक्तेन चेतसा ॥ २॥"
  },
  {
    "text": "तारक उवाच ।\nकिमागतोऽसि सङ्ग्रामे मदेन त्वं सदाशिव ।\nसिंहेन शशको युद्धं किं करिष्यति मां वद ॥ ३॥"
  },
  {
    "text": "मदासुरस्य दासोऽहं त्वां हनिष्यामि निश्चितम् ।\nसंहारकारिणं सद्यो महासंहारकारकः ॥ ४॥"
  },
  {
    "text": "वचः श्रुत्वा त्रिशूलेन तारकः शम्भुना हतः ।\nस मृतस्तत्क्षणाद्दैत्यः पतितो भग्नवृक्षवत् ॥ ५॥"
  },
  {
    "text": "ततश्चक्रेण देवेशः केशवो दैत्यनायकान् ।\nमारयामास सङ्क्रुद्धः सकलान्यत्र तत्र च ॥ ६॥"
  },
  {
    "text": "ततोऽतिभयसंयुक्ताः पलायन्त दिशो दश ।\nदत्याः प्राणपरीप्सार्थं हाहाकारकरा भृशम् ॥ ७॥"
  },
  {
    "text": "देवैस्तत्र धृता दैत्या मृतास्तारकमुख्यकाः ।\nशुक्रस्य तु भयाच्छ्रेष्ठास्त्यक्तास्ते विवरे स्थिताः ॥ ८॥"
  },
  {
    "text": "देवेशानां च दैत्येशा दृष्ट्वाऽतीवपराक्रमम् ।\nबाणस्त्रिपुरशङ्खौ च ससैन्या आययुर्मृधे ॥ ९॥"
  },
  {
    "text": "कोलाहलं प्रकुर्वाणाः शङ्खशब्दैः समन्ततः ।\nववृषुः शस्त्रधाराभिर्वर्षाकाले यथा घनाः ॥ १०॥"
  },
  {
    "text": "ततः परस्परं युद्धं नियतं सम्बभूव ह ।\nदेवानां चैव दैत्यानां विनाशकरमद्भुतम् ॥ ११॥"
  },
  {
    "text": "बाणः सूर्यं ययौ क्रुद्धः शङ्खो विष्णुं महाबलः ।\nरुद्रं च त्रिपुरो वेगात् परसैन्यनिबर्हणः ॥ १२॥"
  },
  {
    "text": "अन्ये च शतशस्तत्र दैत्या देवान् समाययुः ।\nगदितुं न भवेच्छक्यं बहुत्वाद्युद्धमद्भुतम् ॥ १३॥"
  },
  {
    "text": "क्रोधयुक्ता निजघ्नुस्ते दानवा देवमुख्यकान् ।\nशस्त्रास्त्रैर्विविधैः क्रुद्धा वृक्षैर्वै पर्वतैर्मृधे ॥ १४॥"
  },
  {
    "text": "दैत्यानां बलमुत्कृष्टं ज्ञात्वा देवा महाबलाः ।\nयत्नयुक्ताश्च सङ्ग्रामे युयुधुः शस्त्रपाणयः ॥ १५॥"
  },
  {
    "text": "एवं त्रिदिवसं युद्धं सञ्जातं दारुणं महत् ।\nदेवसेना ततो भग्ना भयभीता समन्ततः ॥ १६॥"
  },
  {
    "text": "जघान शङ्करोऽत्यन्तं क्रोधयुक्तो महाबलम् ।\nगदया त्रिपुरं तत्र ततः परमदुर्जयम् ॥ १७॥"
  },
  {
    "text": "जघान गदया शम्भुं सोऽपि तं च पराक्रमी ।\nगदायुद्धं महत्तत्र बभूवाऽतिभयानकम् ॥ १८॥"
  },
  {
    "text": "ततस्त्रिशूलघातेन हतो दैत्यः पपात ह ।\nत्रिपुरो मूर्च्छयात्यन्तं पीडितः शङ्करेण सः ॥ १९॥"
  },
  {
    "text": "ज्वालया रविणा तत्र बाणो भूमौ निपातितः ।\nचक्रेण विष्णुना दुष्टः शङ्खः समर्दितोऽभवत् ॥ २०॥"
  },
  {
    "text": "धृत्वा तान् दैत्यमुख्यांश्च चिक्षिपुर्विवरेऽमराः ।\nपाशैर्बद्ध्वा ततो दुष्टान् पुनरुत्पातशङ्कया ॥ २१॥"
  },
  {
    "text": "ततो दैत्या हताः सर्वे देवैर्दैवगणैर्मृधे ।\nमृता मुमूर्षवः केचिच्छरणं ते ययुः सुरान् ॥ २२॥"
  },
  {
    "text": "विजयं प्राप्य देवेन्द्रा हर्षिताः सम्बभूविरे ।\nजगर्जुर्जयशब्देन प्राट्टहासं प्रचक्रिरे ॥ २३॥"
  },
  {
    "text": "ततो मदासुरः क्रुद्धो ज्ञात्वा वृत्तान्तमद्भुतम् ।\nसंरक्तनयनो दुष्टो ययौ रणविधित्सया ॥ २४॥"
  },
  {
    "text": "शुक्रेण सहितः सोऽपि महावीरैः समावृतः ।\nरथारूढः स्वपुत्रैश्च सङ्ग्रामे सन्दधे मनः ॥ २५॥"
  },
  {
    "text": "ततस्तं दैत्यमुख्यं वै तनयाश्च समाययुः ।\nसङ्ग्रामार्थं महावीर्यास्त्रयो देवैः शिवादिभिः ॥ २६॥"
  },
  {
    "text": "धनप्रियश्च सङ्ग्रामे सूर्यं विव्याध सायकैः ।\nउवाच गर्वसहितो रविं त्रैलोक्यभाविनम् ॥ २७॥"
  },
  {
    "text": "धनप्रिय उवाच ।\nश‍ृणु दुष्टार्यमंस्त्वं मे वचनं हितकारकम् ।\nगच्छ शीघ्रं महाबाहो नोचेन् मृत्युमुपेष्यसि ॥ २८॥"
  },
  {
    "text": "त्वया दैत्या हताः पूर्वं भुङ्क्ष्व तेषां फलं महत् ।\nन मुञ्चामि महादुष्ट जीवन्तं त्वां च काश्यप ॥ २९॥"
  },
  {
    "text": "ततः सूर्येण खड्गेन हतो दैत्यो महाबलः ।\nपपात मूर्च्छयाऽऽविष्टः पुनः संज्ञां च सोऽलभत् ॥ ३०॥"
  },
  {
    "text": "आगत्य काश्यपं दैत्यपुत्रो वेगसमन्वितः ।\nखड्गेन तीक्ष्णधारेण जघान दृढमञ्जसा ॥ ३१॥"
  },
  {
    "text": "दृढाघातेन सूर्यः स पतितो मूर्च्छया भृशम् ।\nतं धृत्वा विजयी दैत्यपुत्रश्च स्वस्थलं ययौ ॥ ३२॥"
  },
  {
    "text": "प्रणम्य पितरं पुत्रो ननन्द ह धनप्रियः ।\nपाशैर्बद्ध्वा दृढं सूर्यं चिक्षेप विवरेऽसुरः ॥ ३३॥"
  },
  {
    "text": "विलासी विष्णुमागत्य क्रोधेन महताऽऽवृतः ।\nबाणजालैः समाच्छाद्योवाच तं दारुणं वचः ॥ ३४॥"
  },
  {
    "text": "त्वया विष्णो मदीया वै सेना सन्नाशिता बलात् ।\nगृहीता दैत्यवर्याश्च नाऽहं तत्र स्थितोऽभवम् ॥ ३५॥"
  },
  {
    "text": "अधुना शस्त्रघातेन हतस्त्वं गच्छसि प्रभो ।\nमृत्योर्भुवनमुग्रं यन्न त्वां मुञ्चामि कर्हिचित् ॥ ३६॥"
  },
  {
    "text": "ततः क्रोधसमाविष्टो विष्णुश्चक्रेण दैत्यपम् ।\nविलासिनं जघानाऽथ चक्रे सम्मूर्च्छितं खलम् ॥ ३७॥"
  },
  {
    "text": "क्षणेन सावधानोऽभूदागत्य गदया विभुम् ।\nहृदि विव्याध दुष्टोऽसौ पपात गरुडाद्धरिः ॥ ३८॥"
  },
  {
    "text": "तं धृत्वा दैत्यपुत्रः स ययौ स्वस्थानमुत्तमम् ।\nपितरं प्रणनामाऽथ पित्रा सम्मानितोऽभवत् ॥ ३९॥"
  },
  {
    "text": "बद्ध्वा पाशैर्महाविष्णुं चिक्षेप विवरे मदः ।\nदैत्या हर्षसमायुक्ता जगर्जुश्च भयानकम् ॥ ४०॥"
  },
  {
    "text": "लोलुपश्च समागम्य शङ्करं वृषभध्वजम् ।\nउवाच कोपरक्ताक्षः श‍ृणु त्वं नीललोहित ॥ ४१॥"
  },
  {
    "text": "मदीयमतुलं सैन्यं त्वया युधि निपातितम् ।\nअधुना त्वां हनिष्यामि फलदाता भवाम्यहम् ॥ ४२॥"
  },
  {
    "text": "ब्रुवन्तं तं ततो मूर्खं त्रिशूलेन जघान ह ।\nशङ्करः क्रोधसंयुक्तः सोऽपतन् मूर्च्छया भृशम् ॥ ४३॥"
  },
  {
    "text": "शुक्रेण सहसाऽऽगत्य सावधानः कृतोऽसुरः ।\nलोलुपो निर्ममे मायां सर्वदेवविमोहिनीम् ॥ ४४॥"
  },
  {
    "text": "अकस्माज्जलधिस्तत्र व्याप्तः सर्वभयावहः ।\nअग्निश्च सर्वतः सर्वान् दाहयामास भैरवः ॥ ४५॥"
  },
  {
    "text": "नानाशस्त्रधरा अन्ये नग्नास्ते शूलपाणयः ।\nनग्नास्त्रियश्च शस्त्रौघैर्मारयामासुरञ्जसा ॥ ४६॥"
  },
  {
    "text": "शङ्करो विस्मितो भूत्वा पश्चाद्भयसमन्वितः ।\nमोहितो मायया तत्र लोलुपेनासुरेश्वर ॥ ४७॥"
  },
  {
    "text": "एतस्मिन्नन्तरे तत्र समुद्रे सर्वतः स्थिते ।\nममज्ज तत्र देवेशः शिवः प्रह्लाद मोहतः ॥ ४८॥"
  },
  {
    "text": "कर्मणा च तपोरूपेणेदं सर्वं कृतं मृधे ।\nमज्जन्तं शङ्करं धृत्वा लोलुपः स्वस्थलं ययौ ॥ ४९॥"
  },
  {
    "text": "पित्राऽसौ मानितोऽत्यन्तं पाशैर्बद्ध्वा सदाशिवम् ।"
  },
  {
    "text": "चिक्षेप विवरे दैत्यो लोलुपः सर्वलोलुपः ॥ ५०॥"
  },
  {
    "text": "ततो हाहारवं कृत्वा देवा देवागणा मृधे ।\nशरणं जगदम्बां ते ययुः सन्त्रासतापिताः ॥ ५१॥"
  },
  {
    "text": "दैत्येन्द्रा हर्षिताः सर्वे जगर्जुर्घनवद्भृशम् ।\nकुर्वन्तो वाद्यशब्दान् वै जयशब्दकरा भृशम् ॥ ५२॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nद्वितीये खण्डे एकदन्तचरिते शिवादिदेवपराजयो नामैकोनपञ्चाशत्तमोऽध्यायः ॥ २.४९\n२.५० मदासुरविजयो नाम पञ्चाशत्तमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "गृत्समद उवाच ।\nशिवविष्ण्वादिदेवेषु गृहीतेषु महाबलैः ।\nदैत्यपुत्रैः सुराणां च सैन्ये त्रासः प्रवर्तितः ॥ १॥"
  },
  {
    "text": "देवा देवगणाः केऽपि क्षता भग्नास्तथाऽपरे ।\nमृता मुमूर्षवस्तत्र गृहीता दैत्यपैर्मृधे ॥ २॥"
  },
  {
    "text": "केचित्तान् शरणं जग्मुर्दैत्यान् केचित् पलायिताः ।\nशशंसुः सर्ववृत्तान्तं शक्तये भयविह्वलाः ॥ ३॥"
  },
  {
    "text": "वृत्तान्तमतुलं श्रुत्वा दैत्यानां कर्मसम्भवम् ।\nक्रोधयुक्ता महामाया ययौ सङ्ग्राममण्डलम् ॥ ४॥"
  },
  {
    "text": "आगतां जगदम्बां तां स्वयं ज्ञात्वा मदासुरः ।\nपुत्रैः प्रधानमुख्यैश्च नानावीरैर्वृतो ययौ ॥ ५॥"
  },
  {
    "text": "समागतं महादैत्यं ज्ञात्वा क्रोधसमन्विता ।\nजगदम्बा रणे तत्र धनुः सज्जमथाऽकरोत् ॥ ६॥"
  },
  {
    "text": "धनुषः शब्दमुग्रं ते श्रुत्वा दैत्या भयातुराः ।\nमूर्च्छिताः केऽपि भीताश्च दुद्रुवुः केऽपि दैत्यपाः ॥ ७॥"
  },
  {
    "text": "ततः शङ्खनिनादं वै चकार स मदासुरः ।\nमहता तस्य नादेन व्याप्तं सर्वं जगत्त्रयम् ॥ ८॥"
  },
  {
    "text": "ततः शङ्खनिनादैश्च देवीनां पूरितं नभः ।\nदैत्येन्द्राणां च सर्वत्र महान् कोलाहलो ह्यभूत् ॥ ९॥"
  },
  {
    "text": "सिंहनादैर्जगर्जुस्ते वीरा वै शक्तयस्तथा ।\nविनेदुर्बहुवाद्यानि सुरा हर्षं समाययुः ॥ १०॥"
  },
  {
    "text": "एतस्मिन्नन्तरे तत्र कालिका क्रोधसंयुता ।\nशक्तिभिः संवृता क्रूरा दैत्यसैन्यं ममर्द ह ॥ ११॥"
  },
  {
    "text": "त्रिशूलेन तथा पाशैः शस्त्रैर्नानाविधैर्मृधे ।\nशक्तिभिश्छेदिता दैत्याः पलायन्त दिशो दश ॥ १२॥"
  },
  {
    "text": "ततः क्रोधसमायुक्ता दैत्यपुत्राः समाययुः ।\nववृषुर्बाणजालानि कालरूपाणि संयुगे ॥ १३॥"
  },
  {
    "text": "तेषां बाणैर्हतास्तत्र देवानां शक्तयो गणाः ।\nहाहाकाररवाः सर्वे पलायन्त भयाकुलाः ॥ १४॥"
  },
  {
    "text": "ततः काली समाक्रुद्धा रूपं कृत्वा भयानकम् ।\nजघान दैत्यसेनां तां समन्तात् प्रलयप्रभा ॥ १५॥"
  },
  {
    "text": "गृहीत्वा दैत्यपुत्रान् वै बद्ध्वा पाशैर्महामदान् ।\nचिक्षिपुर्विवरे संज्ञालक्ष्मीसावित्र्य आहवे ॥ १६॥"
  },
  {
    "text": "ततः क्रोधसमायुक्तो मददैत्यः प्रतापवान् ।\nधनुः सज्जमथो कृत्वा मुमोच शरमुल्बणम् ॥ १७॥"
  },
  {
    "text": "संहारास्त्रान् महाघोरात्तस्माज्जातो महाबलः ।\nपुरुषः पर्वताकारः शक्तीनां बुभुजे बलम् ॥ १८॥"
  },
  {
    "text": "अस्त्रस्य तत्र दैत्येन्द्र ज्वालया पीडिता रणे ।"
  },
  {
    "text": "शक्तयश्च मृता दग्धा दुद्रुवुर्यत्र तत्र ताः ॥ १९॥"
  },
  {
    "text": "निःसहाया भयोद्विग्नाः कालीमुख्याः प्रदुद्रुवुः ।\nमहामायासमीपे ताः संस्थिताः सञ्जगुः कथाः ॥ २०॥"
  },
  {
    "text": "ततः क्रोधसमाविष्टां स्वयं शक्तिं समागताम् ।\nसिंहारूढां स तां दृष्ट्वा दैत्येन्द्रः प्रणनाम च ॥ २१॥"
  },
  {
    "text": "उवाच शक्तिं गर्वेण पूरितोऽसौ महासुरः ।\nदेवांस्त्यक्त्वा जगन्मातरस्माकं पक्षमाश्रय ॥ २२॥"
  },
  {
    "text": "नोचेत्त्वां कर्मणां देवीं हनिष्यामि न संशयः ।\nसदेवां सपरीवारां पश्य मे पौरुषं महत् ॥ २३॥"
  },
  {
    "text": "ततः क्रोधसमायुक्ता शूलं चिक्षेप वै रणे ।\nवधाय दैत्यराजस्य महामाया प्रभावतः ॥ २४॥"
  },
  {
    "text": "त्रिशूलेनाऽऽहतो दुष्टः प्रह्लाद न चचाल ह ।\nमदासुरो जगर्जासावतिक्रोधयुतोऽभवत् ॥ २५॥"
  },
  {
    "text": "शस्त्राणि सहसा त्यक्त्वा मल्लयुद्धाय दैत्यपः ।\nययौ शक्तिर्महद्रूपं कृत्वा प्रययुधे ततः ॥ २६॥"
  },
  {
    "text": "न शक्यते वर्णयितुं युद्धं घोरं तयोर्महत् ।\nबाहुभिर्हस्तपादैश्च प्रवृत्तं दारुणं परम् ॥ २७॥"
  },
  {
    "text": "परस्परं जयन्तौ तौ जल्पन्तौ साधु साध्विति ।\nदिवसानि गतान्येव त्रीणि तत्रासुरेश्वर ॥ २८॥"
  },
  {
    "text": "वरदानबलेनैव तेन क्षीणबला कृता ।\nशक्तिस्त्वशक्तिरूपा च जाता कर्मप्रभावतः ॥ २९॥"
  },
  {
    "text": "ममर्द देहपातेन महाशक्तिं महासुरः ।\nमूर्च्छितां तां समादाय ययौ हर्षसमन्वितः ॥ ३०॥"
  },
  {
    "text": "अन्याश्च शक्तयस्तेन धृताः काश्चित्पलायिताः ।\nहाहाकारश्च सर्वत्राऽभवच्छक्तिबले महान् ॥ ३१॥"
  },
  {
    "text": "दैत्येन्द्रो वारयामास शक्तीनां कदने रतान् ।\nउवाच कुलदेव्यश्च शक्तयो नो न संशयः ॥ ३२॥"
  },
  {
    "text": "ततो मदासुरेणैव मोचिताः स्वसुतास्त्रयः ।\nप्रधानादि महादैत्या धृता देवै रणे पुरा ॥ ३३॥"
  },
  {
    "text": "शक्तिलोकं समासाद्य गर्वितः स मदासुरः ।\nभोगांश्च विविधांस्तत्र बुभुजे ज्ञातिभिः सह ॥ ३४॥"
  },
  {
    "text": "न ममर्ष निजात्मानं मोहितो दैत्यनायकः ।\nस्त्रीमांसमदिरासक्तः प्रबभूवासुरेश्वर ॥ ३५॥"
  },
  {
    "text": "ततः शक्तिं समानीयोवाच गर्वसमन्वितः ।\nदेवैः सह महाशक्ते गच्छ यत्र च ते रुचिः ॥ ३६॥"
  },
  {
    "text": "उवाच मोहितो वाक्यं शिवादीन् समदासुरः ।\nगच्छन्तु यत्र कुत्राऽपि ममाज्ञा वशगाः सुराः ॥ ३७॥"
  },
  {
    "text": "शक्तिं प्रणम्य दैत्येन्द्र ऊचिवान् भक्तिसंयुतः ।\nअस्माकं पक्षमाश्रित्य वस त्वं पूजिता मया ॥ ३८॥"
  },
  {
    "text": "ततस्तं शक्तिरादृत्योवाच म्लानमुखश्रिया ।\nदेवैः सह गमिष्यामि यत्र कुत्र महासुर ॥ ३९॥"
  },
  {
    "text": "ततस्तां दैत्यराजस्तु मुक्तवान् गर्वमोहितः ।\nअनादृत्य महामायां साऽऽगता देवसंयुता ॥ ४०॥"
  },
  {
    "text": "वनेषु गिरिदर्यां च संस्थिता भयसङ्कुला ।\nदेवैः सह जगन्माता निःसृता दारुणाद्भयात् ॥ ४१॥"
  },
  {
    "text": "दैत्योऽपि दैत्यपैस्तत्र संवृतो बुभुजे सुखम् ।\nशक्तिलोकभवं वीरः कर्मणा निर्मितं परम् ॥ ४२॥"
  },
  {
    "text": "ततो बाणादयस्तेनाऽभवंश्च स्थापिताः सुताः ।\nदेवानां च पदे मुख्याः शक्तिलोके तथा कृताः ॥ ४३॥"
  },
  {
    "text": "पृथिव्यां नगरे दुष्ट आययौ स विलासदे ।\nतत्र स्थित्वा त्रिलोकस्य राज्यं चक्रे मदासुरः ॥ ४४॥"
  },
  {
    "text": "ततः पातालविवरे प्रेषयामास दैत्यपः ।\nत्रिपुरं शेषनागेन्द्रजयनाय महाबलम् ॥ ४५॥"
  },
  {
    "text": "शेषो ज्ञात्वा च वृत्तान्तं साम चक्रे पुरैव च ।\nदैत्येन वार्षिकं भागं ददौ जग्राह शासनम् ॥ ४६॥"
  },
  {
    "text": "एवं मदासुरो दुष्टो जित्वा ब्रह्माण्डमण्डलम् ।\nराज्यं चकार सर्वेषां भुवनानां प्रतापवान् ॥ ४७॥"
  },
  {
    "text": "अनुत्तमान् विचित्रांश्च देवादीनां सुदुर्लभान् ।\nभोगान् सर्वान् स आहृत्य बुभुजे ज्ञातिभिः सह ॥ ४८॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nद्वितीये खण्डे एकदन्तचरिते मदासुरविजयो नाम पञ्चाशत्तमोऽध्यायः ॥ २.५०\n२.५१ सनत्कुमारदेवसमागमो नामैकपञ्चाशत्तमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "गृत्समद उवाच ।\nश‍ृणु प्रह्लाद दैत्यस्य चेष्टितं परमाद्भुतम् ।\nमदासुरस्य सर्वं यन् मदमोहकरं महत् ॥ १॥"
  },
  {
    "text": "ततः कियति काले स गते दुष्टैर्महासुरः ।\nबभौ परिवृतो दैत्यैर्महाबलपराक्रमैः ॥ २॥"
  },
  {
    "text": "तत्र तं त्रिपुरो दुष्ट उक्तवान् दत्यपैः सह ।\nकृताञ्जलिपुटो भूत्वा वचनं साहसं खलः ॥ ३॥"
  },
  {
    "text": "त्रिपुर उवाच ।\nश‍ृणु प्रभो महाराज दैत्यानां हितकारकम् ।\nवचनं सुखदं साध्यमखण्डानन्ददायकम् ॥ ४॥"
  },
  {
    "text": "जित्वा त्रिभुवनं पूर्वे दैत्याः सन्तोषमाययुः ।\nहिरण्यकशिपुस्तत्राद्यो महान् परमद्युतिः ॥ ५॥"
  },
  {
    "text": "मृत्युभीतिविहीनोऽयमानन्देन समावृतः ।\nअखिलं बुभुजे राज्यं त्रिलोकस्य न संशयः ॥ ६॥"
  },
  {
    "text": "वने गिरिगुहासंस्था देवाश्छद्मप्रदर्शिनः ।\nशत्रवस्तत्र कालेन ससृजुर्नरसिंहकम् ॥ ७॥"
  },
  {
    "text": "नृसिंहेन हतो नूनं हिरण्यकशिपुः प्रभुः ।\nएवं क्रमेण श्रेष्ठा ये ते हता दैत्यपाः क्रमात् ॥ ८॥"
  },
  {
    "text": "अधुना त्वं तथा जातो ब्रह्माण्डाधिपतिः स्वयम् ।\nदेवान मुक्त्वा महाराज किं स्थितोऽसि विचारय ॥ ९॥"
  },
  {
    "text": "अस्माकं शत्रवो नित्यं देवा वेदे प्रतिष्ठिताः ।\nकथं मित्राणि ते राजन् भविष्यन्ति वद प्रभो ॥ १०॥"
  },
  {
    "text": "अतस्तेषां विनाशाय यतस्व नृपसत्तम ।\nनोचेत्त्वां कालयोगेन हनिष्यन्ति न संशयः ॥ ११॥"
  },
  {
    "text": "शस्त्रास्त्रैः पीडिता देवा न मरिष्यन्ति कर्हिचित् ।\nअमराः कथिता वेदे घोररूपा न संशयः ॥ १२॥"
  },
  {
    "text": "तेषां मरणमत्युग्रं वेदे पश्य प्रतिष्ठितम् ।\nकर्मनाशाद् भवेत् पूर्णं कर्मान्ना देवता यतः ॥ १३॥"
  },
  {
    "text": "तस्मात् कर्मकरा विप्रास्ताडनीया न संशयः ।\nआसुरं कर्म कुर्वन्तो मन्तव्यास्ते त्वयाऽनिशम् ॥ १४॥"
  },
  {
    "text": "अन्ये वर्णाश्रमस्था ये ब्राह्मणाः कर्मकारकाः ।\nनष्टेषु विप्रजातेषु सर्वे नष्टा भवन्ति ते ॥ १५॥"
  },
  {
    "text": "अत आज्ञापय प्राज्ञ असुरान् कर्मखण्डने ।\nसर्वत्रासुरभावेन कर्म सर्वं प्रवर्तताम् ॥ १६॥"
  },
  {
    "text": "एवमुक्त्वा महादैत्यं तूष्णीं भावेन संस्थितम् ।"
  },
  {
    "text": "सदसि त्रिपुरं वीक्ष्य तमुवाच मदासुरः ॥ १७॥"
  },
  {
    "text": "मदासुर उवाच ।\nसमीचीनं त्वया प्रोक्तमसि त्रिपुर बुद्धिमान् ।\nयादृशं कथितं वाक्यं तादृशं कुरु दैत्यपैः ॥ १८॥"
  },
  {
    "text": "ततो दैत्यगणैर्युक्तस्त्रिपुरो निर्गतोऽसुरः ।\nपृथिव्यां यत्र तत्राऽपि कर्मखण्डनकोऽभवत् ॥ १९॥"
  },
  {
    "text": "धृता मुनिगणास्तेन ताडिता वधिता बहु ।\nकेचित्तदाज्ञया युक्ताः संस्थिताः कर्मदूषकाः ॥ २०॥"
  },
  {
    "text": "केचिन् मुनिगणा दुष्टं शरणं तं ययुस्ततः ।\nतस्याज्ञावर्तिनो भूत्वा संस्थिता ब्राह्मणाधमाः ॥ २१॥"
  },
  {
    "text": "केचिच्च दुद्रुवुस्तस्य वनेषु ब्राह्मणा भयात् ।\nतत्र स्थिताः स्वधर्मस्थं कर्म चक्रुर्गतज्वराः ॥ २२॥"
  },
  {
    "text": "सिंहादिभयमुत्सृज्य मरणे कृतनिश्चयाः ।\nसिंहादीनां समीपस्था अवसन् कर्मसिद्धये ॥ २३॥"
  },
  {
    "text": "एवं द्विजाः स्थितास्तत्र न ज्ञाता दैत्यपेन ते ।\nकर्मभ्रष्टाः स्वभावेन ब्राह्मणा बहवोऽभवन् ॥ २४॥"
  },
  {
    "text": "तीर्थानि यज्ञवृक्षाश्च देवतायतनानि ते ।\nबभञ्जुर्दैत्यचाराश्च यत्र तत्रासुरेश्वर ॥ २५॥"
  },
  {
    "text": "आसुरं कर्म सर्वत्र स्थापितं त्रिपुरेण च ।\nवर्णेषु ब्राह्मणाद्येषु दुष्टसङ्करकारकम् ॥ २६॥"
  },
  {
    "text": "ततो हाहाऽकरोत् सर्वं जगत्तेन दुरात्मना ।\nस्वधर्मवर्जितं दुःखाज्जातं दुष्टप्रपीडितम् ॥ २७॥"
  },
  {
    "text": "न स्वाहा न वषट्कारो न स्वधादिकमुत्तमम् ।\nतेन देवगणाः सर्वे दैत्यस्य वधकाङ्क्षिणः ॥ २८॥"
  },
  {
    "text": "उपोषणैश्च संयुक्ता जाताः कालेन देवपाः ।\nसगणाः परिवारण निस्तेजस्का बभूविरे ॥ २९॥"
  },
  {
    "text": "ततो देवगणाः सर्वे दैत्यस्य वधकाङ्क्षिणः ।\nमिलितास्तत्र चोपायं लेभिरे न वधस्य च ॥ ३०॥"
  },
  {
    "text": "सनत्कुमारश्च महायोगी तत्रादराद्ययौ ।\nसहसा भाग्ययोगेन सर्वेषां हितकारकः ॥ ३१॥"
  },
  {
    "text": "तं दृष्ट्वा देवपाः सर्वे समुत्तस्थुः प्रणम्य तम् ।\nपूजयामासुरत्यन्तमुपचारैर्मनोहरैः ॥ ३२॥"
  },
  {
    "text": "कन्दमूलादिकं तत्र निवेद्य च सुभक्तितः ।\nपप्रच्छुस्तं मदस्यैते मरणोपायमञ्जसा ॥ ३३॥"
  },
  {
    "text": "देवा ऊचुः ।\nधन्यं जन्म तपो विद्या ज्ञानं देहाश्च पूर्वजाः ।\nतवाङ्घ्रिदर्शनाद्योगिन् कृतकृत्या वयं ततः ॥ ३४॥"
  },
  {
    "text": "मदासुरेण बलिना जिताः सर्वे महामुने ।\nअतस्तस्य वधार्थं नो वदोपायं महामते ॥ ३५॥"
  },
  {
    "text": "साधवो देवता विप्राः पीडितास्तेन योगिप ।\nअतःसाध्वादिरक्षार्थं वद सर्वज्ञ ते नमः ॥ ३६॥"
  },
  {
    "text": "समशीलो भवान् साक्षान् मूर्तं ब्रह्मेव संस्थितः ।\nतथापि दोषसंयुक्तमेकं हन्ता भव प्रभो ॥ ३७॥"
  },
  {
    "text": "अतिदुष्टमनादृत्य जगत्सर्वं सुखी कुरु ।\nन हत्वा त्वं स्वयं साक्षान् मार्गदर्शी भवस्व नः ॥ ३८॥"
  },
  {
    "text": "साधवः समशीलाश्च मार्गं सन्दर्शयन्ति ते ।\nदीनानां धर्मनिष्ठानामनाथानां महामुने ॥ ३९॥"
  },
  {
    "text": "सत्कर्मनिरतान् जन्तून् सदा कुर्वन्ति साधवः ।\nविकर्मणश्च संहारस्तत्र सञ्जायते यथा ॥ ४०॥"
  },
  {
    "text": "न हिंसा सा महायोगिन् विकर्महितकारिका ।\nभवज्ज्ञानेन चाज्ञानं नाशयन्ति सुसाधवः ॥ ४१॥"
  },
  {
    "text": "अतस्त्वं वद नाशार्थमुपायं करवामहै ।\nधर्मसंस्थापनार्थं तं धर्मान्नाश्च वयं यतः ॥ ४२॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nद्वितीये खण्डे एकदन्तचरिते सनत्कुमारदेवसमागमो नामैकपञ्चाशत्तमोऽध्यायः ॥ २.५१"
  },
  {
    "text": "२.५२ एकदन्तप्रसन्नभावो नाम द्विपञ्चाशत्तमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "गृत्समद उवाच ।\nएवं दीनस्वभावेन प्रार्थितो मुनिसत्तमः ।\nसनत्कुमार आनन्ददायकं तानुवाच ह ॥ १॥"
  },
  {
    "text": "सनत्कुमार उवाच ।\nश‍ृणुतेशादयो देवा मदासुरविनाशने ।\nउपायं कथयिष्यामि तत् कुरुध्वं सुरेश्वराः ॥ २॥"
  },
  {
    "text": "गणेशं पूजयध्वं वै यूयं सर्वे समादृताः ।\nसबाह्यान्तरसंस्थं तं हनिष्यति मदासुरम् ॥ ३॥"
  },
  {
    "text": "सनत्कुमारवाक्यं तच्छ्रुत्वा देवर्षिसत्तमाः ।\nऊचुस्तं प्रणिपत्यादौ भक्तिनम्रात्मकन्धराः ॥ ४॥"
  },
  {
    "text": "देवर्षय ऊचुः ।\nकेनोपायेन देवेशं गणेशं मुनिसत्तम ।\nपूजयाम विशेषेण तं वद त्वं यथातथम् ॥ ५॥"
  },
  {
    "text": "एवं पृष्टो महायोगी देवैश्च मुनिभिः सह ।\nउवाचाराधनं तेभ्यो गाणपत्यो महायशाः ॥ ६॥"
  },
  {
    "text": "एकाक्षरेण तं देवं हृदिस्थं गणनायकम् ।\nविधिना पूजयध्वं च तुष्टस्तेन भविष्यति ॥ ७॥"
  },
  {
    "text": "ध्यानं तस्य प्रवक्ष्यामि श‍ृणुध्वं सुरसत्तमाः ।\nयूयं तं तादृशं ध्यात्वा तोषयध्वं निधानतः ॥ ८॥"
  },
  {
    "text": "एकदन्तं चतुर्बाहुं गजवक्त्रं महोदरम् ।\nसिद्धिबुद्धिसमायुक्तं मूषकारूढमेव च ॥ ९॥"
  },
  {
    "text": "नाभिशेषं सपाशं वै परशुं कमलं शुभम् ।\nअभयं दधतं चैव प्रसन्नवदनाम्बुजम् ॥ १०॥"
  },
  {
    "text": "भक्तेभ्यो वरदं नित्यमभक्तानां निषूदनम् ।\nएतादृशं हृदि ध्यात्वा सेवध्वं चैकदन्तकम् ॥ ११॥"
  },
  {
    "text": "सर्वेषां हृदि संस्थोऽयं बुद्धिप्रेरकभावतः ।\nस्वयं बुद्धिपतिः साक्षादात्मा वै सर्वदेहिनाम् ॥ १२॥"
  },
  {
    "text": "एकशब्दो मता माया देहरूपा विलासिनी ।\nसत्तात्मको दन्तशब्दः प्रोक्तस्तत्र न संशयः ॥ १३॥"
  },
  {
    "text": "मायाया धारकोऽयं वै सत्तामात्रेण संस्थितः ।\nएकदन्तो गणेशानः कथ्यते वेदवादिभिः ॥ १४॥"
  },
  {
    "text": "सर्वसत्ताधरं पूर्णमेकदन्तं गजाननम् ।\nसेवध्वं भक्तिभावेन भविष्यति सदा सुखम् ॥ १५॥"
  },
  {
    "text": "सनत्कुमार उक्त्वैवं ययौ योगी स आदरात् ।\nजयहेरम्बमन्त्रं वै समुच्चार्य मुखेन सः ॥ १६॥"
  },
  {
    "text": "ततो देवगणाः सर्वे मुनयस्तपसि स्थिताः ।\nएकाक्षरविधानेन तोषयामासुरादरात् ॥ १७॥"
  },
  {
    "text": "पत्रभक्षा निराहारा वायुभक्षा जलाशिनः ।\nकन्दमूलफलाहाराः केचित् केचिद्बभूविरे ॥ १८॥"
  },
  {
    "text": "संस्थिता ध्याननिष्ठा वै जपहोमपरायणाः ।\nनानातपःप्रभावेणाऽतोषयन् गणनायकम् ॥ १९॥"
  },
  {
    "text": "गते वर्षशते चैव सन्तुष्टश्चैकदन्तकः ।\nआययौ तान् वरं दातुं ध्यातस्तैर्यादृशस्तथा ॥ २०॥"
  },
  {
    "text": "जगाद स तपोयुक्तान् मुनीन् देवान् गजाननः ।\nवरं वृणुत तुष्टोऽहं दास्यामि ब्राह्मणाऽमराः ॥ २१॥"
  },
  {
    "text": "तस्य तद्वचनं श्रुत्वा हृष्टा देवर्षयोऽभवन् ।\nउन्मील्य लोचने देवमपश्यन् सविधस्थितम् ॥ २२॥"
  },
  {
    "text": "दृष्ट्वा मूषकसंस्थं तं प्रणेमुस्ते गजाननम् ।\nमुनयो देवदेवेन्द्रा भक्तियुक्ता अपूजयन् ॥ २३॥"
  },
  {
    "text": "पूजयित्वा यथान्यायं प्रणम्य करसम्पुटैः ।\nतुष्टुवुश्चैकदन्तं तं भक्तिनम्रात्मकन्धराः ॥ २४॥"
  },
  {
    "text": "देवर्षय ऊचुः ।\nनमस्ते गजवक्त्राय गणेशाय नमो नमः ।\nअनन्तानन्दभोक्त्रे वै ब्रह्मणे ब्रह्मरूपिणे ॥ २५॥"
  },
  {
    "text": "आदिमध्यान्तहीनाय चराचरमयाय ते ।\nअनन्तोदरसंस्थाय नाभिशेषाय ते नमः ॥ २६॥"
  },
  {
    "text": "कर्त्रे पात्रे च संहर्त्रे त्रिगुणानामधीश्वर ।\nसर्वसत्ताधरायैव निर्गुणाय नमो नमः ॥ २७॥"
  },
  {
    "text": "सिद्धिबुद्धिपते तुभ्यं सिद्धिबुद्धिप्रदाय च ।\nब्रह्मभूताय देवेश सगुणाय नमो नमः ॥ २८॥"
  },
  {
    "text": "परशुं दधते तुभ्यं कमलेन प्रशोभिने ।\nपाशाभयधरायैव महोदर नमो नमः ॥ २९॥"
  },
  {
    "text": "मूषकारूढदेवाय मूषकध्वजिने नमः ।\nआदिपूज्याय सर्वाय सर्वपूज्याय ते नमः ॥ ३०॥"
  },
  {
    "text": "गुणसंयुक्तकायाय निर्गुणात्मकमस्तक ।\nतयोरभेदरूपेण चैकदन्ताय ते नमः ॥ ३१॥"
  },
  {
    "text": "वेदान्तागोचरायैव वेदान्तालभ्यकाय ते ।\nयोगाधीशाय वै तुभ्यं ब्रह्माधीशाय ते नमः ॥ ३२॥"
  },
  {
    "text": "अपारगुणधारायानन्तमायाप्रचालक ।\nनानावतारभेदाय शान्तिदाय नमो नमः ॥ ३३॥"
  },
  {
    "text": "वयं धन्या वयं धन्या यैर्दृष्टो गणनायकः ।\nब्रह्मभूयमयः साक्षात् प्रत्यक्षं पुरतः स्थितः ॥ ३४॥"
  },
  {
    "text": "एवं स्तुत्वा प्रहर्षेण ननृतुर्भक्तिसंयुताः ।\nसाश्रुनेत्रान् सरोमाञ्चान् दृष्ट्वा तान् ढुण्ढिरब्रवीत् ॥ ३५॥"
  },
  {
    "text": "एकदन्त उवाच ।\nवरं वृणुत देवेशा मुनयश्च यथेप्सितम् ।\nदास्यामि तं न सन्देहो भवेद्यद्यपि दुर्लभः ॥ ३६॥"
  },
  {
    "text": "भवत्कृतं मदीयं यत् स्तोत्रं सर्वार्थदं भवेत् ।\nपठते श‍ृण्वते देवा नानासिद्धिप्रदं द्विजाः ॥ ३७॥"
  },
  {
    "text": "शत्रुनाशकरं चैवान्ते स्वानन्दप्रदायकम् ।\nपुत्रपौत्रादिकं सर्वं लभते पाठतो नरः ॥ ३८॥"
  },
  {
    "text": "गृत्समद उवाच ।\nएवं तस्य वचः श्रुत्वा हर्षयुक्ताः सुरर्षयः ।\nप्रणम्य चैकदन्तं तमूचुस्ते भक्तिभावतः ॥ ३९॥"
  },
  {
    "text": "सुरर्षय ऊचुः ।\nयदि तुष्टोऽसि सर्वेश एकदन्त महाप्रभो ।\nयदि देयो वरो नश्चेज्जहि दुष्टं महासुरम् ॥ ४०॥"
  },
  {
    "text": "स्थानभ्रष्टाः सुरेशानाः कर्मभ्रष्टा मुनीश्वराः ।\nकृतास्तेन जगन्नाथ तस्मात्तं जहि विघ्नप ॥ ४१॥"
  },
  {
    "text": "त्वदीयां भक्तिमत्यन्तमचलां देहि मानद ।\nयया मायाभयं घोरं भविष्यति कदापि न ॥ ४२॥"
  },
  {
    "text": "एवमुक्तो गणाधीशस्तथेति स उवाच तान् ।\nअन्तर्धानं ययौ सद्य एकदन्तः प्रतापवान् ॥ ४३॥"
  },
  {
    "text": "महर्षिभिस्ततो देवैः स्थापना गणपस्य च ।\nकृता तत्र महाभागैरभूत् क्षेत्रं च वैघ्नपम् ॥ ४४॥"
  },
  {
    "text": "आग्नेय्यां दिशि विख्यातं स्वस्वखण्डेषु विद्यते ।\nएकदन्तस्य तत् क्षेत्रं सर्वसिद्धिप्रदायकम् ॥ ४५॥"
  },
  {
    "text": "तत्रैव देवदेवेन्द्रा मुनयः संस्थिता बभुः ।\nसेवार्थं पूर्णभावेन स्वाधिकारे कलांशतः ॥ ४६॥"
  },
  {
    "text": "तस्य सन्दर्शनाज्जन्तुर्लभेदीप्सितमुत्तमम् ।\nतत्रैव मरणे ब्रह्म प्रह्लादात्र न संशयः ॥ ४७॥"
  },
  {
    "text": "महिमा गदितुं पूर्णो वर्षकोटिशतैरपि ।\nन शक्यते मया तस्मादुक्तं सारं च सारतः ॥ ४८॥"
  },
  {
    "text": "तत्र सिद्धिं विशेषेण प्राप्य देवर्षयोऽमलाः ।\nभवन्ति कृतकृत्यास्ते ह्यन्ये नानाजनास्तथा ॥ ४९॥"
  },
  {
    "text": "धन्यं जन्म नराणां वै दृष्टो यैरेकदन्तकः ।\nजन्ममृत्युभयघ्नश्च स्वेप्सितार्थप्रदः प्रभुः ॥ ५०॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nद्वितीये खण्डे एकदन्तचरिते एकदन्तप्रसन्नभावो नाम द्विपञ्चाशत्तमोऽध्यायः ॥ २.५२"
  },
  {
    "text": "२.५३ मदासुरपराजयो नाम त्रिपञ्चाशत्तमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "गृत्समद उवाच ।\nएवं दत्वा वरं देवान् मुनीन् सर्वान् गजाननः ।\nअन्तर्धाय स्वमात्मानमेकदन्तो ययौ पुरम् ॥ १॥"
  },
  {
    "text": "ततः कदाचिद्दैत्येन्द्रं प्रययौ नारदो मुनिः ।\nमदासुरं महाक्रूरं तेनायं मानितोऽभवत् ॥ २॥"
  },
  {
    "text": "उवाच तं महादैत्यं नारदः प्रहसन् मुनिः ।\nश‍ृणु दैत्यपते वाक्यं मदीयं सर्वसौख्यदम् ॥ ३॥"
  },
  {
    "text": "वनेषु देवविप्रैश्च तपस्तप्तं सुदारुणम् ।\nगणेशस्य मुदे भूप शतवर्षाणि भूरि वै ॥ ४॥"
  },
  {
    "text": "ततस्तेषां प्रसन्नोऽभूद्गणेशो ब्रह्मनायकः ।\nवरदो ह्यभवत्तत्र भक्त्या सन्तोषितः स्वयम् ॥ ५॥"
  },
  {
    "text": "तैस्ते वधार्थमत्यन्तं याचितः स तथाऽवदत् ।\nत्वां हनिष्यति वेगेन तस्माद्यत्नपरो भव ॥ ६॥"
  },
  {
    "text": "नारदस्य वचः श्रुत्वा क्रोधयुक्तो बभूव ह ।\nमदासुरो मुनिं तत्र विसृज्याऽभूत् सुदुःखितः ॥ ७॥"
  },
  {
    "text": "ब्रह्माण्डवासिनो ये वै तेभ्यो मृत्युर्न मे भवेत् ।\nअयं क एकदन्तश्च तं हन्मि क्रोधसंयुतः ॥ ८॥"
  },
  {
    "text": "मया विमोचिता देवा दयया तैः कृतं महत् ।\nशत्रुभावयुतं कार्यं तस्मात्तान् हन्मि निश्चितम् ॥ ९॥"
  },
  {
    "text": "दैत्येन्द्रैः कथितं सर्वं सत्यं जातं न संशयः ।\nदेवेन्द्राः शत्रवः सर्वे सुराणां वेदवाक्यतः ॥ १०॥"
  },
  {
    "text": "एवं विचार्य दैत्येशः समाहूय महासुरान् ।\nसन्नद्धो देवनाशार्थं ससैन्यो निःसृतो बहिः ॥ ११॥"
  },
  {
    "text": "ततोऽकस्मान् महादेव एकदन्तः प्रतापवान् ।\nबभूव प्रकटस्तेषां समीपे भयदायकः ॥ १२॥"
  },
  {
    "text": "मूषकारूढमुग्रं तं नरनागस्वरूपिणम् ।\nशस्त्रपाणिं चतुर्बाहुं दृष्ट्वा दैत्याः सुविस्मिताः ॥ १३॥"
  },
  {
    "text": "ततः कोलाहलं तत्र चक्रुः सर्वे समन्ततः ।\nकोऽयं समागतो दैत्या महत् पश्यत कौतुकम् ॥ १४॥"
  },
  {
    "text": "दैत्याः सर्वे च तं दृष्ट्वा भयभीता बभूविरे ।\nस्थित्वा तत्रैव दैत्येशा दूतं ते सञ्जगुर्वचः ॥ १५॥"
  },
  {
    "text": "गच्छ दूत समीपं त्वं पुरुषस्य त्वरान्वितः ।\nवृत्तान्तमखिलं ज्ञात्वाऽऽयाहि त्वं सामसंयुतः ॥ १६॥"
  },
  {
    "text": "ततस्तमेकदन्तं स ययौ दूतः प्रणम्य च ।\nउवाच प्राञ्जलिर्भूत्वा गणेशं देवनायकम् ॥ १७॥"
  },
  {
    "text": "दूत उवाच ।\nस्वामिन् मदासुरस्याऽहं दूतस्तेन प्रचोदितः ।\nस तु ब्रह्माण्डराजो वै त्वां दृष्ट्वा विस्मितोऽभवत् ॥ १८॥"
  },
  {
    "text": "भवान् कश्च कुतो यातः किं कार्यं नाम ते प्रभो ।\nकस्य वा वद सर्वज्ञ संशयस्यापनुत्तये ॥ १९॥"
  },
  {
    "text": "इति पृष्टः स दूतेन एकदन्तस्तमादरात् ।\nजगाद हास्यसंयुक्तो दैत्यदूतं विचक्षणम् ॥ २०॥"
  },
  {
    "text": "एकदन्त उवाच ।\nअहं स्वानन्दवासी च स्वानन्दादागतोऽधुना ।\nमदासुरं निहन्तुं वै देवानां सुखवृद्धये ॥ २१॥"
  },
  {
    "text": "एकदन्त इति ख्यातः सदा ब्रह्मसुखात्मकः ।\nदूतवर्य वदाशु त्वं मोहितं तं मदासुरम् ॥ २२॥"
  },
  {
    "text": "इच्छसि त्वं जीवितुं चेत्तदा मां शरणं व्रज ।\nदेवानां द्वेषमुत्सृज्य वस त्वं नगरे स्वके ॥ २३॥"
  },
  {
    "text": "देवा हविर्भुजः सन्तु दैत्याः पातालभोगिनः ।\nविश्वं सुखस्थं भवतु स्वस्वधर्मपरायणम् ॥ २४॥"
  },
  {
    "text": "एतदर्थमहं यातो वद सर्वं सुविस्तरम् ।\nमदासुरं महाक्रूरं नोचेद्धन्मि क्षणेन तम् ॥ २५॥"
  },
  {
    "text": "एकदन्तवचः श्रुत्वा दैत्यदूतः प्रणम्य तम् ।"
  },
  {
    "text": "ययौ मदासुरं तत्र वृत्तान्तं चाऽब्रवीत् पुरः ॥ २६॥"
  },
  {
    "text": "दूतस्य वचनं श्रुत्वा मूर्च्छितो दैत्यपुङ्गवः ।\nदैतेयैः सावधानश्च कृतः सोऽपि शुशोच ह ॥ २७॥"
  },
  {
    "text": "उवाच दैत्यपान् सर्वान्नारदेन समीरितम् ।\nवाक्यं तदभवत् सत्यं मम शत्रुरयं मतः ॥ २८॥"
  },
  {
    "text": "नानाशस्त्रैस्तथास्त्रैस्तं हनिष्यामि न संशयः ।\nकथं कालस्य मे मृत्युर्भविष्यति महासुराः ॥ २९॥"
  },
  {
    "text": "एवमुक्त्वा ययौ पापी मदः सर्वसमन्वितः ।\nएकदन्तं समुद्दिश्य शस्त्रमुग्रं मुमोच ह ॥ ३०॥"
  },
  {
    "text": "अनिवार्यममोघं च शस्त्रं दृष्ट्वा गजाननः ।\nपरशुं तोलयित्वा स मुमोच यमसन्निभम् ॥ ३१॥"
  },
  {
    "text": "परशुं दैत्यपा दृष्ट्वा तेजसा संवृतं परम् ।\nभयभीताः समन्तात्ते पलायन्त दिशो दश ॥ ३२॥"
  },
  {
    "text": "परशुर्दैत्यराजास्त्रं सच्छित्वा स्वेन तेजसा ।\nततो दैत्यांश्च सर्वत्र चिच्छेद यमसन्निभः ॥ ३३॥"
  },
  {
    "text": "हताः परशुना दैत्याः सर्वे प्रह्लाद तत्क्षणात् ।\nत्रिपुरादय एवं ते दृष्ट्वा वै दुद्रुवुर्भयात् ॥ ३४॥"
  },
  {
    "text": "ततो मदासुरः क्रुद्धो जग्राहास्त्रमनुत्तमम् ।\nसंहाराख्यममोघं वै युयोज धनुषि स्वयम् ॥ ३५॥"
  },
  {
    "text": "तावत् परशुना विद्धो हृदये दैत्यपुङ्गवः ।\nपपात स धरापृष्ठे वाताहत इव द्रुमः ॥ ३६॥"
  },
  {
    "text": "ततस्तत्र महास्त्रं तत् परशूपस्थितं त्वभूत् ।\nप्रहरार्धेन दैत्येशः सावधानो बभूव ह ॥ ३७॥"
  },
  {
    "text": "अपश्यत् स महास्त्रं तत् परशुं यमसन्निभम् ।\nसमीपे दैत्यराजस्तु विस्मितो हृदयेऽभवत् ॥ ३८॥"
  },
  {
    "text": "अयं परशुराजः किं तेजःपुञ्जमयो मया ।\nदृश्यते न च संसृष्टो ह्यत आश्चर्यकं त्विदम् ॥ ३९॥"
  },
  {
    "text": "ततो हस्तेन दैत्येन गृहीतः परशुर्महान् ।\nतथाऽपि हस्तमध्येऽसौ खवच्छून्यस्तदाऽभवत् ॥ ४०॥"
  },
  {
    "text": "मदः स हृदि विज्ञाय शस्त्रं ब्रह्ममयं परम् ।\nज्ञात्वाऽवयवसंहीनं विचारमकरोत्तदा ॥ ४१॥"
  },
  {
    "text": "अहो क एकदन्तोऽयं ब्रह्माकारो न संशयः ।\nन ब्रह्माण्डमयाकारो भवेत्तद्वर्जितो न च ॥ ४२॥"
  },
  {
    "text": "अतोऽनेन रणे पूर्णं न भविष्यति किञ्चन ।\nमारयिष्यति मां नूनं नात्र कार्या विचारणा ॥ ४३॥"
  },
  {
    "text": "एवमुक्त्वा हृदि क्षुब्धो दैत्येशश्च मदासुरः ।\nदैवयोगेन सस्मार वेदवाक्यं सुखप्रदम् ॥ ४४॥"
  },
  {
    "text": "एकदन्तार्थजं ज्ञानं विचार्यैव च विघ्नपम् ।\nबुबोध हृदि दैत्येन्द्रो ब्रह्मरूपः प्रधारकम् ॥ ४५॥"
  },
  {
    "text": "मायात्मकश्चैकशब्दस्तत्र सर्वं समुद्भवत् ।\nभ्रान्तिदं मोहदं पूर्णं नानाखेलमयं जगत् ॥ ४६॥"
  },
  {
    "text": "दन्तसत्तात्मकस्तत्र मायाचालकसंज्ञकः ।\nबिम्बेन मोहयुक्तः स स्वयं स्वानन्दगोऽभवत् ॥ ४७॥"
  },
  {
    "text": "माया भ्रान्तिमयी प्रोक्ता सत्ता चालक उच्यते ।\nतयोर्योगे गणेशोऽयमेकदन्तः प्रकथ्यते ॥ ४८॥"
  },
  {
    "text": "महद्भाग्यं मदीयं तद्येनाऽयं दृष्टिगोचरम् ।\nआयासेन विना प्राप्तस्तं यामि शरणं ततः ॥ ४९॥"
  },
  {
    "text": "भक्त्या संयोगिनो नित्यं भजन्ते शुकमुख्यकाः ।\nब्रह्मभूता महाभागास्तं यामि शरणं ततः ॥ ५०॥"
  },
  {
    "text": "एवं भक्त्या मदो दैत्यः परियुक्तो महामते ।\nत्यक्त्वाऽभिमानजं दोषं तमेव शरणं ययौ ॥ ५१॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nद्वितीये खण्डे एकदन्तचरिते मदासुरपराजयो नाम त्रिपञ्चाशत्तमोऽध्यायः ॥ २.५३\n२.५४ मदासुरशान्तिप्राप्तिवर्णनं नाम चतुःपञ्चाशत्तमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "गृत्समद उवाच ।\nमदासुरः प्रणम्याऽऽदौ परशुं यमसन्निभम् ।\nतुष्टाव विविधैर्वाक्यैः शस्त्रं ब्रह्ममयं भयात् ॥ १॥"
  },
  {
    "text": "मदासुर उवाच ।\nनमस्ते शस्त्रराजाय नमस्ते परशो महन् ।\nतेजःपुञ्जमयायैव कालकालाय ते नमः ॥ २॥"
  },
  {
    "text": "एकदन्तस्य यद्वीर्यं स्वधर्मस्थापनात्मकम् ।\nत्वमेव नात्र सन्देहो रक्ष मां शरणागतम् ॥ ३॥"
  },
  {
    "text": "कालरूपस्त्वमेवेह महाप्रलयसूचकः ।\nकः समर्थश्च ते वेगसहने देहधारकः ॥ ४॥"
  },
  {
    "text": "अतस्त्वां प्रणमाम्येव ज्योतीरूपं महाद्भुतम् ।\nरक्ष मां भयभीतं वै शरणागतवत्सल ॥ ५॥"
  },
  {
    "text": "एवं स्तुवन्तमत्यन्तं परशुः शान्तिमादधे ।\nययौ त्यक्त्वा पुनर्हस्ते एकदन्तस्य दैत्यप ॥ ६॥"
  },
  {
    "text": "ततो मदासुरः शीघ्रं ययौ तं शरणं भयात् ।\nएकदन्तं प्रणम्याऽऽदौ पूजयामास सादरम् ॥ ७॥"
  },
  {
    "text": "पूजयित्वा यथान्यायं गणेशं धरणीतले ।\nदण्डवत्तं प्रणम्यैव भक्त्या तुष्टाव संयुतः ॥ ८॥"
  },
  {
    "text": "मदासुर उवाच ।\nनमस्ते एकदन्ताय मायामायिकरूपिणे ।\nसदा ब्रह्ममयायैव गणेशाय नमो नमः ॥ ९॥"
  },
  {
    "text": "मूषकारूढरूपाय मूषकध्वजिने नमः ।\nसर्वत्र संस्थितायैव बन्धहीनाय ते नमः ॥ १०॥"
  },
  {
    "text": "चतुर्बाहुधरायैव लम्बोदर सुरूपिणे ।\nनाभिशेषाय वै तुभ्यं हेरम्बाय नमो नमः ॥ ११॥"
  },
  {
    "text": "चिन्तामणिधरायैव चित्तस्थाय गजानन ।\nनानाभूषणयुक्ताय गणाधिपतये नमः ॥ १२॥"
  },
  {
    "text": "अनन्तविभवायैवानन्तमायाप्रचालक ।\nभक्तानन्दप्रदात्रे ते विघ्नेशाय नमो नमः ॥ १३॥"
  },
  {
    "text": "योगिनां योगदात्रे ते योगानां पतये नमः ।\nयोगाकारस्वरूपाय ह्येकदन्तप्रधारिणे ॥ १४॥"
  },
  {
    "text": "मायाकारं शरीरं त एकशब्दः प्रकथ्यते ।\nदन्तः सत्तामयस्तत्र मस्तकस्ते नमो नमः ॥ १५॥"
  },
  {
    "text": "मायासत्ताविहीनस्त्वं तयोर्योगधरस्तथा ।\nकस्त्वां स्तोतुं समर्थः स्यादतस्ते वै नमो नमः ॥ १६॥"
  },
  {
    "text": "शरणागतपालाय शरणागतवत्सल ।\nपुनः पुनः सिद्धिबुद्धिपते तुभ्यं नमो नमः ॥ १७॥"
  },
  {
    "text": "रक्ष मामेकदन्तस्त्वं शरणागतमञ्जसा ।\nभक्तं भावेन सम्प्राप्तं संसारात्तारयस्व च ॥ १८॥"
  },
  {
    "text": "एवमुक्त्वा प्रणम्यापि मदः कृत्वा प्रदक्षिणाम् ।\nकृताञ्जलिपुटो भूत्वा संस्थितो देवसन्निधौ ॥ १९॥"
  },
  {
    "text": "तमुवाच गणाधीशः प्रहृष्टेनान्तरात्मना ।\nविकाररहितं दृष्ट्वा हृदयं भक्तिसंयुतम् ॥ २०॥"
  },
  {
    "text": "एकदन्त उवाच ।\nत्वां हन्तुं क्रोधसंयुक्तो जातोऽहं नात्र संशयः ।\nअधुना शरणं प्रेप्सुं न हन्मि शरणागतम् ॥ २१॥"
  },
  {
    "text": "मदाज्ञावशगो भूत्वा तिष्ठ स्थाने स्वके सदा ।\nदेवानां वैरमुत्सृज्य मद्भक्तिनिरतो भव ॥ २२॥"
  },
  {
    "text": "वरं वरय मत्तस्त्वं त्वया दास्यामि चिन्तितम् ।\nविनयेन च सन्तुष्टः स्तोत्रेणाऽहं विशेषतः ॥ २३॥"
  },
  {
    "text": "त्वया कृतमिदं स्तोत्रं यः पठिष्यति दैत्यप ।\nश‍ृणुयाद्वा प्रयत्नेन भवेत्तस्येप्सितप्रदम् ॥ २४॥"
  },
  {
    "text": "न तत्र मदसम्भूतं भयं भवति कर्हिचित् ।\nअन्ते स्वानन्ददं तस्मै स्तोत्रं मद्भक्तिदं भवेत् ॥ २५॥"
  },
  {
    "text": "एवं तस्य वचः श्रुत्वैकदन्तस्य मदासुरः ।\nआसुरं भावमुत्सृज्य शान्तरूपस्तमब्रवीत् ॥ २६॥"
  },
  {
    "text": "मदासुर उवाच ।\nयदि प्रसन्नभावेन वरदोऽसि गजानन ।\nएकदन्तपदे भक्तिं देहि नाथ दृढां सदा ॥ २७॥"
  },
  {
    "text": "अन्यं वरं गणेशान देहि वृत्तिं च शाश्वतीम् ।\nभक्षयित्वा सदा देव भजेयं ते पदाम्बुजम् ॥ २८॥"
  },
  {
    "text": "मदस्य वचनं श्रुत्वा ह्येकदन्तस्तमब्रवीत् ।\nमदीया भक्तिरुग्रा ते भविष्यति मदासुर ॥ २९॥"
  },
  {
    "text": "यत्र मे स्मरणं चादौ पूजनं वा मदासुर ।\nतत्र कर्म सुशान्त्या त्वं युक्तो भव सुरक्षयन् ॥ ३०॥"
  },
  {
    "text": "विपरीते सदा दैत्य आसुरेण स्वभावतः ।\nप्रवर्तय फलं तेषां कर्मणां भक्षयस्व च ॥ ३१॥"
  },
  {
    "text": "एवमुक्तो महादैत्यस्तं तथेति प्रणम्य च ।\nनगरं स्वं जगामासावेकदन्तपरायणः ॥ ३२॥"
  },
  {
    "text": "दैत्यास्त्रिपुरकाद्या ये त्यक्त्वा तं ते ययुस्ततः ।\nपातालानि भयोद्विग्ना देवाः स्वस्थानमाश्रिताः ॥ ३३॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nद्वितीये खण्डे एकदन्तचरिते मदासुरशान्तिप्राप्तिवर्णनं नाम चतुःपञ्चाशत्तमोऽध्यायः ॥ २.५४\n२.५५ मदासुरचरितसमाप्तिर्नाम पञ्चपञ्चाशत्तमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "गृत्समद उवाच ।\nमदासुरं सुशान्तं वै दृष्ट्वा विष्णुमुखाः सुराः ।\nभृग्वादयश्च योगीन्द्रा एकदन्तं समाययुः ॥ १॥"
  },
  {
    "text": "प्रणम्य तं प्रपूज्याऽऽदौ पुनस्ते नेमुरादरात् ।\nतुष्टुवुर्हर्षसंयुक्ता एकदन्तं गजाननम् ॥ २॥"
  },
  {
    "text": "देवर्षय ऊचुः ।\nसदात्मरूपं सकलादिभूतममायिनं सोऽहमचिन्त्यबोधम् ।\nअथादिमध्यान्तविहीनमेकं तमेकदन्तं शरणं व्रजामः ॥ ३॥"
  },
  {
    "text": "अनन्तचिद्रूपमयं गणेशमभेदभेदादिविहीनमाद्यम् ।\nहृदि प्रकाशस्य धरं स्वधीस्थं तमेकदन्तं शरणं व्रजामः ॥ ४॥"
  },
  {
    "text": "समाधिसंस्थं हृदि योगिनां तु प्रकाशरूपेण विभान्तमेवम् ।\nसदा निरालम्बसमाधिगम्यं तमेकदन्तं शरणं व्रजामः ॥ ५॥"
  },
  {
    "text": "स्वबिम्बभावेन विलासयुक्तां प्रकृत्य मायां विविधस्वरूपाम् ।\nसुवीर्यकं तत्र ददाति यो वै तमेकदन्तं शरणं व्रजामः ॥ ६॥"
  },
  {
    "text": "यदीय वीर्येण समर्थभूतं स्वमायया संरचितं च विश्वम् ।"
  },
  {
    "text": "तुरीयकं ह्यात्मकवित्तिसंज्ञं तमेकदन्तं शरणं व्रजामः ॥ ७॥"
  },
  {
    "text": "त्वदीयसत्ताधरमेकदन्तं गुणेश्वरं यं गुणबोधितारम् ।\nभजन्त आद्यं तमजं त्रिसंस्थास्तमेकदन्तं शरणं व्रजामः ॥ ८॥"
  },
  {
    "text": "ततस्त्वया प्रेरितनादकेन सुषुप्तिसंज्ञं रचितं जगद्वै ।\nसमानरूपं च तथैकभूतं तमेकदन्तं शरणं व्रजामः ॥ ९॥"
  },
  {
    "text": "तदेव विश्वं कृपया प्रभूतं द्विभावमादौ तमसा विभातम् ।\nअनेकरूपं च तथैकभूतं तमेकदन्तं शरणं व्रजामः ॥ १०॥"
  },
  {
    "text": "ततस्त्वया प्रेरितकेन सृष्टं सुसूक्ष्मभावं जगदेकसंस्थम् ।\nसुसात्त्विकं स्वप्नमनन्तमाद्यं तमेकदन्तं शरणं व्रजामः ॥ ११॥"
  },
  {
    "text": "तत् स्वप्नमेवं तपसा गणेश सुसिद्धिरूपं द्विविधं बभूव ।\nसदैकरूपं कृपया च ते यत्तमेकदन्तं शरणं व्रजामः ॥ १२॥"
  },
  {
    "text": "त्वदाज्ञया तेन सदा हृदिस्थ तथा सुसृष्टं जगदंशरूपम् ।\nविभिन्नजाग्रन्मयमप्रमेयं तमेकदन्तं शरणं व्रजामः ॥ १३॥"
  },
  {
    "text": "तदेव जाग्रद्रजसा विभातं विलोकितं त्वत्कृपया स्मृतेश्च ।\nबभूव भिन्नं च सदैकरूपं तमेकदन्तं शरणं व्रजामः ॥ १४॥"
  },
  {
    "text": "तदैव सृष्ट्वा प्रकृतिस्वभावात्तदन्तरे त्वं च विभासि नित्यम् ।\nधियः प्रदाता गणनाथ एकस्तमेकदन्तं शरणं व्रजामः ॥ १५॥"
  },
  {
    "text": "सर्वे ग्रहा भानि यदाज्ञया च प्रकाशरूपाणि विभान्ति खे वै ।\nभ्रमन्ति नित्यं स्वविहारकार्यात्तमेकदन्तं शरणं व्रजामः ॥ १६॥"
  },
  {
    "text": "त्वदाज्ञया सृष्टिकरो विधाता त्वदाज्ञया पालक एव विष्णुः ।\nत्वदाज्ञया संहारको हरो वै तमेकदन्तं शरणं व्रजामः ॥ १७॥"
  },
  {
    "text": "यदाज्ञया भूस्तु जले प्रसंस्था यदाज्ञयाऽऽपः प्रवहन्ति नद्यः ।\nस्वतीरसंस्थश्च कृतः समुद्रस्तमेकदन्तं शरणं व्रजामः ॥ १८॥"
  },
  {
    "text": "यदाज्ञया देवगणा दिविस्था यच्छन्ति वै कर्मफलानि नित्यम् ।\nयदाज्ञया शैलगणाः स्थिरा वै तमेकदन्तं शरणं व्रजामः ॥ १९॥"
  },
  {
    "text": "यदाज्ञया शेष इलाधरो वै यदाज्ञया मोहद एव कामः ।\nयदाज्ञया कालधरोऽर्यमा च तमेकदन्तं शरणं व्रजामः ॥ २०॥"
  },
  {
    "text": "यदाज्ञया वाति विभाति वायुर्यदाज्ञयाऽग्निर्जठरादिसंस्थः ।\nयदाज्ञयेदं सचराचरं च तमेकदन्तं शरणं व्रजामः ॥ २१॥"
  },
  {
    "text": "तदन्तरिक्षं स्थितमेकदन्तं त्वदाज्ञया सर्वमिदं विभाति ।\nअनन्तरूपं हृदि बोधकं त्वां तमेकदन्तं शरणं व्रजामः ॥ २२॥"
  },
  {
    "text": "सुयोगिनो योगबलेन साध्यं प्रकुर्वते कः स्तवने समर्थः ।\nअतः प्रणामेन सुसिद्धिदोऽस्तु तमेकदन्तं शरणं व्रजामः ॥ २३॥"
  },
  {
    "text": "गृत्समद उवाच ।\nएवं स्तुत्वा गणेशानं देवाः समुनयः प्रभुम् ।\nतूष्णीम्भावं प्रपद्यैव ननृतुर्हर्षसंयुताः ॥ २४॥"
  },
  {
    "text": "स तानुवाच प्रीतात्मा देवर्षीणां स्तवेन वै ।\nएकदन्तो महाभागान् देवर्षीन् भक्तवत्सलः ॥ २५॥"
  },
  {
    "text": "एकदन्त उवाच ।\nस्तोत्रेणाऽहं प्रसन्नोऽस्मि सुराः सर्षिगणाः खलु ।\nवृणुध्वं वरदोऽहं वो दास्यामि मनसीप्सितम् ॥ २६॥"
  },
  {
    "text": "भवत्कृतं मदीयं यत् स्तोत्रं प्रीतिप्रदं च तत् ।\nभविष्यति न सन्देहः सर्वसिद्धिप्रदायकम् ॥ २७॥"
  },
  {
    "text": "यद्यदिच्छति तत्तद्वै प्राप्नोति स्तोत्रपाठकः ।"
  },
  {
    "text": "पुत्रपौत्रादिकं सर्वं कलत्रं धनधान्यकम् ॥ २८॥"
  },
  {
    "text": "गजाश्वादिकमत्यन्तं राज्यभोगादिकं ध्रुवम् ।\nभुक्तिं मुक्तिं च योगं वै लभते शान्तिदायकम् ॥ २९॥"
  },
  {
    "text": "मारणोच्चाटनादीनि राज्यबन्धादिकं च यत् ।\nपठतां श‍ृण्वतां नॄणां भवेत्तद्बन्धहीनता ॥ ३०॥"
  },
  {
    "text": "एकविंशतिवारं यः श्लोकानेवैकविंशतिम् ।\nपठेद्वै हृदि मां स्मृत्वा दिनानि त्वेकविंशतिम् ॥ ३१॥"
  },
  {
    "text": "न तस्य दुर्लभं किञ्चित् त्रिषु लोकेषु वै भवेत् ।\nअसाध्यं साधयेन् मर्त्यः सर्वत्र विजयी भवेत् ॥ ३२॥"
  },
  {
    "text": "नित्यं यः पठति स्तोत्रं ब्रह्मीभूतः स वै नरः ।\nतस्य दर्शनतः सर्वे देवाः पूता भवन्ति च ॥ ३३॥"
  },
  {
    "text": "एवं तस्य वचः श्रुत्वा प्रहृष्टा अमरर्षयः ।\nऊचुः सर्वे करपुटैर्भक्त्या युक्ता गजाननम् ॥ ३४॥"
  },
  {
    "text": "देवर्षय ऊचुः ।\nधन्या वयं गणेशान एकदन्तधर प्रभो ।\nत्वदीयदर्शनादेव भाषणान्नात्र संशयः ॥ ३५॥"
  },
  {
    "text": "वरं देहि त्वदीया नो भक्तिश्च सुदृढा भवेत् ।\nमायाहीनास्तथा देव कृतकृत्या भवामहे ॥ ३६॥"
  },
  {
    "text": "यदा सङ्कटयुक्ता वै वयं स्याम गजानन ।\nतदा नो रक्ष देवेश वरमेवं वृणीमहे ॥ ३७॥"
  },
  {
    "text": "तेषां वचनमाकर्ण्य तानुवाच तथास्त्विति ।\nएकदन्तोंऽन्तर्दधेऽसौ स्वस्वानन्दगतोऽभवत् ॥ ३८॥"
  },
  {
    "text": "देवा मुनिगणाः सर्वे ययुः स्वस्वपदेषु च ।\nस्वस्वधर्मयुता नित्यमभजन्नेकदन्तकम् ॥ ३९॥"
  },
  {
    "text": "एवं मदासुरस्तेन शान्तिरूपधरः कृतः ।\nप्रह्लाद चैकदन्तेन कथितं ते चरित्रकम् ॥ ४०॥"
  },
  {
    "text": "दुष्टसङ्गतियोगेन त्वं मदोत्सिक्तभावतः ।\nअनादृत्य विधातारं भ्रष्टो ज्ञानान्न संशयः ॥ ४१॥"
  },
  {
    "text": "एकदन्तं गणेशं त्वं भजाऽतो दैत्यनायक ।\nतेन शान्तो महाभाग भविष्यसि न संशयः ॥ ४२॥"
  },
  {
    "text": "स एव एकदन्तस्तु भक्तानां कार्यसिद्धये ।\nकरोति स्वावतारांश्च नानारूपांस्तु दैत्यप ॥ ४३॥"
  },
  {
    "text": "परमौ दारुणौ दैत्यौ देवान्तकनरान्तकौ ।\nसम्भूतौ तौ हतौ तेन भूत्वा कश्यपवेश्मनि ॥ ४४॥"
  },
  {
    "text": "तथैव दुर्मतिर्नाम दैत्योऽभूद्धर्मलोपकः ।\nशान्तये तस्य विघ्नेशः शिवपुत्रो बभूव ह ॥ ४५॥"
  },
  {
    "text": "गणासुरेण दुष्टेन धर्मलोपः कृतो यदा ।\nतदा कपिलपुत्रोऽभूत् स एव त्वेकदन्तकः ॥ ४६॥"
  },
  {
    "text": "एवं नानावतारैः पालयते सकलं जगत् ।\nएकदन्तः कलांशेन धर्मरक्षणतत्परः ॥ ४७॥"
  },
  {
    "text": "तेषां कथा न शक्या वै गदितुं केनचित् परा ।\nगुणान्तं न ययुर्यस्य ब्रह्माद्या मुनयः सुराः ॥ ४८॥"
  },
  {
    "text": "अतस्त्वमेकदन्तं तं भज भावेन दैत्यप ।\nतेन सर्वं च ते ज्ञानं भविष्यति सुशान्तिदम् ॥ ४९॥"
  },
  {
    "text": "एवं मदासुरस्याऽपि कृतं खण्डनमञ्जसा ।\nएकदन्तेन सङ्क्षेपाच्चरितं कथितं मया ॥ ५०॥"
  },
  {
    "text": "पठेद्यः श‍ृणुयात्तस्मै भक्तिं मुक्तिं ददाति सः ।\nएकदन्तः प्रसन्नात्मा सदा भवति सौख्यदः ॥ ५१॥"
  },
  {
    "text": "नासुरेण स्वभावेन मदस्तं पीडयिष्यति ।\nशान्तिरूपेण नित्यं स संरक्षेद्दैत्यनायकः ॥ ५२॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nद्वितीये खण्डे एकदन्तचरिते मदासुरचरितसमाप्तिर्नाम पञ्चपञ्चाशत्तमोऽध्यायः ॥ २.५५"
  },
  {
    "text": "२.५६ विनायककाशीप्रवेशो नाम षट्पञ्चाशत्तमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "दक्ष उवाच ।\nप्रह्लादेन श्रुतं पूर्णं मदासुरचरित्रकम् ।\nपुनः किं च कृतं योगिंस्तद्वद त्वं महामते ॥ १॥"
  },
  {
    "text": "श्रुत्वा कथामृतं पूर्णं हर्षश्चेतसि मुद्गल ।\nजायते नाऽत्र सन्देहो न तृप्तोऽहं भवाम्यतः ॥ २॥"
  },
  {
    "text": "सूत उवाच ।\nदक्षस्य वचनं श्रुत्वा मुद्गलो हर्षितोऽभवत् ।\nउवाच तं महाभागं तत्त्वं श‍ृणु च शौनक ॥ ३॥"
  },
  {
    "text": "मुद्गल उवाच ।\nधन्योऽसि दक्ष सारज्ञ गणेशस्य कथामृतम् ।\nश्रुत्वा हृष्यसि ते पुण्यं कथयामि कथानकम् ॥ ४॥"
  },
  {
    "text": "मदासुरस्य संशान्तिं श्रुत्वा पप्रच्छ दैत्यपः ।\nप्रह्लादस्तं गृत्समदं विनयावनतः कथाम् ॥ ५॥"
  },
  {
    "text": "प्रल्हाद उवाच ।\nमहद्भाग्यं मुने मे यद्येन संश्रावितं त्वया ।\nएकदन्तस्य माहात्म्यं परमानन्ददायकम् ॥ ६॥"
  },
  {
    "text": "तथापि न सुतृप्तोऽहं श्रुत्वा ज्ञानप्रदायकम् ।\nचरितं च पुनस्त्वं मे गणेशस्य कथां वद ॥ ७॥"
  },
  {
    "text": "कश्यपस्य गृहे देवः कथं पुत्रत्वमागतः ।\nकथं दैत्यौ हतौ योगिन् विस्तरेण वदस्व माम् ॥ ८॥"
  },
  {
    "text": "कथं स शिवपुत्रोऽभूत् कथं दुर्मतिकं प्रभुः ।\nअहनत्तं वदस्व त्वं सर्वज्ञोऽसि कृपानिधे ॥ ९॥"
  },
  {
    "text": "कथं गणासुरं दैत्यं कापिलो हतवान् पुरा ।\nएतत् सर्वं वद स्वामिन्नेकदन्तचरित्रकम् ॥ १०॥"
  },
  {
    "text": "भवादृशा महाभागा नौकारूपेण संस्थिताः ।\nसंसाराब्धौ नराणां वै मज्जतां तरणाय तु ॥ ११॥"
  },
  {
    "text": "मुद्गल उवाच ।\nएवं पृष्टो महायोगी तमुवाच सुहर्षितः ।\nगुणैर्युक्तं गृत्समदः प्रह्लादं भावधारकम् ॥ १२॥"
  },
  {
    "text": "गृत्समद उवाच ।\nश‍ृणु प्रह्लाद यत् पृष्टं तत्सर्वं कथयामि ते ।\nसुखदं च समासेन एकदन्तचरित्रकम् ॥ १३॥"
  },
  {
    "text": "पुरा कृतयुगे दैत्य गौडदेशे बभूव ह ।\nनगरे गौडसंज्ञे च रौद्रकेतुस्तपोधनः ॥ १४॥"
  },
  {
    "text": "तस्य पत्नी महाभागा शारदा रूपशालिनी ।\nगर्भयुक्ता कदाचित् सा बभूवे हर्षिताऽभवत् ॥ १५॥"
  },
  {
    "text": "समये सुषुवे पुत्रौ यमलौ लोकभीतिदौ ।\nनाम्ना चक्रे द्विजातिः स देवान्तकनरान्तकौ ॥ १६॥"
  },
  {
    "text": "कदाचिन्नारदेनाऽपि गत्वा तत्र शिवस्य च ।\nपञ्चाक्षरेणोपदिष्टौ चेरतुः परमं तपः ॥ १७॥"
  },
  {
    "text": "दिव्यवर्षसहस्रैस्तु सन्तुष्टः स सदाशिवः ।\nअभयं गुणरूपेभ्यो प्रददौ दैत्ययोः परम् ॥ १८॥"
  },
  {
    "text": "वरगर्वेण दैत्येन्द्रौ जित्वा सर्वं चराचरम् ।\nततस्तु कर्मनाशं तौ चक्रतुः पृथिवीतले ॥ १९॥"
  },
  {
    "text": "न स्वाहा न स्वधा कुत्र न वषट्कार एव च ।\nअभवन्नमराः सर्वे क्षुधितास्तृषितास्ततः ॥ २०॥"
  },
  {
    "text": "तैः सर्वैः प्रार्थितो देव एकदन्तः प्रतापवान् ।\nतपसोग्रेण सन्तुष्टो बभूव प्रददौ वरम् ॥ २१॥"
  },
  {
    "text": "कश्यपस्य च पुत्रोऽहं भविष्यामि प्रसिद्धये ।\nदैत्येन्द्रयोर्वधस्यैवमुक्त्वा गणपतिययौ ॥ २२॥"
  },
  {
    "text": "अथ देवजनित्री सा कदाचित् कश्यपं मुनिम् ।\nजगाद हास्यसंयुक्ता ह्यदितिः कृतसम्पुटा ॥ २३॥"
  },
  {
    "text": "इन्द्रो विष्णुश्च सूर्यश्च देवाः पुत्राश्च मेऽभवन् ।\nस्वामिन् ब्रह्म कथं पुत्रः सम्भविष्यति मे परम् ॥ २४॥"
  },
  {
    "text": "तदा मे निश्चलं चेतो भवेच्चैव न संशयः ।\nतस्य सेवां कर्तुमीहे तत्रोपायं वद प्रभो ॥ २५॥"
  },
  {
    "text": "तस्यास्तद्वचनं श्रुत्वा गणेशस्य मनुं ददौ ।\nअष्टाक्षरं तया तेनाराधितो ह्येकदन्तकः ॥ २६॥"
  },
  {
    "text": "सहस्रवर्षपूर्तौ तां वरदः स समाययौ ।\nतया पुत्रो भव स्वामिन् याचितः स तथाऽकरोत् ॥ २७॥"
  },
  {
    "text": "अदित्यां कश्यपाच्चैव सम्भूतः पुत्रतां गतः ।\nमायामास्थाय विघ्नेशश्चिक्रीड प्राकृतो यथा ॥ २८॥"
  },
  {
    "text": "एकदा राक्षसी घोरा विरजास्तं जगाल ह ।\nविदार्य जठरं तस्या बहिर्यातो ममार सा ॥ २९॥"
  },
  {
    "text": "उद्धतौ धुन्धुरत्युग्रौ शुकरूपौ समागतौ ।\nधृत्वा तौ स्फालितौ शैले मृतौ दैत्यौ तथाऽकरोत् ॥ ३०॥"
  },
  {
    "text": "कदाचित् सहिता तेन स्नानार्थमदितिर्ययौ ।\nतत्र तं मकराकारो गन्धर्वश्च पदेऽग्रहीत् ॥ ३१॥"
  },
  {
    "text": "तेनोड्डीनं कृतं पश्चाद्बहिः स च ममार ह ।\nशापमुक्तोऽभवच्चित्रं तं प्रणम्य ययौ दिवम् ॥ ३२॥"
  },
  {
    "text": "उपवीतप्रदाने वै राक्षसा विप्रलिङ्गिनः ।\nपञ्च तं हन्तुमायाता हतास्तेन क्षणेन ते ॥ ३३॥"
  },
  {
    "text": "कर्मणि प्रसमाप्ते तं ब्रह्मविष्ण्वादयः सुराः ।\nमुनयश्च वसिष्ठाद्या नेमुर्भक्तिसमन्विताः ॥ ३४॥"
  },
  {
    "text": "इन्द्रस्तत्र मदेनैव संसिक्तो न ननाम तम् ।\nकश्यपेन समाज्ञप्तस्तथाऽपि ज्येष्ठभावतः ॥ ३५॥"
  },
  {
    "text": "परीक्षार्थं महेन्द्रेण बालं हन्तुं प्रभञ्जनः ।\nप्रेरितः सोऽपि भग्नोऽभूत्ततोऽग्निं स समादिशत् ॥ ३६॥"
  },
  {
    "text": "इन्द्रेणाऽऽज्ञापितो वह्निस्तं दग्धुं सहसाऽऽगतः ।\nगिलितस्तेन बालेन महेन्द्रो विस्मितोऽभवत् ॥ ३७॥"
  },
  {
    "text": "विनायकेन देवेन्द्रः श्वासेन जठरे स्वके ।\nनीतस्तत्र सविस्तारं ददर्श सकलं जगत् ॥ ३८॥"
  },
  {
    "text": "एवं नानाण्डकं दृष्ट्वा हतगर्वोऽभवत् स्वयम् ।\nन ददर्श बहिर्यातुं मार्गं वर्षशतेन वै ॥ ३९॥"
  },
  {
    "text": "ततस्तं प्रार्थयामास विनायकमनामयम् ।\nतेनाऽपि श्वासमार्गेण बहिर्निष्कासितो हरिः ॥ ४०॥"
  },
  {
    "text": "ततस्तेन महेन्द्रण दृष्टं कौतुकमुत्तमम् ।\nकालोद्भवं महच्चित्रं तच्छृणुष्व महासुर ॥ ४१॥"
  },
  {
    "text": "विनायकस्य वर्षाणि जठरे स शतं स्वयम् ।\nसंस्थितश्च बहिस्तत्र क्षण एकस्तथाऽभवत् ॥ ४२॥"
  },
  {
    "text": "ततस्तं प्रणनामाऽऽदौ स्तुत्वा च विविधैः स्तवैः ।\nचकार साधुभावेन स भक्तिं नित्यमादरात् ॥ ४३॥"
  },
  {
    "text": "ततः कदाचित् काशीपो मुनिगेहं समाययौ ।\nपुत्रस्योद्वाहसिद्ध्यर्थं कश्यपं तममन्त्रयत् ॥ ४४॥"
  },
  {
    "text": "मुनिर्यज्ञेन रुद्धो वै पुत्रं तस्मै ददौ लघुम् ।\nउपाध्यायत्वसिद्धयर्थं विधानज्ञो विनायकम् ॥ ४५॥"
  },
  {
    "text": "काशिराजो गणेशं सङ्गृह्य मार्गे जगाम ह ।\nतत्र धूम्राक्षदैत्येशं सूर्यास्त्रेण जघान सः ॥ ४६॥"
  },
  {
    "text": "तस्य पुत्रौ महावीर्यौ जघनश्च मनुः स्मृतौ ।\nभक्षणार्थं समायातौ विनायकमनामयम् ॥ ४७॥"
  },
  {
    "text": "विनायकेन निःश्वासेन नीतौ गगने गतौ ।\nभ्रमन्तौ पतितौ तत्र नरान्तकसुमन्दिरे ॥ ४८॥"
  },
  {
    "text": "नरान्तकस्ततस्ताभ्यां ज्ञात्वा वृत्तान्तमुल्बणम् ।\nशतानि पञ्च रक्षांसि प्रेषयामास दैत्यपः ॥ ४९॥"
  },
  {
    "text": "तेन दृष्टा महावीरा राक्षसा गणपेन च ।\nहुङ्कारेण महोग्रेण मम्रुः सर्वे भयातुराः ॥ ५०॥"
  },
  {
    "text": "ततः स काशिराजेन सहितश्च विनायकः ।\nकाशीं प्राप्तस्तदा लोकैरविशत् पूजितः परम् ॥ ५१॥"
  },
  {
    "text": "आदौ मुद्गलविप्रेणोपदिष्टः स महामनाः ।\nकाशिराजश्च गणपमभजन्नित्यमादरात् ॥ ५२॥"
  },
  {
    "text": "काशीस्थाश्च जनाः सर्वे गणेशध्यानतत्पराः ।\nमुद्गलान् महिमानं चाऽभवन् ज्ञात्वा विचक्षणाः ॥ ५३॥"
  },
  {
    "text": "कश्यपस्य स्वयं पुत्रो भविष्यति वधाय च ।\nदैत्यानां सोऽपि काश्यां वै विवाहायाऽऽगमिष्यति ॥ ५४॥"
  },
  {
    "text": "तस्य दर्शनमात्रेण भविष्यन्ति सुयोगिनः ।\nसर्वे काशीस्थभूतानि नरा नार्यो न संशयः ॥ ५५॥"
  },
  {
    "text": "एवं मुद्गलविप्रेण बोधिताः सकला जनाः ।\nते सर्वेऽपूजयंस्तं च ज्ञात्वा देवं विनायकम् ॥ ५६॥"
  },
  {
    "text": "स्त्रियः सर्वाः समायाता दर्शनार्थं महापथे ।\nअनादृत्य पितॄन् भ्रातॄन भर्तॄन भक्तिपरायणाः ॥ ५७॥"
  },
  {
    "text": "महोत्सवोऽभवत्तत्र प्रवेशाख्यो महासुर ।\nतत्रैका रोधिता नारी देहं तत्याज सोत्तमम् ॥ ५८॥"
  },
  {
    "text": "तालुस्फोटेन सा याता सर्वादौ तं विनायकम् ।\nपश्यन्त्यस्याऽभवद्दहे लीना भक्तिसमन्विता ॥ ५९॥"
  },
  {
    "text": "यत्र तत्र जनैर्देवः पूजितश्च महापथे ।\nचचार तत्र दैत्यौ द्वौ बालरूपौ प्रचेरतुः ॥ ६०॥"
  },
  {
    "text": "विनायकेन हस्ताभ्यां चूर्णितौ दशयोजने ।\nपतितौ विस्मिता लोका मेनिरे गणपं च तम् ॥ ६१॥"
  },
  {
    "text": "ततो द्वौ चक्रवातस्य रूपेणैव समागतौ ।\nशिखां धृत्वा तयोस्तेन मम्रतुः स्फालितौ दृढौ ॥ ६२॥"
  },
  {
    "text": "ततः पाषाणरूपेण दैत्यो मार्गे व्यवस्थितः ।\nमुष्टिना बालकेनैव हतो मृत्युमवाप सः ॥ ६३॥"
  },
  {
    "text": "काशिराजस्ततस्तं स नीत्वा च स्वगृहे स्वयम् ।\nपूजयामास विधिवत् स्थापयामास भावतः ॥ ६४॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nद्वितीये खण्डे एकदन्तचरिते विनायककाशीप्रवेशो नाम षट्पञ्चाशत्तमोऽध्यायः ॥ २.५६\n२.५७ भ्रुशुण्डीभक्तिवर्णनं नाम सप्तपञ्चाशत्तमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "गृत्समद उवाच ।\nद्वितीये दिवसे तत्र धर्मदत्तो महामुनिः ।\nस्वगृहे तं मुनेः पुत्रमानयामास यत्नतः ॥ १॥"
  },
  {
    "text": "मार्गे दैत्यौ हतौ तेन खरवेषधरावुभौ ।\nकामक्रोधासुरौ पश्चाद्गजवेषधरौ हतौ ॥ २॥"
  },
  {
    "text": "ततो मुनिः सुभावेनापूजयत्तं विनायकम् ।\nकन्ये स्वे प्रददौ तस्मै सिद्धिबुद्धी सुलक्षणे ॥ ३॥"
  },
  {
    "text": "ततस्तत्राऽऽययौ जृम्भा राक्षसी घोररूपिणी ।\nरूपं धृत्वा मनुष्यस्य सुप्रसन्नाननाम्बुजा ॥ ४॥"
  },
  {
    "text": "विषयुक्तेन तैलेन सा ममर्द विनायकम् ।\nविज्ञाता देवदेवेन हता मृत्युमवाप च ॥ ५॥"
  },
  {
    "text": "चतुर्थे दिवसे तत्र सम्प्राप्ता दैत्यपुङ्गवाः ।\nज्वालामुखोऽथ व्याघ्रास्यो दारुणश्च महाबलः ॥ ६॥"
  },
  {
    "text": "तान् हत्वा योगभावेन काश्यपो लीलयाऽरमत् ।\nबालमध्ये यथाऽन्यो वै प्राकृतो माययाऽसुर ॥ ७॥"
  },
  {
    "text": "ब्रह्मविष्णुमुखास्तत्र द्रष्टुमाश्चर्यमुत्कटम् ।\nबालक्रीडनसम्भूतं संस्थिताश्च व्यलोकयन् ॥ ८॥"
  },
  {
    "text": "तत्र तं पञ्चमे देवं दिवसे मुनिनन्दनम् ।\nप्रणम्य काशिराजः स भोजनार्थममन्त्रयत् ॥ ९॥"
  },
  {
    "text": "चतुर्थ्यां शुक्लपक्षस्य प्रातःकाले महामुनिः ।\nभ्रुशुण्डी चापूजयत्तं मानस्या पूजया प्रभुम् ॥ १०॥"
  },
  {
    "text": "पूजां दृष्ट्वा स्वयं राजा प्रातस्तत्र सुविस्मितः ।\nउवाच तं कृता केन पूजेयं वद मे प्रभो ॥ ११॥"
  },
  {
    "text": "ततस्तं कथयामास भ्रुशुण्डी मेऽतिवल्लभः ।\nमहाभक्तः करोतीमां पूजां पश्य नराधिप ॥ १२॥"
  },
  {
    "text": "एकनिष्ठतया विप्रो भजते मां विशेषतः ।\nमद्विनान्यन्न जानाति देवतीर्थादिकं कदा ॥ १३॥"
  },
  {
    "text": "श्रुत्वा तस्य वचो रम्यं जगाद नृपसत्तमः ।\nविनायकं प्रणम्यैव तं प्रदर्शय योगिनम् ॥ १४॥"
  },
  {
    "text": "काशिराजवचः श्रुत्वा प्रेषयामास तं ततः ।\nजवनाश्वसमारूढो राजा तस्याश्रमं ययौ ॥ १५॥"
  },
  {
    "text": "दृष्ट्वा तं शुण्डया युक्तं स नत्वा विस्मितो नृपः ।\nप्रार्थयामास योगीशं काश्यां नेतुं सुभक्तितः ॥ १६॥"
  },
  {
    "text": "काशिराज उवाच ।\nविनायकाज्ञया स्वामिन्नागतस्तेऽहमाश्रमे ।\nत्वामाह्वयति देवोऽसौ मद्गृहे संस्थितः स्वयम् ॥ १७॥"
  },
  {
    "text": "चतुर्थ्यामद्य योगीन्द्र मानस्या पूजया त्वया ।\nपूजितस्तां महापूजां दर्शयामास मां विभुः ॥ १८॥"
  },
  {
    "text": "कश्यपस्य गृहे सोऽपि विनायक इति स्मृतः ।\nतपसाऽऽराधितस्तेन पुत्रोऽभूद्गणनायकः ॥ १९॥"
  },
  {
    "text": "अहं तस्य तथा दासो यजमानो महामते ।\nविवाहार्थं तु पुत्रस्याऽऽनीतोऽसौ मद्गृहे मया ॥ २०॥"
  },
  {
    "text": "विनायकेन कथितमानयस्व महामुनिम् ।\nयाचे ह्यतोऽहं योगीन्द्राऽऽगच्छ काशीं महापुरीम् ॥ २१॥"
  },
  {
    "text": "तस्य तद्वचनं श्रुत्वा विस्मितो मुनिसत्तमः ।\nउवाच तं स गाणेशः काशिराजं महामतिम् ॥ २२॥"
  },
  {
    "text": "भ्रुशुण्ड्युवाच ।\nश‍ृणु राजन् महाभाग वेदान्तागोचरो विभुः ।\nयदि भक्त्या समायातस्त्वद्गृहे कश्यपात्मजः ॥ २३॥"
  },
  {
    "text": "तथापि शुण्डया हीनं नमामि न कदाचन ।\nकलांशादिसमायुक्तं जानीहि नृपसत्तम ॥ २४॥"
  },
  {
    "text": "कलात्मकास्तस्य सर्वे देवा विष्णुशिवादयः ।\nते सर्वे मां नमन्त्येव शुण्डाभक्तियुतं परम् ॥ २५॥"
  },
  {
    "text": "गजाननं परित्यज्याऽहं नमामि न कञ्चन ।\nअतस्त्वं गच्छ काश्यां वै तं नयामि विनायकम् ॥ २६॥"
  },
  {
    "text": "तस्य तद्वचनं श्रुत्वा ह्येकभक्तिसमन्वितम् ।\nउवाच तं प्रणम्यैव काशिराजः प्रतापवान् ॥ २७॥"
  },
  {
    "text": "काशिराज उवाच ।\nमुने श‍ृणु वचो मेऽद्य नाऽहं शक्तो भवामि च ।\nकाश्यां गन्तुं महाभागाऽपराह्णे श्रान्तवाहनः ॥ २८॥"
  },
  {
    "text": "ततो मुनिर्नृपं प्राह लोचनामीलनं कुरु ।\nतथाभूतं नृपश्रेष्ठं प्रेषयामास तां पुरीम् ॥ २९॥"
  },
  {
    "text": "पुनरुन्मील्य नेत्रे स्वेऽपश्यद्गेहं महानृपः ।\nस्वां पुरीं विस्मितो भूत्वा प्रणनाम विनायकम् ॥ ३०॥"
  },
  {
    "text": "वृत्तं संश्रुत्य भूपेशात् पुनस्तं गणनायकः ।\nमायया स मुनेस्तस्याश्रमस्थमकरोत्ततः ॥ ३१॥"
  },
  {
    "text": "पुनः समागतं वीक्ष्य नृपं प्राह महामुनिः ।\nकिमर्थमागतो राजन्नद्यैव वद मे गृहे ॥ ३२॥"
  },
  {
    "text": "ततस्तं राजशार्दूलो जगाद कथितं च यत् ।\nविनायकेन भोः स्वामिंस्त्वामाह्वयति विघ्नपः ॥ ३३॥"
  },
  {
    "text": "तेनाऽहं प्रेषितो नूनं शुण्डादण्डधरेण च ।\nचल शीघ्रं मया सार्धं द्रष्टुं पूर्णं गजाननम् ॥ ३४॥"
  },
  {
    "text": "श्रुत्वा तस्य वचो रम्यं भक्त्याऽत्यन्तं लुलोठ च ।\nरोमाञ्चितशरीरोऽसौ साश्रुनेत्रो महामुनिः ॥ ३५॥"
  },
  {
    "text": "तं दृष्ट्वा विस्मितोऽत्यन्तं काशिराजो महामनाः ।\nअहो भक्तिरियं साक्षाद् दृश्यते देहधारिणी ॥ ३६॥"
  },
  {
    "text": "देहभावं समासाद्य यात्रार्थं तेन भूभुजा ।\nभ्रुशुण्डी चलितश्चैव स्वाश्रमात् प्रजगाम सः ॥ ३७॥"
  },
  {
    "text": "देहश्रमेण यात्रा वै कर्तव्या गणपस्य च ।\nविचार्यैवं ययौ पद्भ्यामविमुक्तं महामुनिः ॥ ३८॥"
  },
  {
    "text": "ज्ञात्वा तस्य हृदिस्थं सा निश्चयं धरणी मुनिम् ।\nप्रापयामास काश्यां तं क्षणेन नृपसंयुतम् ॥ ३९॥"
  },
  {
    "text": "नृपेण नगरी दृष्टा तमुवाच ततः परम् ।\nस्वामिन् समागता काशी प्रभावात्तपसश्च ते ॥ ४०॥"
  },
  {
    "text": "ततस्तं स्वगृहे नीत्वाऽपूजयन् नृपसत्तमः ।\nविनायकः समायातं भक्तं पश्यति साश्रुकः ॥ ४१॥"
  },
  {
    "text": "तस्य भावं विदित्वाऽसौ शुण्डां धृत्वा विनायकः ।\nमूषकोपरि संस्थाय प्रजगाम महामुनिम् ॥ ४२॥"
  },
  {
    "text": "चतुर्भुजधरं विप्रो महोदरविराजितम् ।\nशेषनाभिं त्वेकदन्तं दृष्ट्वा तं प्रणनाम च ॥ ४३॥"
  },
  {
    "text": "अपूजयत् भ्रुशुण्डी तं भक्तिभावसमन्वितः ।\nपुनः प्रणम्य तुष्टाव नानास्तोत्रैः प्रसन्नधीः ॥ ४४॥"
  },
  {
    "text": "उवाच विस्खलद्वाक्यो भक्ते रसपरिप्लुतः ।\nगजाननं निजं नाथं कृतकृत्यो महासुर ॥ ४५॥"
  },
  {
    "text": "भ्रुशुण्ड्युवाच ।\nतव दर्शनमात्रेण कृतकृत्यो गजानन ।\nमहता भाग्ययोगेन दृष्टं ते चरणं विभो ॥ ४६॥"
  },
  {
    "text": "अधुना मे वरं देहि तेन तुष्टो भवाम्यहम् ।\nतव विस्मरणं नाथ न भवेन् मे तथा कुरु ॥ ४७॥"
  },
  {
    "text": "अनेनैव स्वरूपेण मत्स्थाने संस्थितो भव ।\nआशापूरकनाम्ना त्वं ख्यातो भव गजानन ॥ ४८॥"
  },
  {
    "text": "तत्रैवानन्यभक्त्या त्वां भजामि रसयुक्तया ।\nमुद्गलेन समं मां त्वं पूर्णं भक्तं कुरु प्रभो ॥ ४९॥"
  },
  {
    "text": "अथवा मुद्गलाच्चैवाधिकं मां कुरु विघ्नप ।\nगुरोरतिक्रमाच्छिष्यः पुत्रो वा तस्य नाल्पकः ॥ ५०॥"
  },
  {
    "text": "एवं प्रार्थयमानं तं तथेति गणनायकः ।\nजगाद स पुनर्बालो भूत्वाऽखेलत्तु सादरम् ॥ ५१॥"
  },
  {
    "text": "तं प्रणम्य ययौ स्थानं स्वकीयं मुनिसत्तमः ।\nभ्रुशुण्डी च ततः काशिराजः संविस्मितोऽभवत् ॥ ५२॥"
  },
  {
    "text": "हृदि राजा विचार्यासावेकनिष्ठो बभूव ह ।\nगणेशभजने दृष्ट्वा भ्रुशुण्डीचरितं महत् ॥ ५३॥"
  },
  {
    "text": "अहो मुनिवरो धन्यो नानारूपात्मिकां पराम् ।\nमायां त्यक्त्वा स योगेन भजते गणनायकम् ॥ ५४॥"
  },
  {
    "text": "सर्वेषां ब्रह्मणां योगो गणेशे भवति प्रभो ।\nअतस्तमेकभावेन भजतेऽसौ महामुनिः ॥ ५५॥"
  },
  {
    "text": "एकनिष्ठा समा भक्तिर्न भूता न भविष्यति ।\nकोट्यंशेन समा नान्या तत् भजेत् योगिसत्तमः ॥ ५६॥"
  },
  {
    "text": "सर्वत्र गणराजोऽयं वसत्यत्र न संशयः ।\nकलांशेन ततोऽन्येषां भजने च फलं लभेत् ॥ ५७॥"
  },
  {
    "text": "गणेशभजनं ह्येकं चेत् पूर्णं भजनं भवेत् ।\nसर्वेषां च गणेशस्य भ्रुशुण्डी तत् समाश्रितः ॥ ५८॥"
  },
  {
    "text": "अहो भ्रुशुण्डिना तुल्यो दृश्यते न कदाचन ।"
  },
  {
    "text": "प्रत्यक्षो गणराजोऽयं शुण्डावान्नात्र संशयः ॥ ५९॥"
  },
  {
    "text": "काश्यां मुक्तिस्वरूपायामागतोऽसौ महामुनिः ।\nमणिकर्णीं च विश्वेशं सस्मार मनसाऽपि न ॥ ६०॥"
  },
  {
    "text": "गणेशार्थं समायातस्तं प्रणम्य महामुनिः ।\nस्वाश्रमं पुनरेवासौ जगाम सुखदायकम् ॥ ६१॥"
  },
  {
    "text": "एवं विस्मयभावेन काशिराजस्तथाऽभजत् ।\nगणेशं साधुभावज्ञः सोऽपि तत्समतां ययौ ॥ ६२॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nद्वितीये खण्डे एकदन्तचरिते भ्रुशुण्डीभक्तिवर्णनं नाम सप्तपञ्चाशत्तमोऽध्यायः ॥ २.५७\n२.५८ यमशापवर्णनं नामाष्टपञ्चाशत्तमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "प्रल्हाद उवाच ।\nश‍ृणु गृत्समद त्वं मे वचनं दीनपालक ।\nकोऽसौ भ्रुशुण्डिनामा वै मुनिर्मे ब्रूहि साम्प्रतम् ॥ १॥"
  },
  {
    "text": "तपसा केन तस्याऽपि भृशुण्डा निःसृता प्रभो ।\nकीदृशी मानसी पूजा कृता मां वद विस्तरात् ॥ २॥"
  },
  {
    "text": "आश्चर्यं परमं प्राप्तः श्रुत्वा मुनिवरस्य च ।\nमहिमानं महाभाग धन्यो भूमण्डलेऽभवत् ॥ ३॥"
  },
  {
    "text": "गणेशभजने सक्ता नरास्ते ब्रह्मरूपिणः ।\nतेषां कथा प्रवक्तारं श्रोतारं प्रपुनाति च ॥ ४॥"
  },
  {
    "text": "मुद्गल उवाच ।\nएवं पृष्टो गृत्समदो महायोगी तमब्रवीत् ।\nप्रह्लादं भक्तिपात्रं वै दृष्ट्वा हर्षसमन्वितः ॥ ५॥"
  },
  {
    "text": "गृत्समद उवाच ।\nश‍ृणु प्रह्लाद भावेन कथां लोकैकपावनीम् ।\nभ्रुशुण्डिसंश्रितां पुण्यां ब्रह्मभूतपदप्रदाम् ॥ ६॥"
  },
  {
    "text": "नन्दुरे त्ववसद् ग्रामे नामा कैवर्तकः पुरा ।\nनाम्ना पापी सुविख्यातो महापापपरायणः ॥ ७॥"
  },
  {
    "text": "धृत्वा ग्रामेषु शस्त्रादीन् वनेषु विचचार ह ।\nजीवहिंसां सदा तत्र चकार कामवर्जितः ॥ ८॥"
  },
  {
    "text": "मार्गस्थांश्च जनान् वीक्ष्याऽमारयद्धनलिप्सया ।\nसङ्गृह्य मिलितं ग्रामे जगाम प्रत्यहं खलः ॥ ९॥"
  },
  {
    "text": "द्रव्यवस्त्रादिहीनांस्तान् दृष्ट्वा मारयताप्यहो ।\nजीवं दृष्ट्वा क्रूरकर्मा न मुमोच वधप्रियः ॥ १०॥"
  },
  {
    "text": "धनं तेषां गृहीत्वाऽसौ धनवान् प्रबभूव ह ।\nद्रव्यसञ्चयभावेन न तुतोष कदाचन ॥ ११॥"
  },
  {
    "text": "न सङ्ख्यां कर्तुमत्यन्तं तस्य पापस्य वै भवेत् ।\nब्रह्मा समर्थः शेषश्च पापानां भागिनौ भयात् ॥ १२॥"
  },
  {
    "text": "स्त्रीगोबालद्विजादीनां हत्याऽपारा कृता पुरा ।\nतेन तस्य च भारेण पीडिता भूरभूत्ततः ॥ १३॥"
  },
  {
    "text": "एकदा वनमध्येऽसौ कञ्चित्पुरुषमुत्तमम् ।\nदृष्ट्वा वधार्थमानन्दादधावच्छस्त्रसंयुतः ॥ १४॥"
  },
  {
    "text": "तमागतं समालोक्य दुष्टं दूरे पलाय्य सः ।\nगव्यूतिमात्रमासाद्य ग्रामं तत्र जगाम ह ॥ १५॥"
  },
  {
    "text": "नामा प्रह्लाद मार्गे स पतितोऽधावनाऽऽकुलः ।\nजातश्च दुःखितोऽत्यन्तं विरराम वधात्तदा ॥ १६॥"
  },
  {
    "text": "मन्दगत्या चचालाऽसौ मार्गे कुण्डं ददर्श ह ।\nतत्र श्रमापनोदार्थं स्नानं चक्रे महाखलः ॥ १७॥"
  },
  {
    "text": "तदेव गणराजस्य तीर्थं पुण्यप्रदं महत् ।"
  },
  {
    "text": "तस्य प्रभावयोगेन पापं संशिथिलं त्वभूत् ॥ १८॥"
  },
  {
    "text": "स पापशिथिलो नामा विचारमकरोद् हृदि ।\nअहो मया च पापानि कृतानि कति नाऽविदम् ॥ १९॥"
  },
  {
    "text": "मृतोऽहं नरके घोरे पतिष्यामि न संशयः ।\nकल्पान् दुःखमनेकांश्च सहिष्यामि कथं परम् ॥ २०॥"
  },
  {
    "text": "मुद्गल उवाच ।\nएवं ब्रुवन्तमानन्ददायकं मुनिसत्तमम् ।\nप्रह्लादो वै गृत्समदं पप्रच्छ विनयान्वितः ॥ २१॥"
  },
  {
    "text": "प्रल्हाद उवाच ।\nकीदृशं कुण्डरूपं च केन वा चरितं तपः ।\nतत्र येन गणेशस्य स्थानं कुण्डात्मकं ह्यभूत् ॥ २२॥"
  },
  {
    "text": "ततो गृत्समदः प्राह प्रह्लादं सर्वमञ्जसा ।\nआह्लादेन समायुक्तो गाणपत्यो महायशाः ॥ २३॥"
  },
  {
    "text": "गृत्समद उवाच ।\nअत्र ते कथयिष्यामि चेतिहासं पुरातनम् ।\nसूर्यस्य यमराजस्य संवादं पापनाशनम् ॥ २४॥"
  },
  {
    "text": "सूर्याय प्रददौ कन्यां विश्वकर्मा महाद्भुताम् ।\nसंज्ञां कर्ममयीं देवीं मायारूपां महाद्युतिः ॥ २५॥"
  },
  {
    "text": "तपसा शतवर्षैस्तां प्रसन्नां स चकार ह ।\nययाचे विश्वकर्मा तां पुत्री मे भव मानदे ॥ २६॥"
  },
  {
    "text": "साऽऽदिमाया वरात्तस्य पुत्री जाता सुरेश्वर ।\nतां गृहीत्वा गृहं देव सविता प्रजगाम ह ॥ २७॥"
  },
  {
    "text": "तया रेमे महातेजाश्चिरकालं विभावसुः ।\nतस्यां पुत्रौ च पुत्रीं वै जनयामास वीर्यतः ॥ २८॥"
  },
  {
    "text": "वैवस्वतो मनुर्ज्येष्ठो यमश्च यमुना नदी ।\nसर्वे स्वधर्मशीलास्ते महाभागा बभूविरे ॥ २९॥"
  },
  {
    "text": "तीक्ष्णेन तेजसा तप्ता संज्ञा सूर्यस्य नित्यदा ।\nनिर्ममे मायया छायां स्वस्याकृतिधरां ततः ॥ ३०॥"
  },
  {
    "text": "तस्यै सर्वं निवेद्यैव पुत्रीं पुत्रौ गृहादिकम् ।\nउवाच रविणा पृष्टा मा वद त्वं स्वचेष्टितम् ॥ ३१॥"
  },
  {
    "text": "तां छाया प्रत्युवाचेदं यदि मां धर्षयिष्यति ।\nसविता चेन् महाभागे वदिष्यामि न संशयः ॥ ३२॥"
  },
  {
    "text": "गच्छ देवि यथा चित्ते निश्चयस्तादृशं कुरु ।\nअहं सर्वं त्वदीयं यत् कार्यं संसाधयामि तत् ॥ ३३॥"
  },
  {
    "text": "ततः संज्ञा ययौ गेहं पितुस्तेन तिरस्कृता ।\nभर्तारं त्यज मैवं त्वं स्वगृहं गच्छ मा कुरु ॥ ३४॥"
  },
  {
    "text": "ततः सा वनवासाय जगामाश्वस्वरूपिणी ।\nभूत्वा तताप सा ध्यात्वा तपो गणपतिं प्रभुम् ॥ ३५॥"
  },
  {
    "text": "मालामन्त्रेण विघ्नेशं तोषयामास सा सती ।\nपूर्णे वर्षशते तत्राजगाम गणनायकः ॥ ३६॥"
  },
  {
    "text": "तया सम्पूजितो देवः स्तुतश्चैव विशेषतः ।\nवरं ददौ महाराज मनसीप्सितमादरात् ॥ ३७॥"
  },
  {
    "text": "देव्यर्यमा सौम्यतेजा भविष्यति न संशयः ।\nत्वं मायाबन्धहीना वै मद्भक्तिनिरता भव ॥ ३८॥"
  },
  {
    "text": "यद्यदिच्छसि तत्तत्ते सफलं प्रभविष्यति ।\nकोपहीनः स्वयं भानुस्त्वामत्रागत्य नेष्यति ॥ ३९॥"
  },
  {
    "text": "एवमुक्त्वा गणाधीशोन्तर्धानं प्रचकार ह ।\nसा तत्र गणपं देवं ध्यायन्ती संस्थिताऽभवत् ॥ ४०॥"
  },
  {
    "text": "छायायां सविता तद्वत् पुत्रौ पुत्रीं महायशाः ।\nअथ सञ्जनयामास धर्मयुक्तान् महौजसः ॥ ४१॥"
  },
  {
    "text": "सावर्णिश्च मनुर्ज्येष्ठः सम्भूतश्च शनैश्चरः ।\nतापी नाम्नी नदी कन्या त्रयस्ते प्रथिता भुवि ॥ ४२॥"
  },
  {
    "text": "छाया स्वपुत्रवात्सल्यात् संज्ञा पुत्रांश्च भेदतः ।"
  },
  {
    "text": "सततं न्यूनभावेनाऽवर्तयत् साधुसत्तम ॥ ४३॥"
  },
  {
    "text": "मनुश्च सेहे तं मातुरपराधं विचक्षणः ।\nधर्मराजः स तां तत्र निषिषेध मुहुर्मुहुः ॥ ४४॥"
  },
  {
    "text": "सा स्वभावं स्वकीयं तं न तत्याज कदाचन ।\nकुपितो धर्मराजस्तां पदा हन्तुं प्रचक्रमे ॥ ४५॥"
  },
  {
    "text": "तं चाविनयसंयुक्तं शशाप जननी सुतम् ।\nपादस्ते क्लेद्यतां प्राप्य पतिष्यति धरातले ॥ ४६॥"
  },
  {
    "text": "धर्मः क्रोधं समागृह्य सवितारं जगाम ह ।\nभयभीतश्च शापेन वृत्तान्तं तं जगाद सः ॥ ४७॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nद्वितीये खण्डे एकदन्तचरिते यमशापवर्णनं नामाष्टपञ्चाशत्तमोऽध्यायः ॥ २.५८\n२.५९ कुण्डसम्भवचरित्रं नामैकोनषष्टितमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "गृत्समद उवाच ।\nयमस्य वचनं श्रुत्वा सविता विस्मितोऽभवत् ।\nधर्मशीलस्य सङ्क्रोधो मातरि प्रबभूव ह ॥ १॥"
  },
  {
    "text": "माता स्वदेहजं पुत्रं भेदबुद्धया शशाप ह ।\nअतः कारणकं किञ्चिद्विपरीतं भवेदिह ॥ २॥"
  },
  {
    "text": "ततो ज्ञानेन बुद्ध्वा स यमं भानुरुवाच ह ।\nमातुः शापं कदा मिथ्या मया कर्तुं न शक्यते ॥ ३॥"
  },
  {
    "text": "अतो विनायकं देवं भज त्वं भक्तिभावतः ।\nस चेत् प्रसन्नतां यातस्तदा सुखमवाप्स्यसि ॥ ४॥"
  },
  {
    "text": "एवमुक्त्वार्यमा पुत्रं मन्त्रं पञ्चाक्षरं ददौ ।\nविधियुक्तं गणेशस्य स ययौ वनमादरात् ॥ ५॥"
  },
  {
    "text": "सविताऽसौ जगामेदं छायां वचनमब्रवीत् ।\nसंज्ञा कुत्र गता देवि वद नोचेच्छपाम्यहम् ॥ ६॥"
  },
  {
    "text": "सा भीता सत्यमेवेदं वचनं तं जगाद ह ।\nपितुर्गेहं गता संज्ञाऽस्थाप्य मां त्वद्गृहे प्रभो ॥ ७॥"
  },
  {
    "text": "सत्यभाषणयोगेन तुष्टस्तां न शशाप सः ।\nजगाम विश्वकर्माणं क्रोधयुक्तो दिवाकरः ॥ ८॥"
  },
  {
    "text": "तं प्रणम्य स पप्रच्छ वृत्तान्तं रक्तलोचनः ।\nसंज्ञाया विश्वकर्मा तं सान्त्वयामास युक्तिभिः ॥ ९॥"
  },
  {
    "text": "विश्वकर्मोवाच ।\nमया ते गृहमेवं सा प्रेषिता नागता यदा ।\nमायया गुप्तरूपेण कुत्र वै संस्थिता भवेत् ॥ १०॥"
  },
  {
    "text": "त्वदीयतेजसा तप्ता गता शुष्कशरीरका ।\nअतस्त्वं तेजसा सौम्यो भव तस्यां रमस्व च ॥ ११॥"
  },
  {
    "text": "ततः सोऽपि जगादेदं वचनं तं विभावसुः ।\nत्वं विश्वकर्मतां प्राप्तोऽतो मां सौम्यं कुरु प्रभो ॥ १२॥"
  },
  {
    "text": "ततस्तेन स्वयन्त्रे संस्थाप्य तेजो हृतं महत् ।\nतीक्ष्णं तेन सुसौम्यश्च सूर्यस्तां प्रजगाम ह ॥ १३॥"
  },
  {
    "text": "अश्विनी रूपभावेन स्थितां वीक्ष्य वनेषु सः ।\nअश्वो भूत्वा प्रयत्नेन धर्तुं तामुद्यतोऽभवत् ॥ १४॥"
  },
  {
    "text": "साऽपरं पुरुषं ज्ञात्वा गणेशं मनसाऽस्मरत् ।\nततः सूर्येण वीर्यं स्वं नसि निक्षिप्तमादरात् ॥ १५॥"
  },
  {
    "text": "ततस्तया रवेर्वीर्यं स्वश्वासेन बहिर्बलात् ।\nनिष्कासितं परस्यैव ज्ञात्वा सुविमनास्त्वभूत् ॥ १६॥"
  },
  {
    "text": "एवं दृढाग्रहं दृष्ट्वा सविता तोषवानभूत् ।\nस्वरूपं दर्शयामास तां प्रगृह्य गृहं ययौ ॥ १७॥"
  },
  {
    "text": "संज्ञया सवितुर्वीर्यं त्यक्तं तस्मात् समुद्भवौ ।\nअश्विनौ भिषजां श्रेष्ठौ सर्वमान्यो बभूवतुः ॥ १८॥"
  },
  {
    "text": "गणेशभक्तिभावेन संज्ञा सुखयुताऽभवत् ।\nतमेव सततं देवी भजतेऽनन्यमानसा ॥ १९॥"
  },
  {
    "text": "यमोऽपि च तपस्तेपे दारुणं भावसंयुतः ।\nनिराहारतया देवं ध्यात्वा जपपरोऽभवत् ॥ २०॥"
  },
  {
    "text": "संवत्सरसहस्रेण गणेशो वरदोऽभवत् ।\nतं दृष्ट्वा सहसोत्थायाऽऽपूज्य तुष्टाव भानुजः ॥ २१॥"
  },
  {
    "text": "यम उवाच ।\nनमो गणपते तुभ्यं नानामायाविलासिने ।\nमायाधारकवेषेण स्थिताय तु नमो नमः ॥ २२॥"
  },
  {
    "text": "मायामोहविहीनाय साक्षिणे जगदादये ।\nब्रह्मादये ब्रह्मविदे ब्रह्मणे वै नमो नमः ॥ २३॥"
  },
  {
    "text": "अनन्ताय नमस्तुभ्यं हेरम्बाय च ढुण्ढये ।\nविघ्नेशाय त्रिनेत्राय लम्बोदर नमोऽस्तु ते ॥ २४॥"
  },
  {
    "text": "गजाननाय देवाय देवानां पतये नमः ।\nदेवानां गर्वहन्त्रे च रक्षसां मर्दिने नमः ॥ २५॥"
  },
  {
    "text": "भक्तिप्रियाय भक्तेभ्यो नानासौख्यप्रदाय ते ।\nअनन्ताननधारायानन्तहस्ताय ते नमः ॥ २६॥"
  },
  {
    "text": "अनन्तशिरसे तुभ्यं ब्रह्मभूताय वेधसे ।\nशिवाय शिववन्द्याय शिवदाय नमो नमः ॥ २७॥"
  },
  {
    "text": "अखण्डविभवायैव मूषकध्वजिने नमः ।\nमूषकश्रेष्ठवाहस्थायैकदन्ताय ते नमः ॥ २८॥"
  },
  {
    "text": "आदिमध्यान्तरूपाय सर्वाकाराय ते नमः ।\nपाशाङ्कुशधरायैव सर्वभोक्त्रे नमो नमः ॥ २९॥"
  },
  {
    "text": "त्वां स्तोतुं कः समर्थः स्याद्योगाकारस्वरूपिणम् ।\nअतोऽहं प्रणमामीह तेन तुष्टो भव प्रभो ॥ ३०॥"
  },
  {
    "text": "धन्योऽहं सर्वभावैश्च येन दृष्टो गणेश्वरः ।\nअधुना रक्ष मां भक्तं शरणागतवत्सल ॥ ३१॥"
  },
  {
    "text": "एवं स्तुवन्तमत्यन्तमुवाच गणनायकः ।\nयमं परमभक्तं च सूर्यपुत्रं यशस्विनम् ॥ ३२॥"
  },
  {
    "text": "गणेश उवाच ।\nवरं वृणु महाभाग यम त्वं मनसीप्सितम् ।\nदास्यामि ते महाभक्त्या तोषितोऽहं न संशयः ॥ ३३॥"
  },
  {
    "text": "ततस्तं भानुजस्तत्रोवाच देहि गजानन ।\nभक्तिं त्वदीयपादे वै सुदृढां मे महोदर ॥ ३४॥"
  },
  {
    "text": "अन्यं वरं च मे देहि मातृशापहरं परम् ।\nयद्यदिच्छामि देवेश तत्तत् सिध्यतु विघ्नप ॥ ३५॥"
  },
  {
    "text": "एवं तस्य वचः श्रुत्वा तथेति गणपोऽब्रवीत् ।\nमदीया ते महाभक्तिर्भविष्यति न संशयः ॥ ३६॥"
  },
  {
    "text": "मातृशापस्य योगेन किञ्चिद् दुःखमवाप्स्यसि ।\nक्लेद्यपादाच्च मांसं ते कीटाः सङ्गृह्य सत्वरम् ॥ ३७॥"
  },
  {
    "text": "पतिष्यन्ति पृथिव्यां ते त्वं सुपादो भविष्यसि ।\nयद्यदिच्छसि तत्तत्ते सुलभं प्रभविष्यति ॥ ३८॥"
  },
  {
    "text": "दक्षिणस्यां दिशि प्राज्ञ दिक्पालस्त्वं भविष्यसि ।\nधर्मराज इति ख्यातो नाम्ना सर्वत्र पूजितः ॥ ३९॥"
  },
  {
    "text": "स्वधर्मपालकेषु त्वं श्रेष्ठो धर्मकरो मतः ।\nजीवानां कर्मयोगेन फलदश्च भविष्यसि ॥ ४०॥"
  },
  {
    "text": "त्वदीयाऽऽज्ञा त्रिलोकेषु वर्ततां धर्मभावतः ।\nत्वया स्तोत्रमिदं पुण्यं कृतं तच्च सुसिद्धिदम् ॥ ४१॥"
  },
  {
    "text": "पठते श‍ृण्वते पूर्णं भविष्यति न संशयः ।\nयमस्य यातनां घोरां स्तोत्रेण प्रस्तुतो यम ॥ ४२॥"
  },
  {
    "text": "हरामि नात्र सन्देहोंऽते स्वानन्दं ददाम्यहम् ।\nत्वया यत्र कृतं स्नानं नित्यं मद्भक्तिभाविना ॥ ४३॥"
  },
  {
    "text": "गणेशतीर्थसंज्ञं तद्भविष्यति न संशयः ।\nअत्रैव स्नानमात्रेण सर्वपापक्षयो भवेत् ॥ ४४॥"
  },
  {
    "text": "सुबुद्धिप्रदमेतच्च तत्क्षणात् प्रभविष्यति ।\nएवमुक्त्वान्तर्दधेऽसौ यमस्तत्र स्थितोऽभवत् ॥ ४५॥"
  },
  {
    "text": "संस्थाप्य मूर्तिमचलां हेरम्बस्य महाद्विजैः ।\nकुण्डं चकार भावेन गणेशपदलाञ्छितम् ॥ ४६॥"
  },
  {
    "text": "हेरम्बगणपो नाम्ना तत्र ख्यातो बभूव ह ।\nयमः शापविहीनश्च बभूव स दिशोधिपः ॥ ४७॥"
  },
  {
    "text": "सदा गणपतिं चित्तेऽध्यायद्वै रविनन्दनः ।\nसमः सर्वत्र सञ्जातः सर्वमान्यो महायशाः ॥ ४८॥"
  },
  {
    "text": "एतत्ते कथितं दिव्यं चरित्रं कुण्डसम्भवम् ।\nयमेन रचितं पुण्यं सर्वसिद्धकरं महत् ॥ ४९॥"
  },
  {
    "text": "एतद्यमस्य माहात्म्यं यः श‍ृणोति नरोत्तमः ।\nपठेद्वा शुभदं तस्मै सर्वदं प्रभविष्यति ॥ ५०॥"
  },
  {
    "text": "अधुना श‍ृणु दैत्येन्द्र प्रकृतं यत् कथानकम् ।\nभृशुण्डिनश्च पापघ्नं वाञ्छितार्थप्रदं परम् ॥ ५१॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nद्वितीये खण्डे एकदन्तचरिते कुण्डसम्भवचरित्रं नामैकोनषष्टितमोऽध्यायः ॥ २.५९\n२.६० भ्रूशूण्डिब्राह्मणत्ववर्णनं नाम षष्टितमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "गृत्समद उवाच ।\nकैवर्तकस्ततो नामा महादुष्टो ददर्श ह ।\nमुद्गलं मुनिशार्दूलं स्थितं तत्र महावने ॥ १॥"
  },
  {
    "text": "दृष्ट्वा मुनिवरं हृष्टः पापचेता बभूव सः ।\nखड्गमुद्यम्य तं हन्तुं ययौ नामा दृढाग्रहः ॥ २॥"
  },
  {
    "text": "यावत् समीपगो भूत्वा हन्तुं तमुपचक्रमे ।\nतावत्तस्य करात् खड्गः पपात धरणीतले ॥ ३॥"
  },
  {
    "text": "शस्त्राण्यन्यानि सर्वाणि दृढबद्धानि सर्वतः ।\nपेतुर्धरातले तानि तेनाऽसौ विस्मितोऽभवत् ॥ ४॥"
  },
  {
    "text": "अपश्यन्मुद्गलं दुष्टो वदन्नेवं किमद्भुतम् ।\nतेन निर्मलचित्तोऽसौ प्रबभूवाऽतिदारुणः ॥ ५॥"
  },
  {
    "text": "तं प्रणम्य महादुष्ट उवाच प्राञ्जलिर्मुनिम् ।\nयोगिदर्शनमात्रेण यथा साधुस्तथा वचः ॥ ६॥"
  },
  {
    "text": "नामोवाच ।\nआजन्मनोऽद्यपर्यन्तं बुद्धिर्मे पापनिश्चया ।\nतया कृतानि पापानि तेषां सङ्ख्या न विद्यते ॥ ७॥"
  },
  {
    "text": "अधुना कुण्डजेनैव किञ्चित् स्नानेन चाञ्जसा ।\nजाता निर्मलभावा सा पापाद्वै सम्बिभेति च ॥ ८॥"
  },
  {
    "text": "तवदर्शनमात्रेण सन्तोषे संस्थिता मुने ।\nमुक्तिमिच्छति मे बुद्धिर्महापापिन आदरात् ॥ ९॥"
  },
  {
    "text": "शस्त्राणि गलितान्येव न ग्रहीष्यामि तानि वै ।\nउपदेशं वद प्राज्ञ संसारोत्तारणात्मकम् ॥ १०॥"
  },
  {
    "text": "तस्य तद्वचनं श्रुत्वा मुद्गलस्तमुवाच ह ।\nगच्छ त्वं स्वगृहं तात स्वशस्त्राणि प्रगृह्य च ॥ ११॥"
  },
  {
    "text": "ततस्तं मुनिशार्दूलं जगादाऽसौ महाखलः ।\nकैवर्तकः प्रणम्याऽऽदौ रुदन्नश्रुजलाविलः ॥ १२॥"
  },
  {
    "text": "नामोवाच ।\nशिष्यं मां कुरु योगीन्द्र नोचेद् देहं त्यजाम्यहम् ।"
  },
  {
    "text": "सन्निधौ ते महाभाग नेच्छामि विषये सुखम् ॥ १३॥"
  },
  {
    "text": "इति तस्य वचः श्रुत्वा शरणागतवत्सलः ।\nगणेशाय नमो मन्त्रं योगी तस्मै ददौ स्वयम् ॥ १४॥"
  },
  {
    "text": "स्वयष्टिं तत्र योगीन्द्रः समारोप्य जगाद तम् ।\nशुष्कामत्रैव तिष्ठ त्वं जपन्मन्त्रं महाखल ॥ १५॥"
  },
  {
    "text": "यावद्यष्टिश्च नामान् मे साङ्कुरा प्रभविष्यति ।\nतावत्त्वं जप तं मन्त्रं तदा शुद्धो भविष्यसि ॥ १६॥"
  },
  {
    "text": "न फलं न जलं मूलं पर्णमन्नादिकं कदा ।\nभक्षस्व वायुमात्रं त्वं तदा शुद्धो भविष्यसि ॥ १७॥"
  },
  {
    "text": "एवमुक्त्वा महादुष्टं मुद्गलो गाणपाग्रणीः ।\nअन्तर्धानं चकारैव सोऽपि तादृशमाचरत् ॥ १८॥"
  },
  {
    "text": "गते वर्षसहस्रे तु वल्मीकोऽल्पस्तदङ्गके ।\nसमुत्पन्नस्तृणौघाद्यैः संवृतः सर्वतो बभौ ॥ १९॥"
  },
  {
    "text": "तथापि नाममन्त्रं स नामाऽजापीच्च भावतः ।\nनाममन्त्रप्रभावेण साङ्कुरा यष्टिराबभौ ॥ २०॥"
  },
  {
    "text": "पापं सर्वं लयं प्राप्तं तस्य मन्त्रप्रभावतः ।\nपुण्यराशिः समुत्पन्नोऽपाररूपो महासुर ॥ २१॥"
  },
  {
    "text": "अतिपुण्येन भक्त्या च शुण्डा तस्य विनिःसृता ।\nभ्रूमध्यात्तेन सञ्जातो गजानन इवाऽपरः ॥ २२॥"
  },
  {
    "text": "ततस्तत्र समायातो मुद्गलश्च महायशाः ।\nशिष्यं कैवर्तकं दैवात् सोऽस्मरत् साधुसत्तमः ॥ २३॥"
  },
  {
    "text": "ततो यष्टिं ददर्शाऽसौ साङ्कुरा विस्मितोऽभवत् ।\nअहो दुष्टमतिर्नामा तपसे संस्थितोऽभवत् ॥ २४॥"
  },
  {
    "text": "चञ्चलं भावमुत्सृज्य देहशोषणतत्परः ।\nकुत्राऽस्ति स मया शिष्यो दृश्यते न महातपाः ॥ २५॥"
  },
  {
    "text": "ततो वल्मीकरूपं स चाऽपश्यत्तत्र मुद्गलः ।\nकैवर्तकस्य तस्यैव नेत्रे दृष्टे ततः किल ॥ २६॥"
  },
  {
    "text": "ततो यष्ट्या स वल्मीकमुत्खाय च जलेन तम् ।\nसिषेच तेन नामाऽपि सावधानो बभूव ह ॥ २७॥"
  },
  {
    "text": "गुरुं दृष्ट्वा समुत्तस्थौ तं प्रणम्य पुरःस्थितः ।\nततः सम्मान्य योगीशो धृत्वाऽऽलिङ्ग्य जगाद तम् ॥ २८॥"
  },
  {
    "text": "वल्मीकात्त्वं समुत्पन्नः पुत्रो मे नात्र संशयः ।\nभव ब्राह्मणमुख्यश्च भृशुण्डी संज्ञयाऽधुना ॥ २९॥"
  },
  {
    "text": "सिद्धोऽसि नाममन्त्रेण सर्ववन्द्यो भविष्यसि ।\nतव दर्शनमात्रेण नरा मुक्तिमवाप्नुयुः ॥ ३०॥"
  },
  {
    "text": "लक्षकल्पमयं कालं जीवं स्थास्यसि भो मुने ।\nकल्पे कल्पे च शिष्यास्ते भविष्यन्ति शिवादयः ॥ ३१॥"
  },
  {
    "text": "एवमुक्त्वा गणेशस्य ददौ तस्मै महामनुम् ।\nएकाक्षरं विधानेन ततोंऽतर्धानमाययौ ॥ ३२॥"
  },
  {
    "text": "सोऽपि तत्र पुनस्तेन तताप तप उत्तमम् ।\nवर्षमात्रेण तस्याऽग्रे प्रत्यक्षोऽभूद्गजाननः ॥ ३३॥"
  },
  {
    "text": "उवाच तं महाभक्तं किं वाञ्छसि वदस्व मे ।\nततस्तं स्तोतुमारेभे स्तोत्रैः स्वानुभवात्मकैः ॥ ३४॥"
  },
  {
    "text": "भृशुण्ड्युवाच ।\nनमो नमस्ते गणनाथ ढुण्ढे सदा सुशान्तिप्रद शान्तिमूर्ते ।\nअपारयोगेन च योगिनस्त्वां भजन्ति भावेन नमो नमस्ते ॥ ३५॥"
  },
  {
    "text": "प्रजापतीनां त्वमथो विधाता सुपालकानां गणनाथ विष्णुः ।\nहरोऽसि संहारकरेषु देव कलांशमात्रेण नमो नमस्ते ॥ ३६॥"
  },
  {
    "text": "क्रियात्मकानां जगदम्बिका त्वं प्रकाशकानां रविरेव ढुण्ढे ।\nयत्नप्रदानां च गुणेश नामा कलांशमात्रेण नमो नमस्ते ॥ ३७॥"
  },
  {
    "text": "शरीरभाजां त्वमथासि बिन्दुः शरीरिणां सोऽहमथो विभासि ।\nसुबोधरूपः स्वत उत्थकानां कलांशमात्रेण नमो नमस्ते ॥ ३८॥"
  },
  {
    "text": "विदेहकानामसि साङ्ख्यरूपः समाधिदानां च निजात्मकस्त्वम् ।\nनिवृत्तियोगे त्वमयोगधारी कलांशमात्रेण नमो नमस्ते ॥ ३९॥"
  },
  {
    "text": "गणास्त एते गणनाथ नाम्ना त्वमेव वेदादिषु योगकीर्ते ।\nसदा सुशान्तिप्रद संस्थितोऽसि भक्तेश भक्तिप्रिय ते नमो वै ॥ ४०॥"
  },
  {
    "text": "गकारसिद्धिस्त्वपि मोहदात्री णकारबुद्धिस्त्वथ मोहधात्री ।\nतयोर्विलासी पतिरेव नाम्ना गणेश्वरस्त्वं च नमो नमस्ते ॥ ४१॥"
  },
  {
    "text": "गकाररूपेण भवान् स गौणो णकाररूपेण च निर्गुणोऽसि ।\nतयोरभेदे गणनाथनामा योगेश भक्तेश नमो नमस्ते ॥ ४२॥"
  },
  {
    "text": "किं वदामि गणाधीश महिमानं महाद्भुतम् ।\nयत्र वेदादयो भ्रान्ता इव जाताः प्रवर्णने ॥ ४३॥"
  },
  {
    "text": "पतितानामहं श्रेष्ठः पतितोत्तम एव च ।\nतव नामप्रभावेण जातोऽहं ब्राह्मणोत्तमः ॥ ४४॥"
  },
  {
    "text": "किञ्चित् संस्कारयोगेन विश्वामित्रादयः प्रभो ।\nजाता वै ब्राह्मणत्वस्य ब्राह्मणा निर्मलाः पुरा ॥ ४५॥"
  },
  {
    "text": "अहं संस्कारहीनश्च जात्या कैवर्तकोद्भवः ।\nतत्राऽपि पापसक्तात्मा त्वया च ब्राह्मणः कृतः ॥ ४६॥"
  },
  {
    "text": "एवमुक्त्वा नतं विप्रं प्राञ्जलिं पुरतः स्थितम् ।\nभक्तिभावेन सन्तुष्टस्तमुवाच गजाननः ॥ ४७॥"
  },
  {
    "text": "गणेश उवाच ।\nवरान् वरय दास्यामि यांस्त्वं विप्र प्रवाञ्छसि ।\nत्वत्समो नैव तेजस्वी भक्तो मे प्रभविष्यति ॥ ४८॥"
  },
  {
    "text": "तस्य तद्वचनं श्रुत्वा साश्रुनेत्रो महामुनिः ।\nभृशुण्डी गद्गदोक्त्या च तं जगाद गजाननम् ॥ ४९॥"
  },
  {
    "text": "यदि प्रसन्नभावेन वरदोऽसि गजानन ।\nत्वदीयां भक्तिमुग्रां मे देहि सम्पूर्णभावतः ॥ ५०॥"
  },
  {
    "text": "तथेति तमुवाचाऽथ गणेशो भक्तवत्सलः ।\nक्षेत्रं त्वदीयमत्रैव भविष्यति मदाज्ञया ॥ ५१॥"
  },
  {
    "text": "अमलाश्रमकं नाम्ना जनानां सेविनां सदा ।\nअज्ञानजं मलं हत्वा ज्ञानं दास्यति निर्मलम् ॥ ५२॥"
  },
  {
    "text": "एवमुक्त्वांऽतर्दधे च गणेशो देवनायकः ।\nभृशुण्डी भक्तिभावेन भेजे वै तं निरन्तरम् ॥ ५३॥"
  },
  {
    "text": "नान्यत् स मनसा क्वापि क्षेत्रं देवादिकं मुनिः ।\nतीर्थं जज्ञौ स योगीन्द्रो गणेशानान्न संशयः ॥ ५४॥"
  },
  {
    "text": "ततस्तत्र महाक्षेत्रे ब्राह्मणाद्या ययुर्मुदा ।\nतत्रैव गणनाथं ते भेजिरे भक्तिभावतः ॥ ५५॥"
  },
  {
    "text": "शिष्यास्तस्य महाभागा जाता ब्रह्मर्षयोऽमलाः ।\nक्षेत्रसंन्यासभावेन तेऽसेवन्त महामुनिम् ॥ ५६॥"
  },
  {
    "text": "भृशुण्डिनस्तत्र तीर्थं गणेशस्य च सुन्दरम् ।\nभुक्तिमुक्तिप्रदं प्रोक्तं स्नानमात्रेण जन्तवे ॥ ५७॥"
  },
  {
    "text": "तस्यैवं दर्शनार्थं च मुनयः कश्यपादयः ।\nशुकादियोगिनः सर्वे गत्वा तेऽपूजयन् मुदा ॥ ५८॥"
  },
  {
    "text": "कृतार्थं मन्यमानाश्च स्वस्थलं ते ययुः पुनः ।\nप्रशंसन्तो मुनिं सर्वे साक्षाच्छुण्डाधरं प्रभुम् ॥ ५९॥"
  },
  {
    "text": "इन्द्रादयस्तमेवं च दर्शनार्थं समागताः ।\nकृतकृत्याः स्वभावेन स्वालयं ते ययुः पुनः ॥ ६०॥"
  },
  {
    "text": "ब्रह्मविष्णुमहेशाद्या ईश्वरास्ते महामुनेः ।"
  },
  {
    "text": "नित्यदर्शनसंसक्ता बभूवुर्हृष्टमानसाः ॥ ६१॥"
  },
  {
    "text": "एवं प्रभावयुक्तः स भृशुण्डी कथितो मया ।\nचाण्डालो ब्राह्मणो जातो गणेशस्मरणेन वै ॥ ६२॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nद्वितीये खण्डे एकदन्तचरिते भ्रूशूण्डिब्राह्मणत्ववर्णनं नाम षष्टितमोऽध्यायः ॥ २.६०\n२.६१ भृशुण्डिचरितं नामैकषष्टितमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "गृत्समद उवाच ।\nनित्यं स मानसीं पूजामकरोत् ब्राह्मणोत्तमः ।\nबाह्यां चैव महाभागो गणेशस्य यथाविधि ॥ १॥"
  },
  {
    "text": "मानसी या त्वया पृष्टा तां श‍ृणुष्व महामते ।\nयथा स्वल्पेन कालेन गाणपत्यो नरो भवेत् ॥ २॥"
  },
  {
    "text": "चतुर्धा मानसी पूजा ज्ञातव्या चासुरोत्तम ।\nसाधारा द्विविधा प्रोक्ता निराधारा तथा द्विधा ॥ ३॥"
  },
  {
    "text": "हृदि मूर्तिं गणेशस्य ध्यात्वा तत्रोपचारकैः ।\nमानसैः पूजयेद्देवं साधारा सा मता बुधैः ॥ ४॥"
  },
  {
    "text": "अन्या ह्येकाग्रचित्तेन सर्वत्रैकात्मभावना ।\nतया यत्तस्य भोगादि कृतं तत् पूजनं भवेत् ॥ ५॥"
  },
  {
    "text": "तत्रैकात्मस्वरूपश्चाधारः प्राप्तो जनेन वै ।\nतेन साधाररूपा सा प्रोक्ता पूजा मनीषिभिः ॥ ६॥"
  },
  {
    "text": "निरोधचित्तवृत्त्या यज्जनैः सर्वात्मवर्जितम् ।\nमनोवाणीमयं सर्वमुपचारेण चार्पितम् ॥ ७॥"
  },
  {
    "text": "तदेव पूजनं तेन कृतं प्रह्लाद निश्चितम् ।\nनिराधारा मता पूजा गणेशस्य महात्मनः ॥ ८॥"
  },
  {
    "text": "चित्तस्य पञ्च भूमीनां लयं कृत्वा समा स्थितिः ।\nतत्र शान्तिस्वरूपं यद्योगाकारेण दृश्यते ॥ ९॥"
  },
  {
    "text": "योगे विधिनिषेधादि सर्वं तेनोपचारकैः ।\nसमर्पितं गणेशाय तदेवं पूजनं भवेत् ॥ १०॥"
  },
  {
    "text": "शान्तियोगे निराधारा पूजा प्रोक्ता च योगिभिः ।\nएवं मानसजं दैत्य चतुर्धा पूजनं भवेत् ॥ ११॥"
  },
  {
    "text": "एवं भृशुण्डिना तेन कृता पूजा विशेषतः ।\nभक्तिभावेन काश्यां सा प्राप्ताऽभूद्गणपाय च ॥ १२॥"
  },
  {
    "text": "इदं भृशुण्डिनश्चित्रं चरित्रं च नरोत्तमः ।\nयः श‍ृणोति श्रावयति स वै स्वानन्दगो भवेत् ॥ १३॥"
  },
  {
    "text": "यं यमिच्छति तं तं वै लभते नाऽत्र संशयः ।\nमहापुण्यतमं श्रेष्ठं कथितं ते कथानकम् ॥ १४॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nद्वितीये खण्डे एकदन्तचरिते भृशुण्डिचरितं नामैकषष्टितमोऽध्यायः ॥ २.६१"
  },
  {
    "text": "२.६२ विनायकचरितं नाम द्विषष्टितमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "गृत्समद उवाच ।\nततो विनायकस्तत्र काश्यां बालगणैः सह ।\nचिक्रीड प्राकृतो भूत्वा भक्तानन्दविवर्धनः ॥ १॥"
  },
  {
    "text": "ततो गणकरूपेण दैत्यो हेमासुरो ययौ ।\nतं मायया गणेशानो मारयामास दैत्यप ॥ २॥"
  },
  {
    "text": "ततः कूपासुरस्तत्र कन्दरेण सहागतः ।\nपरस्परविभेदेन तौ हतौ गणपेन च ॥ ३॥"
  },
  {
    "text": "ततोंऽभोसुरनामा यः प्रतापी च तथांऽधकः ।\nतुङ्गासुरस्त्रयः प्राप्ता ब्रह्मलब्धवराः खलाः ॥ ४॥"
  },
  {
    "text": "खगरूपगणेशेन हता मुक्तिं प्रलेभिरे ।\nविनायकस्य हस्तस्य स्पर्शनादिप्रभावतः ॥ ५॥"
  },
  {
    "text": "तेषां माता समायाता भ्रमरी नाम राक्षसी ।\nरूपं कृत्वा ह्यदित्याश्च सा हता तेन दैत्यप ॥ ६॥"
  },
  {
    "text": "परीक्ष्य विस्मितास्तत्र मानवा भोजनार्थिनः ।\nनिमन्त्र्य तं ययुः सर्वे काशिराजसमन्विताः ॥ ७॥"
  },
  {
    "text": "एकस्मिन् दिवसे तत्र गेहे गेहे महोत्सवः ।\nभोजनार्थं काश्यपस्य सामग्रीं चक्रिरे जनाः ॥ ८॥"
  },
  {
    "text": "तत्र शुक्लो महाभक्तः काशीप्रान्तनिवासकः ।\nशुक्लवृत्याऽचरद्भिक्षां प्रभोः शुश्राव चेष्टितम् ॥ ९॥"
  },
  {
    "text": "शुक्लो दारिद्र्यसंयुक्तः सन्तोषी भजने रतः ।\nविद्रुमा तस्य पत्नी सा पतिभक्तियुताऽभवत् ॥ १०॥"
  },
  {
    "text": "सर्वस्वदानभावेन चक्रतुस्तौ महोत्सवम् ।\nभोजनार्थं काश्यपस्य मार्जितं स्वाङ्गणं तया ॥ ११॥"
  },
  {
    "text": "दर्भान् बद्ध्वा महायष्ट्यां ध्वजं चक्रे महामुनिः ।\nसर्वधान्यस्य पिष्टेन चक्रे वै भास्करीं सती ॥ १२॥"
  },
  {
    "text": "तन्दुलान्नं जलैर्युक्तं चक्रे परमहर्षिता ।\nप्रयत्नेनाल्पतैलं च शुक्ल आनयदादरात् ॥ १३॥"
  },
  {
    "text": "गृहे पलानि शुक्लस्य त्रीणि सञ्चयमानतः ।\nतन्दुलानां हि पिष्टस्याऽभवन् पञ्च पलानि च ॥ १४॥"
  },
  {
    "text": "काश्यपस्य च भक्ष्यार्थं पाकं चक्रे च भावतः ।\nशुष्कामलकखण्डं सोऽस्थापयन् मुखशुद्धये ॥ १५॥"
  },
  {
    "text": "नैवेद्यं वैश्वदेवं च कृत्वा ध्यानपरोऽभवत् ।\nविनायकस्य शुक्लोऽपि महाभक्तिपरायणः ॥ १६॥"
  },
  {
    "text": "एतस्मिन्नन्तरे तत्र सनकश्च सनन्दनः ।\nदर्शनार्थं समायातौ काश्यपस्य महात्मनः ॥ १७॥"
  },
  {
    "text": "राज्ञा सम्मानितौ विप्रौ दृष्ट्वा बालसमन्वितम् ।\nविनायकं तथा तौ निर्भर्त्स्य गङ्गां प्रजग्मतुः ॥ १८॥"
  },
  {
    "text": "विनायको ययौ बालैः शुक्लस्याऽऽदौ गृहं प्रति ।\nकुत्सितान्नं बभक्षैव ददौ सम्पत्तिमुत्तमाम् ॥ १९॥"
  },
  {
    "text": "ततो विनायको देवोऽनन्तरूपधरः स्वयम् ।\nस काशिराजतां प्राप्य गेहे गेहे बभक्ष सः ॥ २०॥"
  },
  {
    "text": "एतस्मिन् समये तौ तं सनकश्च सनन्दनः ।\nभिक्षार्थं वै ददृशतुः पर्यटन्तौ च काश्यपम् ॥ २१॥"
  },
  {
    "text": "गृहे गृहे च दृष्ट्वा तं भ्रष्टाचारयुतं मुनी ।\nत्यक्त्वा काशीं क्षुधायुक्तौ जग्मतुर्बहिरेव तौ ॥ २२॥"
  },
  {
    "text": "ततो विनायकेनैव सर्वं रूपं प्रदर्शितम् ।\nपुनस्तौ शरणं भ्रान्तावेव तं जग्मतुर्हृदा ॥ २३॥"
  },
  {
    "text": "ततो गाणेशकं ज्ञानं दत्तं तेन महात्मना ।\nगाणपत्यस्वभावेन चेरतुस्तौ गतौ ततः ॥ २४॥"
  },
  {
    "text": "काशिराजेन तत्सर्वं न ज्ञातं चेष्टितं महत् ।\nभ्रान्तो राजा स तं नेतुं ययौ शुक्लगृहं मुदा ॥ २५॥"
  },
  {
    "text": "शिबिकायां गणेशं संस्थापयित्वा ययौ नृपः ।\nस्वगृहं तत्र दैत्यौ द्वौ विद्युद्रूपौ प्रपेततुः ॥ २६॥"
  },
  {
    "text": "विनायकेन तौ त्यक्तौ शिखां सन्धृत्य दैत्यपौ ।\nप्रजग्मतुः स्ववृत्तान्तं कथयित्वा नरान्तकम् ॥ २७॥"
  },
  {
    "text": "राजाऽपि स्वगृहं प्राप ततो दैत्यः समाययौ ।\nश्रुत्वा वृत्तान्तमत्यन्तं ताभ्यां सर्वं नरान्तकः ॥ २८॥"
  },
  {
    "text": "गुल्मस्था नगरद्वारि काशिराजं ययुर्जनाः ।\nअवदन् दैत्यवृत्तान्तं नरान्तक उपागतः ॥ २९॥"
  },
  {
    "text": "सन्नद्धः सर्वसैन्येन काशिराजः स तं ययौ ।\nयुयुधे तेन दैत्येन धृतो राजा क्षणेन वै ॥ ३०॥"
  },
  {
    "text": "ततो विनायकः क्रुद्धः सिद्धिमाज्ञापयत् प्रभुः ।\nतया सृष्टं महासैन्यं कालरूपं च तद्बभौ ॥ ३१॥"
  },
  {
    "text": "तत्रैको नायकः क्रूरः प्रणम्य गणनायकम् ।\nययौ तस्य महासेनां भक्षयन् पश्यतः क्षणात् ॥ ३२॥"
  },
  {
    "text": "धृत्वा नरान्तकं सोऽपि जगाम च विनायकम् ।\nविनायकेन सैन्येशो मुखे लीनः कृतः स्वके ॥ ३३॥"
  },
  {
    "text": "तस्योदरे गणेशेन रक्षितः काशिपालकः ।\nतेन सार्धं गणेशस्य देहे लीनोऽभवन्नृपः ॥ ३४॥"
  },
  {
    "text": "तं नृपं जठरे देवो दर्शयित्वा जगत् पुनः ।\nरोममार्गेण पुत्राभ्यां बहिश्चक्रे स विघ्नपः ॥ ३५॥"
  },
  {
    "text": "प्रधानाभ्यां च पुत्राभ्यां निःसृतं नृपसत्तमम् ।\nविस्मितं मायया तं स मोहितं प्रचकार ह ॥ ३६॥"
  },
  {
    "text": "तत् दृष्ट्वा दैत्यराजः स विस्मितो तर्कयत् स्वयम् ।\nअयं ब्रह्ममयो देवः कश्यपात्मज एव च ॥ ३७॥"
  },
  {
    "text": "अस्य हस्तेन मे मृत्युर्भविता चेत् सुमङ्गलम् ।\nब्रह्मभूयकरं तस्माद्युद्ध्येयं हर्षसंयुतः ॥ ३८॥"
  },
  {
    "text": "नरान्तकेन कृत्वा च युद्धं तेन महत्ततः ।\nमोहयित्वा तं जघान विराड्रूपेण विघ्नपः ॥ ३९॥"
  },
  {
    "text": "ममार दैत्यराजस्तु मस्तकस्तस्य वै गृहे ।\nपतितस्तं विलोक्यैव शुशोच जननी पिता ॥ ४०॥"
  },
  {
    "text": "शिरो धृत्वा गतौ स्वर्गे दृष्ट्वा देवान्तको हि तत् ।\nसोऽपि क्रोधसमायुक्तो ययौ काश्यां स दैत्यपः ॥ ४१॥"
  },
  {
    "text": "कृत्वा युद्धं महाघोरं तेन सार्धं विनायकः ।\nगजाननस्वरूपं च दर्शयामास शत्रवे ॥ ४२॥"
  },
  {
    "text": "दृष्ट्वा दैत्येन दन्तस्तु भग्नो वामोऽस्य तत्क्षणात् ।\nदैत्येन्द्रं तेन दन्तेन मारयामास विघ्नपः ॥ ४३॥"
  },
  {
    "text": "ततो हर्षयुतैर्देवः स्तुतो देवर्षिभिः प्रभुः ।\nप्रविवेश नृपेणाऽसौ काशीं भक्तपरायणः ॥ ४४॥"
  },
  {
    "text": "राजपुत्रस्य देवेशो विवाहं च चकार ह ।\nराज्ञा सम्पूजितो ढुण्ढिः स्वाश्रमं गन्तुमुत्सकः ॥ ४५॥"
  },
  {
    "text": "ततो लोका महा भक्तास्त्यक्त्वा गेहादिकं ययुः ।\nतेभ्यो ज्ञानं ददौ देवः शान्तिं प्राप्ता गृहान् ययुः ॥ ४६॥"
  },
  {
    "text": "राज्ञा रथेन शीघ्रं वै स्वाश्रमं स जगाम ह ।\nकाशिराजं च काश्यामप्रेषयद्गणनायकः ॥ ४७॥"
  },
  {
    "text": "लोकैर्नृपो ढुण्ढिराजं स्थापयामास वै पुरे ।\nनित्यं तं पूजयामास सर्वैर्भक्तिसमन्वितः ॥ ४८॥"
  },
  {
    "text": "अदितिं कश्यपं देवस्तौ प्रोवाच विनायकः ।\nभूभारहरणार्थं च जातोऽहं युवयोः सुतः ॥ ४९॥"
  },
  {
    "text": "तच्च सर्वं कृतं कर्माधुना यामि निजं पुरम् ।\nएवमुक्त्वा ददौ ताभ्यां ज्ञानं सोंऽतर्हितोऽभवत् ॥ ५०॥"
  },
  {
    "text": "ततस्ताभ्यां गणेशस्य मूर्तिः संस्थापिता प्रभोः ।\nविनायकेति नाम्ना सा विख्याता प्रबभूव ह ॥ ५१॥"
  },
  {
    "text": "प्रह्लाद काशिराजोऽपि मुद्गलस्योपदेशतः ।\nसदेहः स ययौ राजा स्वानन्दे गणनायकम् ॥ ५२॥"
  },
  {
    "text": "एतत्ते कथितं सर्वं विनायकचरित्रकम् ।\nसङ्क्षेपेण महाभाग एकदन्तावतारजम् ॥ ५३॥"
  },
  {
    "text": "श‍ृणुयाद्यः पठेद्वाऽपि स लभेदीप्सितं फलम् ।\nअन्ते स्वानन्दवासेन ब्रह्मभूतो भविष्यति ॥ ५४॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nद्वितीये खण्डे एकदन्तचरिते विनायकचरितं नाम द्विषष्टितमोऽध्यायः ॥ २.६२\n२.६३ शनिसमागमो नाम त्रिषष्टितमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "गृत्समद उवाच ।\nश‍ृणु पुष्टिपतेः ख्यातं सर्वपापहरं परम् ।\nभुक्तिमुक्तिप्रदं चैव गणेशस्य महात्मनः ॥ १॥"
  },
  {
    "text": "शकुनेश्च महामानी पुत्रोऽभूद् दुर्मतिः पुरा ।\nदैत्यराजस्य तेजस्वी महापर्वतसन्निभः ॥ २॥"
  },
  {
    "text": "तताप तप उग्रं स शक्तिं ध्यात्वा महासुरः ।\nनवार्णेन सुमन्त्रेण शुक्रशिष्यः प्रतापवान् ॥ ३॥"
  },
  {
    "text": "सहस्रवर्षे प्रगते शक्तिः सा वरदाऽभवत् ।\nआययौ भक्तमुख्यं साऽबोधयत्तं वरं वृणु ॥ ४॥"
  },
  {
    "text": "तेनाऽपि पूजिता देवी माहात्म्येन च संयुता ।\nशक्तेस्तेन प्रसन्ना सा तस्मै सर्वाऽभयं ददौ ॥ ५॥"
  },
  {
    "text": "त्रैलोक्यराजमुग्रं च सङ्ग्रामे जयमादरात् ।\nआरोग्यं च स्वलोके सा प्रययौ सिंहवाहिनी ॥ ६॥"
  },
  {
    "text": "तत्र तेन क्रमेणैव जितं सर्वं चराचरम् ।\nविष्णुमुख्याः सुराः सर्वे वने वासं प्रचक्रिरे ॥ ७॥"
  },
  {
    "text": "शक्तिं शिवेन संयुक्तां पीडयित्वा महाखलः ।\nपत्नीं कर्तुं समुद्युक्तो देवीं दैत्याधिपोऽभवत् ॥ ८॥"
  },
  {
    "text": "शक्तिर्लोकं परित्यज्य शिवेन सहिता ययौ ।\nअन्तर्धाय स्वमात्मानं वने वासं चकार ह ॥ ९॥"
  },
  {
    "text": "गते कियति काले तौ नारदस्तत्र चागतः ।\nजगाद विघ्नराजस्य ताभ्यां चोपासनां शुभाम् ॥ १०॥"
  },
  {
    "text": "पुत्रभावेन देवेशो भविष्यति गणेश्वरः ।\nआराधितो न सन्देहो दुर्मतिं स हनिष्यति ॥ ११॥"
  },
  {
    "text": "एवमुक्त्वा गते चैव नारदे शक्तिशङ्करौ ।\nतेपाते तप उग्रं तौ षोडशाक्षरमानतः ॥ १२॥"
  },
  {
    "text": "मन्त्रं षोडशवर्णाख्यं जेपतुर्गणपस्य च ।\nएवं वर्षशते पूर्णे गणेशो वरदोऽभवत् ॥ १३॥"
  },
  {
    "text": "आगतं गणपं दृष्ट्वा नेमतुश्चरणाम्बुजे ।\nगणाधीशं तुष्टुवतः शिवशक्ती कृताञ्जली ॥ १४॥"
  },
  {
    "text": "शक्तिशिवावूचतुः ।\nनमस्ते गणनाथाय गणानां पतये नमः ।\nभक्तिप्रियाय देवेश भक्तेभ्यः सुखदायक ॥ १५॥"
  },
  {
    "text": "स्वानन्दवासिने तुभ्यं सिद्धिबुद्धिवराय च ।\nनाभिशेषाय देवाय ढुण्ढिराजाय ते नमः ॥ १६॥"
  },
  {
    "text": "वरदाभयहस्ताय नमः परशुधारिणे ।\nअनामयाय सर्वाय सर्वपूज्याय ते नमः ॥ १७॥"
  },
  {
    "text": "सगुणाय नमस्तुभ्यं ब्रह्मणे निर्गुणाय च ।\nब्रह्मभ्यो ब्रह्मदात्रे च गजानन नमोऽस्तु ते ॥ १८॥"
  },
  {
    "text": "ज्येष्ठाय चादिपूज्याय ज्येष्ठराजाय ते नमः ।\nमात्रे पित्रे च सर्वेषां हेरम्बाय नमो नमः ॥ १९॥"
  },
  {
    "text": "अनादये च विघ्नेश विघ्नकर्त्रे नमो नमः ।\nविघ्नहर्त्रे स्वभक्तानां लम्बोदर नमोऽस्तु ते ॥ २०॥"
  },
  {
    "text": "त्वदीयभक्तियोगेन योगीशाः शान्तिमागताः ।\nकिं स्तुवो योगरूपं त्वां प्रणमावश्च विघ्नप ॥ २१॥"
  },
  {
    "text": "तेन तुष्टो भव स्वामिन्नित्युक्त्वा तं प्रणेमतुः ।\nतावुत्थाप्य गणाधीश उवाचाऽसौ महेश्वरौ ॥ २२॥"
  },
  {
    "text": "गणेश उवाच ।\nभवत्कृतमिदं स्तोत्रं मम भक्तिविवर्धनम् ।\nपठते श‍ृण्वते चैव भविष्यति सुखप्रदम् ॥ २३॥"
  },
  {
    "text": "भुक्तिमुक्तिप्रदं चैव पुत्रपौत्रादिकं तथा ।\nधनधान्यादिकं सर्वं लभते तेन निश्चितम् ॥ २४॥"
  },
  {
    "text": "वरं च वदतं देवौ प्रसन्नोऽहं ददामि तम् ।\nभवतोर्भक्तिभावेन विभुः स्तोत्रेण तोषितः ॥ २५॥"
  },
  {
    "text": "शक्तिशिवावूचतुः ।\nयदि प्रसन्नभावेन वरदोऽसि गजानन ।\nतदा नौ पुत्रतां याहि कृतकृत्यौ तया विभो ॥ २६॥"
  },
  {
    "text": "भक्तिं देहि दृढां देव त्वदीये पादपङ्कजे ।\nदुर्मतिं जहि विघ्नेश त्रैलोक्यं च सुखीकुरु ॥ २७॥"
  },
  {
    "text": "गृत्समद उवाच ।\nतयोर्वचनमाकर्ण्योमित्युक्त्वांऽतर्दधे विभुः ।\nशिवौ सन्तोषयुक्तौ च तत्र सञ्चेरतुर्भयात् ॥ २८॥"
  },
  {
    "text": "एकदा पार्वती शम्भुर्वैशाखस्नानमादरात् ।\nचक्रतुर्गणनाथस्य प्रीतये हिमपर्वते ॥ २९॥"
  },
  {
    "text": "भागीरथीजले नित्यं स्नात्वाऽपूजयतां च वै ।\nदूर्वादिभिर्मृन्मयं तौ गणनाथं सुभक्तितः ॥ ३०॥"
  },
  {
    "text": "वैशाखपूर्णिमायां तावुषःकाले तु भक्तितः ।\nस्नात्वा मूर्तिं शिवौ कृत्वा ध्यानं चक्रतुरादरात् ॥ ३१॥"
  },
  {
    "text": "ध्यात्वा हृद्यावाहयतां गणाधीशं तमञ्जसा ।\nमूर्तौ सा ह्यचला मूर्तिः सचैतन्या बभूव ह ॥ ३२॥"
  },
  {
    "text": "चतुर्भुजधरस्तत्र गणराजो बभौ स्वयम् ।\nउवाच पितरौ देवः पुत्रोऽहं वां न संशयः ॥ ३३॥"
  },
  {
    "text": "वरदानप्रभावेण वैशाखस्नानजेन च ।\nतपसा पुत्ररूपं मां रक्षतं पितरौ सदा ॥ ३४॥"
  },
  {
    "text": "ततः प्रणम्य तं देवः शङ्करः शक्तिसंयुतः ।\nतुष्टावाथर्ववेदोक्तोपनिषद्भिर्महायशाः ॥ ३५॥"
  },
  {
    "text": "ततो गणपतिः प्रीत्या मोहयामास मायया ।\nशिवं सशक्तिकं तत्र पुत्रभावप्रकाशनात् ॥ ३६॥"
  },
  {
    "text": "ततस्तस्य स संस्कारान् कारयामास वै द्विजैः ।\nशिवश्च जातकर्मादीन् हर्षयुक्तेन चेतसा ॥ ३७॥"
  },
  {
    "text": "ततो लक्ष्मीसुता पुष्टिस्तपसा च बभूव ह ।\nतां ददौ स गणेशाय विष्णुः परमहर्षितः ॥ ३८॥"
  },
  {
    "text": "एकदा तत्र संयातो ग्रहोत्तमशनैश्चरः ।\nदर्शनार्थं गणेशस्य सस्त्रीकस्य महामतिः ॥ ३९॥"
  },
  {
    "text": "प्रणनाम स सस्त्रीकं गणेशं दैत्यनायक ।\nजगाद भक्तिसंयुक्तो वचनं सर्वसन्निधौ ॥ ४०॥"
  },
  {
    "text": "धन्यं मे जन्म विद्या च तपो विद्यादिकं महत् ।\nयेन ते दर्शनं प्राप्तं सस्त्रीकस्य गजानन ॥ ४१॥"
  },
  {
    "text": "त्वं साक्षाद्योगरूपश्च पुष्टिः पोषणकारिणी ।\nविश्वम्भरा महाशक्तिस्तस्माद्वां वै नमो नमः ॥ ४२॥"
  },
  {
    "text": "एतस्मिन्नन्तरे तत्र शक्तिः स्वयमुपागता ।\nप्रणतं रविपुत्रं तमुवाच प्रेमनिर्भरा ॥ ४३॥"
  },
  {
    "text": "पश्य पश्य ग्रहश्रेष्ठ सम्यक् सर्वत्र भावतः ।\nततस्तां स शनिर्देवीमवोचद् दुःखितो भृशम् ॥ ४४॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nद्वितीये खण्डे एकदन्तचरिते शनिसमागमो नाम त्रिषष्टितमोऽध्यायः ॥ २.६३\n२.६४ विष्णुदौत्यवर्णनं नाम चतुःषष्टितमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "प्रल्हाद उवाच ।\nकिमर्थं दुःखितो देवः शनिस्तत्र बभूव ह ।\nतन्मे त्वं सकलं ब्रूहि रविपुत्रस्य चेष्टितम् ॥ १॥"
  },
  {
    "text": "गृत्समद उवाच ।\nश‍ृणु तत्रैव सञ्जातं वृत्तान्तं साधुसत्तम ।\nतेन ते सर्वसन्देहो नाशं यास्यति निश्चितम् ॥ २॥"
  },
  {
    "text": "शनिरुवाच ।\nश‍ृणु शक्ते महामाये एकदाऽहं गृहे स्थितः ।\nसूर्यपूजनसंशीलो ध्याननिष्ठोऽभवं पुरा ॥ ३॥"
  },
  {
    "text": "निशि तत्र समायाता पत्नी मे वेषधारिणी ।\nभूषणैर्भूषिता सर्वैर्मां जगाद सुविह्वला ॥ ४॥"
  },
  {
    "text": "ऋतुदानमिदानीं त्वं मह्यं देह्येव भानुज ।\nपश्य मां सर्वश‍ृङ्गारयुक्तां भर्तर्नमोऽस्तु ते ॥ ५॥"
  },
  {
    "text": "अहं ध्यानसमायुक्तो नाऽपश्यं च हि तां प्रियाम् ।\nद्विमुहूर्ते गते सा मां शशाप क्रोधसंयुता ॥ ६॥"
  },
  {
    "text": "यदि मां पश्यसि न च भर्तस्त्वं विफलं ऋतुम् ।\nकरोषि तेन दृष्टं यत्त्वया नष्टं भविष्यति ॥ ७॥"
  },
  {
    "text": "एवमुक्त्वा गता सा वै तदहादहमञ्जसा ।\nन पश्यामि कदा कुत्र जगदम्ब यथायथम् ॥ ८॥"
  },
  {
    "text": "तस्य तद्वचनं श्रुत्वा जगदम्बा तमब्रवीत् ।\nपश्य त्वं ग्रह वै ढुण्ढिं तेन सर्वं शुभं भवेत् ॥ ९॥"
  },
  {
    "text": "एवमुक्तः शनिस्तत्र गणेशानमलोकयत् ।\nसर्वाङ्गैः शोभमानं वै सस्त्रीकं साधुसत्तम ॥ १०॥"
  },
  {
    "text": "ततस्तस्य गणेशस्य मस्तकं सहसा गतम् ।\nअन्तर्धानं च तद् दृष्ट्वा हाहाकारो बभूव ह ॥ ११॥"
  },
  {
    "text": "मुहूर्ते प्रगते तत्र पुनस्तं देवविप्रपाः ।\nअपश्यन् शिरसा युक्तं सर्वावयवसुन्दरम् ॥ १२॥"
  },
  {
    "text": "ततो हर्षयुताः सर्वे तुष्टुवुस्तं गजाननम् ।\nशनिः प्रणतभावेन तुष्टाव गणनायकम् ॥ १३॥"
  },
  {
    "text": "शनिरुवाच ।\nनमस्ते गणनाथाय पुष्टिकान्ताय ते नमः ।\nविश्वम्भराय सर्वादिपूज्याय तु नमो नमः ॥ १४॥"
  },
  {
    "text": "सर्वेषां मातृरूपेण स्थितेयं पुष्टिकारिका ।\nपिता त्वं पुष्टिदाता च सत्तारूपेण संस्थितः ॥ १५॥"
  },
  {
    "text": "क्षमस्वैतं चापराधं मदीयं गणनायक ।\nपुत्रोऽहं ते महाभाग प्रार्थये द्विरदानन ॥ १६॥"
  },
  {
    "text": "किं स्तौमि त्वां च हेरम्ब योगरूपं सनातनम् ।\nवेदाद्यैर्योगिभिः स्तोतुं शक्यते न नमाम्यहम् ॥ १७॥"
  },
  {
    "text": "तथापि बुद्धिप्रामाण्यात् स्तुवन्ति त्वां महेश्वराः ।\nअतोऽहं त्वां महाराज स्तौमि भक्तिसमन्वितः ॥ १८॥"
  },
  {
    "text": "नमस्ते बुद्धिकान्ताय सिद्धिनाथ नमोऽस्तु ते ।\nब्रह्मणां पतये तुभ्यं हेरम्बाय नमो नमः ॥ १९॥"
  },
  {
    "text": "सगुणत्वे सरूपाय नैर्गुण्ये गजरूपिणे ।\nतयोर्योगे च योगाय शान्तिरूपाय ते नमः ॥ २०॥"
  },
  {
    "text": "पुन्नामनरकात्त्राता पुत्रस्तेन प्रकीर्तितः ।\nशिवपुत्राय वै तुभ्यं गणेशाय नमो नमः ॥ २१॥"
  },
  {
    "text": "सिद्धिर्माया च वामाङ्गे मायिके दक्षिण च धीः ।\nतयोरभेदयोगे त्वमेकदन्ताय ते नमः ॥ २२॥"
  },
  {
    "text": "एवमुक्त्वा प्रहर्षेण सरोमाञ्चो बभूव ह ।\nप्रणनाम स साष्टाङ्गं भक्तिभावेन सम्प्लुतः ॥ २३॥"
  },
  {
    "text": "तमुत्थाप्य गणाधीशो जगाद स शनैश्चरम् ।\nवरं वरय दास्यामि यस्ते चित्ते प्रवर्तते ॥ २४॥"
  },
  {
    "text": "त्वया कृतमिदं स्तोत्रं मम प्रीतिकरं भवेत् ।\nयः पठिष्यति यो मर्त्यः श‍ृणुयात् सर्वदं भवेत् ॥ २५॥"
  },
  {
    "text": "ततस्तं गणनाथं स उवाच रविनन्दनः ।\nभक्तिं देहि त्वदीयां मे शापान् मोचय मां प्रभो ॥ २६॥"
  },
  {
    "text": "ततस्तं गणराजश्च स जगादासुरेश्वर ।\nभक्तिर्मदीया भविता दृढा सौरे न संशयः ॥ २७॥"
  },
  {
    "text": "क्रूरदृष्ट्या च यं कञ्चित् पश्यसि त्वं शनैश्चर ।\nस एव नाशमायातु निःशापो भव सर्वदा ॥ २८॥"
  },
  {
    "text": "ततो विष्णुं जगामाऽसौ तं प्रणम्य च भानुजः ।\nउवाच देहि मे नाथ गणेशोपासनां शुभाम् ॥ २९॥"
  },
  {
    "text": "ततस्तेन समाख्यातं कवचादिकमुत्तमम् ।\nगीतासारं ददौ तस्मा एकाक्षरमनुं प्रभोः ॥ ३०॥"
  },
  {
    "text": "ततस्तं प्रययौ गेहे प्रणम्य स शनैश्चरः ।\nयोगं च साधयामास गाणपत्यो बभूव ह ॥ ३१॥"
  },
  {
    "text": "ततः कियति काले च गते शङ्करमब्रवीत् ।\nगणेशो भावयुक्तं यद्वचनं भक्तवत्सलः ॥ ३२॥"
  },
  {
    "text": "किं तात देवदेवेशैर्मुनिभिश्च सदाशिव ।\nवनवासं करोषि त्वं वद कारणमत्र माम् ॥ ३३॥"
  },
  {
    "text": "जगाद शङ्करो हृष्टस्ततस्तं भक्तिभावितः ।\nजगत् सर्वं दुर्मतिनाऽसुरेशेन पराजितम् ॥ ३४॥"
  },
  {
    "text": "ब्रह्माण्डाधिपतिः सोऽपि प्रजातो वरदानतः ।\nअस्माकं सकलैश्वर्यं हृत्वा श्रेष्ठोऽभवत् स्वयम् ॥ ३५॥"
  },
  {
    "text": "गृत्समद उवाच ।\nशिवस्य वचनं श्रुत्वा क्रोधयुक्तो बभूव ह ।\nगजाननो जगादेदं वचनं हितकारकम् ॥ ३६॥"
  },
  {
    "text": "गणेश उवाच ।\nमयि ते पुत्रतां याते दुर्लभं किं च ते भवेत् ।\nहनिष्यामि महादैत्यं पश्य मे पौरुषं शिव ॥ ३७॥"
  },
  {
    "text": "एवमुक्त्वा महादेवं सन्नद्धः स गजाननः ।\nमूषकारूढको भूत्वा त्वगमद्दैत्यनायकम् ॥ ३८॥"
  },
  {
    "text": "तमनु प्रययुर्देवा मुनयो भक्तितत्पराः ।\nनगरप्रान्तभागे च स गत्वा संस्थितोऽभवत् ॥ ३९॥"
  },
  {
    "text": "दूतं सम्प्रेषयामास विष्णुं देववरं ततः ।\nस गत्वा दुर्मतिं दुष्टमबोधीद्युक्तिभिश्च तम् ॥ ४०॥"
  },
  {
    "text": "विष्णुरुवाच ।\nस्वानन्दवासकारी यो गणेशो ब्रह्मनायकः ।\nशिवेन तपसा सोऽपि याचितः पुत्रकाम्यया ॥ ४१॥"
  },
  {
    "text": "स एव पुत्रतां प्राप्तः पुष्टीशो यः समागतः ।\nत्वां बोधितुं च मां सोऽपि प्रेषयामास दुर्मते ॥ ४२॥"
  },
  {
    "text": "देवानां द्वेषमुत्सृज्य वस पातालमण्डले ।\nस्वस्वधर्मरता लोका भवन्तु विगतज्वराः ॥ ४३॥"
  },
  {
    "text": "एवमुक्तो महादैत्यस्तमुवाच जनार्दनम् ।\nदूत्येन त्वं समायातो नो चेद्धन्मि प्रभावतः ॥ ४४॥"
  },
  {
    "text": "कः स्वानन्दपतिः सोऽपि देवपक्षधरोऽभवत् ।"
  },
  {
    "text": "तं हनिष्यामि वेगेन द्रक्षसि त्वं गजाननम् ॥ ४५॥"
  },
  {
    "text": "ततो विष्णुः समायातो गणेशं तस्य दुर्मतेः ।\nवृत्तान्तमवदत्तीव्रं श्रुत्वा चुक्रोध विघ्नपः ॥ ४६॥"
  },
  {
    "text": "बभूव मूषकारूढो तं हन्तुं शस्त्रधारकः ।\nदेवाः सर्वे च सन्नद्धा बभूवुरसुरेश्वर ॥ ४७॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nद्वितीये खण्डे एकदन्तचरिते विष्णुदौत्यवर्णनं नाम चतुःषष्टितमोऽध्यायः ॥ २.६४\n२.६५ द्रव्यप्रयत्नो नाम पञ्चषष्टितमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "गृत्समद वाच ।\nततः स दैत्यराजोऽपि स्वसेनासंवृतो ययौ ।\nरथारूढो महातेजाः शस्त्रास्त्रैः संयुतो बभौ ॥ १॥"
  },
  {
    "text": "दुर्मतिर्गणपं दृष्ट्वा चुकोपाऽतितरां खलः ।\nआज्ञापयत् स्वसेनां वै देवानां कदनाय च ॥ २॥"
  },
  {
    "text": "ततो दैत्याश्च देवास्ते युयुधुश्चातिदारुणम् ।\nअसम्बद्धं महाक्रोधा जग्मुः सप्त च वासराः ॥ ३॥"
  },
  {
    "text": "देवसेना ततो भग्ना पलायत दिशो दश ।\nभयभीता ततः क्रोधाद्युयुधे शङ्करो भृशम् ॥ ४॥"
  },
  {
    "text": "ततो दुर्मतिना तत्र कृतं युद्धं महाद्भुतम् ।\nमूर्च्छिताः पतिताः केचिद्देवेशाः खण्डिताः शरैः ॥ ५॥"
  },
  {
    "text": "शम्भुं विष्णुं च देवेन्द्रं सर्वानन्यान् सुमूर्च्छितान् ।\nतान् दृष्ट्वा गणराजस्तु क्रोधयुक्तो बभूव ह ॥ ६॥"
  },
  {
    "text": "मूषकारुढ एवाऽसौ सङ्ग्रामाय समाययौ ।\nतं दृष्ट्वा दुर्मतिः प्राह क्रोधारुणविलोचनः ॥ ७॥"
  },
  {
    "text": "दुर्मतिरुवाच ।\nकिमर्थं मूर्खभावेन युद्धाय समुपागतः ।\nबाणेनैकेन हन्मि त्वां पश्य मे पौरुषं खल ॥ ८॥"
  },
  {
    "text": "ब्रह्माण्डं निर्जितं येन तेन युद्धं करिष्यसि ।\nअज्ञानेनावृतो नूनं गच्छ त्वां नैव हन्म्यहम् ॥ ९॥"
  },
  {
    "text": "एवं वदन्तमुग्रं तं दैत्येशं दुर्मतिं प्रभुः ।\nजगाद हास्यसंयुक्तः पतिः पुष्टेः प्रतापवान् ॥ १०॥"
  },
  {
    "text": "पुष्टिपतिरुवाच ।\nमा गर्वं कुरु दैत्येश दुर्मते श‍ृणु मे वचः ।\nत्वां हनिष्यामि नूनं च पश्य मे पौरुषं महत् ॥ ११॥"
  },
  {
    "text": "इत्युक्तवन्तमप्येनं दुर्मतिः सहसा ययौ ।\nदन्तं धृत्वा गणेशस्याकर्षयत् क्रोधसंयुतः ॥ १२॥"
  },
  {
    "text": "महाबलेन दैत्येन वामदन्तः प्रपातितः ।\nभक्त्त्वा स धरणी पृष्ठे तं दन्तं गणपोऽग्रहीत् ॥ १३॥"
  },
  {
    "text": "दन्तेन शिरसि प्रोतो दुर्मतिः स ममार ह ।\nततः पुष्टिपतिर्देवान् सावधानांश्चकार ह ॥ १४॥"
  },
  {
    "text": "ततो दैत्यगणाः सर्वे पलायन्त दिशो दश ।\nपातालं जग्मुरत्यन्तं भयभीताः समन्ततः ॥ १५॥"
  },
  {
    "text": "ततो देवेश्वरास्तत्र मुनयो हर्षसंयुताः ।\nअपूजयंस्तथा पुष्टिपतिं ते तुष्टुवुः पुनः ॥ १६॥"
  },
  {
    "text": "देवर्षय ऊचुः ।\nजय देव गणाधीश जय विघ्नहराव्यय ।\nजय पुष्टिपते ढुण्ढे जय सर्वेश सत्तम ॥ १७॥"
  },
  {
    "text": "जयानन्त गुणाधार जय सिद्धिप्रद प्रभो ।\nजय योगेन योगात्मन् जय शान्तिप्रदायक ॥ १८॥"
  },
  {
    "text": "जय ब्रह्मेश सर्वज्ञ जय सर्वप्रियङ्कर ।\nजय स्वानन्दपस्थायिन् जय वेदविदांवर ॥ १९॥"
  },
  {
    "text": "जय वेदान्तवादज्ञ जय वेदान्तकारण ।\nजय बुद्धिधर प्राज्ञ जय सर्वामरप्रिय ॥ २०॥"
  },
  {
    "text": "जय मायामये खेलिन् जयाव्यक्त गजानन ।\nजय लम्बोदरः साक्षिन् जय दुर्मतिनाशन ॥ २१॥"
  },
  {
    "text": "जयैकदन्तहस्तस्त्वं जयैकरदधारक ।\nजय योगिहृदिस्थ त्वं जय ब्राह्मणपूजित ॥ २२॥"
  },
  {
    "text": "जय कर्म तपोरूप जय ज्ञानप्रदायक ।\nजयामेय महाभाग जय पूर्णमनोरथ ॥ २३॥"
  },
  {
    "text": "जयानन्द गणेशान जय पाशाङ्कुशप्रिय ।\nजय पर्शुधर त्वं वै जय पावनकारक ॥ २४॥"
  },
  {
    "text": "जय भक्ताभयाध्यक्ष जय भक्तमहाप्रिय ।\nजय भक्तेश विघ्नेश जय नाथ महोदर ॥ २५॥"
  },
  {
    "text": "नमो नमस्ते गणनायकाय नमो नमस्ते सकलात्मकाय ।\nनमो नमस्ते भवमोचनाय नमो नमस्तेऽतिसुखप्रदाय ॥ २६॥"
  },
  {
    "text": "इति स्तुत्वा गणाधीशं प्रणेमुस्तं महामते ।\nउत्थाय ननृतुः सर्वे हर्षयुक्ताः सुरर्षयः ॥ २७॥"
  },
  {
    "text": "तेषां महोत्सवं दृष्ट्वा तान् जगाद महाप्रभुः ।\nप्रसन्नात्मा पुष्टिपतिर्भक्तान् भक्तप्रियङ्करः ॥ २८॥"
  },
  {
    "text": "पुष्टिपतिरुवाच ।\nभवत्कृतमिदं स्तोत्रं यः पठिष्यति नित्यशः ।\nश्रोष्यते सकलं तस्य जयरूपं भविष्यति ॥ २९॥"
  },
  {
    "text": "पठनाच्छ्रवणादस्य सर्वं जयति मानवः ।\nअन्ते मदीयसायुज्यं प्राप्नोत्यत्र न संशयः ॥ ३०॥"
  },
  {
    "text": "एवमुक्त्वान्तर्दधेऽसौ पतिः पुष्टेर्गणेश्वरः ।\nदेवाश्च मुनयः सर्वे विस्मिता अभवंस्तदा ॥ ३१॥"
  },
  {
    "text": "स्वे स्वे पदे च ते जग्मुर्यथा सुखरताः पुरा ।\nतथा पुनःस्वलोकस्था मोदन्ते स्म च तत्पराः ॥ ३२॥"
  },
  {
    "text": "स्वाचारं मुनयश्चक्रुर्वर्णाश्रमरता जनाः ।\nबभूवुरभजंस्तं ते स्वधर्मेण गजाननम् ॥ ३३॥"
  },
  {
    "text": "शिवश्च शक्तिसंयुक्तस्तमेव हृदये स्थितम् ।\nअभजत् भावयुक्तश्च गाणपत्यः प्रतापवान् ॥ ३४॥"
  },
  {
    "text": "मूर्तिं चक्रुर्गणेशस्य स्थापयामासुरादरात् ।\nवैशाखपूर्णिमायां चाभवत्तत्र महोत्सवः ॥ ३५॥"
  },
  {
    "text": "तत्र सिद्धिरनुप्राप्ता शिवेन ननु मानद ।\nचक्रुः सिद्धाश्रमं नाम्ना क्षेत्रं देवर्षयः परम् ॥ ३६॥"
  },
  {
    "text": "तत्रैव सिद्धिमापन्ना देवा ब्रह्मर्षयः पुरा ।\nसनकाद्या महात्मानो गाणेशास्तेऽभवंस्ततः ॥ ३७॥"
  },
  {
    "text": "अत्र ते वर्णयिष्येऽहमितिहासं पुरातनम् ।\nअगस्त्यस्य च संवादयुक्तं च ब्रह्मणः पुरा ॥ ३८॥"
  },
  {
    "text": "एकदा वनगो भूत्वाऽगस्त्यस्तपसि संस्थितः ।\nलोपामुद्रा च सेवायां रता पत्नी तथाऽभवत् ॥ ३९॥"
  },
  {
    "text": "राजपुत्री महाभागा पातिव्रत्यपरायणा ।\nसुकुमाराऽभवत्तत्र कर्षिता सेवनोत्सुका ॥ ४०॥"
  },
  {
    "text": "घर्मेण सकलं व्याप्तं वपुस्तस्या रजोयुतम् ।\nशिरो जटायुतं वीक्ष्य तुतोष मुनिसत्तमः ॥ ४१॥"
  },
  {
    "text": "तामुवाच वरं ब्रूहि दास्येऽहं भावयन्त्रितः ।\nसोवाच राजभोगेन युक्तं देहि मुने ऋतुम् ॥ ४२॥"
  },
  {
    "text": "ततः स राजभोगार्थं द्रव्येप्सुश्च समागतः ।\nराजानं याचनार्थाय सार्वभौमं ययाच वै ॥ ४३॥"
  },
  {
    "text": "दिलीपस्तमुवाचाथ कियन्मानं धनं वद ।\nदास्यामि भावसंयुक्तस्तुभ्यं तत्तापसोत्तम ॥ ४४॥"
  },
  {
    "text": "राज्ञो वचनमाकर्ण्योवाच तं मुनिसत्तमः ।\nव्ययादुर्वरितं यन् मे धनं देहि सुपुष्कलम् ॥ ४५॥"
  },
  {
    "text": "ततो दिलीपो राजा तं जगाद व्ययमानकम् ।\nद्रव्यं मेऽस्ति महाभाग तस्मात् सङ्ख्यां वदस्व भो ॥ ४६॥"
  },
  {
    "text": "जगाद मुनिशार्दूलः ततस्तं विस्मयान्वितः ।\nन ग्रहीष्यामि ते द्रव्यं दरिद्रस्य न संशयः ॥ ४७॥"
  },
  {
    "text": "मया द्रव्यं त्वदीयं वै गृहीतं चेन्नराधिप ।\nतदा सर्वे जना राजन् भवन्ति च निपीडिताः ॥ ४८॥"
  },
  {
    "text": "अतस्त्वं राजभिर्युक्तश्चल शीघ्रं नराधिप ।\nमया सार्धं महद् द्रव्यं यत्र वै सञ्चितं भवेत् ॥ ४९॥"
  },
  {
    "text": "ततो राजा च वृत्तान्तं कथयामास तं मुनिम् ।\nवातापिर्दैत्यपोऽगस्त्यद्रव्ययुक्तो भवत्यपि ॥ ५०॥"
  },
  {
    "text": "देवैरवध्यतां प्राप्य हन्ति विप्रांश्च नित्यशः ।\nपशुं कृत्वाऽनुजं दुष्ट इल्वलं श्राद्धकर्मणि ॥ ५१॥"
  },
  {
    "text": "देवानां निधनार्थाय कर्ममूलनिकृन्तनः ।\nअखिलं ब्राह्मणाधारं कर्म तेन हिनस्ति तत् ॥ ५२॥"
  },
  {
    "text": "इल्वलश्चाऽपि योगीन्द्र वरयुक्तप्रभावतः ।\nगत्वोदरे कामरूपो वाताप्याहूत एव सः ॥ ५३॥"
  },
  {
    "text": "तदा तेषां नखेनैव स्फोटयित्वा महोदरम् ।\nनिर्गत्य पूर्ववद्देहसंयुक्तो भवतीत्यहो ॥ ५४॥"
  },
  {
    "text": "अतस्त्वं गच्छ योगीन्द्र तं हत्वा द्रव्यसञ्चयम् ।\nगृहाणास्माभिरत्यन्तं वातापिं भ्रातृसंयुतम् ॥ ५५॥"
  },
  {
    "text": "दिलीपस्य वचः श्रुत्वा हर्षयुक्तो महामुनिः ।\nराजभिर्ब्राह्मणैर्युक्तस्तत्र गन्तुं मनो दधे ॥ ५६॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nद्वितीये खण्डे एकदन्तचरिते पुष्टिपत्युपाख्याने अगस्त्यस्य\nद्रव्यप्रयत्नो नाम पञ्चषष्टितमोऽध्यायः ॥ २.६५\n२.६६ कृष्णराधाशापवर्णनं नाम षट्षष्टितमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "गृत्समद उवाच ।\nअगस्त्यो राजभिर्युक्तो ब्राह्मणैश्च समन्वितः ।\nवातापेः सुस्थलं रम्यं ययौ क्रोधसमन्वितः ॥ १॥"
  },
  {
    "text": "तमागतं स विज्ञाय वातापिर्हर्षितो ययौ ।\nप्रणम्य प्रत्युवाचेदं वचनं विनयान्वितः ॥ २॥"
  },
  {
    "text": "वातापिरुवाच ।\nस्वामिंस्ते स्वागतं मेऽद्य भाग्यं सुफलितं महत् ।\nब्राह्मणै राजभिः सार्धं प्रपश्यामीऽह तापसम् ॥ ३॥"
  },
  {
    "text": "श्राद्धं मे भगवन्नद्य पितुरत्र समागतम् ।\nनिमन्त्रयाम्यहं सर्वैस्त्वां महाभाग वै सह ॥ ४॥"
  },
  {
    "text": "जगाद तं तथेत्येव दैत्यः संहर्षितोऽभवत् ।\nइल्वलं पशुभावस्थं कृत्वा सञ्छिद्य दैत्यपः ॥ ५॥"
  },
  {
    "text": "पपाच विधिवन्मांसं ब्राह्मणार्थं विधानवित् ।\nततोऽगस्त्यं समायातं भोजनार्थं सहानुगम् ॥ ६॥"
  },
  {
    "text": "विधिवत् पूजयित्वा तं स्थापयामास चासने ।\nतेनाङ्गुष्ठेन भूमिः सा पीडिता मुनिना कृतः ॥ ७॥"
  },
  {
    "text": "गर्तस्तत्र च सर्वान्नं पूरितं दैत्यदेहजम् ।\nतज्ज्ञात्वा विस्मितो दैत्यो न किञ्चित्तमुवाच ह ॥ ८॥"
  },
  {
    "text": "अन्यान् सर्वान् सुभोज्येन भोजयामास चान्धसा ।\nअगस्त्यः सकलं भुक्त्वा चान्नमिल्वलजं महत् ॥ ९॥"
  },
  {
    "text": "मन्त्रेण वैदिकेनाऽसौ मन्त्रयामास चोदरम् ।"
  },
  {
    "text": "तस्य मन्त्रप्रभावेण दैत्यः सञ्जीर्णतां गतः ॥ १०॥"
  },
  {
    "text": "अपानवायुरत्युग्रो निःसृतो धूलिमुद्वहन् ।\nतेन नादेन सर्वे ते विस्मिताः प्रबभूविरे ॥ ११॥"
  },
  {
    "text": "ततो मुनिः समुत्तस्थौ मुखप्रक्षालनाय च ।\nक्षालयित्वा स हस्तादि संस्थितः स महाधने ॥ १२॥"
  },
  {
    "text": "ततो वातापिना भ्रातैहीत्याहूतोऽभवत्तदा ।\nउवाच मुनिशार्दूलस्ततस्तं दैत्यपुङ्गवम् ॥ १३॥"
  },
  {
    "text": "स मृतो मे च मन्त्रेण सञ्जीर्णो जठरऽधुना ।\nअधुना त्वां हनिष्यामि दुष्ट ब्राह्मणहिंसकम् ॥ १४॥"
  },
  {
    "text": "पलायत स तच्छ्रुत्वा वातापिर्भयसङ्कुलः ।\nततः सराजका विप्राः स्थापिता मुनिनाऽमुना ॥ १५॥"
  },
  {
    "text": "तत्रैव स्वयमेनं तमगमत् दैत्यनायकम् ।\nअगस्त्यः पृष्ठगं दृष्ट्वा समुद्रं शरणं ययौ ॥ १६॥"
  },
  {
    "text": "वातापिस्तेन दैत्येन्द्रः स्थापितः स्वजलेऽभवत् ।\nततस्तं जलाधिं विप्र उवाच क्रोधसंयुतः ॥ १७॥"
  },
  {
    "text": "देहि दैत्यं समुद्र त्वं नोचेच्छापं ददाम्यहम् ।\nततोऽगस्त्यं समुद्रश्च जगाद भयसङ्कुलः ॥ १८॥"
  },
  {
    "text": "स्वभावो मे महाभाग अतो नाऽहं ददामि तम् ।\nदैत्या देवभयाद्विप्र शरणं मामुपागताः ॥ १९॥"
  },
  {
    "text": "अन्ये पर्वतभूपाश्च न दत्तास्ते मया मुने ।\nअतस्त्वां प्रार्थयामीह कृपां कुरु दयानिधे ॥ २०॥"
  },
  {
    "text": "त्यक्त्वा दैत्यं मुनिश्रेष्ठ गच्छ त्वं प्रणमाम्यहम् ।\nक्षुभितोऽभूत्ततोऽगस्त्यो गर्विष्ठोऽयं महोदधिः ॥ २१॥"
  },
  {
    "text": "मदमस्य हरिष्यामि तादृशं न ददर्श ह ।\nततो मुनिर्विधातारं शरणं वै जगाम ह ॥ २२॥"
  },
  {
    "text": "प्रणम्य लोकनाथं तं पप्रच्छ च जगद्गुरुम् ॥ २३॥"
  },
  {
    "text": "अगस्त्य उवाच ।\nस्वामिन् समुद्रसम्मग्नो वातापिर्द्विजहिंसकः ।\nतदर्थं जलधिं नाथ शोषयामि मदान्वितम् ॥ २४॥"
  },
  {
    "text": "तत्रोपायं वद ब्रह्मन् तं करिष्यामि यत्नतः ।\nत्वं सर्वज्ञश्च सर्वेषां पितामह विशेषतः ॥ २५॥"
  },
  {
    "text": "एवं तस्य वचः श्रुत्वा तं जगाद महामुनिम् ।\nअगस्त्यं लोकनाथस्तु हर्षयुक्तेन चेतसा ॥ २६॥"
  },
  {
    "text": "ब्रह्मोवाच ।\nश‍ृणु पुत्र महाभाग गर्विष्ठोऽयं महोदधिः ।\nअधर्मचारिणो दैत्या रक्षितास्तेन निश्चितम् ॥ २७॥"
  },
  {
    "text": "वातापिरधुनाऽरक्ष्यः सत्कृतस्तेन पुत्रक ।\nअतस्तच्छोषणार्थाय गणपं शरणं व्रज ॥ २८॥"
  },
  {
    "text": "तस्य तद्वचनं श्रुत्वा जगाद स पितामहम् ।\nकथं त्यक्त्वा विधे देवान् गणेशानं प्रशंससि ॥ २९॥"
  },
  {
    "text": "ततस्तं मुनिमुख्यं स ब्रह्मोवाच प्रजापतिः ।\nश‍ृणु पुत्र महाभाग कथां पापप्रणाशिनीम् ॥ ३०॥"
  },
  {
    "text": "विघ्नकर्ता च तद्धर्ता गणेशोऽयं न संशयः ।\nतेन विघ्नेश्वरो नाम्ना वर्तते सर्वमण्डले ॥ ३१॥"
  },
  {
    "text": "विघ्नाः सत्तात्मकाः प्रोक्तास्तेषां स्वामी गणेश्वरः ।\nसर्वसत्ताधरः पूर्णस्तस्मात्तं कथयाम्यहम् ॥ ३२॥"
  },
  {
    "text": "अन्यच्च श‍ृणु पुत्र त्वं विनायक इति श्रुतिः ।\nनायकैः सेव्यते सर्वैः स्वस्वकार्यार्थमादरात् ॥ ३३॥"
  },
  {
    "text": "नायकैर्वर्जितः साक्षात्तेन स्वाधीनतां गतः ।\nसंसृष्टं सकलं विश्वं कलांशेन महामुने ॥ ३४॥"
  },
  {
    "text": "स्वस्वाधिकारसंयुक्ता कलांशजविभूतयः ।\nसमुद्रस्तासु तं पुत्र चालितुं न क्षमा वयम् ॥ ३५॥"
  },
  {
    "text": "अत्र ते वर्णयिष्येऽहमितिहासं पुरातनम् ।\nश्रवणात् संशयस्ते च नाशमेष्यति निश्चितम् ॥ ३६॥"
  },
  {
    "text": "गोलोके राधया युक्तः कृष्णो गोलोकवासिभिः ।\nउवास तत्र देवेशः सर्ववन्द्यः प्रतापवान् ॥ ३७॥"
  },
  {
    "text": "सर्वेषां मदहन्ता स जातः स्वस्यैव तेजसा ।\nअस्माकं पालको भूत्वा विघ्नहीनः स्वभावतः ॥ ३८॥"
  },
  {
    "text": "तथा राधाऽपि देवीनां मदस्य हरणं बलात् ।\nकृत्वा वन्द्या स्वयं भूत्वोवास विघ्नविवर्जिता ॥ ३९॥"
  },
  {
    "text": "त्रिपुरादिभिरुग्रैश्च परस्परविरोधतः ।\nविघ्नयुक्ताः शिवाद्यास्ते शरणं त्वगमन् परम् ॥ ४०॥"
  },
  {
    "text": "अन्याशरणकृष्णस्य हृदि गर्वः समागतः ।\nसततं मदयुक्तः स बभूव परमाद्भुतः ॥ ४१॥"
  },
  {
    "text": "अहं ब्रह्मेति यत् प्रोक्तं तदेवाऽहं न संशयः ।\nमदाधारमिदं सर्वं तस्मान्नान्योऽस्ति मत्परः ॥ ४२॥"
  },
  {
    "text": "मदनुग्रहमात्रेण देवाः शम्भुपुरोगमाः ।\nशक्ताः स्वव्यवहारेषु तस्मान्नान्योऽस्ति मत्परः ॥ ४३॥"
  },
  {
    "text": "एवं मनसि गर्वेण मदेन च समाकुलः ।\nमदयुक्ता तथा राधा बभूव मुनिसत्तम ॥ ४४॥"
  },
  {
    "text": "ततो विघ्नकरो विघ्नं चकार परमाद्भुतम् ।\nस्वभक्तिभावदानार्थं शान्तियोगार्थमादरात् ॥ ४५॥"
  },
  {
    "text": "विररामैकदा युक्तो राधया वनमण्डले ।\nरतिक्रीडासमायुक्तो बभूवे कामसंयुतः ॥ ४६॥"
  },
  {
    "text": "तत्रैका नायिका तस्य प्रीतिदा विरजाऽभवत् ।\nतया संस्मरणं सद्यः कृतं कृष्णस्य तत्क्षणे ॥ ४७॥"
  },
  {
    "text": "अधः स्थितां परित्यज्य राधां कृष्णो ययौ मुने ।\nविरजां स तया सार्धं क्रीडासक्तो बभूव ह ॥ ४८॥"
  },
  {
    "text": "ततः सङ्कुपिता राधा रतिभङ्गेन मानद ।\nजगाद याः समीपस्था गोपिका वचनं तदा ॥ ४९॥"
  },
  {
    "text": "कुत्र दृष्टो महामानी कृष्णः स्त्रीलम्पटाग्रणीः ।\nतं मां वदत वै देव्यस्त्यजामि मनसा पतिम् ॥ ५०॥"
  },
  {
    "text": "ततस्तां गोपिका काचिदुवाच विनयान्विता ।\nविरजाया मया राधे दृष्ट आश्रमसन्निधौ ॥ ५१॥"
  },
  {
    "text": "ततः सा क्रोधताम्राक्षी रथोपरि ययौ स्थिता ।\nविरजाश्रमसान्निध्यं गोपीभिः संवृता मुने ॥ ५२॥"
  },
  {
    "text": "तामागतां समाज्ञाय कृष्णश्चान्तर्दधे भयात् ।\nविरजा जलरूपा सा जाता भयसमन्विता ॥ ५३॥"
  },
  {
    "text": "तया न दृष्टः सस्त्रीको देवेशस्तत्र राधया ।\nपुनः स्वमन्दिरे गत्वाऽतिष्ठच्च क्रोधसंयुता ॥ ५४॥"
  },
  {
    "text": "ततः स प्रकटः कृष्णो बभूव ह चकार ताम् ।\nस्त्रीरूपां जलभावस्थां चिक्रीड भृशहर्षितः ॥ ५५॥"
  },
  {
    "text": "सन्तोषेण समायुक्तां कृत्वा स विरजां ययौ ।\nराधां द्वारसमीपे चागतं वीक्ष्य जगाद सा ॥ ५६॥"
  },
  {
    "text": "राधोवाच ।\nकिमर्थं लम्पटोऽत्यन्तमागतोऽसि ममान्तिकम् ।\nगच्छ तां विरजां देव कदा न त्वां स्पृशाम्यहम् ॥ ५७॥"
  },
  {
    "text": "मदीयसत्तया लोको रचितोऽयं मया पुरा ।\nत्यक्त्वा लोकं मदीयं वै गच्छ त्वं यत्र ते रुचिः ॥ ५८॥"
  },
  {
    "text": "इत्यादिविविधैर्वाक्यैः पतिं निर्भत्स्य राधिका ।\nशशाप क्रोधसंयुक्ता मृत्युलोके पतेति तम् ॥ ५९॥"
  },
  {
    "text": "ततः शप्तं च तं ज्ञात्वा श्रीदामा गोपनायकः ।"
  },
  {
    "text": "न्यभर्त्सयत् स तां क्रुद्धः कृष्णमित्रं प्रतापवान् ॥ ६०॥"
  },
  {
    "text": "तमतिक्रोधसंयुक्ता राधिका ह्यसुरो भव ।\nशशाप सा मुनिश्रेष्ठ सोऽपि क्रोधयुतोऽभवत् ॥ ६१॥"
  },
  {
    "text": "राधां शशाप मर्त्येषु भव नारी त्वमञ्जसा ।\nशतवर्षाणि कृष्णस्य वियोगेन समन्विता ॥ ६२॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nद्वितीये खण्डे एकदन्तचरिते कृष्णराधाशापवर्णनं नाम षट्षष्टितमोऽध्यायः ॥ २.६६\n२.६७ राधाकृष्णगोलोकप्राप्तिवर्णनं नाम सप्तषष्टितमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "ब्रह्मोवाच ।\nएवं परस्परं शप्त्वा खेदयुक्ता बभूविरे ।\nगतगर्वाश्च सर्वे ते विचारं चक्रुरादरात् ॥ १॥"
  },
  {
    "text": "अहं गोलोकराजोऽहं सर्वाधीशो न संशयः ।\nइयं प्रकृतिरूपा मे कृतौ केनापराधिनौ ॥ २॥"
  },
  {
    "text": "कृष्णोऽहं सर्वदेवेश अपि मां विघ्न उत्थितः ।\nअतो वै विघ्नराजः स गणेशः कुरुतेऽखिलम् ॥ ३॥"
  },
  {
    "text": "हिताहितं न सन्देहस्तदाधारमिदं जगत् ।\nसस्त्रीकः शरणं यामि ब्रह्माकारमतश्च तम् ॥ ४॥"
  },
  {
    "text": "एवं विचार्य देवेशः सस्त्रीको मित्रसंयुतः ।\nपपात भगवान् कृष्णो मृत्युलोके महामुने ॥ ५॥"
  },
  {
    "text": "मथुरायां च देवक्यां वसुदेवात् समुद्भवः ।\nकृष्णो यादववंशे वै तेषां स सुखदोऽभवत् ॥ ६॥"
  },
  {
    "text": "वृषभानुसुता जाता राधा सा गोकुले मुने ।\nशङ्खचूडो बभूवाऽथ श्रीदामाऽसुरसत्तमः ॥ ७॥"
  },
  {
    "text": "ततश्च गोकुलं कृष्णः कंसस्यैव भयाद्ययौ ।\nतत्र राधासमायुक्तो बभूव स जनार्दनः ॥ ८॥"
  },
  {
    "text": "ततो विघ्नेशमत्यन्तं भेजतुस्तौ स्वभावतः ।\nषोडशाक्षरमन्त्रेण परे तपसि संस्थितौ ॥ ९॥"
  },
  {
    "text": "पुरश्चरणमेकं तौ चक्रतुः परमादरात् ।\nबभूवतुस्ततो ध्यानसमायुक्तौ निरन्तरम् ॥ १०॥"
  },
  {
    "text": "तपस्त्यक्त्वा तस्य हृदि ध्यानयुक्तौ विशेषतः ।\nतपसोऽधिकमुग्रं वै ध्यानं शास्त्रेषु सम्मतम् ॥ ११॥"
  },
  {
    "text": "संवत्सरान् स तत्रैव कृष्णश्चैकादश स्थितः ।\nततश्च मथुरायां स जगामाक्रूरसंयुतः ॥ १२॥"
  },
  {
    "text": "शतवर्षं वियोगेन राधाकृष्णौ बभूवतुः ।\nयुक्तौ परमदुःखार्तौ ध्यायन्तौ गणनायकम् ॥ १३॥"
  },
  {
    "text": "ततस्तयोश्च सम्प्राप्तो योगः शान्तिप्रदायकः ।\nतेन सन्तोषमापन्नौ गाणपत्यौ बभूवतुः ॥ १४॥"
  },
  {
    "text": "गते वर्षशते विप्र जग्मतुस्तौ सहानुगौ ।\nवैशाखपूर्णिमायां वै मुने बदरिकाश्रमम् ॥ १५॥"
  },
  {
    "text": "तत्र शम्भुमुखा देवाः सस्त्रीकाश्च समागताः ।\nयात्रार्थं गणनाथस्य मुनयश्च ययुर्मुदा ॥ १६॥"
  },
  {
    "text": "शेषादयो महानागा राजानश्च विशेषतः ।\nत्रिलोकस्था जनाः सर्वे जग्मुस्तत्र महामुने ॥ १७॥"
  },
  {
    "text": "योगिनः कपिलाद्याश्च तत्राऽहं सङ्गतो मुने ।\nसर्वैर्महोत्सवस्तत्र वार्षिकः क्रियते सदा ॥ १८॥"
  },
  {
    "text": "ततस्तं पूजयित्वा ते सर्वे चोपोषणान्विताः ।\nस्थिताश्चक्रुः प्रतिपदि पारणं ते महामुने ॥ १९॥"
  },
  {
    "text": "तत्र राधा च कृष्णश्च मिलितौ गणपं निशि ।"
  },
  {
    "text": "ध्यायन्तौ भावसंयुक्तौ जेपतुर्मन्त्रमुत्तमम् ॥ २०॥"
  },
  {
    "text": "ततस्तयोर्गणेशानो दर्शयामास चोत्तमम् ।\nरूपं चतुर्भुजं साक्षाद्गजवक्त्रादिचिह्नितम् ॥ २१॥"
  },
  {
    "text": "तं दृष्ट्वा सहसोत्थाय नेमतुश्चरणाम्बुजे ।\nसरोमाञ्चौ तुष्टुवतुः साश्रुनेत्रौ गणेश्वरम् ॥ २२॥"
  },
  {
    "text": "राधाकृष्णावूचतुः ।\nनमस्तुभ्यं पुष्टिपते नमः शङ्करसूनवे ।\nब्रह्मभूताय देवाय सर्वसिद्धिप्रदाय ते ॥ २३॥"
  },
  {
    "text": "स्वानन्दवासिने तुभ्यं ब्रह्मपुत्राय ते नमः ।\nसिद्धिबुद्धिपते ते वै गणेशाय नमो नमः ॥ २४॥"
  },
  {
    "text": "हेरम्बाय नमस्तुभ्यं नमो योगमयाय च ।\nसर्वादये च सर्वेश सर्वज्ञाय नमो नमः ॥ २५॥"
  },
  {
    "text": "निगुर्णाय नमस्तुभ्यं सगुणाय नमो नमः ।\nगजाननाय वै तुभ्यमभेदाय तयोर्नमः ॥ २६॥"
  },
  {
    "text": "शान्तिरूपाय शान्ताय शान्तिदाय महोदर ।\nमूषकश्रेष्ठयानाय गाणपत्यप्रियाय ते ॥ २७॥"
  },
  {
    "text": "अनन्तानन्तरूपाय भक्तसंरक्षकाय च ।\nभक्तिप्रियाय देवाय भक्त्यधीनाय ते नमः ॥ २८॥"
  },
  {
    "text": "चतुर्बाहुधरायैव नागयज्ञोपवीतिने ।\nशूर्पकर्णाय शूराय परशोर्धर ते नमः ॥ २९॥"
  },
  {
    "text": "विष्णुपुत्राय सर्वेषां पित्रे मात्रे नमो नमः ।\nविनायकाय विप्राणां पुत्राय च नमो नमः ॥ ३०॥"
  },
  {
    "text": "सर्वेषां गर्वहन्त्रे च सर्वेभ्यः सुखदाय ते ।\nलम्बोदराय विघ्नेश ब्रह्मनायक ते नमः ॥ ३१॥"
  },
  {
    "text": "किं स्तुवस्त्वां गणाधीश यत्र वेदादयः प्रभो ।\nशम्भुः शुकादयश्चैव बभूवुः कुण्ठिताः परम् ॥ ३२॥"
  },
  {
    "text": "आवां गर्वयुतौ जातौ ब्रह्माकारौ वृथा प्रभो ।\nतव तत्र च विघ्नेन कृतं गर्वस्य खण्डनम् ॥ ३३॥"
  },
  {
    "text": "साधूनां विघ्नदाता त्वं शान्तियोगार्थमञ्जसा ।\nअसाधूनां विनाशाय ह्यतस्त्वां प्रणमावहे ॥ ३४॥"
  },
  {
    "text": "विघ्नयुक्ततया ढुण्ढे आवाभ्यां योगसेवया ।\nसाक्षात्कारकृतस्त्वं वै समीचीनमिदं कृतम् ॥ ३५॥"
  },
  {
    "text": "हृदि चिन्तामणिं त्वां च पश्यावः सततं प्रभो ।\nअतः स शुभदो विघ्नः सञ्जातो नौ गजानन ॥ ३६॥"
  },
  {
    "text": "अधुना देहि विघ्नेश भक्तिं ते चरणाम्बुजे ।\nदृढां यया च गर्वेण न भवावः समायुतौ ॥ ३७॥"
  },
  {
    "text": "इत्युक्त्वा तं ननृततुः प्रणम्यैव मुदान्वितौ ।\nधन्यौ धन्यौ प्रब्रुवन्तौ दर्शनाद्गणपस्य तौ ॥ ३८॥"
  },
  {
    "text": "ब्रह्मोवाच ।\nजगाद गणनाथस्तौ ततो वै भक्तिभावितः ।\nदृष्ट्वा ब्रह्मरसाह्लादयुतौ राधाजनार्दनौ ॥ ३९॥"
  },
  {
    "text": "पुष्टिपतिरुवाच ।\nभो राधे कृष्ण मे वाक्यं श‍ृणुतं जगदीश्वरौ ।\nमदीयां भक्तिमत्यन्तं संशयो न करिष्यथः ॥ ४०॥"
  },
  {
    "text": "सङ्कटे स्मरणेनैव प्रकटः सम्भवाम्यहम् ।\nयं यमिच्छथ आनन्दं सफलः स भविष्यति ॥ ४१॥"
  },
  {
    "text": "भवत्कृतमिदं स्तोत्रं पठतां श‍ृण्वतां नृणाम् ।\nसर्वसिद्धिप्रदं पूर्णं भविष्यति सुरेश्वरौ ॥ ४२॥"
  },
  {
    "text": "मत्प्रीतिवर्धनं नित्यं वाञ्छितार्थकरं भवेत् ।\nअन्ते स्वानन्ददं कृष्ण भविष्यति न संशयः ॥ ४३॥"
  },
  {
    "text": "एवमुक्त्वांऽतर्दधेऽसौ गणेशो ब्रह्मनायकः ।\nतौ तं हृदि विशेषेण पश्यन्तौ तस्थतुर्निशि ॥ ४४॥"
  },
  {
    "text": "ततः पुनश्च गोलोके गतौ राधाहरी स्वके ।\nबभूवतुरखण्डैश्वर्यसंयुक्तौ महामुने ॥ ४५॥"
  },
  {
    "text": "अतस्त्वं मदहीनश्च शरणं गणपं व्रज ।\nअगस्त्य तेन ते वाञ्छां पूरयिष्यति स प्रभुः ॥ ४६॥"
  },
  {
    "text": "ब्रह्माण्डं वर्तते तस्याऽऽधारेण मुनिसत्तम ।\nसर्वत्र गणनाथोऽयं क्रीडति स्वेच्छया स्वयम् ॥ ४७॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nद्वितीये खण्डे एकदन्तचरिते राधाकृष्णगोलोकप्राप्तिवर्णनं नाम सप्तषष्टितमोऽध्यायः ॥ २.६७\n२.६८ पुष्टिपतिचरितं नामाष्टषष्टितमोऽध्यायः"
  },
  {
    "text": "॥ श्रीगणेशाय नमः ।\nगृत्समद उवाच ।\nश्रुत्वा कथां महारम्यामगस्त्यस्तमुवाच ह ।\nप्रणयावनतो भूत्वा ब्रह्माणं सर्ववेदिनम् ॥ १॥"
  },
  {
    "text": "अगस्त्य उवाच ।\nभगवन् सर्वतत्त्वज्ञ कथितं सर्वमञ्जसा ।\nत्वया तेनाहमत्यन्तं सुतुष्टो ब्रह्मवित्तम ॥ २॥"
  },
  {
    "text": "एतादृशो गणेशोऽयं तस्य ज्ञानं कथं भवेत् ।\nतद्वदस्व दयासिन्धो भवेयं दुःखवर्जितः ॥ ३॥"
  },
  {
    "text": "ततस्तं प्रत्युवाचेदं वचनं स पितामहः ।\nज्ञानयुक्तं गणेशस्य भक्तिदं परमाद्भुतम् ॥ ४॥"
  },
  {
    "text": "ब्रह्मोवाच ।\nश‍ृणु पुत्र प्रवक्ष्यामि ज्ञानं योगात्मकं महत् ।\nयस्य त्वं गाणपत्यो वै भविष्यसि सुसेवनात् ॥ ५॥"
  },
  {
    "text": "देहदेहिमयं ब्रह्म स्वत उत्थानवाचकम् ।\nजानीहि सर्वभावेन बोधरूपं विशेषतः ॥ ६॥"
  },
  {
    "text": "साङ्ख्यं यद्वदति ब्रह्म परतोत्थानवाचकम् ।\nबोधहीनस्वभावेन लभते स्वसुखस्थितम् ॥ ७॥"
  },
  {
    "text": "तयोरभेदयोगे वै स्वसंवेद्यमतः परम् ।\nजानीहि सर्वसंयोगकारकं योगसेवया ॥ ८॥"
  },
  {
    "text": "पञ्च भेदा मतास्तस्य ताञ्छृणुष्व महामते ।\nजानीहि भेदरूपं यदसत्यं शक्तिवाचकम् ॥ ९॥"
  },
  {
    "text": "सत्यं भानुमयं प्रोक्तमात्माकारेण तत्र तु ।\nजानीहि संस्थितं पुत्र सदा भेदादिवर्जितम् ॥ १०॥"
  },
  {
    "text": "तयोः संयोगकर्ता स विष्णुरानन्दवाचकः ।\nसमात्मकं मतं ब्रह्म जानीहि सुखदं परम् ॥ ११॥"
  },
  {
    "text": "त्रयाणां नेति कर्ता च शङ्करः परिकीर्तितः ।\nअव्यक्तं ब्रह्म जानीहि तत् प्रोक्तं मोहवर्जितम् ॥ १२॥"
  },
  {
    "text": "त्रिविधं मोहयुक्तं वै तुरीयं मोहवर्जितम् ।\nतेषां संयोगभावेन स्वानन्दः परिलभ्यते ॥ १३॥"
  },
  {
    "text": "स्वसंवेद्यात् परं ब्रह्म नास्ति संयोगधारकम् ।\nसर्वत्राऽयं निजानन्दः स्वानन्दे सकलो भवेत् ॥ १४॥"
  },
  {
    "text": "अयोगवाचकं ब्रह्म निजानन्दात् परं मतम् ।\nसंयोगहीनभावेन लभ्यते नात्र संशयः ॥ १५॥"
  },
  {
    "text": "संयोगायोगयोर्योगे तयोर्नाशे महामुने ।\nस एव योग आख्यातः शान्तिरूपेण लभ्यते ॥ १६॥"
  },
  {
    "text": "स एव गणनाथोऽयं जानीहि ब्रह्मनायकः ।\nगकारश्चैव संयोगो णकारो योग उच्यते ॥ १७॥"
  },
  {
    "text": "तयोः स्वामी स वेदेषु विचारय महामते ।\nतमाराधय यत्नेन ततः सौख्यमवाप्स्यसि ॥ १८॥"
  },
  {
    "text": "अधुना त्वं सुसङ्कष्टयुक्तस्तत्र कुरुष्व भो ।\nचतुर्थीं कृष्णपक्षस्य ध्यात्वा हृदि गजाननम् ॥ १९॥"
  },
  {
    "text": "समुद्रगर्वं त्वं तेन हरिष्यसि महाद्भुतम् ।\nतपोवनं तात गच्छ व्यवसायं करोम्यहम् ॥ २०॥"
  },
  {
    "text": "गृत्समद उवाच ।\nब्रह्माणं स नमस्कृत्य ययौ स्वकतपोवनम् ।\nषडक्षरेण विघ्नेशं तोषयन् मुनिसत्तमः ॥ २१॥"
  },
  {
    "text": "सदा ध्यानरतो भूत्वा तताप तप उत्तमम् ।\nसङ्कष्टहरणीं प्राप्तां चतुर्थीं स चकार ह ॥ २२॥"
  },
  {
    "text": "त्रिमासे प्रगते तुष्टो गणेशो व्रतसेवया ।\nध्यानेन तस्य प्रह्लाद तपसा भक्तिभावतः ॥ २३॥"
  },
  {
    "text": "पञ्चम्यां कृष्णपक्षस्य बभूवाकाशवाक् परा ।\nअगस्त्यस्तत्र शुश्राव तां वाणीं सुखदायिनीम् ॥ २४॥"
  },
  {
    "text": "गच्छ त्वं पिब विघ्नेशं स्मृत्वा तं जलधिं मुने ।\nवातापिं जहि तत्रस्थं तपस्तेजःसमन्वितः ॥ २५॥"
  },
  {
    "text": "ततः स हर्षितो भूत्वा गत्वा जलधिसन्निधौ ।\nगणेशं मनसा ध्यात्वा पपौ तं क्रोधसंयुतः ॥ २६॥"
  },
  {
    "text": "शोषयित्वा जलं सर्वं संस्थितो मुनिसत्तमः ।\nतेजसा ज्वालयामास वातापिं विप्रघातिनम् ॥ २७॥"
  },
  {
    "text": "ततो देवगणाः सर्वे तुष्टवुस्तं महामुनिम् ।\nदैत्यांस्तत्र स्थितान् सर्वान् जघ्नुर्देवा उदायुधैः ॥ २८॥"
  },
  {
    "text": "पुनर्गङ्गां समानीयोदधिमापूर्य तज्जलैः ।\nभगीरथेन देवास्ते संस्थिता विगतज्वराः ॥ २९॥"
  },
  {
    "text": "ततोऽगस्त्यः समागम्य वातापिनगरं प्रभुः ।\nराजभिः पुष्कलं द्रव्यं गृहीत्वा स्वस्थलं ययौ ॥ ३०॥"
  },
  {
    "text": "लोपामुद्रां महातेजास्तोषयामास यत्नतः ।\nपश्चात्तपसि संस्थोऽसावजपन् मन्त्रमुत्तमम् ॥ ३१॥"
  },
  {
    "text": "जित्वा पञ्चविधं चित्तं योगीन्द्रो योगसेवया ।\nततो महायशाः शान्तिमापेदे गणनायके ॥ ३२॥"
  },
  {
    "text": "पुनर्भक्त्या गणेशानं मयूरे तं समागतः ।\nक्षेत्रे तत्रापूजयत् स नित्यं हर्षसमन्वितः ॥ ३३॥"
  },
  {
    "text": "एवं पुष्टिपतेश्चैव महिमा ते निरूपितः ।\nसङ्क्षेपेण मया दैत्य श‍ृणु चिन्तामणेः कथाम् ॥ ३४॥"
  },
  {
    "text": "इदं पुष्टिपतेश्चित्रं चरितं यः श‍ृणोति वा ।\nपठेच्च सकलं तस्य हस्तगं प्रभवेत् ध्रुवम् ॥ ३५॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nद्वितीये खण्डे एकदन्तचरिते पुष्टिपतिचरितं नामाष्टषष्टितमोऽध्यायः ॥ २.६८\n२.६९ देवहूतिकर्दमशान्तिप्राप्तिवर्णनं नामैकोनसप्ततितमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "गृत्समद उवाच ।\nस्वायम्भुवो ददौ कन्यां कर्दमाय प्रहर्षितः ।\nदेवहूतिं च तस्यां स कपिलः सम्बभूव ह ॥ १॥"
  },
  {
    "text": "साक्षाद्विष्णुः स्वयं देवस्तपसा कर्दमेन सः ।\nआराधितश्च पुत्रोऽभूत्तत्त्वज्ञानप्रकाशकः ॥ २॥"
  },
  {
    "text": "तं महोत्सवयुक्तश्चापूजयत् स महामुनिः ।\nब्रह्मादयः समायाता दर्शनार्थं गृहे मुनेः ॥ ३॥"
  },
  {
    "text": "उपवीतयुतं कृत्वा कर्दमो हर्षनिर्भरः ।\nवेदान् साङ्गान् स्वपुत्राय ह्यध्यापयत यत्नतः ॥ ४॥"
  },
  {
    "text": "स च श्रवणमात्रेण जग्राह गुरुणोदितम् ।\nस्वल्पकालेन सम्पूर्णविद्यायुक्तो बभूव ह ॥ ५॥"
  },
  {
    "text": "ननाम कर्दमः पुत्रमेकदा भक्तिसंयुतः ।\nसस्त्रीकश्च महाभागं पप्रच्छ विनयान्वितः ॥ ६॥"
  },
  {
    "text": "कर्दम उवाच ।\nत्वं साक्षाद्विष्णुरूपो मां शुक्लः सर्वार्थकोविदः ।\nवद ज्ञानं महाबाहो तारयस्व भवार्णवात् ॥ ७॥"
  },
  {
    "text": "एवं पृष्टो महात्माऽसौ कपिलस्तमुवाच ह ।\nसर्वसारमयं ज्ञानं गाणेशं तारकः प्रभुः ॥ ८॥"
  },
  {
    "text": "कपिल उवाच ।\nश‍ृणु तात मया दृष्टमेव तत् शान्तिदायकम् ।\nकथयामि महाज्ञानं शान्तियोगप्रदं प्रभो ॥ ९॥"
  },
  {
    "text": "सर्वं मायामयं विद्धि पञ्चकं पञ्चकं यतः ।\nत्रिविधं भ्रान्तिरूपं यन्नानाभेदमयं भवेत् ॥ १०॥"
  },
  {
    "text": "भ्रान्तिधारकरूपं यत्तच्चतुर्थं प्रकथ्यते ।\nतेषामभेदसंयोगे ब्रह्मयोगमयं मतम् ॥ ११॥"
  },
  {
    "text": "पृथ्वी जलं तथा तेजस्त्रिविधं भ्रान्तिदायकम् ।\nवायुर्भ्रान्तिधरस्तत्र तुरीयात्मा प्रकथ्यते ॥ १२॥"
  },
  {
    "text": "तेषामभेदसंयोग आकाशं ब्रह्म कथ्यते ।\nभूतानां ज्ञानदं कस्माद्भूतं नैव प्रकीर्तितम् ॥ १३॥"
  },
  {
    "text": "तथैव पञ्चकं सर्वं जानीहि मुनिसत्तम ।\nमायामायिकसंयुक्तं ब्रह्म स्वानन्दसंज्ञितम् ॥ १४॥"
  },
  {
    "text": "कर्मेन्द्रियाणि पञ्चैव पञ्चज्ञानेन्द्रियाणि च ।\nपञ्चतन्मातृकाः प्रोक्ता एवं जानीहि मानद ॥ १५॥"
  },
  {
    "text": "पञ्च देवा निजे देहे कर्मेन्द्रियविकाशकाः ।\nतथा ज्ञानेन्द्रियाणां च प्रकथ्यन्ते प्रकाशकाः ॥ १६॥"
  },
  {
    "text": "स्थूलं सूक्ष्मं समं चैवात्मप्रतीतिप्रदायकम् ।\nबिन्दुः पञ्चममत्रस्थं देहपञ्चकमुच्यते ॥ १७॥"
  },
  {
    "text": "स्वर्गो मृत्युश्च पातालं ब्रह्माण्डं च तुरीयकम् ।\nगुणेशः पञ्चमः पूर्णोंऽडपञ्चकमुदाहृतम् ॥ १८॥"
  },
  {
    "text": "ब्राह्मणाः क्षत्रिया वैश्याः शूद्राश्चैव महामुने ।\nयोगिभिर्वर्णहीनाश्च वर्णपञ्चकमुच्यते ॥ १९॥"
  },
  {
    "text": "ब्रह्मचारी गृहस्थश्च वानप्रस्थो यतिस्तथा ।\nआश्रमैर्हीनरूपश्चाश्रमपञ्चकमुच्यते ॥ २०॥"
  },
  {
    "text": "अण्डजः खेदजो विप्रैरुद्भिज्जो जारजः स्मृतः ।\nमानसश्चैव विपेन्द्र योनिपञ्चकमुच्यते ॥ २१॥"
  },
  {
    "text": "रक्तः श्वेतस्तथा श्यामो नीलः पीतश्च पञ्चमः ।\nएवं कथयितुं रङ्गपञ्चकं न प्रशक्यते ॥ २२॥"
  },
  {
    "text": "देहेषु देहरूपं यदभिमानेन पञ्चधा ।\nदेहिपञ्चकमेतच्च ज्ञातव्यं मुनिसत्तम ॥ २३॥"
  },
  {
    "text": "शक्तिः सूर्यस्तथा ब्रह्मा विष्णू रुद्रो महामते ।\nगुणपञ्चकमित्युक्तं भिन्नभावधरं पितः ॥ २४॥"
  },
  {
    "text": "शक्तिः सूर्यश्च विष्णुश्च शिवश्चाऽत्र तुरीयकः ।\nगणेशः पञ्चमो विप्रैः पञ्चायतनमुच्यते ॥ २५॥"
  },
  {
    "text": "प्रकृतिः पुरुषश्चैव स्वत उत्थानसंज्ञितम् ।\nपरतोत्थानरूपं च संयोगः पञ्चमः स्मृतः ॥ २६॥"
  },
  {
    "text": "असद्वेदेषु सद्विप्रैरानन्दश्चोभयात्मकः ।\nअव्यक्तश्च निजानन्दो नैजं पञ्चकमुच्यते ॥ २७॥"
  },
  {
    "text": "देहो देही च बोधाख्यं साङ्ख्यमत्र चतुर्थकम् ।\nपञ्चमं च स्वसंवेद्यं भवपञ्चकमुच्यते ॥ २८॥"
  },
  {
    "text": "प्रकृत्यालयसंज्ञश्च विदेहो भवप्रत्ययः ।\nउपायप्रत्ययो योगो योगपञ्चकमुच्यते ॥ २९॥"
  },
  {
    "text": "एवं सर्वं च जानीहि पञ्चकं पञ्चकं परम् ।\nमयाऽशक्यं कथयितुं तस्मान् मुख्यं प्रकीर्तितम् ॥ ३०॥"
  },
  {
    "text": "तत्र योगे महाशान्तिर्लभ्यते योगसेवया ।\nयोगाच्च न परं ब्रह्म वेदेषु परिकीर्तितम् ॥ ३१॥"
  },
  {
    "text": "सर्वब्रह्मसुयोगस्य योगस्तेन महामुने ।"
  },
  {
    "text": "न योगे कस्यचिद्भावो ब्रह्मणश्च प्रजापते ॥ ३२॥"
  },
  {
    "text": "गृत्समद उवाच ।\nएवं पुत्रं वदन्तं स प्रणिपत्य महामुनिः ।\nउवाच कर्दमो यज्ञं योगेप्सुः परमादृतः ॥ ३३॥"
  },
  {
    "text": "कर्दम उवाच ।\nकेनोपायेन भो वत्स योगशान्तिः प्रलभ्यते ।\nतदर्थं पूजनीयं किं तद्वदस्व जनार्दन ॥ ३४॥"
  },
  {
    "text": "कपिल उवाच ।\nगणेशभजनं मुख्यं शान्तियोगप्रदं मतम् ।\nयोगाकारस्वरूपं तं ब्रह्मेशं भज मानद ॥ ३५॥"
  },
  {
    "text": "सर्वादिः सर्वपूज्योऽयं सर्वाधारो महामुने ।\nय आदिः प्रलयान्ते स तिष्ठति श्रुतिसम्मतम् ॥ ३६॥"
  },
  {
    "text": "ज्येष्ठराजं गणेशानं वेदेषु प्रवदन्ति तम् ।\nगणाः समूहरूपाश्च तेषां स्वामी प्रकथ्यते ॥ ३७॥"
  },
  {
    "text": "नानाजगत्स्वरूपं वै देहरूपं कृतं मुने ।\nमहात्मना तेन कृतं नानाब्रह्ममयं शिरः ॥ ३८॥"
  },
  {
    "text": "यस्माज्जातमिदं यत्रान्ते गच्छति महामते ।\nतद्वेदे गजशब्दाख्यं शिरस्तेन गजाननः ॥ ३९॥"
  },
  {
    "text": "त्रिविधं भेदयुक्तं यदखण्डं वै तुरीयकम् ।\nतयोर्योगे गणेशोऽयं देहमस्तकयोगतः ॥ ४०॥"
  },
  {
    "text": "चित्तं पञ्चविधं प्रोक्तं तत्र मोहश्च पञ्चधा ।\nमोहरूपा महासिद्धिर्बुद्धिर्वै मोहधारिका ॥ ४१॥"
  },
  {
    "text": "तयोः स्वामी गणाधीशश्चित्ते नित्यं प्रतिष्ठितः ।\nचिन्तामणिर्महाभागो लभ्यते योगसेवया ॥ ४२॥"
  },
  {
    "text": "पञ्चधा चित्तमुत्सृज्य तदैश्वर्यं तथैव च ।\nयोगशान्तिमयः सद्यः प्राप्यते ब्रह्मणस्पतिः ॥ ४३॥"
  },
  {
    "text": "तस्मात्तं भज मन्त्रेणैकाक्षरेण महामुने ।\nतेन तुष्टो गणेशानो योगं दास्यति शान्तिदम् ॥ ४४॥"
  },
  {
    "text": "एवमुक्त्वा महायोगी कपिलस्तत्त्वधारकः ।\nविरराम महासाधो विष्णुः प्रह्लाद सोऽव्ययः ॥ ४५॥"
  },
  {
    "text": "ततः प्रणम्य तं पुत्रं कपिलं कर्दमो मुनिः ।\nययौ तपोवनं सद्यस्तताप परमं तपः ॥ ४६॥"
  },
  {
    "text": "एकाक्षरविधानेन परितुष्टो गजाननः ।\nयोगं शान्तिमयं तस्मै प्रददौ भक्तवत्सलः ॥ ४७॥"
  },
  {
    "text": "कर्दमः शान्तभावेन गणेशमभजत् परम् ।\nविचचार महायोगी धरणीं लोकधारकः ॥ ४८॥"
  },
  {
    "text": "देवहूतिश्च तत्रैव योगं चासाधयत् परम् ।\nगणेशं हृदि भावेन धृत्वा कपिलसन्निधौ ॥ ४९॥"
  },
  {
    "text": "क्रमेण शान्तिमापन्ना चित्तं त्यक्त्वा महासती ।\nचिन्तामणौ तदाकारा बभूव भ्रमवर्जिता ॥ ५०॥"
  },
  {
    "text": "तां दृष्ट्वा सिद्धिमापन्नां कपिलः स ययौ ततः ।\nगङ्गाया दक्षिणे तीरेऽभजत्तं गणनायकम् ॥ ५१॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nद्वितीये खण्डे एकदन्तचरिते देवहूतिकर्दमशान्तिप्राप्तिवर्णनं नामैकोनसप्ततितमोऽध्यायः ॥ २.६९"
  },
  {
    "text": "२.७० चिन्तामणिहरणं नाम सप्ततितमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "गृत्समद उवाच ।\nएकदा कपिलस्यैवाश्रमं देवपतिर्ययौ ।\nसर्वामरसमायुक्तस्तं ननाम कृताञ्जलिः ॥ १॥"
  },
  {
    "text": "अपराह्णे च सम्प्राप्तमिन्द्रं दृष्ट्वा महामुनिः ।\nन्यमन्त्रयत् क्षुधायुक्तं सर्वैर्योगीश्वरो मुदा ॥ २॥"
  },
  {
    "text": "सिद्धियुक्तं गणेशानं ध्यात्वा ह्यमृतमुत्तमम् ।\nदेवार्थं कल्पयित्वा स भोजयामास तेन तान् ॥ ३॥"
  },
  {
    "text": "पृथिव्यमृतभोगेन सन्तुष्टः सुरनायकः ।\nमुनये वायुनाऽऽनाय्य प्रददौ मणिमुत्तमम् ॥ ४॥"
  },
  {
    "text": "गणेशभूषणं चिन्तामणिर्मुख्यं प्रकथ्यते ।\nयोगी धृत्वा तमात्मानं मन्यते स्म कृतार्थकम् ॥ ५॥"
  },
  {
    "text": "कपिलस्तत्र मनसि विचारमकरोत् परम् ।\nगणेशोऽहं न भिन्नश्च योगमार्गपरायणः ॥ ६॥"
  },
  {
    "text": "अतो गणेशदेवेन प्रेरितोऽयं मणिर्महान् ।\nकण्ठे च तं बबन्धाऽसौ यथा गणपतिस्तथा ॥ ७॥"
  },
  {
    "text": "तं दृष्ट्वा हर्षिता देवा सेन्द्राः स्वस्वस्थलं ययुः ।\nकपिलः स्वाश्रमे तत्र संस्थितो मणिसंयुतः ॥ ८॥"
  },
  {
    "text": "प्रल्हाद उवाच ।\nस्वानन्दवासकारी च गणेशो ब्रह्मनायकः ।\nतस्येन्द्रेण मणिर्योगिन् कथं लब्धो वदस्व माम् ॥ ९॥"
  },
  {
    "text": "गृत्समद उवाच ।\nश‍ृणु प्रह्लाद माहात्म्यं चिन्तामणिसमुद्भवम् ।\nकथयामि च ते प्रीत्या सर्वपापप्रणाशनम् ॥ १०॥"
  },
  {
    "text": "एकदा विष्णुना पूर्वं तपस्तप्तं सुदारुणम् ।\nतेन शान्तिरनुप्राप्ता षडक्षरविधानतः ॥ ११॥"
  },
  {
    "text": "तस्मै भक्तिपरीक्षार्थं ददौ चिन्तामणिं प्रभुः ।\nगणेशो भक्तिदानार्थं चिन्तितार्थप्रदायिनम् ॥ १२॥"
  },
  {
    "text": "विष्णुना पूजने क्षिप्तो मणिश्चिन्तामणिः प्रभो ।\nअहं भक्तो गणेशस्य न योग्यो धारणे मणिः ॥ १३॥"
  },
  {
    "text": "भूषणं गणनाथस्य पूजनीयं विशेषतः ।\nन धार्यं देवदासैस्तत् पूजा कार्या च नित्यदा ॥ १४॥"
  },
  {
    "text": "शान्तियोगेन विघ्नेशो मया हृदि हृतः स्वके ।\nन भिन्नस्तदपि स्वामी स दासोऽहं स्वभावतः ॥ १५॥"
  },
  {
    "text": "ततो बहुगते काल इन्द्रस्तपसि संस्थितः ।\nएकाक्षरविधानेनाऽतोषयद्गणनायकम् ॥ १६॥"
  },
  {
    "text": "बभूव युक्तो ध्यानेन सततं देवनायकः ।\nयोगयुक्तः क्रमेणैव गाणपत्यो बभूव सः ॥ १७॥"
  },
  {
    "text": "शान्तिं प्राप्य स्वयं देवो गणेशाभेदतां गतः ।\nआययौ स्वगृहं पश्चाद् देवराज्यं चकार ह ॥ १८॥"
  },
  {
    "text": "एतस्मिन्नन्तरे दैत्यगृहे शुश्राव केशवः ।\nअशरीरां महावाणीं श‍ृणु तत् कथयामि ते ॥ १९॥"
  },
  {
    "text": "चिन्तामणिं महाविष्णो देहीन्द्राय महामते ।\nशान्तियोगधरायाद्य मद्भक्ताय ददाम्यहम् ॥ २०॥"
  },
  {
    "text": "श्रुत्वाऽऽकाशभवां वाणीं ययौ विष्णुर्ददौ परम् ।\nमहेन्द्रायामरावत्यां मणिं तं चिन्तितार्थदम् ॥ २१॥"
  },
  {
    "text": "मघवा दासभावेन संस्थाप्याऽपूजयन् मणिम् ।\nन योगमदतां प्राप्तो महेन्द्रश्च प्रतापवान् ॥ २२॥"
  },
  {
    "text": "तं मणिं कपिलं दृष्ट्वा शान्तियोगधरं प्रभुम् ।\nददौ तस्मै महेन्द्रः स भावयुक्तेन चेतसा ॥ २३॥"
  },
  {
    "text": "अयं सिद्धेश्वरः साक्षाद्योग्यः सन्धारणे मणेः ।\nवयं गृहस्थसंशीला न योग्या इत्यधारयत् ॥ २४॥"
  },
  {
    "text": "एवं क्रमेण जानीहि चिन्तामणिसमागमम् ।\nकपिलः स्वगले नित्यं बबन्ध गणराजवत् ॥ २५॥"
  },
  {
    "text": "गते कियति काले वै कपिलस्याश्रमं ययौ ।\nमृगयाभिरतो दैत्यो गणासुर इति स्मृतः ॥ २६॥"
  },
  {
    "text": "सेनां बहिः समास्थाप्य एकाकी मुनिमाययौ ।\nकपिलं प्रणनामैव कृताञ्जलिपुटः स्थितः ॥ २७॥"
  },
  {
    "text": "विनीतं तं विलोक्यैव कपिलस्तमुवाच ह ।\nकोऽसि कस्मादिहाऽऽयातो वद सर्वं नरोत्तम ॥ २८॥"
  },
  {
    "text": "गणासुर उवाच ।\nगणासुर इति ख्यातो नाम्नाऽहं मुनिसत्तम ।\nमृगयाभिरतो ह्यत्र दैवेनैवोपसादितः ॥ २९॥"
  },
  {
    "text": "तवाश्रमे क्षुधायुक्तः श्रान्तवाहन एव च ।\nससैन्यः सहसाऽऽगत्य सन्तृप्तः सुखदायके ॥ ३०॥"
  },
  {
    "text": "जलं फलान्यहं पीत्वा भक्षयित्वा ससैनिकः ।\nदर्शनार्थं समायातः सेना मे सरसि स्थिता ॥ ३१॥"
  },
  {
    "text": "त्वद्दर्शनेन निष्पापो जातोऽहं मुनिसत्तम ।\nआज्ञां देहि गमिष्यामि ससैन्यो नगरं स्वकम् ॥ ३२॥"
  },
  {
    "text": "तस्य तद्वचनं श्रुत्वा सन्तुष्टः कपिलोऽवदत् ।\nससैन्यो भुङ्क्ष्व किञ्चित्त्वं मद्दत्तं नृपसत्तम ॥ ३३॥"
  },
  {
    "text": "ममाश्रमे च दैत्येन्द्र क्षुधितस्त्वं समागतः ।\nअतस्त्वां प्रार्थये भूप अतिथिं सुसमागतम् ॥ ३४॥"
  },
  {
    "text": "तथेति संस्थितस्तत्र गणदैत्यः प्रतापवान् ।\nउक्त्वा विनयसंयुक्तः कपिलेन सुसत्कृतः ॥ ३५॥"
  },
  {
    "text": "ततः कपिलशिष्येण सेनाऽऽनीता गणस्य वै ।\nसेनया सह दैत्येशं पूजयामास तं मुनिः ॥ ३६॥"
  },
  {
    "text": "चिन्तामणिं स सम्पूज्य प्रार्थयामास भोजनम् ।\nयथारुचि च सर्वेषां तथा देयं महामणे ॥ ३७॥"
  },
  {
    "text": "ततो मणिप्रसादेन षड्रसैः संयुतं परम् ।\nस्थितं पात्रेषु सर्वत्र प्रेषितं त्वन्नमादरात् ॥ ३८॥"
  },
  {
    "text": "ततस्तैर्भुक्तमत्यन्तं स्वादयुक्तं विशेषतः ।\nससैन्यो गणदैत्योऽभूद्विस्मितो चेतसा भृशम् ॥ ३९॥"
  },
  {
    "text": "मुनिं प्रणम्य दैत्येश आर्थयत्तं महामणिम् ।\nन ददौ तं मुनिश्रेष्ठो गाणेशं भूषणं मणिम् ॥ ४०॥"
  },
  {
    "text": "ततो मुनिं तिरस्कृत्य हस्तात्तस्य प्रगृह्य तम् ।\nमणिं स प्रययौ स्थानं हर्षनिर्भरमानसः ॥ ४१॥"
  },
  {
    "text": "मुनिः क्षुब्धो महाभाग तस्य नाशाय दुर्मतेः ।\nविचारमकरोच्चित्ते मणिग्रहणलालसः ॥ ४२॥"
  },
  {
    "text": "सुसाधुवदहो दैत्योऽविनीतः सुसमागतः ।\nचकार कर्म प्रह्लाद पश्य तत् जातिवत् परम् ॥ ४३॥"
  },
  {
    "text": "अतो दुष्टोऽविनीतश्च न विश्वास्यः कदाचन ।\nदुष्टसङ्गतियोगेन ज्ञानभ्रंशः प्रजायते ॥ ४४॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nद्वितीये खण्डे एकदन्तचरिते चिन्तामणिहरणं नाम सप्ततितमोऽध्यायः ॥ २.७०"
  },
  {
    "text": "२.७१ कपिलवरप्रदानं नामैकसप्ततितमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "प्रल्हाद उवाच ।\nकोऽसौ गणासुरो दैत्यो येन चासत्कृतो मुनिः ।\nसमर्थः कपिलः साक्षात् प्रलयाग्निसमद्युतिः ॥ १॥"
  },
  {
    "text": "यस्य क्रोधयुता दृष्टिः सगरान् प्रददाह सा ।\nतं तिरस्कृत्य जीवन् स कथं स्वनगरे गतः ॥ २॥"
  },
  {
    "text": "गृत्समद उवाच ।\nश‍ृणु प्रह्लाद यत्नेन गणासुरविचेष्टितम् ।\nसर्वं वदामि पापघ्नं गणेशचरिताश्रितम् ॥ ३॥"
  },
  {
    "text": "अभिजिन्नाम राजर्षिरपुत्रः सम्बभूव ह ।\nपुत्रार्थं स वनं राजा ययौ त्यक्त्वा स्वराज्यकम् ॥ ४॥"
  },
  {
    "text": "भ्रमन् ददर्श योगीशं वैशम्पायनमञ्जसा ।\nतं प्रणम्य सपत्नीकः पप्रच्छ विनयान्वितः ॥ ५॥"
  },
  {
    "text": "पुत्रप्राप्तेरुपायं मे वद सर्वज्ञ ते नमः ।\nमुनिना मन्त्रराजस्तु दत्तस्तस्मै प्रजापते ॥ ६॥"
  },
  {
    "text": "चातुर्मास्यप्रयोगं तं विधियुक्तं नृपस्य सः ।\nउपदिश्य ततस्तीर्थं प्रभासं संस्थितोऽभवत् ॥ ७॥"
  },
  {
    "text": "अभिजित्तं प्रणम्यैव सस्त्रीकः प्रययौ महत् ।\nतीर्थं तत्र यथायोग्यमनुष्ठानपरोऽभवत् ॥ ८॥"
  },
  {
    "text": "तत्र ब्रह्मा तपस्तेपे सरस्वत्या समन्वितः ।\nस्नानार्थं सुतया युक्तः कदाचित् स जगाम ह ॥ ९॥"
  },
  {
    "text": "तत्रैकवस्त्रसंयुक्तां विधिर्दृष्ट्वा सरस्वतीम् ।\nयौवनस्थां कुचाभ्यां तां रूपिणीं विस्मितोऽभवत् ॥ १०॥"
  },
  {
    "text": "अकस्माज्जलमध्येऽसौ कामबाणार्दितोऽभवत् ।\nपुत्रीभावं समागृह्य चञ्चलं चित्तमाददे ॥ ११॥"
  },
  {
    "text": "कामेनात्यन्तमुग्रेण पीडितस्य जगद्गुरोः ।\nवीर्यं तस्यास्खलत्तत्र जलमध्ये सुरेश्वर ॥ १२॥"
  },
  {
    "text": "ततः सुमनसा युक्तः सत्यलोकं ययौ विधिः ।\nप्रयोगोऽभिजितः सोऽथ समाप्तस्तद्दिनेऽभवत् ॥ १३॥"
  },
  {
    "text": "सस्त्रीकः स्नानसिद्ध्यर्थं ययौ तीर्थं नृपस्तदा ।\nतृषिता तस्य पत्नी सा जलपानरताऽभवत् ॥ १४॥"
  },
  {
    "text": "दैवयोगेन तद्वीर्यं ब्रह्मणो वारिणा सह ।\nतस्या उदरगं जातममोघमसुरोत्तम ॥ १५॥"
  },
  {
    "text": "राजा समाप्य तत् सर्वं मन्त्रानुष्ठानमादरात् ।\nययौ स्वनगरं पूर्णं चक्रे वै राज्यमुत्तमम् ॥ १६॥"
  },
  {
    "text": "कालेन सुषुवे राज्ञी पुत्रं सा चारुहासिनी ।\nतेजोयुक्तं महावीर्यं लक्षणैरुपशोभितम् ॥ १७॥"
  },
  {
    "text": "जातकर्मादिकं राजा चकार विधिवद् द्विजैः ।\nदत्त्वोपवीतदानं स वेदाभ्यासे मतिं ददौ ॥ १८॥"
  },
  {
    "text": "स्वल्पकालेन पुत्रोऽसौ गणो नाम्ना महाबलः ।\nवेदशास्त्रनिधिर्जातस्ततोऽयात् स वनं स्वयम् ॥ १९॥"
  },
  {
    "text": "मार्गे च सहसाऽऽगत्य शुक्रः पञ्चाक्षरीं ददौ ।\nतस्मै दीक्षां शिवस्याऽसौ तथा चक्रे स भावतः ॥ २०॥"
  },
  {
    "text": "शिवं ध्यात्वा तपस्तेपे महोग्रं वायुभक्षकः ।\nदशवर्षसहस्रैस्तं ययौ भक्त्या सदाशिवः ॥ २१॥"
  },
  {
    "text": "आगतं शङ्करं दृष्ट्वाऽपूजयद् भक्तिभावतः ।\nतुष्टाव विविधैस्तोत्रैर्वरदं तं जगाद सः ॥ २२॥"
  },
  {
    "text": "आरोग्यादिसमायुक्तं त्रिगुणान्न भयं च मे ।\nत्रैलोक्यराज्यमुग्रं वै देहि मे त्वं सदाशिव ॥ २३॥"
  },
  {
    "text": "ओमित्युक्त्वा महादेवः स्वस्थानं प्रजगाम ह ।\nगणश्च स्वगृहं दैत्य ययौ परमहर्षितः ॥ २४॥"
  },
  {
    "text": "सर्वानानन्दयामास सुहृदः पितरौ स्वकौ ।\nततो विजिग्ये पृथिवीं सेनया स्वेन तेजसा ॥ २५॥"
  },
  {
    "text": "ततो पित्राऽभिषिक्तोऽभूत् स्वराज्ये वनगेन सः ।\nसपत्नीकेन भूपालो गणः स्थाने बभूव ह ॥ २६॥"
  },
  {
    "text": "ततो दैत्यैः समायातैर्नानादिग्भ्यो नृपो गणः ।\nतैर्युक्तः सकलां पृथ्वीं विजिग्ये द्वीपसंयुताम् ॥ २७॥"
  },
  {
    "text": "पातालं स ततो नागैर्जिगाय बलसंयुतः ।\nयुद्धं कृत्वा महाघोरं ततः स्वर्गं ययौ गणः ॥ २८॥"
  },
  {
    "text": "स्वर्गं जित्वा सहेन्द्रैः स ततो ब्रह्माणमञ्जसा ।\nविष्णुं शिवं क्रमेणैवाजयत्तेजःसमन्वितः ॥ २९॥"
  },
  {
    "text": "ततस्तान् करदान् कृत्वा स्थापयामास देवपान् ।\nस्वस्वस्थानेषु तत्रैकं दैत्यं न्यस्य धरां ययौ ॥ ३०॥"
  },
  {
    "text": "एवं त्रैलोक्यराज्यं स जित्वा सर्वांश्चकार ह ।\nततश्चिन्तामणिं दुष्टो जहार कपिलस्य सः ॥ ३१॥"
  },
  {
    "text": "कपिलो गणनाथस्य भक्तः परमभाविकः ।\nतताप स तपो घोरं गणेशस्य महात्मनः ॥ ३२॥"
  },
  {
    "text": "वर्षेणैकेन देवेशो ययौ मूषकवाहनः ।\nसिद्धिबुद्धिसमायुक्तो बोधयत्तं महामुनिम् ॥ ३३॥"
  },
  {
    "text": "कपिलस्तं गणाध्यक्षमागतं पूजयन् प्रभुम् ।\nतुष्टाव साश्रुनेत्रश्च प्रेमगद्गदया गिरा ॥ ३४॥"
  },
  {
    "text": "कपिल उवाच ।\nनमस्ते विघ्नराजाय नमस्ते विघ्नहारिणे ।\nअभक्तानां विशेषेण विघ्नकर्त्रे नमो नमः ॥ ३५॥"
  },
  {
    "text": "आकाशाय च भूतानां मनसे चामरेषु ते ।\nबुद्ध्यै चेन्द्रियवर्गेषु त्रिविधाय नमो नमः ॥ ३६॥"
  },
  {
    "text": "देहानां बिन्दुरूपाय सोऽहंरूपाय देहिनाम् ।\nतयोरभेदभावेषु बोधाय तु नमो नमः ॥ ३७॥"
  },
  {
    "text": "साङ्ख्याय वै विदेहानां सयोगानां निजात्मने ।\nचतुर्णां पञ्चमायैव सर्वत्र तु नमो नमः ॥ ३८॥"
  },
  {
    "text": "नामरूपात्मकानां वै शक्तिरूपाय ते नमः ।\nआत्मनां रवये तुभ्यं हेरम्बाय नमो नमः ॥ ३९॥"
  },
  {
    "text": "आनन्दानां महाविष्णुरूपिणे नेतिधारिणाम् ।\nशङ्कराय च सर्वेषां संयोगे गणपाय ते ॥ ४०॥"
  },
  {
    "text": "कर्मणां कर्मयोगाय ज्ञानयोगाय जानताम् ।\nसमेषु समरूपाय लम्बोदर नमोऽस्तु ते ॥ ४१॥"
  },
  {
    "text": "स्वाधीनानां गणाध्यक्ष सहजाय नमो नमः ।\nतेषामभेदभावेषु स्वानन्दाय च ते नमः ॥ ४२॥"
  },
  {
    "text": "निर्मायिकस्वरूपाणामयोगाय नमो नमः ।\nयोगानां योगरूपाय गणेशाय नमो नमः ॥ ४३॥"
  },
  {
    "text": "शान्तियोगप्रदात्रे ते शान्तियोगमयाय च ।\nकिं स्तौमि तत्र देवेश अतस्त्वां प्रणमाम्यहम् ॥ ४४॥"
  },
  {
    "text": "जगाद गणनाथो वै ततस्तं भक्तमुत्तमम् ।\nहर्षेण महता युक्तो हर्षयन् मुनिसत्तमम् ॥ ४५॥"
  },
  {
    "text": "गणेश उवाच ।\nत्वया कृतं मदीयं यत् स्तोत्रं योगप्रदं भवेत् ।\nधर्मार्थकाममोक्षणां दायकं च न संशयः ॥ ४६॥"
  },
  {
    "text": "वरं वरय दास्यामि मत्तस्त्वं भक्तियन्त्रितः ।\nत्वत्समो न भवेत्तात तत्त्वज्ञानप्रकाशकः ॥ ४७॥"
  },
  {
    "text": "तस्य तद्वचनं श्रुत्वा कपिलस्तमुवाच ह ।\nत्वदीयामचलां भक्तिं देहि विघ्नेश मे पराम् ॥ ४८॥"
  },
  {
    "text": "त्वदीयभूषणं दैत्यो गणो हृत्वा जगाम ह ।\nमत्तश्चिन्तामणिं नाथ जहि तं मणिमानय ॥ ४९॥"
  },
  {
    "text": "स्मरामि चेद्यदाऽहं त्वां तदात्मानं प्रदर्शय ।\nएतमेव वरं पूर्णं देहि नाथ नमोऽस्तु ते ॥ ५०॥"
  },
  {
    "text": "गृत्समद उवाच ।\nतस्य तद्वचनं श्रुत्वा हर्षयुक्तो गजाननः ।\nउवाच तं महाभागं प्रेमयुक्तं विशेषतः ॥ ५१॥"
  },
  {
    "text": "गणेश उवाच ।\nत्वया यत् प्रार्थितं विष्णो तत् सर्वं प्रभविष्यति ।\nतव पुत्रो भविष्यामि गणासुरवधाय च ॥ ५२॥"
  },
  {
    "text": "एवमुक्त्वान्तर्दधेऽसौ ढुण्ढिराजः प्रतापवान् ।\nमुनिस्तं हृदि सञ्चिन्त्य स्वाश्रमस्थो बभूव ह ॥ ५३॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nद्वितीये खण्डे एकदन्तचरिते कपिलवरप्रदानं नामैकसप्ततितमोऽध्यायः ॥ २.७१\n२.७२ गणासुरवधो नाम द्विसप्ततितमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "गृत्समद उवाच ।\nततः स्वल्पे गते काले मुनिर्होमपरायणः ।\nहुत्वाऽग्निं ध्याननिष्ठोऽभूद्गणेशस्य महात्मनः ॥ १॥"
  },
  {
    "text": "ततोऽग्निकुण्डमध्याद्वै गणेशो निःसृतः पुरः ।\nचतुर्बाहुधरो रक्तः स बभौ परमश्रिया ॥ २॥"
  },
  {
    "text": "सिद्धिबुद्धिसमायुक्तं सिंहगं परशोर्धरम् ।\nएकदन्तं विशालाक्षं शुण्डादण्डविराजितम् ॥ ३॥"
  },
  {
    "text": "नाभिशेष क्वणत्पादं ददर्श कपिलः परम् ।\nउत्थाय तं ननामाऽसौ भक्तियुक्तेन चेतसा ॥ ४॥"
  },
  {
    "text": "पूजयित्वा प्रतुष्टावाथर्वशीर्षभवेन वै ।\nस्तोत्रेण तेन सन्तुष्टस्तमुवाच गजाननः ॥ ५॥"
  },
  {
    "text": "गणेश उवाच ।\nतव पुत्रो मुनेऽहं वै जातो गणवधाय च ।\nहनिष्यामि महादैत्यं ग्रहीष्यामि महामणिम् ॥ ६॥"
  },
  {
    "text": "ततस्तं मुनिशार्दूलः प्रणम्य प्रत्युवाच ह ।\nधन्यं मे जन्म देवेश पितरौ तप आश्रमः ॥ ७॥"
  },
  {
    "text": "विद्या व्रतादिकं सर्वं तव पादस्य दर्शनात् ।\nपुत्रभावेन सम्प्राप्तस्तारणान् मां न संशयः ॥ ८॥"
  },
  {
    "text": "ततस्तस्य महाभक्तिं चक्रे वै नित्यमादरात् ।\nतेन भक्तिरहस्यं यत्तज्ज्ञात्वा दुःखितोऽभवत् ॥ ९॥"
  },
  {
    "text": "ततः स्वात्मानमत्युग्रं निन्दयामास मानसे ।\nअहो मानवरूपोऽहं शान्तियोगेन सङ्गतः ॥ १०॥"
  },
  {
    "text": "मया ज्ञानमदेनैव गले चिन्तामणिर्धृतः ।\nगणेशवन्न सन्देहस्तद्भक्त्या हीनचेतसा ॥ ११॥"
  },
  {
    "text": "देवस्य समता नैव कर्तव्या भजनार्थिना ।\nब्रह्मणस्पतिनामा स गणेशश्चैकराट् बभौ ॥ १२॥"
  },
  {
    "text": "तस्य देहे मदर्थं वै सत्ता पूर्णा प्रवर्तते ।\nयोगिदेहेन सा सत्ता तस्मात्तं भजते महान् ॥ १३॥"
  },
  {
    "text": "चिन्तामणिर्मया प्राप्तः पूजायां स्थापितो न सः ।\nगले धृतो मया मोहाद्गतश्चिन्तामणिर्ध्रुवम् ॥ १४॥"
  },
  {
    "text": "देवस्य भक्तिमाहात्म्यात् प्राप्तं भक्तेन भूषणम् ।\nवस्त्रं वाहनकाद्यं च पूजनीयं न संशयः ॥ १५॥"
  },
  {
    "text": "गन्धपुष्पादिकं तस्योच्छिष्टं धार्यं विशेषतः ।\nनैवेद्यं भक्षणीयं वै सदा भक्त्याऽऽदरेण च ॥ १६॥"
  },
  {
    "text": "न देवसमता कार्या दासैर्वै नित्यमादरात् ।\nभययुक्तेन संसेवा कार्या भक्तेन धीमता ॥ १७॥"
  },
  {
    "text": "मदीयसङ्गतश्चिन्तामणिश्चाहो सुदुःखितः ।\nगतो दैत्यकरे साक्षादसुरस्तं प्रपीडयेत् ॥ १८॥"
  },
  {
    "text": "अतो गणेशमत्यन्तं प्रार्थयामि वधाय च ।\nगणस्य तद्वधाच्चिन्तामणिः सद्यः सुलभ्यते ॥ १९॥"
  },
  {
    "text": "विचार्येति स योगीन्द्र एकदन्तं जगाद च ।\nस्वामिन् हत्वा गणं शीघ्रं मणिमानय विघ्नप ॥ २०॥"
  },
  {
    "text": "कपिलस्य वचः श्रुत्वा हृष्टस्तं त्वेकदन्तकः ।\nजगाद ते प्रियं तात करिष्यामि न संशयः ॥ २१॥"
  },
  {
    "text": "एकदन्तेन तद्रात्रौ स्वप्नो दत्तो गणस्य च ।\nस्वप्नेन भ्रान्तरूपोऽभूद्विचारमकरोत् स्वयम् ॥ २२॥"
  },
  {
    "text": "सिंहारूढश्चतुर्बाहुः कुञ्जराननधारकः ।\nपरश्वधधरः क्रूरः कोऽयं स्वप्ने प्रदर्शितः ॥ २३॥"
  },
  {
    "text": "कपिलेन समादिष्टो मस्तकं मे च सोऽच्छिनत् ।\nमणिं समागृह्य ददौ कपिलाय महात्मने ॥ २४॥"
  },
  {
    "text": "अयं स्वप्नो मया दुष्टो दृष्टः किं वा भविष्यति ।\nअतः कपिलनाशार्थं यामि सैन्यसमन्वितः ॥ २५॥"
  },
  {
    "text": "ततो धृत्वा च शस्त्रादीन् नानावीरसमन्वितः ।\nरात्रौ कपिलमुग्रोऽसौ ययौ हन्तुं तदाश्रमम् ॥ २६॥"
  },
  {
    "text": "प्रभाते दैत्यराजः स सम्प्राप्तः कपिलाश्रमम् ।\nशिष्यैर्दृष्टो महादुष्टः कपिलं ते ययुस्ततः ॥ २७॥"
  },
  {
    "text": "स्वामिन् समागतो दैत्यो गणनामा ससैनिकः ।\nऊचुः शिष्याः प्रणम्यैनं कपिलं भयसंयुताः ॥ २८॥"
  },
  {
    "text": "ततो गणपतिं नत्वा वधार्थं तस्य वै मुनिः ।\nप्रार्थयामास शीघ्रं स गणस्य विनयान्वितः ॥ २९॥"
  },
  {
    "text": "ततः क्रुद्धो गणेशानः सिंहारूढो ययौ गणम् ।\nगणेन पुरुषो दृष्टः स्वप्नगः स च निश्चितम् ॥ ३०॥"
  },
  {
    "text": "ततो गणेन योधाश्च दैत्येशाः प्रेरिता रणे ।\nउदायुधा महोग्रास्त आययुर्देवसन्निधिम् ॥ ३१॥"
  },
  {
    "text": "तान् दृष्ट्वा कुपिता देवी सिद्धिर्वामाङ्गसंस्थिता ।\nगणेशं मनसि ध्यात्वा पुत्रं सा निर्ममेऽतुलम् ॥ ३२॥"
  },
  {
    "text": "तेन सर्वं हतं सैन्यं प्रेरितेन गणस्य वै ।\nसिद्ध्या पलायत ततः सैन्यं तस्य दिशो दश ॥ ३३॥"
  },
  {
    "text": "विजयी पुरुषः सोऽपि गणेशं प्रणनाम ह ।\nसस्त्रीकं तेन नाम्ना स कृतो लक्ष इति प्रभुः ॥ ३४॥"
  },
  {
    "text": "जगति ब्रह्मणि त्वं वै तिष्ठ सर्वत्र पुत्रक ।\nनरेण यादृशं लक्षं क्रियते भुङ्क्ष्व तादृशम् ॥ ३५॥"
  },
  {
    "text": "हृदि लक्षप्रतापी त्वं सर्वेभ्यो नाऽत्र संशयः ।\nसिद्धिपुत्र महाभाग मद्भक्तान् रक्ष यत्नतः ॥ ३६॥"
  },
  {
    "text": "बुद्धिपुत्रः स्वयं लाभः फलदाता भविष्यति ।\nअनुसारेण लक्षस्य तव भ्राता महाबलः ॥ ३७॥"
  },
  {
    "text": "भुक्तौ मुक्तौ तथा पापे हृदि ब्रह्मणि जन्तवः ।\nलक्षं कुर्वन्ति ये तेषां लाभश्चैतादृशो भवेत् ॥ ३८॥"
  },
  {
    "text": "एवमुक्त्वा स्वपुत्रं तं लक्षमेकरदस्ततः ।\nयुद्धाय स ययौ तत्र यत्र दैत्याधिपोऽभवत् ॥ ३९॥"
  },
  {
    "text": "तमागतं स विज्ञाय प्रतापी स गणासुरः ।\nहन्तुं शस्त्रममोघं यदाददे धनुषि स्वयम् ॥ ४०॥"
  },
  {
    "text": "तावच्च गणराजेन पर्शुना तूग्रवेगिना ।\nदैत्यराजगणस्यैव शिरश्छिन्नं पपात सः ॥ ४१॥"
  },
  {
    "text": "हाहाकृत्वाऽसुराः सर्वे पातालं विविशुस्ततः ।\nदेवा हर्षयुताः सर्वे मुनयस्ते ययुर्विभुम् ॥ ४२॥"
  },
  {
    "text": "कपिलं सान्त्वयामासागृह्य दत्वा मणिं पुनः ।\nकपिलायैकदन्तस्तु कपिलः प्रणनाम तम् ॥ ४३॥"
  },
  {
    "text": "जगाद भक्तिसंयुक्तः कपिलो गणनायकम् ।\nस्वामिंस्त्वदीयमेतद्वै भूषणं तद् गृहाण भोः ॥ ४४॥"
  },
  {
    "text": "अस्माभिः पूजनीयं तच्चायोग्यं धारणे प्रभो ।\nअतस्त्वमेव विघ्नेश स्वगले धारयस्व तत् ॥ ४५॥"
  },
  {
    "text": "चित्ते निवासिना स्वामिंस्त्वया ज्ञातमतः प्रभो ।\nमदीयं चिन्तितं सर्वं तादृशं सफलं कृतम् ॥ ४६॥"
  },
  {
    "text": "अतस्ते भविता चिन्ता मणिर्नाम न संशयः ।\nएवमुक्त्वा स्वयं तस्यारोपयत्तं मणिं गले ॥ ४७॥"
  },
  {
    "text": "ततः स मणिमादाय स्वानन्दं चैकदन्तकः ।\nअन्तर्धानं चकाराऽपि देवेशा विस्मिता ययुः ॥ ४८॥"
  },
  {
    "text": "कपिलेन सदा ध्यानबलेन हृदये विभुः ।\nचिन्तामणिः सुभावेन पूजितस्तत्त्वबोधिना ॥ ४९॥"
  },
  {
    "text": "एवं गणासुरं हत्वा भक्तिं दत्वा सुरेश्वर ।\nकपिलायैकदन्तस्तु चक्रे वै साधुरक्षणम् ॥ ५०॥"
  },
  {
    "text": "इदमेकरदस्यैव चरितं सर्वदं परम् ।\nश‍ृणुयात् सर्वपापघ्नं पठेद्वा तस्य सम्भवेत् ॥ ५१॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nद्वितीये खण्डे एकदन्तचरिते गणासुरवधो नाम द्विसप्ततितमोऽध्यायः ॥ २.७२\n२.७३ गृत्समदप्रल्हादसंवादसमाप्तिवर्णनं नाम त्रिसप्ततितमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "गत्समद उवाच ।\nएवं नानावतारा य एकदन्तस्य धीमतः ।\nतेषां चरित्रविस्तारं मया वक्तुं न शक्यते ॥ १॥"
  },
  {
    "text": "यत्र वेदादयो दैत्य न समर्था भवन्ति वै ।\nतत्र कोऽहं महासाधो स्वल्पबुद्धिप्रधारकः ॥ २॥"
  },
  {
    "text": "गणेश एकदन्तोऽयं सोऽहं ब्रह्मणि संस्थितः ।\nदेहिनां ज्ञानदाने च स्वस्वव्यापारके प्रभुः ॥ ३॥"
  },
  {
    "text": "एकदन्तः स सर्वेशः पूर्णयोगस्य धारकः ।\nतत्रार्थान्तरभावेन ज्ञातव्यो विबुधैः परः ॥ ४॥"
  },
  {
    "text": "एकवाच्या महामाया तत्र सत्ताप्रधारकः ।\nदन्तश्च मायिकः प्रोक्तस्तयोर्योगे हि स स्मृतः ॥ ५॥"
  },
  {
    "text": "तं भजस्व महाभाग प्रह्लाद विधिपूर्वकम् ।\nनष्टशापश्च भावी त्वमेकदन्तप्रसादतः ॥ ६॥"
  },
  {
    "text": "मुद्गल उवाच ।\nपुनर्गृत्समदं प्राह प्रह्लादो विनयान्वितः ।\nगणेशज्ञानभोगार्थं वैष्णवानां शिरोमणिः ॥ ७॥"
  },
  {
    "text": "प्रल्हाद उवाच ।\nविष्णुभक्तोऽहमत्यन्तं मुने जन्मादितः खलु ।\nअतः केन प्रकारेण भजामि गणनायकम् ॥ ८॥"
  },
  {
    "text": "सर्वज्ञस्त्वं विशेषेण पृच्छामि त्वामतः प्रभो ।\nवद सर्वं गणेशस्य योगसाधनमुत्तमम् ॥ ९॥"
  },
  {
    "text": "गृत्समद उवाच ।\nगणेशस्यावताराश्च चत्वारः परिकीर्तिताः ।\nगौणांस्तांस्ते वदामीह संशयच्छेदनाय वै ॥ १०॥"
  },
  {
    "text": "स्वानन्दनगरे देवो गणेशानः प्रतिष्ठते ।\nस्वयं ससर्ज लीलार्थं जगद्ब्रह्मा सुरेश्वर ॥ ११॥"
  },
  {
    "text": "तेषु नानाविधां क्रीडां करोति गणनायकः ।\nजगत्सु ब्रह्म जानीहि स त्वं तं योगसेवया ॥ १२॥"
  },
  {
    "text": "स ब्रह्मणि चतुर्धा वै जातः क्रीडार्थमादरात् ।\nपञ्चमो निजलोकस्थस्तेषां संयोगधारकः ॥ १३॥"
  },
  {
    "text": "चतुरो मोहयित्वा वै मायया स गणेश्वरः ।\nतिष्ठति स्वस्वरूपेण तेषां हृदि गजाननः ॥ १४॥"
  },
  {
    "text": "नामरूपात्मकेष्वेव ब्रह्म यत् परितिष्ठति ।\nजानीहि वेदेषु तदसद्रूपं शक्तिवाचकम् ॥ १५॥"
  },
  {
    "text": "तेष्वात्माऽमृतरूपश्च भानुः सद्रूपवाचकः ।\nतयोरभेदभावेष्वानन्दो विष्णुः स उच्यते ॥ १६॥"
  },
  {
    "text": "त्रिष्वव्यक्तस्वरूपं यन्नेति कर्ता विशेषतः ।\nनिर्मोहः शिव एवाऽसौ तुर्यो वेदे प्रकथ्यते ॥ १७॥"
  },
  {
    "text": "चतुर्णां चैव संयोगे स्वानन्दः परिकीर्तितः ।\nतद्ब्रह्म गणनाथोऽयं नानाखेलकरोऽभवत् ॥ १८॥"
  },
  {
    "text": "एवं तस्यावताराश्च चत्वारः परिकीर्तिताः ।\nचतुर्भावप्रसिद्ध्यर्थं गौणरूपास्ततोऽभवन् ॥ १९॥"
  },
  {
    "text": "आनन्दात्मकलांशेन विष्णुं गणपरूपिणम् ।\nजानीहि तं गणेशानान्न भिन्नं दानवोत्तम ॥ २०॥"
  },
  {
    "text": "चतुर्णां भजनेनैव मनः शुद्धिमवाप्नुयात् ।\nततो गाणेशयोगे सोऽधिकारी भवति स्वयम् ॥ २१॥"
  },
  {
    "text": "यथाऽऽश्रमविभागेन नरः क्रमपरायणः ।\nएकं त्यक्त्वा स गृह्णाति द्वितीयं भक्तिसंयुतः ॥ २२॥"
  },
  {
    "text": "अन्ते योगी स शान्तिस्थ आश्रमै रहितो भवेत् ।\nतद्वत् क्रमेण गाणेशा भवेयुर्वैष्णवादिकाः ॥ २३॥"
  },
  {
    "text": "अधुना श‍ृणु देवस्य साधनं योगदं परम् ।\nसाधयित्वा स्वयं योगी भविष्यति न संशयः ॥ २४॥"
  },
  {
    "text": "स्वानन्दः स विहारेण संयुक्तश्च विशेषतः ।\nसर्वसंयोगकारित्वाद्गणेशो मायया युतः ॥ २५॥"
  },
  {
    "text": "विहारेण विहीनश्चायोगो निर्मायिकः स्मृतः ।\nसंयोगाभेदहीनत्वाद्भवहा गणनायकः ॥ २६॥"
  },
  {
    "text": "संयोगायोगयोर्योगः पूर्णयोगः प्रकीर्तितः ।\nप्रह्लाद गणनाथस्तु पूर्णो ब्रह्ममयः परः ॥ २७॥"
  },
  {
    "text": "योगेन तं गणाधीशं प्राप्नुवन्तीह योगिनः ।\nतं विद्धि पूर्णभावेन संयोगायोगवर्जितम् ॥ २८॥"
  },
  {
    "text": "तस्य माया द्विधा प्रोक्ता सिद्धिर्बुद्धिश्च दैत्यप ।\nबुद्धिः सा पञ्चधा जाता चित्तरूपा स्वभावतः ॥ २९॥"
  },
  {
    "text": "क्षिप्तं मूढं च विक्षिप्तमेकाग्रं च निरोधकम् ।\nपञ्चधा चित्तवृत्तिश्च सा माया गणपस्य वै ॥ ३०॥"
  },
  {
    "text": "क्षिप्तं मूढं च चित्तं यत् कर्मण्यपि विकर्मणि ।\nसंस्थितं तेन विश्वं वै चलति स्वस्वभावतः ॥ ३१॥"
  },
  {
    "text": "अकर्मणि च विक्षिप्तं चित्तं जानीहि मानद ।\nतेन मोक्षमवाप्नोति शुक्लगत्या न संशयः ॥ ३२॥"
  },
  {
    "text": "एकाग्रमष्टधा चित्तं तदेवैकात्मनि स्थितम् ।\nसम्प्रज्ञातसमाधिस्थं साधु जानीहि सत्तम ॥ ३३॥"
  },
  {
    "text": "निरोधसंज्ञितं चित्तं निवृत्ते रूपधारकम् ।\nअसम्प्रज्ञातयोगस्थं जानीयाद्योगसेवया ॥ ३४॥"
  },
  {
    "text": "पञ्चधा चित्तवृत्तिश्च बुद्धिरूपा प्रकीर्तिता ।\nमाया सा गणनाथस्य त्यक्तव्या योगसेवया ॥ ३५॥"
  },
  {
    "text": "सिद्धिर्नानाविधा प्रोक्ता भ्रान्तिदा तत्र सम्मता ।\nसिद्ध्यर्थं तत्र लोकाश्च भ्रमयुक्ता भवन्त्यतः ॥ ३६॥"
  },
  {
    "text": "धर्मार्थकाममोक्षाणां सिद्धिर्भिन्ना प्रकीर्तिता ।\nब्रह्मभूतकरी सिद्धिस्त्यक्तव्या पञ्चधा सदा ॥ ३७॥"
  },
  {
    "text": "मोहदा सिद्धिरत्यन्तं मोहधारकतां गता ।\nबुद्धिश्चैव स सर्वत्र ताभ्यां खेलति विघ्नपः ॥ ३८॥"
  },
  {
    "text": "बुद्धया यद् बुध्यते तत्र पश्चान् मोहः प्रवर्तते ।\nअतो गणेशभक्त्या स मायाभ्यां वर्जितो भवेत् ॥ ३९॥"
  },
  {
    "text": "पञ्चधा चित्तवृत्तिं च पञ्चधा सिद्धिमादरात् ।\nत्यक्त्वा गाणेशयोगेन गणेशं भज भावतः ॥ ४०॥"
  },
  {
    "text": "ततः स गणराजस्य मन्त्रं तस्मै ददौ स्वयम् ।\nगणानां त्वेति वेदोक्तं स विधिं मुनिसत्तमः ॥ ४१॥"
  },
  {
    "text": "तेन सम्पूजितो योगी प्रह्लादेन महात्मना ।\nययौ गृत्समदो दक्ष स्वर्गलोकं विहायसा ॥ ४२॥"
  },
  {
    "text": "प्रह्लादश्च तथा साधुः साधयित्वा विशेषतः ।\nयोगी योगीन्द्रवन्द्यः स शान्तिसन्धारकोऽभवत् ॥ ४३॥"
  },
  {
    "text": "विरोचनाय राज्यं स ददौ पुत्राय दैत्यपः ।\nगणेशभजने योगी संसक्तः सर्वदाऽभवत् ॥ ४४॥"
  },
  {
    "text": "सगुणं विष्णुरूपं च निर्गुणं ब्रह्मवाचकम् ।\nगणेशेन धृतं सर्वं कलांशेन न संशयः ॥ ४५॥"
  },
  {
    "text": "एवं ज्ञात्वा महायोगी प्रह्लादोऽभेदमाश्रितः ।\nहृदि चिन्तामणिं ज्ञात्वाऽभजच्चानन्यभावतः ॥ ४६॥"
  },
  {
    "text": "स्वल्पकालेन दैत्येन्द्रः शान्तियोगपरायणः ।\nशान्तिं प्राप्तो गणेशे चैकभावः सोऽभवत्परः ॥ ४७॥"
  },
  {
    "text": "शापश्चैव गणेशेन प्रह्लादस्य निराकृतः ।\nन पुनर्दुष्टसङ्गेनाऽभवद् भ्रान्तः स मानद ॥ ४८॥"
  },
  {
    "text": "एवं मदं परित्यज्यैकदन्तस्य समाश्रयात् ।\nअसुरोऽपि महायोगी प्रह्लादः सम्बभूव ह ॥ ४९॥"
  },
  {
    "text": "एतत् प्रह्लादमाहात्म्यं यः श‍ृणोति नरोत्तमः ।\nपठेत्तु तस्य वै दक्ष भवेदीप्सितदायकम् ॥ ५०॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nद्वितीये खण्डे एकदन्तचरिते गृत्समदप्रल्हादसंवादसमाप्तिवर्णनं नाम त्रिसप्ततितमोऽध्यायः ॥ २.७३\n२.७४ चरितमाहात्म्यं नाम चतुःसप्ततितमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "दक्ष उवाच ।\nएकदन्तस्य यत् क्षेत्रं सङ्क्षेपेण मया श्रुतम् ।\nयात्रादि विस्तरेणैव कथयस्व महामुने ॥ १॥"
  },
  {
    "text": "मुद्गल उवाच ।\nअग्निकोणे दिशां प्रान्ते स्वस्वखण्डेषु मानद ।\nएकदन्तस्य च क्षेत्रं ज्ञातव्यं जलधेस्तटे ॥ २॥"
  },
  {
    "text": "दश योजनविस्तारं समन्तात्तत्र मध्यगः ।\nएकदन्तो गणेशानः पूज्यते सिद्धसाधकैः ॥ ३॥"
  },
  {
    "text": "तद्वामाङ्गे स्वयं सिद्धिर्दक्षिणाङ्गे प्रजापते ।\nबुद्धिश्च मूषकस्तस्य समीपे संस्थितः प्रभोः ॥ ४॥"
  },
  {
    "text": "सिद्धयोऽष्टौ पुरस्तस्य संस्थिता भक्तिकारिकाः ।\nवामे देवादयः सर्वे भक्त्या तिष्ठन्ति संयुताः ॥ ५॥"
  },
  {
    "text": "दक्षिणाङ्गे च वेदादि शास्त्राणि प्रस्तुवन्ति तम् ।\nपृष्ठे काश्यादि क्षेत्राणि तीर्थानि च भजन्ति तम् ॥ ६॥"
  },
  {
    "text": "श्रेष्ठस्वरूपकाः संस्थाः सर्वे त्रिभुवनेषु ये ।\nते क्षेत्रवासिनो भूत्वा भजन्ते त्वेकदन्तकम् ॥ ७॥"
  },
  {
    "text": "समुद्रे स्नानकर्तारः स्वस्वनाम्नाङ्कितेषु वै ।\nतीर्थेषु सूक्ष्मरूपेषु सूक्ष्मरूपधराः सदा ॥ ८॥"
  },
  {
    "text": "तत्रैकदन्ततीर्थं वै सर्वलोकेषु विश्रुतम् ।\nदर्शनात् सर्वपापघ्नं भुक्तिमुक्तिप्रदं भवेत् ॥ ९॥"
  },
  {
    "text": "भाद्रशुक्लचतुर्थ्यां महोत्सवस्तत्र वर्तते ।\nयात्रार्थं सर्वलोकश्च त्रिलोकस्था व्रजन्ति तम् ॥ १०॥"
  },
  {
    "text": "ब्रह्मभूयकरं क्षेत्रं गाणेशं शास्त्रसम्मतम् ।\nमरणे तत्र सम्प्राप्ते स्वानन्दे वसतिर्भवेत् ॥ ११॥"
  },
  {
    "text": "सङ्क्षेपेण मया प्रोक्तं यत्क्षेत्रस्य यशोऽमलम् ।\nअयुतायुतवर्षैश्च विस्तारे कः क्षमो भवेत् ॥ १२॥"
  },
  {
    "text": "एतच्चरित्रमाद्यं वै कथितं ते महामते ।\nएकदन्तस्य माहात्म्यं सङ्क्षेपेण तथा मया ॥ १३॥"
  },
  {
    "text": "विस्तरेण न शेषोऽपि ब्रह्मा विष्णुर्महेश्वरः ।\nशुको नैव समर्थश्च भवेत् कथयितुं कदा ॥ १४॥"
  },
  {
    "text": "य एतदेकदन्तस्य चरित्रं सर्वसिद्धिदम् ।\nश‍ृणुयाच्छ्रावयेद्वापि पठेत् स लभतेऽखिलम् ॥ १५॥"
  },
  {
    "text": "पुत्रपौत्रादिकं सर्वं धनधान्यसमन्वितम् ।\nकलत्रं सुखदं जन्तुर्लभते नात्र संशयः ॥ १६॥"
  },
  {
    "text": "अनेन भावसंयुक्त एकदन्तं प्रजापते ।\nनित्यं स्तुयात् स एवैकदन्तरूपो धरातले ॥ १७॥"
  },
  {
    "text": "तस्य दर्शनमात्रेण कृतकृत्या भवन्ति च ।\nदेवादयो न सन्देहो ब्रह्माकारस्वरूपिणः ॥ १८॥"
  },
  {
    "text": "श्रवणेनैव खण्डस्य कृतकृत्यो नरो भवेत् ।\nनारी वा पशुरूपो वा निश्चितं मुनिभिः पुरा ॥ १९॥"
  },
  {
    "text": "सर्वतीर्थेषु यः स्नायात् सर्वदानं करोति यः ।\nतपांसि यस्तपेन्नित्यं यात्राः सर्वाः करोति यः ॥ २०॥"
  },
  {
    "text": "इष्टापूर्तादिकं सर्वं कुरुते भक्तिसंयुतः ।\nतेभ्यः संश्रवणात् पुण्यं लभेदस्य शताधिकम् ॥ २१॥"
  },
  {
    "text": "धर्मार्थकाममोक्षान् वै लभते श्रवणेन च ।\nखण्डस्यास्य न सन्देहो ब्रह्मभूतो भवेन्नरः ॥ २२॥"
  },
  {
    "text": "यद्यदिच्छति तत्तद्वै सफलं प्रभवेत् सदा ।\nश्रवणेनैकदन्तस्य चरित्रस्य नरो महान् ॥ २३॥"
  },
  {
    "text": "सम्पूर्णो महिमा दक्ष न वक्तुं शक्यते मया ।\nब्रह्मादिभिश्च तस्मात्ते कथितं सारमञ्जसा ॥ २४॥"
  },
  {
    "text": "सूत उवाच ।\nएवमुक्त्वा महायोगी मुद्गलो विरराम ह ।\nदक्षस्तं हर्षितोऽत्यन्तं प्रणनाम कृताञ्जलिः ॥ २५॥"
  },
  {
    "text": "महोदरस्य माहात्म्यश्रवणे लालसी स्वयम् ।\nदक्षस्तं पुनरप्याह तदग्रे वर्णयाम्यहम् ॥ २६॥"
  },
  {
    "text": "एतच्छौनक मुख्यं ते चरित्रं कथितं मया ।\nयथा दक्षेण सर्वं वै मुद्गलात् संश्रुतं तथा ॥ २७॥"
  },
  {
    "text": "सर्वसिद्धिकरं प्रोक्तमेकदन्तचरित्रकम् ।\nश्रुतं भावेन भो विप्र किं भूयः श्रोतुमिच्छसि ॥ २८॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nद्वितीये खण्डे एकदन्तचरिते चरितमाहात्म्यं नाम चतुःसप्ततितमोऽध्यायः ॥ २.७४\n॥ इति द्वितीयः खण्डः समाप्तः ॥"
  },
  {
    "text": "॥ इति श्रीमुद्गलपुराणे द्वितीयः खण्डः समाप्तः ॥"
  }
]
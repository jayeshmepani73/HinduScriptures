[
  {
    "text": "६.१ शक्तिध्यानवर्णनं नाम प्रथमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "शौनक उवाच ।\nसूत त्वया महाप्राज्ञ कथितं परमाद्भुतम् ।\nलम्बोदरस्य माहात्म्यं तेनाऽहं तृप्तिमागतः ॥ १॥"
  },
  {
    "text": "अहो गणेशमाहात्म्यं सर्वसन्तोषकारकम् ।\nश्रवणेनैव साक्षात्तु ब्रह्मसायुज्यदायकम् ॥ २॥"
  },
  {
    "text": "अधुना वद माहात्म्यं विकटस्य विशेषवित् ।\nसर्वसिद्धिप्रदं पूर्णं सूत योगामृतं परम् ॥ ३॥"
  },
  {
    "text": "अन्यन् मुद्गलविप्रेण दक्षाय कथितं पुरा ।\nपृष्टं दक्षेण किं तात वद तन्मे प्रविस्तरात् ॥ ४॥"
  },
  {
    "text": "तव सङ्गेन सन्तुष्टा वयं सर्वे विशेषतः ।\nभवामः कृतकृत्याश्च कथाश्रवणमात्रतः ॥ ५॥"
  },
  {
    "text": "सूत उवाच ।\nसम्यक् पृष्टं त्वया विप्र भार्गवाणां शिरोमणे ।\nसारग्राही न सन्देहः शौनक त्वं विशेषतः ॥ ६॥"
  },
  {
    "text": "भवतां प्रीतिकामार्थं वदिष्यामि विशेषतः ।\nचरितं गणनाथस्य ब्रह्मभूतपदप्रदम् ॥ ७॥"
  },
  {
    "text": "न गणेशात् परं किञ्चिद् विद्यते वेदवादतः ।\nअल्पपुण्ययुतानां तु न प्रीतिस्तत्र वर्धते ॥ ८॥"
  },
  {
    "text": "पुरा पृष्टो महायोगी योगं दक्षेण वीप्सता ।\nतदेवाऽहं वदिष्यामि श‍ृणुत ब्राह्मणाः परम् ॥ ९॥"
  },
  {
    "text": "दक्ष उवाच ।\nधन्यं मे जन्मकर्मादि येन ते दर्शनं प्रभो ।\nप्राप्तं पुण्यवशेनैव परं मुद्गलयोगदम् ॥ १०॥"
  },
  {
    "text": "अधुना वद माहात्म्यं विकटस्य विचक्षण ।\nश्रुत्वा लम्बोदरस्यैव तृष्णा मे वर्धते मुने ॥ ११॥"
  },
  {
    "text": "कीदृशोऽयं गणाध्यक्षः कीदृशं ब्रह्म तस्य वै ।\nकेन योगेन लभ्यश्च कति तस्यावतारकाः ॥ १२॥"
  },
  {
    "text": "किं विहारः किमर्थं स भूमौ देवः समागतः ।\nकान् दैत्यान् हतवान् विप्र कथं देवैश्च संस्तुतः ॥ १३॥"
  },
  {
    "text": "इत्यादि विविधं तस्य चेष्टितं वद मानद ।\nभवादृशा महाभागाः परोपकृतिकारकाः ॥ १४॥"
  },
  {
    "text": "संसाराब्धौ निमग्नानां नौकारूपा मता बुधैः ।\nभवन्तो नात्र सन्देहस्तारयस्वधुना च माम् ॥ १५॥"
  },
  {
    "text": "सूत उवाच ।\nदक्षस्य विनयेनैवं भावेन तोषसंयुतः ।\nमुद्गलस्तमथोवाच परं तच्छृणु सौख्यदम् ॥ १६॥"
  },
  {
    "text": "मुद्गल उवाच ।\nधन्योऽसि दक्ष येन त्वं गणनाथकथां मुहुः ।\nप्रश्नेन भक्तिसंयुक्तो वर्धयसि सुसारवित् ॥ १७॥"
  },
  {
    "text": "साक्षाद्ब्रह्मसुतस्तत्र चित्रं किं भवति त्वयि ।\nभावेन ते प्रसन्नोऽहं वदिष्यामि हितावहम् ॥ १८॥"
  },
  {
    "text": "विकटस्य च माहात्म्यं ब्रह्मभूतकरं परम् ।\nसर्वसिद्धिप्रदं तुभ्यं कथयामि समासतः ॥ १९॥"
  },
  {
    "text": "अत्रेतिहासं मुख्यं वै विधे श‍ृणु पुरा भवम् ।\nकथयामि विचित्रं ते विकटाख्यानसंयुतम् ॥ २०॥"
  },
  {
    "text": "आदिमाया महाशक्तिः शक्तिलोके निरामये ।\nसंस्थिता सेव्यमाना सा देवीभिः सेश्वरात्मभिः ॥ २१॥"
  },
  {
    "text": "एकदा पूजने सक्तां नियमस्थां विशेषतः ।\nगणेशानस्य तां दृष्ट्वा पप्रच्छुः शक्तयः पराः ॥ २२॥"
  },
  {
    "text": "महाकाली प्रजानाथ महालक्ष्मीस्तथैव च ।\nमहासरस्वती देव्योऽन्याश्च नानाविधा मताः ॥ २३॥"
  },
  {
    "text": "महाकालीमहालक्ष्मीमहासरस्वत्य ऊचुः ।\nत्वं साक्षात् सर्वरूपाऽसि जगद्ब्रह्मप्रकाशिनी ।\nत्वदीयध्यानयोगेन ब्रह्मभूता भवन्ति च ॥ २४॥"
  },
  {
    "text": "धर्मार्थकाममोक्षाणां दात्री त्वं कथिता बुधैः ।\nवेदेषु सर्वशक्तीनां मूलभूता त्वमञ्जसा ॥ २५॥"
  },
  {
    "text": "ब्रह्मविष्णुशिवाद्याश्च त्वदनुष्ठानतः सति ।\nईश्वराः सर्वकार्येषु समर्थाः प्रबभूविरे ॥ २६॥"
  },
  {
    "text": "कर्मणां फलदात्री त्वं तपसां ज्ञानधारिणाम् ।\nत्वत्तः परतरं नास्ति वेदशास्त्रप्रमाणतः ॥ २७॥"
  },
  {
    "text": "त्वं नित्यं नियमे संस्था गणेशं मूर्तिगं परम् ।\nध्यानयुक्ता पूजयसि तं ध्यायसि किमर्थतः ॥ २८॥"
  },
  {
    "text": "सदा नामावलिं तस्य वदसि जगदम्बिके ।\nभ्रमार्थं सर्वजन्तूनां गुह्यगोपनकारणात् ॥ २९॥"
  },
  {
    "text": "सर्वसत्ताधरी देवी त्वमेवात्र न संशयः ।\nअस्मान् मोहयुतान् शक्ते किमर्थं कुरुषे वद ॥ ३०॥"
  },
  {
    "text": "लज्जां त्यक्त्वा त्वदीयाश्चाधुना पृच्छामहे वयम् ।\nनित्यं दृष्ट्वा प्रसङ्क्षुब्धा भवामः परमाद्भुते ॥ ३१॥"
  },
  {
    "text": "दास्यस्त्वदीयपादस्य नान्यत्त्वत्तः परं कदा ।\nवेदमार्गेण सर्वेशि जानीमो वद साम्प्रतम् ॥ ३२॥"
  },
  {
    "text": "मुद्गल उवाच ।\nतिसृभिः शक्तिमुख्याभिः पृष्टा सा शक्तिरुत्तमा ।\nस्नेहेन ता जगादाथ रहस्यं श‍ृणु मुख्यकम् ॥ ३३॥"
  },
  {
    "text": "आदिशक्तिरुवाच ।\nश‍ृणुध्वं शक्तयः सर्वा रहस्यं मे हृदि स्थितम् ।\nसर्वसिद्धिप्रदं पूर्णं त्रय्याद्याः परमाद्भुतम् ॥ ३४॥"
  },
  {
    "text": "यथावदथ कल्याण्यस्तथाऽहं सर्वगा यतः ।\nगणेशस्यांशरूपत्वाद्गणभावसमाश्रिता ॥ ३५॥"
  },
  {
    "text": "पुरा वयं समुत्पन्नाश्चत्वारो देवमुख्यकाः ।\nशम्भुर्विष्णुरविर्देव्यो गणेशानादहं किल ॥ ३६॥"
  },
  {
    "text": "नामरूपात्मकं सर्वं मत्तो ब्रह्म भवात्मकम् ।\nतत्राऽहं ब्रह्मभूतत्वात् संस्थिता नात्र संशयः ॥ ३७॥"
  },
  {
    "text": "नामरूपात्मकस्यापि नाशोत्पत्ती प्रकीर्तिते ।\nतत्र स्थितमतो ब्रह्माऽसत्स्वानन्दमयं मतम् ॥ ३८॥"
  },
  {
    "text": "उत्पत्तिनाशभूतेषु तदाधारं सदात्मगम् ।\nसूर्यस्तदेव देव्यस्तु ब्रह्म सत्यात्मकं परम् ॥ ३९॥"
  },
  {
    "text": "असत्सन्मयरूपश्च विष्णुः साम्ये व्यवस्थितः ।\nनेतिरूपः शिवस्तत्र चतुर्थः कथ्यते परः ॥ ४०॥"
  },
  {
    "text": "चतुर्णां चैव संयोगे स्वानन्दः पञ्चमः स्मृतः ।\nस्वसंवेद्येन योगेन लभ्यते योगसेवया ॥ ४१॥"
  },
  {
    "text": "अयोगः पञ्चभिर्हीनो व्यतिरेकप्रभावतः ।\nसंयोगाऽयोगयोर्योगे गाणेशो योग उच्यते ॥ ४२॥"
  },
  {
    "text": "पञ्चधा चित्तवृत्तीनां चालकस्तेन कथ्यते ।\nचिन्तामणिः सदा देव्यः पश्यध्वं योगमार्गतः ॥ ४३॥"
  },
  {
    "text": "मायारूपा स्वयं सिद्धिर्भ्रान्तिदा विविधा सदा ।\nभ्रान्तिधारकरूपा सा बुद्धिः शास्त्रेषु कथ्यते ॥ ४४॥"
  },
  {
    "text": "तयोः स्वामी गणेशानः स्वानन्दनगरे स्थितः ।\nयोगशान्तिमयः साक्षाल्लक्षलाभपिता हृदि ॥ ४५॥"
  },
  {
    "text": "संयोगश्च गकाराख्यो ह्ययोगश्च णकारकः ।\nतयोः स्वामी गणाधीशो वयं तस्य कलात्मिकाः ॥ ४६॥"
  },
  {
    "text": "अतस्तं भक्तिसंयुक्ता भजाम्यत्र न संशयः ।\nन मोहार्थं महादेव्यो गुह्यं गोपयितुं च न ॥ ४७॥"
  },
  {
    "text": "एतत् सर्वं समाख्यातं मदीयनियमात्मकम् ।\nचित्ते चिन्तामणिं देव्यो ध्यायामि भक्तिसंयुता ॥ ४८॥"
  },
  {
    "text": "काममोहितचित्तानां न प्रत्यक्षो गजाननः ।\nभवते भावहीनानां भजतामपि सर्वदा ॥ ४९॥"
  },
  {
    "text": "अज्ञानावरणैर्युक्ता मां वदन्ति परात्पराम् ।\nगणास्तस्य वयं सर्वे शम्भुविष्णुमुखाः किल ॥ ५०॥"
  },
  {
    "text": "गजो निर्गुणरूपाख्यस्तदेवाननमुच्यते ।\nकण्ठाधः सगुणं ब्रह्म तयोर्योगे स देहभृत् ॥ ५१॥"
  },
  {
    "text": "इत्युक्त्वा विररामाथ शक्तिः स्वानन्दवासिनी ।\nअसत्पात्री प्रजानाथ विस्मितास्ता बभूविरे ॥ ५२॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nषष्ठे खण्डे विकटचरिते शक्तिध्यानवर्णनं नाम प्रथमोऽध्यायः ॥ ६.१\n६.२ शिवविष्णोर्वरप्रदानं नाम द्वितीयोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nमहाकालीमुखा देव्यः श्रुत्वा योगं पुरातनम् ।\nविस्मितास्ताः पुनः सर्वा वच ऊचुः प्रहर्षिताः ॥ १॥"
  },
  {
    "text": "शक्तय ऊचुः ।\nमहामाये त्वया प्रोक्तं सर्वसंशयनाशनम् ।\nश्रुत्वा वयं गणेशस्य योगं ज्ञानयुताः कृताः ॥ २॥"
  },
  {
    "text": "काममोहितचित्तानां न प्रत्यक्षो भवेत् कदा ।\nगणेशानस्त्वया प्रोक्तो जन्मकोटिशतैरपि ॥ ३॥"
  },
  {
    "text": "गणेशप्राप्तिहीना ये जन्तवश्चेश्वरास्तथा ।\nजन्म तेषां विशेषेण निष्फलं सम्मतं बुधैः ॥ ४॥"
  },
  {
    "text": "अहो ज्ञानयुतं देहं प्राप्य सर्वार्थदायकम् ।\nसर्वदं गणनाथं ये न भजन्तेऽतिगूढकाः ॥ ५॥"
  },
  {
    "text": "रासभादिसमा देवि ज्ञातव्या ज्ञानवर्जिताः ।\nकामयुक्तस्वभावेन त्यजन्ति गणनायकम् ॥ ६॥"
  },
  {
    "text": "कामस्य चरितं शक्ते वद विस्तरतः परम् ।\nकामनाशकरं चापि येन ढुण्ढिः प्रलभ्यते ॥ ७॥"
  },
  {
    "text": "त्वमस्माकं परा काष्ठा गुरुरूपेण संस्थिता ।\nदेहि विघ्नेश्वरं मातर्भजिष्यामोऽखिलाः प्रभुम् ॥ ८॥"
  },
  {
    "text": "आदिशक्तिरुवाच ।\nगणनाथावतारस्य तस्योपासनमात्रतः ।\nविकटस्य स्वयं कामः खलो नश्यति तत्क्षणात् ॥ ९॥"
  },
  {
    "text": "अत्र वोऽहं पुरा जातमितिहासं वदामि हि ।\nयेन कामव्यथाहीना भविष्यन्ति जनाः सदा ॥ १०॥"
  },
  {
    "text": "कैलासे गिरिवर्ये तु शङ्करः स्वेच्छयैकदा ।\nपार्वतीमोहनार्थाय भीमरूपधरोऽभवत् ॥ ११॥"
  },
  {
    "text": "अदृष्ट्वा शङ्करं साऽपि शोकयुक्ता बभूव ह ।\nएतस्मिन्नन्तरे तत्रेन्द्रस्तं द्रष्टुं समाययौ ॥ १२॥"
  },
  {
    "text": "मघवोग्रस्वरूपास्यं दृष्ट्वा कैलासनायकम् ।\nराक्षसं तं विदित्वा स क्रोधयुक्तो बभूव ह ॥ १३॥"
  },
  {
    "text": "वज्रं तत्याज तं हन्तुं महेन्द्रः सहसा परम् ।\nशिवदेहं समासाद्य निष्फलं तद्बभूव ह ॥ १४॥"
  },
  {
    "text": "ततः क्रोधसमायुक्तः शङ्करोऽग्निं समासृजत् ।\nतृतीयं नेत्रमुद्घाट्य दग्धुं देवपतिं स्वयम् ॥ १५॥"
  },
  {
    "text": "सहसाऽग्निं स दृष्ट्वा तु तं सस्मार बृहस्पतिम् ।\nस ज्ञात्वा तत्क्षणं गत्वा प्रणनाम महेश्वरम् ॥ १६॥"
  },
  {
    "text": "प्रसाद्य गिरिजानाथमिद्रं भयसमाकुलम् ।\nअग्निना त्यक्तमानम्यं तत्पादस्थं चकार ह ॥ १७॥"
  },
  {
    "text": "इन्द्रस्तं विविधैः स्तोत्रैः प्रभुं स्तुत्वा क्षमापयत् ।"
  },
  {
    "text": "अज्ञानजं महेशानोऽपराधं तस्य चाक्षमत् ॥ १८॥"
  },
  {
    "text": "ततः शिवं समागत्याग्निस्तदंशसमुद्भवः ।\nप्रणम्य प्रत्युवाचेदं किं करोमि महेश्वर ॥ १९॥"
  },
  {
    "text": "त्वदाज्ञया महादेव त्यक्त्वा देवपतिं खलम् ।\nसमागतं महेशान कार्यमाज्ञापयोत्तमम् ॥ २०॥"
  },
  {
    "text": "निःसृतोऽहं त्वदंशाद्वै न भविष्यामि निष्फलः ।\nसर्वं ब्रह्माण्डमथ वा ग्रसिष्यामि त्वदाज्ञया ॥ २१॥"
  },
  {
    "text": "अग्नेस्तद्वचनं श्रुत्वा शङ्करस्तमुवाच ह ।\nपतस्व त्वं समुद्रे वै मत्पुत्रो राक्षसाकृतिः ॥ २२॥"
  },
  {
    "text": "सर्वैरवध्यभावेन भविष्यसि महाबलः ।\nत्रैलोक्याधिपतिर्भूत्वा धर्मलोपं करिष्यसि ॥ २३॥"
  },
  {
    "text": "वृन्दा धर्मध्वजस्यैव पत्नी तव भविष्यति ।\nपुत्री सती गणेशेन शप्ता चापत्यदर्शनात् ॥ २४॥"
  },
  {
    "text": "तां पातिव्रत्यहीनां वै करिष्यति जनार्दनः ।\nतदा मच्चक्रपातेन मरिष्यसि न संशयः ॥ २५॥"
  },
  {
    "text": "ततो मद्देहगो भूत्वा मद्रूपस्त्वं भविष्यसि ।\nराक्षसाकृतिरूपाद्वै जातस्तस्मात्तथा भव ॥ २६॥"
  },
  {
    "text": "एवमुक्त्वा महादेवस्तं प्रचिक्षेप शक्तयः ।\nजलधौ तत्र घोषश्च बभूव भयदायकः ॥ २७॥"
  },
  {
    "text": "ततस्तत्र समुद्भूतो बालकस्तेजसा युतः ।\nतद्बीजाद्ब्रह्मणाऽऽगत्य कृतो नाम्ना जलन्धरः ॥ २८॥"
  },
  {
    "text": "तस्य मौञ्ज्यादिकं कर्म चकार जलधिः स्वयम् ।\nकालनेम्यादयो दैत्या बभूवुस्तस्य पार्श्वगाः ॥ २९॥"
  },
  {
    "text": "शिवस्य वरदानेन जिग्ये ब्रह्माण्डमण्डलम् ।\nजलन्धरस्ततो देवा वनवासं प्रचक्रिरे ॥ ३०॥"
  },
  {
    "text": "वने तपःस्थितां वृन्दां दानवोऽपि ददर्श सः ।\nउपयेमे कदा तां च गान्धर्वेणैव शक्तयः ॥ ३१॥"
  },
  {
    "text": "तया रेमे सदा दैत्यो मोहितो मायया भृशम् ।\nन बुबोध गतं कालं साऽपि तद्गतमानसा ॥ ३२॥"
  },
  {
    "text": "ततः कर्मविहीनं तु चकार स धरातलम् ।\nउपोषणेन संयुक्ता देवादयो बभूविरे ॥ ३३॥"
  },
  {
    "text": "कदाचिन्नारदस्तत्र जगामासुरनायकम् ।\nतेन सम्पूजितो योगी तं जगाद जलन्धरम् ॥ ३४॥"
  },
  {
    "text": "नारद उवाच ।\nधन्योऽसि जलधेः पुत्र सर्वरत्नविलासकृत् ।\nतथापि श‍ृणु दैत्येश स्त्रीरत्नं नास्ति ते गृहे ॥ ३५॥"
  },
  {
    "text": "पार्वत्या न समं कुत्र वर्तते सा विशेषतः ।\nरत्नभूता न सन्देहः शङ्करेणानुभाविता ॥ ३६॥"
  },
  {
    "text": "एवमुक्त्वा महायोगी नारदोंऽतर्दधे स्वयम् ।\nसोऽपि श्रुत्वा विशेषेण कामबाणार्दितोऽभवत् ॥ ३७॥"
  },
  {
    "text": "दूतः सम्प्रेषितस्तेन शङ्करं स समागतः ।\nजगाद तं निशुम्भश्च महादेवं महाखलः ॥ ३८॥"
  },
  {
    "text": "निशुम्भ उवाच ।\nशिवस्त्वं नग्नताद्यैश्च चिह्नैर्युक्तो न ते प्रभो ।\nपार्वती रत्नभूता सा योग्या भवति सर्वदा ॥ ३९॥"
  },
  {
    "text": "ब्रह्माण्डाधिपतिः साक्षात् सर्वश्रिया युतोऽधुना ।\nजलन्धरश्च तस्मै त्वं देहि शैलसुतां प्रभो ॥ ४०॥"
  },
  {
    "text": "प्रतापवान् क्रोधसमायुक्तो नो चेत् जलन्धरः ।\nहत्वा त्वां तां बलात् सोऽपि ग्रहीष्यति न संशयः ॥ ४१॥"
  },
  {
    "text": "वचस्तस्य समाकर्ण्य क्रोधयुक्तः सदाशिवः ।\nशूलं धृत्वा निशुम्भं तं हन्तुं देवः प्रचक्रमे ॥ ४२॥"
  },
  {
    "text": "ततो भयसमायुक्तो माययाऽसुरनायकः ।\nपपालाऽऽगत्य वृत्तान्तं कथयामास संसदि ॥ ४३॥"
  },
  {
    "text": "निशुम्भभाषितं श्रुत्वा ततः क्रोधसमायुतः ।\nजलन्धरो ययौ तेन युद्धार्थं सैन्यसंयुतः ॥ ४४॥"
  },
  {
    "text": "तमागतं समालोक्य महादेवः प्रतापवान् ।\nविष्णुमुख्यैः स युद्धाय ययौ दैत्याधिपेन च ॥ ४५॥"
  },
  {
    "text": "देवानां दानवानां च युद्धं परमदारुणम् ।\nअभूद्वर्णयितुं देव्यः शक्यते न कदाचन ॥ ४६॥"
  },
  {
    "text": "वर्षमात्रं महाघोरं ततो दैत्यो महेश्वरम् ।\nमायया मोह्य सङ्गृह्य तं चिक्षेप गुहान्तरे ॥ ४७॥"
  },
  {
    "text": "कालनेमिमुखांस्तत्रास्थाप्य सङ्ग्राममण्डले ।\nजगाम पार्वतीं दैत्यो मायया शङ्कराकृतिः ॥ ४८॥"
  },
  {
    "text": "तमागतं समालोक्य ज्ञानदृष्ट्या महासती ।\nबुबोध विह्वलाङ्गं चान्तर्धानमकरोत् स्वयम् ॥ ४९॥"
  },
  {
    "text": "सा सस्मार महाविष्णुं गत्वा हिमगिरिं तदा ।\nसमागतं विलोक्यैव वृत्तान्तं सर्वमब्रवीत् ॥ ५०॥"
  },
  {
    "text": "श्रुत्वा तां सान्त्वयामास केशवः परवीरहा ।\nजलन्धरस्वरूपेण वृन्दां मोहयितुं ययौ ॥ ५१॥"
  },
  {
    "text": "जलन्धराकृतिस्थं तं दृष्ट्वा विष्णुं बुबोध सा ।\nशशाप त्वं महाविष्णो भव शैलाकृतेर्धरः ॥ ५२॥"
  },
  {
    "text": "ततोऽतिभयसंयुक्तो विष्णुः शापसमन्वितः ।\nसिद्धक्षेत्रे समागम्य पूजयामास विघ्नपम् ॥ ५३॥"
  },
  {
    "text": "गुहायां शङ्करश्चैव सावधानो बभूव ह ।\nध्यानेनैव महोग्रेण तोषयामास विघ्नपम् ॥ ५४॥"
  },
  {
    "text": "वरदानप्रसिद्ध्यर्थमाययौ तं गणेश्वरः ।\nतं दृष्ट्वा शङ्करश्चादौ प्रणतो भक्तिसंयुतः ॥ ५५॥"
  },
  {
    "text": "तुष्टाव विविधैः स्तोत्रैर्गणेशं सर्वसिद्धिदम् ।\nकथयामास वृत्तान्तं प्रणम्य करसम्पुटैः ॥ ५६॥"
  },
  {
    "text": "ततः स्वहस्तगं ढुण्ढिर्ददौ तस्मै महात्मने ।\nचक्रं सुदर्शनं नाम्ना तं जगाद सदाशिवम् ॥ ५७॥"
  },
  {
    "text": "मां स्मृत्वा युद्धकाले तं चक्रेण जहि दानवम् ।\nरक्ष सर्वान् महादेव विजयी प्रभविष्यसि ॥ २८॥"
  },
  {
    "text": "एवमुक्त्वा गणेशानोंऽतर्दधे शङ्करस्ततः ।\nचक्रं गृह्य गुहायाः स निर्जगाम बहिः स्वयम् ॥ ५९॥"
  },
  {
    "text": "दण्डकारण्यदेशे तु विष्णुर्विघ्नेश्वरं गतः ।\nतस्मै प्रत्यक्षभावेन वरं ददौ गणेश्वरः ॥ ६०॥"
  },
  {
    "text": "श्रीगणेश उवाच ।\nमा चिन्तां कुरु विष्णो त्वं मामस्मृत्वा गतः पुरा ।\nतेन शापयुतो जातोऽधुना शरणमागतः ॥ ६१॥"
  },
  {
    "text": "अत्रैव तपसा तेऽहं वरदश्च पुराऽभवम् ।\nतेन ते वै सहाम्यद्यापराधं माधवाधुना ॥ ६२॥"
  },
  {
    "text": "कलया त्वं शिलासंस्थो भविष्यसि न संशयः ।\nपूर्णरूपेण देवेशः स्वस्याकृतिधरो भव ॥ ६३॥"
  },
  {
    "text": "नरास्त्वां पूजयिष्यन्ति शिलारूपधरं प्रभुम् ।\nतत्र देवस्वरूपेण तिष्ठस्यत्र न संशयः ॥ ६४॥"
  },
  {
    "text": "पुनर्मां हृदि सन्ध्याय जलन्धरस्वरूपधृक् ।\nवृन्दां गच्छ महाविष्णो सा तेऽधीना भविष्यति ॥ ६५॥"
  },
  {
    "text": "एवमुक्वा गणेशानोंऽतर्दधे भक्तवत्सलः ।\nविष्णुर्जलन्धरो भूत्वा ययौ वृन्दां तु शक्तयः ॥ ६६॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nषष्ठे खण्डे विकटचरिते शिवविष्णोर्वरप्रदानं नाम द्वितीयोऽध्यायः ॥ ६.२\n६.३ कामासुरराज्यप्राप्तिवर्णनं नाम तृतीयोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "आदिशक्तिरुवाच ।\nजलन्धरस्वरूपेण आगतं तं जनार्दनम् ।\nनानावीरसमायुक्तं तादृशैः सेवकैर्वृतम् ॥ १॥"
  },
  {
    "text": "नागरा मानयामासुरन्ये सर्वे सुहृज्जनाः ।\nजित्वा महेश्वरं देवं तं समागतमब्रुवन् ॥ २॥"
  },
  {
    "text": "ततो गणेशमायाभिर्मोहिता तं समीपगा ।\nवृन्दा हर्षसमायुक्ता पुपूज परमेश्वरम् ॥ ३॥"
  },
  {
    "text": "मोहितः केशवो देव्यस्तां दृष्ट्वा गुणसंयुताम् ।\nरूपेणाप्रतिमां पूर्णयौवनेन विराजिताम् ॥ ४॥"
  },
  {
    "text": "एकान्ते स तया सार्धं रेमे नारायणः स्वयम् ।\nसाऽपि स्नेहसमायुक्ता रेमे तेन सुविह्वला ॥ ५॥"
  },
  {
    "text": "अधुना शङ्करस्यैव वृत्तान्तं कथयाम्यहम् ।\nश‍ृणुध्वं शक्तयः सर्वा गणेशमायया युतम् ॥ ६॥"
  },
  {
    "text": "शङ्करः क्रोधसंयुक्तो युयुधे तेन वैरिणा ।\nचक्रेण छेदयामास दैत्यानां बलमुत्कटम् ॥ ७॥"
  },
  {
    "text": "जलन्धरः स्वयं तेन युयुधे मायया युतः ।\nराक्षस्या देवता दैत्या युयुधुश्च परस्परम् ॥ ८॥"
  },
  {
    "text": "वृन्दया सह विष्णुश्च रेमे तत्र मुदा युतः ।\nजलन्धरः स चक्रेण तस्मिन् काले हतोऽभवत् ॥ ९॥"
  },
  {
    "text": "ततस्ते देवविप्रेन्द्रास्तुष्टुवुः शङ्करं परम् ।\nतैः सार्धमगमत् सोऽपि कैलासं पर्वतेश्वरम् ॥ १०॥"
  },
  {
    "text": "ततश्च धर्मसंयुक्ता बभूवुर्मानवा ध्रुवम् ।\nविश्वमानन्दसंयुक्तं बभूव स्वस्वकर्मतः ॥ ११॥"
  },
  {
    "text": "नित्यं विष्णुस्तया सार्धं क्रीडायुक्तो बभूव ह ।\nसमागतास्तत्र दैत्याः शशंसुश्चेष्टितं महत् ॥ १२॥"
  },
  {
    "text": "प्रतापवान् शङ्करेण हतो दैत्यो जलन्धरः ।\nतच्छ्रुत्वा विस्मिताः सर्वे कोऽयं क्रीडति वृन्दया ॥ १३॥"
  },
  {
    "text": "ततोंऽतर्धाय चात्मानं स्वयं विष्णुः समास्थितः ।\nवृन्दा देहं समाज्वाल्य ययौ स्वर्गमनुत्तमम् ॥ १४॥"
  },
  {
    "text": "तां दृष्ट्वा मोहसंयुक्तो विष्णुस्तत्र रुरोद ह ।\nस्मृत्वा वृन्दाचरित्राणि मोहितो मायया भृशम् ॥ १५॥"
  },
  {
    "text": "वृन्दाचितां समाश्रित्य विललाप जनार्दनः ।\nदैत्याः पातालगाः सर्वे बभूवुर्भयसंयुताः ॥ १६॥"
  },
  {
    "text": "देवैः सम्बोधितो विष्णुर्मुनिभिर्न बुबोध सः ।\nरुरोद कामबाणार्तस्तां स्मृत्वा दारुणं महत् ॥ १७॥"
  },
  {
    "text": "ततस्तस्य महाविष्णोः कामबाणार्दितस्य च ।\nवीर्यं पपात भूपृष्ठेऽमोघं तेजोयुतं बभौ ॥ १८॥"
  },
  {
    "text": "तस्माच्च पुरुषो जज्ञे कामरूपातिगो बभौ ।\nविचचार महीपृष्ठे विष्णुस्तत्र समास्थितः ॥ १९॥"
  },
  {
    "text": "ततो देवैश्च सा वृन्दा प्रार्थिता मुनिभिर्भृशम् ।\nविष्णोः पत्नी भवाशु त्वं तपसाऽऽराधितस्य ते ॥ २०॥"
  },
  {
    "text": "सा तथेति समुच्चार्य वृक्षरूपा बभूव ह ।\nविष्णुः शिलास्वरूपेणोपयेमे तां शुभावहाम् ॥ २१॥"
  },
  {
    "text": "कार्तिके शुक्लपक्षे च द्वादश्यां सा जनार्दनम् ।\nउपयेमे महादेव्यस्तेन संहर्षितोऽभवत् ॥ २२॥"
  },
  {
    "text": "तां गृह्य केशवो देवो विकुण्ठमगमत् स्वयम् ।\nसर्वे हर्षसमायुक्ता बभूवुरमरादयः ॥ २३॥"
  },
  {
    "text": "एवं कामः समुत्पन्नो महातेजोयुतः स्वयम् ।\nबभ्राम वनसंस्थः स तत्र शुक्रः समाययौ ॥ २४॥"
  },
  {
    "text": "शिवपञ्चाक्षरं मन्त्रं ददौ तस्मै महात्मने ।\nस गत्वा तं प्रणम्यैव वनं तपश्चचार ह ॥ २५॥"
  },
  {
    "text": "तपसोग्रेण शम्भुं स तोषयामास नित्यदा ।\nनिराहारेण नित्यं जजाप तं मन्त्रमुत्तमम् ॥ २६॥"
  },
  {
    "text": "एवं तस्योग्रतपसा विभ्रान्ताः सुरमानुषाः ।\nदिव्यवर्षसहस्रेण स्थातुं शक्ता न तेऽभवन् ॥ २७॥"
  },
  {
    "text": "ततो देवैर्महेशानः प्रार्थितस्तं ययौ मुदा ।\nबोधयामास दैत्येशं वरं ब्रूहि समब्रवीत् ॥ २८॥"
  },
  {
    "text": "ततः स शङ्करं दृष्ट्वा प्रणनाम कृताञ्जलिः ।\nसमुत्थाय पुपूजाऽसौ तुष्टुवे भक्तिसंयुतः ॥ २९॥"
  },
  {
    "text": "यजुर्वेदभवेनैव रौद्रस्तोत्रेण शङ्करम् ।\nकामासुरः प्रसन्नात्मा तोषयामास भावतः ॥ ३०॥"
  },
  {
    "text": "सन्तुष्टं शङ्करं दृष्ट्वा तं जगाद महासुरः ।\nहर्षेणोत्फुल्लनेत्रः स वरदं भक्तवत्सलम् ॥ ३१॥"
  },
  {
    "text": "कामासुर उवाच ।\nयदि प्रसन्नभावेन वरदोऽसि महेश्वर ।\nतव भक्तिं च मे देहि राज्यं ब्रह्माण्डकस्य वै ॥ ३२॥"
  },
  {
    "text": "उपत्तिस्थितिसंहारयुतास्तेभ्यो भयं न मे ।\nसम्भवेत्तादृशं नाथ कुरुष्व बलसंयुतम् ॥ ३३॥"
  },
  {
    "text": "उत्पत्तिस्थितिसंहारकारका ये महेश्वराः ।\nतेभ्यो मे मरणं नैव भवेद्देव तथा कुरु ॥ ३४॥"
  },
  {
    "text": "आरोग्यादिसमायुक्तं सङ्ग्रामे जयशालिनम् ।\nकुरु मां देवदेवश सर्वातिगं प्रभावतः ॥ ३५॥"
  },
  {
    "text": "यद्यदिच्छामि तत्तन् मे सफलं त्वदनुग्रहात् ।\nसर्वकालेषु भवतु नमस्ते परमेश्वर ॥ ३६॥"
  },
  {
    "text": "शक्तिरुवाच ।\nकामासुरस्य वाक्यं वै श्रुत्वा विस्मितमानसः ।\nशङ्करस्तमथोवाच तपसा बद्धभावतः ॥ ३७॥"
  },
  {
    "text": "शिव उवाच ।\nदुर्लभं यत्त्वया काम प्रार्थितं देवदुःखदम् ।\nदास्यामि तपसा तुष्टो महोग्रेणासुरोत्तम ॥ ३८॥"
  },
  {
    "text": "त्वया ये ये वराः सर्वे प्रार्थितास्ते महासुर ।\nसफलाः सन्तु मद्वाक्यात्त्वं श्रेष्ठश्च भविष्यसि ॥ ३९॥"
  },
  {
    "text": "एवमुक्त्वा महादैत्यमन्तर्धानमथाऽकरोत् ।\nशिवः सोऽपि महादेव्योऽभवत्तत्रैव संस्थितः ॥ ४०॥"
  },
  {
    "text": "हर्षेण महता युक्तो जगाम शरणं स्वयम् ।\nशुक्रं सर्वविचारज्ञं स्वगुरुं प्रणनाम ह ॥ ४१॥"
  },
  {
    "text": "कथयामास वृत्तान्तं सोऽपि संहर्षितोऽभवत् ।\nश्रुत्वा योगीन्द्रमुख्यश्च दैत्याचार्यो महायशाः ॥ ४२॥"
  },
  {
    "text": "महिषासुरपुत्रीं स उपयेमे वरोद्धतः ।\nतृष्णां रूपयुतां पूर्णगुणयुक्तां च तादृशीम् ॥ ४३॥"
  },
  {
    "text": "ततो दैत्यगणान् सर्वान् समागतान् दिगन्ततः ।\nदैत्येशांस्तान् पुरस्कृत्य शुक्रस्तं ह्यभ्यषेचयत् ॥ ४४॥"
  },
  {
    "text": "वेदमन्त्रैर्महाभागो ब्राह्मणैर्विधिसंयुतः ।\nकामासुरोऽभवद्राजश्रिया हृष्टो विलासवान् ॥ ४५॥"
  },
  {
    "text": "पञ्च तस्य प्रधानानि बभूवुश्च महौजसः ।\nरावणः शम्बरश्चैव महिषो बलिदुर्मदौ ॥ ४६॥"
  },
  {
    "text": "नगरं निर्ममे भूमौ सर्वशोभासमन्वितम् ।\nरतिदं नाम तस्यापि चकारोशनसेरितः ॥ ४७॥"
  },
  {
    "text": "तत्र जग्मुश्च वासार्थं दैत्यदानवराक्षसाः ।\nचातुर्वर्ण्यसमायुक्तं शुशुभे शोभया परम् ॥ ४८॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nषष्ठे खण्डे विकटचरिते कामासुरराज्यप्राप्तिवर्णनं नाम तृतीयोऽध्यायः ॥ ६.३"
  },
  {
    "text": "६.४ कामासुरविजयवर्णनं नाम चतुर्थोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "आदिशक्तिरुवाच ।\nकदाचिद् दैत्यराजेन्द्रो बलिमुख्यान समागतान् ।\nजगाद हर्षसंयुक्तः कामासुरः प्रतापवान् ॥ १॥"
  },
  {
    "text": "कामासुर उवाच ।\nबले रावणमुख्याश्च वचनं मे हितावहम् ।\nश‍ृणुध्वं नीतितत्त्वज्ञा यदि हृद्यं भवेत् परम् ॥ २॥"
  },
  {
    "text": "ब्रह्माण्डं हि प्रजेष्यामि वरदर्पेण निश्चितम् ।\nभवद्भिः संयुतोऽहं वै तथा शुक्रेण रक्षितः ॥ ३॥"
  },
  {
    "text": "वरदानस्य माहात्म्यं वृथा भवति चान्यथा ।\nन वयं जयसंहीना भविष्यामः कदाचन ॥ ४॥"
  },
  {
    "text": "कामासुरस्य तद्वाक्यं श्रुत्वा दैत्येन्द्रसत्तमाः ।\nहर्षयुक्ता पुनस्तं ते ऊचुः प्राञ्जलयः परम् ॥ ५॥"
  },
  {
    "text": "दैत्येशा ऊचुः ।\nसम्यगुक्तं महाभाग वयं सर्वे त्वदात्मकाः ।\nप्रजेष्यामो महेशेन्द्रान् प्रतापेन प्रभो च ते ॥ ६॥"
  },
  {
    "text": "न ते पराक्रमस्यैव तुलां ब्रह्माण्डमण्डले ।\nलभते कोऽपि दैत्येन्द्रस्तत्र शुक्रः सहायकृत् ॥ ७॥"
  },
  {
    "text": "ततः सर्वे समागम्य शुक्रं नीतिविशारदम् ।\nप्रणम्याऽऽपूज्य तेनैव युताः सर्वेऽपि निर्ययुः ॥ ८॥"
  },
  {
    "text": "अपारसेनया युक्तश्चतुरङ्गसुशोभया ।\nशुशुभे कामसंज्ञोऽसौ तारायुक्तो यथा विधुः ॥ ९॥"
  },
  {
    "text": "नानावाहनगा वीराः शस्त्रहस्ता द्रुमैर्युताः ।\nपर्वतानां धराः केचिन्निर्ययू रणदुर्मदाः ॥ १०॥"
  },
  {
    "text": "यथा पाथोनिधिश्चैव सर्वत्र जलरूपधृक् ।\nतथा सैन्यं धरायां सङ्ख्यातिगं दृश्यते हि तत् ॥ ११॥"
  },
  {
    "text": "बलिरावणमुख्या वै यत्र तिष्ठन्ति शक्तयः ।\nनृपालैः किन्तु सेनाभिर्युद्धं कर्तुं क्षमं भवेत् ॥ १२॥"
  },
  {
    "text": "राजानः शरणं केचिद्ययुस्तं च मृताः परे ।\nकेचित् त्यक्त्वा वनं राज्यं ययुर्भयसमन्विताः ॥ १३॥"
  },
  {
    "text": "एवं भूमण्डलं जित्वा सप्तद्वीपसमन्वितम् ।\nदैत्येशा हर्षसंयुक्ता बभूवुश्च जयान्विताः ॥ १४॥"
  },
  {
    "text": "ततः पातालमाविश्य शेषं नागसमन्वितम् ।\nवशं कृत्वा ययुस्तेऽपि स्वर्गं देवगणैर्युतम् ॥ १५॥"
  },
  {
    "text": "समागतं महादैत्यैर्युतं कामासुरं खलम् ।\nज्ञात्वा देवगणाः सर्वे भयभीता बभूविरे ॥ १६॥"
  },
  {
    "text": "विचार्य गुरुणा सार्धं शङ्करं ते ययुस्ततः ।\nत्यक्त्वा राज्यं भयोद्विग्ना ब्रह्मविष्णुमुखाः सुराः ॥ १७॥"
  },
  {
    "text": "ततो दैत्येन्द्रमुख्याश्च शून्यां दृष्ट्वाऽमरावतीम् ।\nप्रवेशं चक्रिरे सर्वे कामासुरपुरोगमाः ॥ १८॥"
  },
  {
    "text": "इन्द्रासने समासीनो दैत्यपैः संवृतो बभौ ।\nकामासुरस्ततो दैत्यान् स्थापयामास सन्निधौ ॥ १९॥"
  },
  {
    "text": "ततस्तैः संयुतः सोऽपि प्रजापतिपदं ययौ ।\nतत्रैव तादृशं दृष्ट्वा ब्रह्मासनगतोऽभवत् ॥ २०॥"
  },
  {
    "text": "बुभुजेऽसौ कियत्कालं भोगान्नानाविधान् खलैः ।\nविकुण्ठमगमत् सोऽपि दैत्यपैः सुसमावृतः ॥ २१॥"
  },
  {
    "text": "तत्र शून्यं प्रदृश्यैव हर्षयुक्तो बभूव ह ।\nकामासुरः स्वयं रेमे नानादैत्येन्द्रमुख्यकैः ॥ २२॥"
  },
  {
    "text": "ततो दैत्यगणान् सोऽपि जगाद हर्षसंयुतः ।\nमोहेन मोहितोऽत्यन्तं गर्वयुक्तो वचः परम् ॥ २३॥"
  },
  {
    "text": "कामासुर उवाच ।\nकिं मया न जितं दैत्यास्तद्वदेत जयाम्यहम् ।\nविष्णुमुख्याश्च देवेन्द्रा दुद्रुवुः क्लीबभावतः ॥ २४॥"
  },
  {
    "text": "न कोऽपि रणभूमौ वै सङ्ग्रामाय समागतः ।\nदेवेन्द्रा युद्धहीनास्तु भवामो जयशालिनः ॥ २५॥"
  },
  {
    "text": "ततस्तं शम्बरो दैत्यः प्राह वैरसमन्वितः ।\nप्रेरितो दैत्यवर्यैश्चासुराणां हितकारकः ॥ २६॥"
  },
  {
    "text": "शम्बरासुर उवाच ।\nशम्भुं जय महाराज देवमुख्यैश्च संवृतम् ।\nतदा ब्रह्माण्डकस्यैव राजा त्वं तु भविष्यसि ॥ २७॥"
  },
  {
    "text": "न त्वां वरप्रदो देवः शिवः श‍ृणु वचो हितम् ।\nस्वधर्मसंयुतं राजन् सर्वेभ्यः सुखदायकम् ॥ २८॥"
  },
  {
    "text": "कर्मणां फलदातृत्वं देवानां कर्म निर्मितम् ।\nस्वधर्मस्थं विजानीहि नोचेन्नश्यन्ति देवताः ॥ २९॥"
  },
  {
    "text": "प्रवर्तत इदं कर्माधारं सर्वं तदाज्ञया ।\nकर्मणा त्वं समर्थश्च जातोऽस्यत्र न संशयः ॥ ३०॥"
  },
  {
    "text": "वयं तु तपसा हीनास्तेन राजंस्त्वदाश्रिताः ।\nभवामस्तमथो शम्भुं जय त्वं दैत्यपैर्वृतः ॥ ३१॥"
  },
  {
    "text": "देवनाथः स्वयं शम्भुस्तस्माद्देवान् प्रगृह्य सः ।\nशत्रून्नः पश्य दैत्येन्द्र संस्थितः प्रबभूव ह ॥ ३२॥"
  },
  {
    "text": "सुराश्चासुरकाः प्रोक्ताः पश्य वेदेषु मानद ।\nशिवो देवमयः प्रोक्तः कथं दैत्यहितो भवेत् ॥ ३३॥"
  },
  {
    "text": "कामासुरः शम्बरस्य वचः श्रुत्वा प्रतापवान् ।\nमोहयुक्तः स्वभावेन तथ्यं मेने तु शक्तयः ॥ ३४॥"
  },
  {
    "text": "दैत्यपैः संवृतः सद्यः सन्नद्धैः शङ्करं ययौ ।\nतमागतं समाज्ञाय शिवश्चिन्तातुरोऽभवत् ॥ ३५॥"
  },
  {
    "text": "देवैः सह विचार्येवं दृष्ट्वा दारुणरूपकम् ।\nकामासुरं पपालाऽसौ त्यक्त्वा कैलासमात्मनः ॥ ३६॥"
  },
  {
    "text": "अरण्ये देवसंयुक्तो यत्र तत्र गुहासु सः ।\nभयभीतः स्वभावेन वासं चक्रे सदाशिवः ॥ ३७॥"
  },
  {
    "text": "ततः कामासुरो दुष्टो दृष्ट्वा शून्यं पुरं महत् ।\nशैवं हर्षसमायुक्तो दैत्यपैः प्रविवेश ह ॥ ३८॥"
  },
  {
    "text": "कैलासशिखरारूढः कामासुरःप्रतापवान् ।\nभोगान् कल्पितसम्भूतान् बुभुजे चासुरैः सह ॥ ३९॥"
  },
  {
    "text": "एवं ब्रह्माण्डमुग्रः स स्वयं जित्वा ननन्द ह ।\nकृतकृत्यमिवात्मानं मेने दैत्येन्द्रनायकः ॥ ४०॥"
  },
  {
    "text": "ततो बहौ गते काले पुत्रं शोषणसंज्ञितम् ।\nज्येष्ठं कैलासनाथं वै चकार भयवर्जितः ॥ ४१॥"
  },
  {
    "text": "दुःपूरं स चकारैव विकुण्ठाधिपतिं खलम् ।\nकनिष्ठं स्वसुतं कामासुरो दुष्टश्च शक्तयः ॥ ४२॥"
  },
  {
    "text": "बलिं सौरस्य लोकस्य नाथं चक्रे महासुरः ।\nरावणं शक्तिलोकस्य तथा बलसमन्वितम् ॥ ४३॥"
  },
  {
    "text": "शम्बरं ब्रह्मलोकस्याधिपं दुष्टं चकार ह ।\nइन्द्रलोकस्य नाथं तु महिषं रणदुर्मदम् ॥ ४४॥"
  },
  {
    "text": "दुर्मदं यमपुर्यां स स्थापयामास निर्भयः ।\nएवं नानाऽसुरांश्चक्रे स्थापितान् भुवनेषु च ॥ ४५॥"
  },
  {
    "text": "स्वयं सर्वसमायुक्त आययौ भूमिमण्डलम् ।\nस्वपुरे राज्यमुग्रं स चकार जगतो बलात् ॥ ४६॥"
  },
  {
    "text": "स्त्रीमद्यमांसकाद्यैश्च संसक्तः सन्महाबलः ।\nभोगांस्त्रिलोकगांस्तत्र बुभुजे स्वसुहृज्जनैः ॥ ४७॥"
  },
  {
    "text": "न बुबोध गतं कालं यथा कालेन वञ्चितः ।\nआत्मानममृताकारं मेने स्वमदसंयुतः ॥ ४८॥"
  },
  {
    "text": "एवं कामासुरो दुष्टः शक्तयः स चकार ह ।\nचराचरमयं सर्वं स्वाधीनं बलगर्वितः ॥ ४९॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nषष्ठे खण्डे विकटचरिते कामासुरविजयवर्णनं नाम चतुर्थोऽध्यायः ॥ ६.४"
  },
  {
    "text": "६.५ मुद्गलदेवसमागमो नाम पञ्चमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "शक्तय ऊचुः ।\nअहो कामासुरस्यैवं प्रभावः परमाद्भुतः ।\nशस्त्रहीनेन माये वै जितं सर्वं चराचरम् ॥ १॥"
  },
  {
    "text": "एतादृशो महादैत्यो न श्रुतस्ते मुखाम्बुजात् ।\nअधुना तस्य नाशं तु वद देवि सुदुर्गमम् ॥ २॥"
  },
  {
    "text": "आदिशक्तिरुवाच ।\nकालिमुख्याः श‍ृणुध्वं च शक्तयो मे वचो हितम् ।\nयथा तं गणनाथः स जिग्ये सर्वैः सुदुर्जयम् ॥ ३॥"
  },
  {
    "text": "एकदा स्वसभासंस्थं कामासुरं महानृपम् ।\nजगुर्दैत्याधिपाः सर्वे कृताञ्जलय आदरात् ॥ ४॥"
  },
  {
    "text": "दैत्येशा ऊचुः ।\nमहाराज महाराज कृतकृत्योऽसि निश्चितम् ।\nतथापि श‍ृणु वाक्यं नः सर्वेषां ते हितावहम् ॥ ५॥"
  },
  {
    "text": "चराचरं तु दैत्येशा जित्वा राज्यं प्रचक्रिरे ।\nकालेन निहताः सर्वे देवैश्छद्मप्रदर्शिभिः ॥ ६॥"
  },
  {
    "text": "अतस्त्वमपि राजेन्द्र शत्रुभावसमाश्रितान् ।\nदेवान् शम्भुमुखान् सर्वान् मारयस्व प्रयत्नतः ॥ ७॥"
  },
  {
    "text": "अमरा वेदवादेषु कथिता देवपा गणाः ।\nशस्त्रादिभिश्च ते सर्वे न मरिष्यन्ति कर्हिचित् ॥ ८॥"
  },
  {
    "text": "अतः श‍ृणु महादैत्य विचारं शत्रुनाशकम् ।\nकर्महीनप्रभावेण मरिष्यन्त्यमराः किल ॥ ९॥"
  },
  {
    "text": "कर्मान्ना देवताः सर्वा नष्टेऽन्ने नाशमाप्नुयुः ।\nपुरा प्रोक्तं तु वेदेषु तादृशं कुरु मानद ॥ १०॥"
  },
  {
    "text": "तेनैवामररूपाश्च वयं निहतकण्टकाः ।\nभवामो नात्र सन्देहस्त्वत्प्रसादेन नित्यदा ॥ ११॥"
  },
  {
    "text": "तेषां तद्वचनं श्रुत्वा कामासुरश्च हर्षितः ।\nसाधु साधु भवद्भिः सङ्कथितं तानुवाच ह ॥ १२॥"
  },
  {
    "text": "अधुना दैत्यपैः सर्वैः कर्तव्यं कर्मखण्डनम् ।\nमहाबलाश्च गच्छध्वं भूमिं सर्वां मदाज्ञया ॥ १३॥"
  },
  {
    "text": "तथेति तं प्रणम्यादौ हर्षाद्दानवमुख्यकैः ।\nपृथिव्यां तैः कृतं कर्मखण्डनं मदसंयुतैः ॥ १४॥"
  },
  {
    "text": "ब्राह्मणादींश्च सन्ताड्य वर्णाश्रमविवर्जितान् ।\nचक्रुस्ते पापकर्माणो दानवा दुर्जयाः खलाः ॥ १५॥"
  },
  {
    "text": "कामस्य प्रतिमा दुष्टैः कृतास्तैः स्थापितास्ततः ।\nदेशे देशे पुरे ग्रामे जनैः पूज्या इमा मताः ॥ १६॥"
  },
  {
    "text": "ततो हाहारवं सर्वे वर्णाश्रमयुता जनाः ।\nस्नानादि नैव चक्रुस्ते दैत्यसन्त्रासतापिताः ॥ १७॥"
  },
  {
    "text": "न स्वाहा न स्वधा कुत्र न वषट्कार एव च ।\nवर्णाश्रमविहीनाश्चातिष्ठंस्ते ब्राह्मणादयः ॥ १८॥"
  },
  {
    "text": "केचिन् मुनिगणा देव्यो महोग्रं वनमाश्रिताः ।\nस्वधर्मनिरतास्तत्रावसंस्ते विगतज्वराः ॥ १९॥"
  },
  {
    "text": "ततोऽभवन् महादेवा उपोषणपरायणाः ।\nशोकसंविग्नचित्तास्ते मिलिता भयविह्वलाः ॥ २०॥"
  },
  {
    "text": "कामासुरस्य नाशार्थं विचारं चक्रुरञ्जसा ।\nन किञ्चित् प्रापुरभवन्नतिदुःखयुतास्ततः ॥ २१॥"
  },
  {
    "text": "तत्राऽऽजगाम योगीन्द्रो मुद्गलः परमार्थवित् ।\nतं दृष्ट्वा देवदेवास्ते हर्षिता अभवन् बुधम् ॥ २२॥"
  },
  {
    "text": "उत्थाय तं प्रणेमुस्ते शम्भुविष्णुमुखाः सुराः ।\nभृग्वादयश्च योगीन्द्राः पूजयामासुरादरात् ॥ २३॥"
  },
  {
    "text": "आसने सुखमासीनं कृत्वा करपुटान् मुनिम् ।\nशिवश्चिन्तातुरोऽत्यन्तं पप्रच्छ विनयान्वितः ॥ २४॥"
  },
  {
    "text": "श्रीशिव उवाच ।\nधन्या वयं महायोगिन् दर्शनेन च ते प्रभो ।\nगाणपत्यस्य पूज्यस्य सर्वेषां पावनात्मनः ॥ २५॥"
  },
  {
    "text": "अस्माकमादिकाले तु गुरुर्भृशुण्डिकः परः ।\nतेन सम्बोधिता विप्र वयं ज्ञानयुता मुदा ॥ २६॥"
  },
  {
    "text": "गुरुस्तस्य मुनीन्द्रस्य सर्वसिद्धिप्रदायकः ।\nगाणपत्याग्रणीः साक्षात् समस्तेन न वर्तते ॥ २७॥"
  },
  {
    "text": "शिष्यशिष्यान् महाभाग तारयस्वाधुना प्रभो ।\nनोचेदन्नविहीनान्नो मृतान् पश्यसि देवपान् ॥ २८॥"
  },
  {
    "text": "कामासुरेण दुष्टेन स्थानभ्रष्टाः कृता वयम् ।\nअधुना कर्मनाशाद्वै हीना अन्नेन वै कृताः ॥ २९॥"
  },
  {
    "text": "उत्पत्तिस्थितिसंहारकर्तृभ्यो मरणं मुने ।\nउत्पत्तिस्थितिसंहारयुक्तेभ्यस्तस्य नो भवेत् ॥ ३०॥"
  },
  {
    "text": "अतो योगीन्द्रमुख्य त्वं वदोपायं महागुरो ।\nकामासुरस्य नाशार्थं करिष्यामो जवान्विताः ॥ ३१॥"
  },
  {
    "text": "चराचरस्य रक्षार्थं कुरु कार्यमनुमत्तमम् ।\nदुष्टं संहर योगीन्द्र मार्गदर्शनभावतः ॥ ३२॥"
  },
  {
    "text": "यथा ज्ञानोपदेशेनाज्ञाननाशं करोषि तु ।\nतथा हिंसा न ते स्वामिन् भविष्यति कदाचन ॥ ३३॥"
  },
  {
    "text": "इति तस्य वचः श्रुत्वा मुद्गलः शङ्करस्य तु ।\nदयया गणनाथं स स्मरन् जगाद तं वचः ॥ ३४॥"
  },
  {
    "text": "मुद्गल उवाच ।\nश‍ृणु शम्भो जगन्नाथ विष्णो देवादयो वचः ।\nकथयामि हितार्थाय कामासुरविनाशनम् ॥ ३५॥"
  },
  {
    "text": "साक्षादीश्वरूपस्त्वं गणेशांशः सदाशिव ।\nतवाग्रे किमहं ब्रूयां विद्यानाथस्य मानद ॥ ३६॥"
  },
  {
    "text": "तव दर्शनमात्रेण कृतकृत्या भवन्ति वै ।\nनरा ईश न सन्देहस्तं किं ब्रूमि भयापहम् ॥ ३७॥"
  },
  {
    "text": "तथापि कथयिष्यामि त्वदाज्ञापालनार्थतः ।\nगणेशं सर्वभावेन भजध्वं सर्वदेवताः ॥ ३८॥"
  },
  {
    "text": "स्वानन्दस्थस्त्रिभिर्भावैर्हीनो देवो न संशयः ।\nस तं क्षणार्धमात्रेण हनिष्यति महासुरम् ॥ ३९॥"
  },
  {
    "text": "पूर्वस्मिन् यत्र वै शम्भो सिद्धिः प्राप्ता त्वया तथा ।\nदेवैः सर्वैश्च विप्रैश्चाधुना तत्र गतिं कुरु ॥ ४०॥"
  },
  {
    "text": "भूस्वानन्दे महाभाग आराधय गजाननम् ।\nमयूरेशं विधानेन सर्वसिद्धिप्रदायकम् ॥ ४१॥"
  },
  {
    "text": "एकाक्षरेण मन्त्रेण चरध्वं तप उत्तमम् ।\nस्वल्पकालेन विघ्नेशः प्रसन्नो भविता स्वयम् ॥ ४२॥"
  },
  {
    "text": "एवमुक्त्वा महायोगी मुद्गलस्तान् प्रणम्य तु ।\nजगाम स्वेच्छया योगाद्गणेशभजने रतः ॥ ४३॥"
  },
  {
    "text": "ततो देवाश्च विप्रास्ते हर्षयुक्ता बभूविरे ।\nमयूरेशं समाजग्मुर्दण्डकारण्यगं परम् ॥ ४४॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nषष्ठे खण्डे विकटचरिते मुद्गलदेवसमागमो नाम पञ्चमोऽध्यायः ॥ ६.५\n६.६ भृशुण्डिपञ्चदेवसमागमो नाम षष्ठोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "शक्तय ऊचुः ।\nमयूरनामकं क्षेत्रं भूस्वानन्दमयं कथम् ।\nबभूव तत् समाचक्ष्व परं कौतूहलं त्विदम् ॥ १॥"
  },
  {
    "text": "पुरा कथं शिवाद्यैश्च सिद्धिः प्राप्ता जगन्मयि ।\nवद तत्र कथं तेषां भृशुण्डी चाऽभवद् गुरुः ॥ २॥"
  },
  {
    "text": "कीदृशं क्षेत्रमुख्यं तु केन तत्र गजाननः ।\nस्थापितः पूर्वकाले वै के के सिद्धिमवाप्नुयुः ॥ ३॥"
  },
  {
    "text": "वद शक्ते मयूरस्य माहात्म्यं सर्वसिद्धिदम् ।\nक्षेत्रस्य स्वल्पकालेन लभते स्वेप्सितं नरः ॥ ४॥"
  },
  {
    "text": "मुद्गल उवाच ।\nएवं पृष्टा महामाया शक्तिभिश्च प्रजापते ।\nभक्तियुक्ताभिरत्यन्तमादरात्ता उवाच सा ॥ ५॥"
  },
  {
    "text": "तत्तेऽहं श‍ृणु वक्ष्यामि सर्वसिद्धिप्रदायकम् ।\nश्रवणेन न सन्देहो ब्रह्मभूतपदप्रदम् ॥ ६॥"
  },
  {
    "text": "आदिशक्तिरुवाच ।\nअत्राहं कथयिष्यामीतिहासं परमाद्भुतम् ।\nभृशुण्डिनः शिवादीनां संवादात्मकमुत्तमम् ॥ ७॥"
  },
  {
    "text": "कदाचित् प्रलये वृत्ते नष्टे स्थावरजङ्गमे ।\nब्रह्मविष्णुशिवाद्याश्च लयं ययुः स्वभावतः ॥ ८॥"
  },
  {
    "text": "ततोऽतिलयवेगेन पञ्चभूतानि शक्तयः ।\nलयं प्राप्तानि सर्वत्र शून्यरूपं बभूव ह ॥ ९॥"
  },
  {
    "text": "ततो जागृन्मयं ब्रह्म स्थूलभूतं लयं गतम् ।\nतथा सूक्ष्मं महादेव्यः स्वाप्नं प्रलयवेगतः ॥ १०॥"
  },
  {
    "text": "समभावमयं ब्रह्म सौषुप्तं तल्लयं गतम् ।\nततः प्रकृतिरूपा सा पुरुषे तन्मयी ह्यभूत् ॥ ११॥"
  },
  {
    "text": "पुरुषो ब्रह्मणि स्वात्मैकभावं संस्थितोऽभवत् ।\nब्रह्म ब्रह्मणि संस्थं वै बभूव स्वात्मगं परम् ॥ १२॥"
  },
  {
    "text": "एवं महालये प्राप्ते क्षेत्रं स्वानन्दवाचकम् ।\nस्वसंवेद्यस्वरूपेण स्थितं ब्रह्मपदप्रदम् ॥ १३॥"
  },
  {
    "text": "तदा विघ्नेश्वरः साक्षाद् योगनिद्रापरायणः ।\nक्षेत्रे मयूरे सुष्वाप तदाकारधरः प्रभुः ॥ १४॥"
  },
  {
    "text": "ततो बहौ गते काले निद्राहीनो बभूव ह ।\nनिःश्वासतोऽभवन्नस्य सोङ्कारा निगमाः पुरा ॥ १५॥"
  },
  {
    "text": "तैः स्तुतो बोधितश्चैव ससर्ज सकलं पुनः ।\nप्रकृतिं पुरुषाद्यं च नानातत्त्वस्वरूपकम् ॥ १६॥"
  },
  {
    "text": "तत्त्वैस्त्रिगुणकं सृष्टं स्थूलसूक्ष्मसमात्मकम् ।\nत्रिविधं तु विराड्रूपं नानाभेदप्रसूतकम् ॥ १७॥"
  },
  {
    "text": "ततस्त्रिविधरूपं च नानाभिन्नं बभूव ह ।\nचराचरात्मकं ब्रह्म पञ्चभूतमयं बभौ ॥ १८॥"
  },
  {
    "text": "भिन्नानि पञ्चभूतानि व्यवस्थासंयुतानि तु ।\nबभूवुरादिकालेऽहं तेषां सृष्टिं वदामि वः ॥ १९॥"
  },
  {
    "text": "नाभेः समुद्भवस्तस्य ब्रह्मा लोकपितामहः ।\nमुखाद्विष्णुः स्वयं पाता गणेशस्य चतुर्भुजः ॥ २०॥"
  },
  {
    "text": "नेत्राच्छिवः समुत्पन्नो वामाङ्गात्तस्य चाऽभवम् ।\nअहं भानुर्दक्षिणाङ्गात् पञ्च देवाः पुरातनाः ॥ २१॥"
  },
  {
    "text": "अज्ञानेन समायुक्ता न विदुः स्वपरं तदा ।\nदेवा ज्ञानप्रसिद्ध्यर्थं तपश्चेरुर्महाद्भुतम् ॥ २२॥"
  },
  {
    "text": "दिव्यवर्षसहस्रेण प्रसन्नो गणनायकः ।\nहृदिस्थं दर्शयामास बीजमेकाक्षरं स्वकम् ॥ २३॥"
  },
  {
    "text": "मन्त्रं प्राप्य महेशाना जेपुर्विघ्नेशमाभजन् ।\nगते वर्षशते पूर्णे प्रसन्नोऽभूद्गजाननः ॥ २४॥"
  },
  {
    "text": "आदौ शङ्करहृद्देशे दर्शयामास रूपकम् ।\nनरनागमयं पूर्णं चतुर्भुजादिचिह्नितम् ॥ २५॥"
  },
  {
    "text": "तं दृष्ट्वा विस्मितः सोऽपि चित्ते विचारमाकरोत् ।\nनरकुञ्जररूपोऽयं चित्ते मे कः प्रतिष्ठति ॥ २६॥"
  },
  {
    "text": "यावत्तं प्रष्टुमारेभे तावदन्तर्हितं वपुः ।\nततः सोऽपि गणेशस्य पुनर्ध्यानयुतोऽभवत् ॥ २७॥"
  },
  {
    "text": "न ददर्श महद्रूपं सर्वमङ्गलमङ्गलम् ।\nततो विह्वलचित्तोऽसौ जगाम विष्णुसन्निधौ ॥ २८॥"
  },
  {
    "text": "तदा सोऽपि विसृज्यैव ध्यानं समुत्थितोऽभवत् ।\nशिवस्तस्मै स्ववृत्तान्तं कथयामास हृद्गतम् ॥ २९॥"
  },
  {
    "text": "शिवाय स जगादैवं स्वध्यानस्थं जनार्दनः ।\nएवं क्रमेण पञ्चैते देवेशा मिलिता जगुः ॥ ३०॥"
  },
  {
    "text": "परस्परं विचार्यैते ध्यानं विस्मितमानसाः ।\nऊचुः कोऽयं नरश्चैवाभवत् ध्याने समागतः ॥ ३१॥"
  },
  {
    "text": "ततस्ते तुष्टुवुर्देवं यस्मै कस्मै नमो नमः ।\nसर्वेषां मूलरूपाय प्रसीद करुणानिधे ॥ ३२॥"
  },
  {
    "text": "तत आकाशजां वाणीं शुश्रुवुस्ते महौजसः ।\nब्रह्मविष्णुमहेशानशक्तिसूर्याः सुखप्रदाम् ॥ ३३॥"
  },
  {
    "text": "आकाशवागुवाच ।\nगणेशोऽहं महादेवाश्चित्तवृत्तिप्रचालकः ।\nयस्य तप्तं तपो घोरं स एवाऽहं न संशयः ॥ ३४॥"
  },
  {
    "text": "प्रसन्नेन मयाऽऽदौवस्तपसा हृदि दर्शितम् ।\nबीजमेकाक्षरं मे वै सिद्धा यूयं जपात्ततः ॥ ३५॥"
  },
  {
    "text": "साक्षान्मे दर्शने देवा नाधिकारोस्ति निश्चितम् ।\nयोगहीनप्रभावत्वात्ततश्चान्तर्हितोऽभवम् ॥ ३६॥"
  },
  {
    "text": "भृशुण्डिनं महाभक्तं पृच्छध्वं सर्वमञ्जसा ।\nगत्वा नत्वा स वै साक्षात् ज्ञानदाता भविष्यति ॥ ३७॥"
  },
  {
    "text": "तत् ज्ञात्वा देवदेवा मां भविष्यथ समर्थकाः ।\nसन्द्रष्टुं नात्र सन्देहस्ततः सिद्धिमवाप्स्यथ ॥ ३८॥"
  },
  {
    "text": "एवमुक्त्वा गणेशानः स्वस्थः सोंऽतर्हितोऽभवत् ।\nशिवादयः प्रणम्यैव युयुस्तं मुनिपुङ्गवम् ॥ ३९॥"
  },
  {
    "text": "अमलाश्रमसंस्थं तं ददृशुर्विष्णुमुख्यकाः ।\nभृशुण्डिनं प्रणम्यैते संस्थिता हर्षसंयुताः ॥ ४०॥"
  },
  {
    "text": "ऊचुः प्राञ्जलयः सर्वे तं मुनिं शुण्डयायुतम् ।\nएकमेव स्थितं पूर्णयोगानन्दमयं परम् ॥ ४१॥"
  },
  {
    "text": "देवेशा ऊचुः ।\nधन्यं जन्म तपो विद्या ज्ञानं ते पाददर्शनात् ।\nधन्योऽपि योगिनां मध्य आदिमध्यान्तवर्जितः ॥ ४२॥"
  },
  {
    "text": "सोऽपि तान् पूजयामास ज्ञात्वा देवतमान् मुनिः ।\nकृत्वाऽऽतिथ्यं जगादैवं भृशुण्डी परमार्थवित् ॥ ४३॥"
  },
  {
    "text": "भृशुण्ड्युवाच ।\nजगतां मूलरूपाश्च भवन्तो जगदीश्वराः ।\nसमागता मदीये मे आश्रमे भाग्यगौरवात् ॥ ४४॥"
  },
  {
    "text": "किमर्थमागता देवाः कार्यं ब्रूत करोम्यहम् ।\nआदिमध्यान्तभावज्ञा विश्वपालाः परेश्वराः ॥ ४५॥"
  },
  {
    "text": "शक्तय ऊचुः ।\nमहालये भृशुण्डी च कथं लयविवर्जितः ।\nवद शक्ते मुनेस्तस्य चरितं परमाद्भुतम् ॥ ४६॥"
  },
  {
    "text": "मुद्गल उवाच ।\nमहालक्ष्मीमुखीनां तु देवीनां प्रश्नमुत्तमम् ।\nश्रुत्वा ता जगदम्बा सा कथयामास हर्षिता ॥ ४७॥"
  },
  {
    "text": "पुरा भृशुण्डिचरितं मया रम्यं प्रकाशितम् ।\nश्रुत्वा संशयहीनास्तां पप्रच्छुर्विनयान्विताः ॥ ४८॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nषष्ठे खण्डे विकटचरिते भृशुण्डिपञ्चदेवसमागमो नाम षष्ठोऽध्यायः ॥ ६.६"
  },
  {
    "text": "६.७ स्वानन्दक्षेत्रस्वरूपवर्णनं नाम सप्तमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "शक्तय उचुः ।\nअहो शक्ते महाच्चित्रं चरित्रं मुख्यकं श्रुतम् ।\nभृशुण्डिनश्च सन्तुष्टा वयं जाता न संशयः ॥ १॥"
  },
  {
    "text": "अधुना मुनिदेवानां संवादं वद सौख्यदम् ।\nयत्र विघ्नेश्वरस्यैव ज्ञानं सङ्गीयतेऽमलम् ॥ २॥"
  },
  {
    "text": "आदिशक्तिरुवाच ।\nश‍ृणुध्वं शक्तयः सर्वाः पुरावृत्तं कथानकम् ।\nसर्वपापहरं पुण्यं सर्वसिद्धिप्रदायकम् ॥ ३॥"
  },
  {
    "text": "भृशुण्डिवचनं श्रुत्वा हर्षिताः शङ्करादयः ।\nऊचुस्तं प्रणिपत्यैव वृत्तान्तं पूर्वसम्भवम् ॥ ४॥"
  },
  {
    "text": "शिवादय ऊचुः ।\nकोऽसौ गणेश्वरः स्वामिन् नरकुञ्जरवेषभृत् ।\nतस्य ज्ञानं वदस्व त्वं कथं चित्तप्रचालकः ॥ ५॥"
  },
  {
    "text": "भृशुण्ड्युवाच ।\nसंयोगवाचकः प्रोक्तो गकारश्च णकारकः ।\nअयोगात्मकसंज्ञो वै तयोः स्वामी गणेश्वरः ॥ ६॥"
  },
  {
    "text": "अविनाशिपदं वेदे प्रोक्तं तद्गजवाचकम् ।\nमस्तकं तस्य देवेशा ज्ञातव्यं मायया कृतम् ॥ ७॥"
  },
  {
    "text": "नाशवद्विश्वमेतद्वै तदेव देहरूपगम् ।\nकण्ठाधो नात्र सन्देहस्तयोर्योगे गजाननः ॥ ८॥"
  },
  {
    "text": "चतुःपदार्थरूपाश्च भुजास्तस्य महात्मनः ।\nचतुर्भुजस्तेन साक्षाद्गणेशः परिकीर्तितः ॥ ९॥"
  },
  {
    "text": "जीवात्मपरमात्मानौ पादौ तस्य महात्मनः ।\nद्विपदो गणराजोऽतः कथ्यते वेदवादतः ॥ १०॥"
  },
  {
    "text": "तस्योदरात् समुत्पन्नं जगद्ब्रह्म महेश्वराः ।\nतेन लम्बोदरः साक्षात् कथितोऽसौ गणेश्वरः ॥ ११॥"
  },
  {
    "text": "भ्रान्तिदा गणराजस्य मायासिद्धिः प्रकीर्तिता ।\nवामाङ्गाद्भिन्नरूपा सा बभूवे योगरूपिणी ॥ १२॥"
  },
  {
    "text": "पञ्चचित्तमयी साक्षाद्बुद्धिर्भ्रान्तिधरा परा ।\nदक्षिणाङ्गाद्गणेशस्य निःसृता ज्ञानरूपिणी ॥ १३॥"
  },
  {
    "text": "तयोः स्वामी गणेशानो योगशान्तिमयः स्वयम् ।\nभक्तवत्सलभावेन देहधारी बभूव ह ॥ १४॥"
  },
  {
    "text": "स एव ज्ञानगो देवा भवतां कार्यसिद्धये ।\nबभूव तं भजध्वं तु तेन सर्वं शुभं भवेत् ॥ १५॥"
  },
  {
    "text": "श्रुत्वैवं विस्मिता भूत्वा देवेशास्तं प्रणम्य तु ।\nऊचुर्विस्मितचित्तास्ते गुरुं भृशुण्डिनं वचः ॥ १६॥"
  },
  {
    "text": "ब्रह्मादय ऊचुः ।\nत्वं साक्षाद्गणराजो वै शुण्डादण्डविराजितः ।\nअस्माकं गुरुराद्यश्च बोधदातर्नमोऽस्तु ते ॥ १७॥"
  },
  {
    "text": "त्वदीयवचनेनैव गणेशार्थविचक्षणाः ।\nजाता वयं महायोगिंस्तद्भक्ताः सार्थकाः प्रभो ॥ १८॥"
  },
  {
    "text": "अधुना वद माहात्म्यं भजनस्य विशेषतः ।\nतत्र स्थानं च मन्त्रादिविधियुक्तं महामुने ॥ १९॥"
  },
  {
    "text": "भृशुण्ड्युवाच ।\nसमाधिना भवन्तोऽपि गताः पुरा महेश्वराः ।\nभेदाभेदादिहीने तु ब्रह्मणि तन्मयत्वतः ॥ २०॥"
  },
  {
    "text": "अधुना दण्डकारण्ये तादृशं क्षेत्रमुत्तमम् ।\nस्वानन्दाख्यं च तत्रैव तपध्वं गणपे रताः ॥ २१॥"
  },
  {
    "text": "मूर्तिं कृत्वा गणेशस्य दृष्टां स्वहृदि तादृशीम् ।\nपूजयध्वं विधानेन ततः सिद्धिमवाप्स्यथ ॥ २२॥"
  },
  {
    "text": "एवमुक्त्वा महायोगी भृशुण्डी विरराम ह ।\nगणेशभक्तराजेन्द्रो देवेशास्तं जगुः पुनः ॥ २३॥"
  },
  {
    "text": "शिवाद्या ऊचुः ।\nकुत्र क्षेत्रं स्थितं विप्र प्रलये समुपस्थिते ।\nकीदृशं तस्य माहात्म्यं वद योगीन्द्रसत्तम ॥ २४॥"
  },
  {
    "text": "तत्र मूर्तिः पुरा केन स्थापिता गणपस्य च ।\nकिमर्थं भूमिसंस्थोऽयं गणेशः सम्बभूव ह ॥ २५॥"
  },
  {
    "text": "तत्र सिद्धिं समाजग्मुः सेव्य विघ्नेश्वरं नराः ।\nमाहात्म्यं तत् समाचक्ष्व सर्वज्ञोऽसि महामुने ॥ २६॥"
  },
  {
    "text": "गणनाथेन साक्षात्त्वं दर्शितो गुरुरादरात् ।\nवयं शिष्यास्त्वदीयाश्च शाधि सर्वान् हिताय नः ॥ २७॥"
  },
  {
    "text": "तेषां वचनमाकर्ण्य भृशुण्डी पुनरब्रवीत् ।\nगाणपत्यविचारज्ञः सर्वशास्त्रार्थतत्त्ववित् ॥ २८॥"
  },
  {
    "text": "भृशुण्ड्युवाच ।\nक्षेत्रं गणेश्वरस्यैव त्रिविधं परिकीर्तितम् ।\nतेषां भेदं प्रवक्ष्यामि श‍ृणुध्वं त्वेकचेतसः ॥ २९॥"
  },
  {
    "text": "स्वर्गे शम्भुगृहे चैव पाताले शेषमन्दिरे ।\nपृथिव्यां तु मयूरेशे क्षेत्रं विघ्नपतेः स्मृतम् ॥ ३०॥"
  },
  {
    "text": "तत्र कर्मप्रसिद्ध्यर्थं भूमिगं शाश्वतं सदा ।\nवक्ष्यामि तस्य माहात्म्यं ब्रह्माकारस्य देवपाः ॥ ३१॥"
  },
  {
    "text": "प्रकृतिः सर्वरूपा तु पुरुषश्चात्मसंज्ञकः ।\nतयोः संयोगभावे तु स्वानन्दः परिकथ्यते ॥ ३२॥"
  },
  {
    "text": "स्वसंवेद्येन योगेन लभ्यते मानवैः परम् ।\nतदेव गणराजस्य क्षेत्रं जानीत भूमिगम् ॥ ३३॥"
  },
  {
    "text": "तत्रैव संस्थितः साक्षाद्गणेशो योगवाचकः ।\nतेन संरचितं स्वस्य मायया ब्रह्मदायकम् ॥ ३४॥"
  },
  {
    "text": "तस्य रूपं कथयितुं निजानन्दं न शक्यते ।\nसर्वक्षेत्रसमायोगो ज्ञातव्यं क्षेत्रमुत्तमम् ॥ ३५॥"
  },
  {
    "text": "ततः स्वस्येच्छया देवा गणेशेन स्वमायया ।\nसृष्टं चतुर्विधं तस्मात् क्षेत्रात् खेलनभावतः ॥ ३६॥"
  },
  {
    "text": "पश्चिमाङ्गादसद्रूपं ब्रह्म शक्तिमयं परम् ।\nनिःसृतं तत् द्विधा जातं स्वभावेन महेश्वराः ॥ ३७॥"
  },
  {
    "text": "रतिर्भोगमयी प्रोक्ता कामः सर्वप्रमोहकः ।\nभोक्ता तयोः समायोगे द्वारं तच्च प्रकीर्तितम् ॥ ३८॥"
  },
  {
    "text": "हृदि सर्वजनानां या रतिरुत्पद्यते परा ।\nतया मोहितचित्तास्ते भ्रमन्ति विषये रताः ॥ ३९॥"
  },
  {
    "text": "तत्र चालकरूपेण संस्थितः पुरुषो महान् ।\nकामस्तेन जनाः सर्वे नाना कार्ये परायणाः ॥ ४०॥"
  },
  {
    "text": "भोगो यस्य तथा भोक्ता मोहहीनौ यदा हृदि ।\nतदा शाक्तं लभेत् सोऽपि ब्रह्मासद्वाचकं परम् ॥ ४१॥"
  },
  {
    "text": "तेन द्वारेण विघ्नेशं साधयित्वा च योगिनः ।\nगच्छन्ति तेन देवेन्द्रा द्वारं शास्त्रे प्रकथ्यते ॥ ४२॥"
  },
  {
    "text": "उत्तराङ्गाद्गणेशस्य समुद्भूतं स्वभावतः ।\nब्रह्म सौरं सदा सत्यवाचकं देवसत्तमाः ॥ ४३॥"
  },
  {
    "text": "तदेव द्विविधं जातं कर्म ज्ञानप्रभेदतः ।\nइच्छया गणराजस्य तच्छृणुध्वं विधानतः ॥ ४४॥"
  },
  {
    "text": "कर्माधारं जगत् सर्वं कर्म सृष्टं प्रवर्तते ।\nअन्ते कर्मगतं भावि शास्त्रेषु तन्मयत्वतः ॥ ४५॥"
  },
  {
    "text": "आधारात्मकभावेन संस्थिता धरणी परा ।\nकर्मरूपा महामाया संज्ञा सूर्यस्य भामिनी ॥ ४६॥"
  },
  {
    "text": "वराहो ज्ञानरूपश्च सदा निःसङ्गभावतः ।\nकर्मजातिषु तिष्ठेत्तु स एव रविवाचकः ॥ ४७॥"
  },
  {
    "text": "कर्मयोगयुताः केचित् केचित् ज्ञानपरायणाः ।\nभ्रमन्ति द्विविधे भावे यन्त्रिता मोहसंयुताः ॥ ४८॥"
  },
  {
    "text": "कर्ममोहं परित्यज्य ज्ञानमोहं तथा जनः ।\nतयोर्योगेऽमृतं ब्रह्म प्राप्नुयात् रविवाचकम् ॥ ४९॥"
  },
  {
    "text": "अथवा सौरमार्गेण लभ्यते भक्तमुख्यकैः ।\nतदेव द्वाररूपं वै वदन्ति गणपस्य च ॥ ५०॥"
  },
  {
    "text": "तेन द्वारेण योगीन्द्रा गच्छन्ति गणनायकम् ।\nबुधैस्तद् द्वारमाख्यातमुत्तराङ्गं विशेषतः ॥ ५१॥"
  },
  {
    "text": "ततो गणेश्वरस्यैव पूर्वाङ्गान्निःसृतं परम् ।\nब्रह्मानन्दमयं पूर्णं समभागप्रकाशकम् ॥ ५२॥"
  },
  {
    "text": "सत्यासत्यात्मके देवाः समरूपेण संस्थितम् ।\nवैष्णवं सर्वमान्यं तु तदेव द्विविधं बभौ ॥ ५३॥"
  },
  {
    "text": "लक्ष्मीः शोभात्मिका प्रोक्ता यशोरूपा विशेषतः ।\nद्विविधं शोभया युक्तं कृतं तया विशेषतः ॥ ५४॥"
  },
  {
    "text": "लक्ष्म्या न समता कुत्र दृश्यते देवसत्तमाः ।\nशोभा सा परमा माया मोहदा कथ्यते बुधैः ॥ ५५॥"
  },
  {
    "text": "यत्र लक्ष्मीश्च तत्रैव यशः सर्वं प्रतिष्ठितम् ।\nभुक्तिमुक्तिमयी साक्षाल्लक्ष्मीः सर्वत्र पठ्यते ॥ ५६॥"
  },
  {
    "text": "तस्याश्चालकरूपश्च विष्णुः साम्ये व्यवस्थितः ।\nआनन्दभुक् विशेषेण द्वन्द्वमायाधरो बभौ ॥ ५७॥"
  },
  {
    "text": "तयोर्योगे समाकारं ब्रह्म वेदेषु पठ्यते ।\nआनन्दवाचकं विप्रैर्वैष्णवैः प्राप्यते परम् ॥ ५८॥"
  },
  {
    "text": "गणेशप्राप्तये देवा द्वारमानन्दधारकम् ।\nतच्च क्षेत्रस्य पूर्वाङ्गं गाणेशस्य प्रकथ्यते ॥ ५९॥"
  },
  {
    "text": "ततो दक्षिणभागाद्वै ब्रह्माव्यक्तमयं परम् ।\nनिःसृतं नेति कर्तृत्वात् त्रयाणां नेतिरूपकम् ॥ ६०॥"
  },
  {
    "text": "तदेव शाङ्करं ब्रह्म सहजं सर्वसम्मतम् ।\nमायया तत् द्विधा भूतं नरनारीस्वभावतः ॥ ६१॥"
  },
  {
    "text": "स्वेच्छारूपा महामाया पार्वती कथिता बुधैः ।\nइच्छया त्रिविधं स्वस्याः सृजते सा न संशयः ॥ ६२॥"
  },
  {
    "text": "तत्र मोहविहीनश्च शङ्करः कथ्यते परः ।\nस्वाधीनः शैवभक्तेभ्यश्चतुर्थं ब्रह्म उच्यते ॥ ६३॥"
  },
  {
    "text": "तयोर्योगे महेशाना ब्रह्माव्यक्तं प्रकीर्तितम् ।\nद्वारं दक्षिणगं तेन लभ्यते गणनायकः ॥ ६४॥"
  },
  {
    "text": "चतुर्णां चैव संयोगे स्वानन्दः परिकीर्तितः ।\nस्वसंवेद्येन योगेन लभ्यते योगिभिः परः ॥ ६५॥"
  },
  {
    "text": "तदेव गणराजस्य क्षेत्रं स्वानन्दवाचकम् ।\nचतुर्द्वारयुतं प्रोक्तं सर्वसिद्धिप्रदायकम् ॥ ६६॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nषष्ठे खण्डे विकटचरिते स्वानन्दक्षेत्रस्वरूपवर्णनं नाम सप्तमोऽध्यायः ॥ ६.७\n६.८ नानाक्षेत्रदेवोत्पत्तिवर्णनं नामाष्टमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "भृशुण्ड्युवाच ।\nचतुर्द्वारमयं क्षेत्रं कथितं देवनायकाः ।\nअधुना द्वारविस्तारं कथयामि समासतः ॥ १॥"
  },
  {
    "text": "पूर्वद्वारे स्थितौ देवौ लक्ष्मीनारायणावुभौ ।\nताभ्यां तु विविधं सृष्टं स्वस्वस्थानार्थमादरात् ॥ २॥"
  },
  {
    "text": "ब्रह्माण्डे वैष्णवान्येव क्षेत्राणि विविधानि च ।\nतानि तेन प्रसृष्टानि गणेशकृपया पुरा ॥ ३॥"
  },
  {
    "text": "लक्ष्म्या तद्वत् प्रसृष्टानि क्षेत्राणि विविधानि तु ।\nलक्ष्मीवासकराण्येव प्रोक्तानि शास्त्रसम्मतम् ॥ ४॥"
  },
  {
    "text": "दक्षिणद्वारगौ शक्तिशिवौ देवौ तथाऽमराः ।\nगणेशकृपया युक्तौ परौ क्षेत्राणि चक्रतुः ॥ ५॥"
  },
  {
    "text": "क्षेत्राणि यानि ब्रह्माण्डे स्वयं शैवानि शङ्करः ।\nससृजे च ततः शक्तिः शाक्तानि विविधानि वै ॥ ६॥"
  },
  {
    "text": "रतिकामौ ससृजतुः पश्चिमद्वारसंस्थितौ ।\nप्रभावाद्विघ्नराजस्य क्षेत्राणि किल मायया ॥ ७॥"
  },
  {
    "text": "क्षेत्राणि मातृकाणां च रत्या सृष्टानि यत्नतः ।\nदिक्पालक्षेत्ररूपाणि सृष्टानि मदनेन तु ॥ ८॥"
  },
  {
    "text": "उत्तरद्वारसंस्थौ तौ महीवाराहकौ परौ ।\nस्वक्षेत्राणि ससृजतुः परौ गणपमायया ॥ ९॥"
  },
  {
    "text": "संज्ञाक्षेत्राणि यावन्ति भूम्यां सृष्टानि तानि तु ।\nसौराण्येवं वराहेण सृष्टानि विविधानि तु ॥ १०॥"
  },
  {
    "text": "परिवारयुता देवाः परं तेपुस्तपो महत् ।\nक्षेत्रज्ञाः क्षेत्रसंयुक्ताः गणेशस्य महात्मनः ॥ ११॥"
  },
  {
    "text": "नानामन्त्रजपेनैव ध्यात्वा देवं गजाननम् ।\nतोषयामासुरत्यन्तभक्त्या नित्यं विशेषतः ॥ १२॥"
  },
  {
    "text": "उपोषणयुतानि क्षेत्राणि ता देवतास्तथा ।\nपूजयामासुरव्यग्राः क्षेत्रस्थं गणनायकम् ॥ १३॥"
  },
  {
    "text": "एवं वर्षशते पूर्णे प्रसन्नोऽभूद्गजाननः ।\nआययौ तान् वरान् दातुं स क्षेत्रान् देवमुख्यकान् ॥ १४॥"
  },
  {
    "text": "तं दृष्ट्वा सहसोत्थाय प्रणेमुस्ते गजाननम् ।\nपुपूजुस्तुष्टुवुः सर्वे भक्तिनम्रात्मकन्धराः ॥ १५॥"
  },
  {
    "text": "सक्षेत्रा देवा ऊचुः ।\nब्रह्मणे विघ्नराजाय स्वानन्दस्थाय ते नमः ।\nआदिमध्यान्तहीनायादिमध्यान्तस्वरूपिणे ॥ १६॥"
  },
  {
    "text": "गणेशाय नमस्तुभ्यं भुक्तिमुक्तिप्रदायिने ।\nनानाखेलकरायैव ज्येष्ठराजाय ते नमः ॥ १७॥"
  },
  {
    "text": "सृष्टिकर्त्रे च संहर्त्रे पात्रे मोहप्रचारिणे ।\nगुणेशाय गुणानां तु चालकाय नमो नमः ॥ १८॥"
  },
  {
    "text": "परेशाय परेशेभ्यो मोहदाय गजानन ।\nसर्वयोगमयायैव योगेशाय नमो नमः ॥ १९॥"
  },
  {
    "text": "सिद्धिबुद्धिपते तुभ्यं सिद्धिबुद्धिमयाय च ।\nसिद्धिबुद्धिप्रदात्रे ते नमश्चिन्तामणे नमः ॥ २०॥"
  },
  {
    "text": "पूर्वाङ्गे विष्णुरूपाय दक्षिणाङ्गे शिवात्मने ।\nपश्चिमाङ्गे च मायायै रवये उत्तराङ्गके ॥ २१॥"
  },
  {
    "text": "चतुर्विधं गणेशान सृष्ट्वा खेलसि नित्यदा ।\nनानाविधं तथा त्वां तु कश्च स्तोतुं क्षमो भवेत् ॥ २२॥"
  },
  {
    "text": "वयं धन्या वयं धन्या दृष्टवन्तो गजाननम् ।\nब्रह्मणस्पतिनामानं ब्रह्मणां चालकं परम् ॥ २३॥"
  },
  {
    "text": "यं स्तोतुं न समर्थाश्च वेदाः साङ्गा गजानन ।\nकिं प्रस्तुमश्च देवेश अतस्त्वां प्रणमामहे ॥ २४॥"
  },
  {
    "text": "एवं स्तुत्वा गणेशानं देवाः क्षेत्रसमन्विताः ।\nप्रणेमुस्तं प्रहर्षेण भक्तिभावसमन्विताः ॥ २५॥"
  },
  {
    "text": "ततस्तान् प्रत्युवाचेदं वचनं गणनायकः ।\nभक्तान् भक्तिप्रियः साक्षात्तपसा तोषितः परः ॥ २६॥"
  },
  {
    "text": "श्रीगणेश उवाच ।\nवरं ब्रूत महाभागाः सक्षेत्रा देवमुख्यकाः ।\nदास्यामि तपसा तुष्टो भक्त्या स्तोत्रेण चेप्सितम् ॥ २७॥"
  },
  {
    "text": "स्तोत्रं भवत्कृतं चैव यः पठिष्यति मामकम् ।\nस मत्प्रियो भवेद्देवाः श‍ृणुयाच्छ्रावयेत्तथा ॥ २८॥"
  },
  {
    "text": "भुक्तिमुक्तिप्रदं चैव धनधान्यविवर्धनम् ।\nपुत्रपौत्रप्रदं पूर्णं भविष्यति सुसिद्धिदम् ॥ २९॥"
  },
  {
    "text": "मम सन्निधिगो भूत्वा पठति स्तोत्रमुत्तमम् ।\nसर्वक्षेत्रभवं पुण्यं लभते नात्र संशयः ॥ ३०॥"
  },
  {
    "text": "गणेशवचनं श्रुत्वा देवा हर्षसमन्विताः ।"
  },
  {
    "text": "तं ते प्रणम्य सक्षेत्रा जगुर्भक्तिसमन्विताः ॥ ३१॥"
  },
  {
    "text": "सक्षेत्रा देवा ऊचुः ।\nयदि प्रसन्नभावेन वरदोऽसि गजानन ।\nतदा ते पादपद्मे नो भक्तिरस्तु च नित्यदा ॥ ३२॥"
  },
  {
    "text": "किमर्थं तु वयं सर्वे सृष्टा वद गजानन ।\nकार्यं ब्रूहि करिष्यामस्त्वदाज्ञावशभावतः ॥ ३३॥"
  },
  {
    "text": "स्वानन्दे वासकार्यार्थं देहि स्थानं महोदर ।\nतत्र त्वां पूजयिष्यामो नित्यं भक्तिसमन्विताः ॥ ३४॥"
  },
  {
    "text": "स्वस्वज्ञानयुतान्नाथ कुरु सर्वान् महामते ।\nत्वदीया वशगाः सर्वे ज्ञानयुक्ता भजामहे ॥ ३५॥"
  },
  {
    "text": "भृशुण्ड्युवाच ।\nतेषां वचनमाकर्ण्य गणेशः करुणानिधिः ।\nजगाद तान् महाभागान् भक्तियुक्तान् महेश्वरान् ॥ ३६॥"
  },
  {
    "text": "श्रीगणेश उवाच ।\nधर्मार्थकाममोक्षान् वै ददतु क्षेत्रकाणि मे ।\nवरदानात् समर्थानि स्वस्वकार्येषु सेविनाम् ॥ ३७॥"
  },
  {
    "text": "धर्मदान्यर्थदान्येव कानिचित् सेविनां तथा ।\nकामदानि भवन्त्येव मोक्षदानि विभागशः ॥ ३८॥"
  },
  {
    "text": "कानिचिन् मरणे सद्यस्तत्रैव फलदानि तु ।\nकानिचित् क्रमयोगेन मुख्यक्षेत्रप्रदानि तु ॥ ३९॥"
  },
  {
    "text": "तथा देवाश्च तत्रस्थाः पूजनेन फलप्रदाः ।\nदर्शनेन भवन्त्येवं स्वस्वक्षेत्रप्रियात्मकाः ॥ ४०॥"
  },
  {
    "text": "नामानि गणनाथश्च चकार विविधानि सः ।\nकाशीप्रयागकाद्यानि वक्तुं नैव प्रशक्यते ॥ ४१॥"
  },
  {
    "text": "पुनः स तानुवाचाऽसौ गणेशः करुणानिधिः ।\nक्षेत्राणि स्वकलांशेन स्थातव्यं स्वस्थलेषु वै ॥ ४२॥"
  },
  {
    "text": "पूर्णांशेन मदीयेऽत्र क्षेत्रे स्वानन्दरूपिणि ।\nवासं कृत्वा सदा मां तु भजिष्यथ निरन्तरम् ॥ ४३॥"
  },
  {
    "text": "स्वक्षेत्रस्थास्तथा देवाः कलांशेन भवेत वै ।\nक्षेत्रेऽत्र पूर्णभावेन मां भजेताथ मानदाः ॥ ४४॥"
  },
  {
    "text": "स्वस्वकार्येषु दक्षा वै भविष्यथ न संशयः ।\nमद्भक्तिभावसंयुक्ताः सक्षेत्रा गर्वहीनकाः ॥ ४५॥"
  },
  {
    "text": "सर्वक्षेत्राणि ये भूम्यां करिष्यन्ति विधानतः ।\nदेवान् यथाविधि प्राज्ञा पूजयिष्यन्ति मानवाः ॥ ४६॥"
  },
  {
    "text": "तेन संस्कारयोगेन मत्क्षेत्रे वासमाश्रिताः ।\nब्रह्मभूता भविष्यन्ति मत्क्षेत्रे मरणे सति ॥ ४७॥"
  },
  {
    "text": "एवमुक्त्वांऽतर्दधेऽसौ गणेशो ब्रह्मनायकः ।\nक्षेत्राणि हर्षयुक्तानि संस्थितान्येव तत्र तु ॥ ४८॥"
  },
  {
    "text": "पूजयित्वा गणेशानं स्वस्वस्थानकमाययुः ।\nसक्षेत्रा देवताः सर्वा ज्ञानयुक्ता बभूविरे ॥ ४९॥"
  },
  {
    "text": "यथा गजाननः प्राह तथा सर्वे महेश्वराः ।\nकृत्वा पुनर्गणेशानं समाजग्मुः प्रहर्षिताः ॥ ५०॥"
  },
  {
    "text": "तत्र ते संस्थिता देवाः सक्षेत्रा ह्रस्वरूपकाः ।\nस्वानन्दक्षेत्रके सर्वेऽभजन्नित्यं तमादरात् ॥ ५१॥"
  },
  {
    "text": "एतत् क्षेत्रामराणां वै चेष्टितं यः श‍ृणोति वा ।\nपठेद्वा तस्य विघ्नेशः क्षेत्रवासं तु दास्यति ॥ ५२॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nषष्ठे खण्डे विकटचरिते नानाक्षेत्रदेवोत्पत्तिवर्णनं नामाष्टमोऽध्यायः ॥ ६.८"
  },
  {
    "text": "६.९ मयूरेशद्वारयात्राविधिवर्णनं नाम नवमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "देवा ऊचुः ।\nद्वारेषु देवपाः सन्ति द्वारधारकभावतः ।\nतेषां पूजनमार्गं तु वद विघ्नेश्वरस्य च ॥ १॥"
  },
  {
    "text": "भृशुण्ड्युवाच ।\nक्षेत्रमध्ये गणेशानस्तिष्ठति सर्वदायकः ।\nशुण्डादण्डमुखः श्रीमांश्चतुर्बाहुधरः प्रभुः ॥ २॥"
  },
  {
    "text": "पृथूदरो विशालाक्षस्त्रिनेत्रः स्वस्तिकासनः ।\nपाशाङ्कुशधरः सोऽपि दन्ताभयविराजितः ॥ ३॥"
  },
  {
    "text": "नाभिशेषो विचित्रैश्च भूषणैर्वस्त्रकादिभिः ।\nनागयज्ञोपवीती तु शूर्पकर्णो विराजति ॥ ४॥"
  },
  {
    "text": "तस्य वामाङ्गभागे च सिद्धिः सर्वप्रदाऽमराः ।\nद्विभुजा संस्थिता माया चामरव्यजनान्विता ॥ ५॥"
  },
  {
    "text": "दक्षिणाङ्गे तथा बुद्धिर्द्विहस्ता ज्ञानरूपिणी ।\nसुगन्धवस्तुलेपार्थं संस्थिता सेवनोत्सुका ॥ ६॥"
  },
  {
    "text": "सम्मुखे मूषकस्तस्य मयूरश्च विराजति ।\nप्रमोदाऽऽमोदकाद्याश्च गणाः पृष्ठे स्थितास्तथा ॥ ७॥"
  },
  {
    "text": "वैदिकेन च मार्गेण नमोंऽतेन प्रपूजयेत् ।\nपौराणिकेन देवेशा गणेशं सर्वसिद्धिदम् ॥ ८॥"
  },
  {
    "text": "ततः पूर्वदिशायां स गत्वा द्वारसमास्थितम् ।\nपूजयेद्गणनाथं तं सशक्तिपरिवारकम् ॥ ९॥"
  },
  {
    "text": "द्विभुजं गणनाथं तु वामभागे जगन्मयीम् ।\nमाञ्जारीं द्विभुजां तस्य पूजयेद्भक्तिसंयुतः ॥ १०॥"
  },
  {
    "text": "तत्र ध्यानं समाख्यामि गजवक्त्रं गजाननम् ।\nएकहस्ते धृतांऽभोजं द्वितीयाऽऽलिङ्गितप्रियम् ॥ ११॥"
  },
  {
    "text": "कपोलौ मदसंस्रावयुक्तौ भ्रमरसंयुतौ ।\nसदानन्दमयं देवाश्चिन्तयेद्गणनायकम् ॥ १२॥"
  },
  {
    "text": "द्विभुजां शक्तिमुख्यां वै दक्षिणाऽऽलिङ्गितप्रियाम् ।\nवामहस्तेन पद्मं सा बिभ्रतीं चिन्तयेद् हृदि ॥ १३॥"
  },
  {
    "text": "भक्ताभीष्टप्रदां पूर्णां सदानन्दसमन्विताम् ।\nमायां संसारदुःखानां नाशिनीं भक्तिकारिणाम् ॥ १४॥"
  },
  {
    "text": "देवेशा ऊचुः ।\nमाञ्जारिका त्वया प्रोक्ता माया गणपतेः प्रिया ।\nतस्याः स्वरूपगं ज्ञानं वद नो गुरुसत्तम ॥ १५॥"
  },
  {
    "text": "भृशुण्ड्युवाच ।\nजारः सर्वत्र शब्दश्च व्यभिचार्यर्थवाचकः ।\nसर्वेषु जारभावेषु मता नानार्थकारिणी ॥ १६॥"
  },
  {
    "text": "तेषु पुरुषरूपेण स्थित आत्मा सदैककः ।\nतस्य जारादिकं नास्ति भ्रान्तिभावात्मकं कदा ॥ १७॥"
  },
  {
    "text": "तथापि देहसंस्थश्च माययात्मा प्रमोहितः ।\nद्वन्द्वभावेषु देवेन्द्रास्तदाकारो बभूव ह ॥ १८॥"
  },
  {
    "text": "आत्मनो जारभावं तु दर्शयन्ति निरन्तरम् ।\nमोहयित्वा क्रीडति तेन स्वयं शक्तिरुत्तमा ॥ १९॥"
  },
  {
    "text": "माञ्जारी सा समाख्याता मां प्रति जारदर्शिनी ।\nगणपः क्रीडति द्वन्द्वविहारस्थः सदा तया ॥ २०॥"
  },
  {
    "text": "तयोः पुत्रौ मानसिकौ लक्ष्मीनारायणौ मतौ ।\nसमीपे संस्थितौ तत्र द्वारे धर्मप्रदायकौ ॥ २१॥"
  },
  {
    "text": "तेषां पूजनकं कार्यं यथाविधि सुरेश्वराः ।\nतेन धर्मस्य भवति सम्प्राप्तिस्तस्य शाश्वती ॥ २२॥"
  },
  {
    "text": "विधिं तत्र प्रवक्ष्यामि यात्रायाः सर्वदायकम् ।\nदेवेशास्तादृशं कार्यं तेन सिद्धिमवाप्स्यथ ॥ २३॥"
  },
  {
    "text": "मासे भाद्रपदे चैव शुक्लपक्षे विशेषतः ।\nप्रतिपद्दिनमारभ्य द्वारयात्रा प्रकीर्तिता ॥ २४॥"
  },
  {
    "text": "प्रातः स्नात्वा महानद्यां गणेशं प्रतिपूजयेत् ।\nततः स्नानं नरः कृत्वा द्वारदेवीं समर्चयेत् ॥ २५॥"
  },
  {
    "text": "पुनः स्नानं ततः कृत्वा गणेशं पूजयेत् स्वयम् ।"
  },
  {
    "text": "उपोषणयुतश्चैव सदा तिष्ठेत् स देवपाः ॥ २६॥"
  },
  {
    "text": "नियमस्थः स्वभावेन गणेशस्मरणादिकम् ।\nकुर्यात्तद्वत् द्वितीयायां दक्षिणद्वारमर्चयेत् ॥ २७॥"
  },
  {
    "text": "तत्र द्वारे गणेशानो द्विभुजः परिकीर्तितः ।\nमाया च द्विभुजा प्रोक्ता पूर्ववत् ध्यानगावुभौ ॥ २८॥"
  },
  {
    "text": "विरजा नाम विख्याता शक्तिस्तत्र महेश्वराः ।\nतस्य ज्ञानकरं चैवार्थं वदामि सुखप्रदम् ॥ २९॥"
  },
  {
    "text": "त्रिविधं तु रूजोरूपं मलिनं सर्वगं बभौ ।\nतत्र मोहविहीनं यद्विरजं ब्रह्म कथ्यते ॥ ३०॥"
  },
  {
    "text": "गणेशसंयुता देवी तन्मयी विरजा परा ।\nतयोर्मानसिकौ पुत्रौ पार्वतीशङ्करौ मतौ ॥ ३१॥"
  },
  {
    "text": "तेषां पूजा प्रकर्तव्या नरेण सर्वभावतः ।\nतया सर्वार्थसंसिद्धिर्लभ्यते नात्र संशयः ॥ ३२॥"
  },
  {
    "text": "तृतीयायां ततो वै स पश्चिमद्वारदेवताम् ।\nपूजयेद्विधिसंयुक्त उपोषणपरायणः ॥ ३३॥"
  },
  {
    "text": "देवीगणेश्वरौ तत्र पूर्वं ध्यानात्मकौ स्थितौ ।\nआश्रया नाम शक्तिः सा सर्वाश्रयधरा बभौ ॥ ३४॥"
  },
  {
    "text": "तयोर्मानसिकौ पुत्रौ रतिकामौ प्रकीर्तितौ ।\nतेषां पूजां प्रकुर्यात् स तेन कामान् लभेन्नरः ॥ ३५॥"
  },
  {
    "text": "ततश्चतुर्थिकायां स गच्छेदुत्तरगां पराम् ।\nद्वारशक्तिं महादेवा भुक्तिमुक्तिसमन्विताम् ॥ ३६॥"
  },
  {
    "text": "देव्या गणेश्वरस्यात्र ध्यानं पूर्ववदुच्यते ।\nतयोर्मानसिकौ पुत्रौ महीवराहकौ मतौ ॥ ३७॥"
  },
  {
    "text": "तेषां पूजा प्रकर्तव्या पूर्ववन्नियमेन च ।\nतया मुक्तिमवाप्नोति यात्रामात्रेण मानवः ॥ ३८॥"
  },
  {
    "text": "चतुर्थ्यां गणनाथं स पूजयेद्विधिसंयुतः ।\nमध्याह्नसमये देवा उपोषणपरायणाः ॥ ३९॥"
  },
  {
    "text": "रात्रौ जागरणं कुर्यात् पञ्चम्यां पारणं चरेत् ।\nद्विजैः सह नरः साक्षाच्चतुर्विधफलं लभेत् ॥ ४०॥"
  },
  {
    "text": "एवं माघे शुक्लपक्षे द्वारयात्रां समाचरेत् ।\nज्येष्ठे मासि तथा देवा वार्षिकं त्रिविधं स्मृतम् ॥ ४१॥"
  },
  {
    "text": "अथवा प्रतिमासेषु शुक्लपक्षे समाचरेत् ।\nद्वारयात्रामथो नित्यं नरः सर्वार्थसिद्धिभाक् ॥ ४२॥"
  },
  {
    "text": "अथवा गणराजस्य यात्रार्थं यः समागतः ।\nतस्मिन् काले चरेद्यात्रां द्वारभूतां महेश्वराः ॥ ४३॥"
  },
  {
    "text": "न तत्र नियमः प्रोक्तो मासपक्षतिथिष्वपि ।\nचतुर्भिर्दिवसैर्जन्तुः कुर्याद्यात्रां विधानतः ॥ ४४॥"
  },
  {
    "text": "अन्यच्च सम्प्रवक्ष्यामि द्वारयात्रामयं विधिम् ।\nदेहसामर्थ्ययुक्तानां चतुर्विधफलप्रदम् ॥ ४५॥"
  },
  {
    "text": "शुक्ला चतुर्थिका प्रोक्ता तस्यां द्वारमयीं चरेत् ।\nयात्रां चतुर्विधां प्रोक्तामेकवासरमध्यतः ॥ ४६॥"
  },
  {
    "text": "सूर्योदयात् समारभ्य पूजां स्वल्पां समाचरेत् ।\nयावन्नास्तगतो भानुस्तावन्मध्ये समापयेत् ॥ ४७॥"
  },
  {
    "text": "किञ्चिद्दिवसशेषे स गणनाथस्य पूजनम् ।\nविधियुक्तं नरो भक्त्या कुर्यात्तस्मिन् दिने स्वयम् ॥ ४८॥"
  },
  {
    "text": "अथवा स्वेच्छया कोऽपि यात्रार्थं तु समागतः ।\nतत्रैकदिवसे यात्रां प्रकुर्याच्छक्तिभावतः ॥ ४९॥"
  },
  {
    "text": "वृद्धानां रोगयुक्तानां नियमो नैव विद्यते ।\nबालानां स्वेच्छया तत्र यात्रा प्रोक्ता मनीषिभिः ॥ ५०॥"
  },
  {
    "text": "अथवा ब्राह्मणेनैव नरो यात्रां समाचरेत् ।\nद्वाररूपां स्वयं तत्र वाहनस्थो गतिं चरेत् ॥ ५१॥"
  },
  {
    "text": "शक्त्याः प्रमाणभावेन पूजयेत् द्वारसंयुतम् ।\nगणेशं विधिसंयुक्तश्चतुर्विधफलं लभेत् ॥ ५२॥"
  },
  {
    "text": "गणेशं द्वारसंयुक्तं यो नरः पूजयेत् कदा ।\nयत्र तत्र गतश्चाऽसौ धर्मकामार्थमोक्षभाक् ॥ ५३॥"
  },
  {
    "text": "न तस्य मरणे देवा या मतिः सा गतिर्भवेत् ।\nन भूम्यादिविकारश्च नीचोच्चो नैव विद्यते ॥ ५४॥"
  },
  {
    "text": "एतत् द्वारस्य माहात्म्यं यः श‍ृणोति नरोत्तमः ।\nस वै संस्कारयोगेन भुक्तिं मुक्तिं लभेत् पराम् ॥ ५५॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nषष्ठे खण्डे विकटचरिते मयूरेशद्वारयात्राविधिवर्णनं नाम नवमोऽध्यायः ॥ ६.९\n६.१० द्वाररहस्यवर्णनं नाम दशमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "पञ्चदेवा ऊचुः ।\nक्षेत्रस्य मानसम्भूतं माहात्म्यं वद विस्तरात् ।\nकियन्मानं समाख्यातं क्षेत्रं स्वानन्दवाचकम् ॥ १॥"
  },
  {
    "text": "अन्यच्च वद योगीन्द्र धर्मकामार्थमोक्षगान् ।\nअर्थान् येनैव तेषां स ज्ञानयुक्तो भवेन्नरः ॥ २॥"
  },
  {
    "text": "पूर्वस्थे तु कथं द्वारे धर्म एकः प्रतिष्ठति ।\nतथाऽर्थो दक्षिणद्वारि पश्चिमे काम एव च ॥ ३॥"
  },
  {
    "text": "उत्तरद्वारसंस्था तु कथं मुक्तिर्महामुने ।\nचतुर्ब्रह्मसु चत्वारि विभक्तानि कथं वद ॥ ४॥"
  },
  {
    "text": "आदौ शाक्तं साधयित्वा पश्चात् सौरं लभेन्नरः ।\nततो वैष्णवकं बह्म ततः शैवं समाधिना ॥ ६॥"
  },
  {
    "text": "ततो गाणेश्वरं ब्रह्म प्रलभेन्नात्र संशयः ।\nक्रमेण योगभूमिस्थो ब्रह्मभूतो नरो भवेत् ॥ ६॥"
  },
  {
    "text": "अन्नादौ वैष्णवं ब्रह्म द्वारभूतं नरोत्तमः ।\nयात्रामार्गेण विप्रेश साधयेत् कथितं त्वया ॥ ७॥"
  },
  {
    "text": "ततः शैवं ततः शाक्तं ततः सौरं विधानतः ।\nविपरीतं कथं प्रोक्तं वद कारणमत्र तु ॥ ८॥"
  },
  {
    "text": "शक्तिसूर्यावतिक्रम्य कथं वैष्णवगो भवेत् ।\nअकस्माद् भ्रान्तभावेन भ्रष्टो भवति मानवः ॥ ९॥"
  },
  {
    "text": "शक्तिरुवाच ।\nएवं पृष्टो महायोगी भृशुण्डी परमार्थवित् ।\nजगाद तान् महादेवान् तच्छृणुध्वं तु शक्तयः ॥ १०॥"
  },
  {
    "text": "भृशुण्ड्युवाच ।\nधर्मः स्वधर्मरूपश्च सर्वसिद्धिप्रदायकः ।\nअर्थः समर्थरूपाख्यो ज्ञातव्यः सर्वदायकः ॥ ११॥"
  },
  {
    "text": "कामः शरीरभोगाख्यो हृद्यः सौख्यप्रदायकः ।\nमुक्तिश्चतुः शरीरेभ्यो हीनत्वे परिकीर्तिता ॥ १२॥"
  },
  {
    "text": "धर्मः सर्वसमानाख्यो यथा भवति सर्वदा ।\nकर्मानुसारभावेन फलं नित्यं ददाति सः ॥ १३॥"
  },
  {
    "text": "स्वं परं नैव देवेशाः कदा धर्मस्य वर्तते ।\nशुभाशुभं कृतं येन तादृशं स फलं लभेत् ॥ १४॥"
  },
  {
    "text": "समानं वैष्णवं ब्रह्म तेन धर्मः स्थितोऽभवत् ।\nपूर्वद्वारे महाभागाः सर्वधर्मप्रकाशकाः ॥ १५॥"
  },
  {
    "text": "आदौ स्वधर्मनिष्ठश्चेत्ततः सर्वं नरोत्तमः ।\nलभते नात्र सन्देहः कारणं धर्म एव च ॥ १६॥"
  },
  {
    "text": "विष्णोरङ्गमयो धर्मो विष्णुद्वारे समाश्रितः ।\nअतः प्रथमधर्मार्थं पूर्वद्वारं समाचरेत् ॥ १७॥"
  },
  {
    "text": "अर्थः समर्थरूपाख्य ईश्वरान्न परोत्तमः ।\nसमर्थस्तेन देवेन्द्रा अर्थस्तत्र समाश्रितः ॥ १८॥"
  },
  {
    "text": "समर्थभावेन यदि केऽपि तिष्ठन्ति देवताः ।\nते सर्वे तत्कलांशाश्च ज्ञातव्या नाऽत्र संशयः ॥ १९॥"
  },
  {
    "text": "ईश्वरः सर्वशास्त्रेषु शिव एकः प्रकीर्तितः ।\nअर्थः शिवाङ्गात् सम्भूतस्तेन तं संश्रितोऽभवत् ॥ २०॥"
  },
  {
    "text": "धर्मं कृत्वा समर्थश्च भवते मानवोत्तमः ।\nसर्वकार्येषु देवेन्द्राः क्रम एवं प्रकीर्तितः ॥ २१॥"
  },
  {
    "text": "द्वितीयाश्रितयात्रातो दक्षिणद्वारसम्भवा ।\nकथिता सर्वभावज्ञैर्नरेभ्यः सर्वसिद्धये ॥ २२॥"
  },
  {
    "text": "कामो भोगात्मकः प्रोक्तो देहाय विषयप्रदः ।\nविषयानां समाख्यातं कारणं शक्तिरञ्जसा ॥ २३॥"
  },
  {
    "text": "शक्तेरङ्गात् समुद्भूतः कामस्तेन महेश्वराः ।\nतामाश्रित्य स्थितः सोऽपि सर्वकामविवर्धनः ॥ २४॥"
  },
  {
    "text": "आदौ धर्मं समाश्रित्य समर्थो जायते नरः ।\nततः कामान् स्वयं भुङ्क्ते सर्वान्नानासुखप्रदान् ॥ २५॥"
  },
  {
    "text": "तृतीयं द्वारमेतस्मात् कामभोगफलप्रदम् ।\nकृतं यात्राविधाने तु ज्ञातव्यं विबुधैः सदा ॥ २६॥"
  },
  {
    "text": "मोक्षो जन्ममृतिभ्यां च हीनः सङ्कीर्तितो बुधैः ।\nशुक्लां गतिं ददत्तत्र सूर्यस्तिष्ठति नित्यदा ॥ २७॥"
  },
  {
    "text": "आत्मा सूर्य इति प्रोक्तं तस्मान् मोक्षः प्रलभ्यते ।\nतेन सूर्यं समाश्रित्य मोक्षस्तत्रैव तिष्ठति ॥ २८॥"
  },
  {
    "text": "कामेभ्यो धर्मसंयुक्तस्तृप्तो भवति मानवः ।\nइच्छेन् मुक्तिं ततो यत्नाद्वितृष्णो देवसत्तमाः ॥ २९॥"
  },
  {
    "text": "वासनायुक्तभावेन मुक्तौ नैव प्रवर्तते ।\nअतो मुक्तिमयं द्वारं चतुर्थं परिकीर्तितम् ॥ ३०॥"
  },
  {
    "text": "एतद् द्वारस्य देवेशा रहस्यं कथितं मया ।\nश्रवणात् सौख्यदं पूर्णं भवेत पठनात्तथा ॥ ३१॥"
  },
  {
    "text": "एतत् क्रमार्थप्रामाण्यात् पूर्वं धर्मसमाश्रितम् ।\nवैष्णवं तत्र कर्तव्यं द्वारं विघ्नेशनिर्मितम् ॥ ३२॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्ग्ले महापुराणे\nषष्ठे खण्डे विकटचरिते द्वाररहस्यवर्णनं नाम दशमोऽध्यायः ॥ ६.१०"
  },
  {
    "text": "६.११ क्षेत्रप्रमाणवर्णनं नाम एकादशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "भृशुण्ड्युवाच ।\nचतुरस्रं गणेशस्य क्षेत्रं शास्त्रे प्रकीर्तितम् ।\nब्रह्मभूतमयं साक्षादेकं द्वादशयोजनम् ॥ १॥"
  },
  {
    "text": "गणेशात् पूर्वदिग्देशे शतं च धनुषां स्थितम् ।\nद्वारमष्टाविंशतिकं तत्रार्धेन विहीनकम् ॥ २॥"
  },
  {
    "text": "दक्षिणस्यां गणेशानाद् द्विगुणं द्वारमुत्तमम् ।\nपूर्वद्वाराच्च सम्प्रोक्तं ज्ञातव्यं विबुधैः सदा ॥ ३॥"
  },
  {
    "text": "ततः पश्चिमदिग्भागे गणेशाद् द्वारमुत्तमम् ।\nद्विगुणं दक्षिणाङ्गात्तु किञ्चिन्न्यूनं बुधैः पुरा ॥ ४॥"
  },
  {
    "text": "गणेशादुत्तरे भागे परं द्वारं च संस्थितम् ।\nपश्चिमात् पादहीनं तदधिकं किञ्चिदञ्जसा ॥ ५॥"
  },
  {
    "text": "एतावान् क्षेत्रविस्तारः कथितो देवसत्तमाः ।\nनवखण्डाद्विभिन्नं तु क्षेत्रं गाणेश्वरं मतम् ॥ ६॥"
  },
  {
    "text": "क्षेत्राणि प्रलयेषु श्रेष्ठानि दैवतसत्तमाः ।\nप्रगच्छन्ति लयं नैव रक्षितानि स्वदैवतैः ॥ ७॥"
  },
  {
    "text": "महाप्रलयवेलयां तत्त्वानि त्रिगुणैः सह ।\nलयं गच्छन्ति वेगेन कालस्य परमात्मनः ॥ ८॥"
  },
  {
    "text": "तदा क्षेत्राणि सर्वाणि स्वस्वदेवयुतानि च ।\nलयं गच्छन्ति देवेशा निश्चितं योगिभिः पुरा ॥ ९॥"
  },
  {
    "text": "महाप्रलयकाले तु गाणेशं क्षेत्रमीदृशम् ।\nनाशहीनं प्रभावेण परं तिष्ठति सर्वदा ॥ १०॥"
  },
  {
    "text": "देवेशा ऊचुः ।\nक्षरं क्षेत्रमिदं वाक्यं कथितं वेदवादिभिः ।\nकथं नाशविहीनं तद्वद योगीन्द्रसत्तम ॥ ११॥"
  },
  {
    "text": "स्वानन्दः सर्वसंयोगे जायते नाऽत्र संशयः ।\nक्षेत्रस्याख्या कथं प्राप्ता स्वानन्दस्य वद प्रभो ॥ १२॥"
  },
  {
    "text": "भृशुण्ड्युवाच ।\nक्षेत्रं गाणेश्वरं शास्त्रे सर्वमान्यं न विद्यते ।\nब्रह्मणस्पतिक्षेत्रत्वात् ब्रह्मरूपं च तत् स्मृतम् ॥ १३॥"
  },
  {
    "text": "यथा स्वानन्दरूपश्च स्वसंवेद्यात्मकः स्मृतः ।\nतथा स्वानन्दक्षेत्रं तु ब्रह्माकारं प्रकीर्तितम् ॥ १४॥"
  },
  {
    "text": "देहः सगुणरूपस्तु निर्गुणं तस्य मस्तकम् ।\nतयोर्योगे यथा देहस्तथा क्षेत्रं प्रकीर्तितम् ॥ १५॥"
  },
  {
    "text": "भ्रान्तिरूपा स्वयं सिद्धिर्देहधात्री बभूव ह ।\nभ्रान्तिधारकरूपा च बुद्धिः क्षेत्रं तथा स्मृतम् ॥ १६॥"
  },
  {
    "text": "सङ्गहीनतया सर्वं स्त्रीपुम्भावसुखं स्मृतम् ।\nगणेशसिद्धिबुद्धीनां तथा क्षेत्रं प्रकीर्तितम् ॥ १७॥"
  },
  {
    "text": "बहुनाऽत्र किमुक्तेन गणेशस्य किमप्यहो ।\nक्षेत्रादिकं ब्रह्ममयं प्राकृतं नैव विद्यते ॥ १८॥"
  },
  {
    "text": "यत्किञ्चिद्गणराजस्य तत्तद्ब्रह्मप्रवाचकम् ।\nलोकादिकं मुनीन्द्रैश्च ब्रह्मणस्पतिरुच्यते ॥ १९॥"
  },
  {
    "text": "गणेशक्षेत्रसम्भूतानि क्षेत्राणि समन्ततः ।\nतत्रैव मरणे देवाः फलदानि भवन्ति च ॥ २०॥"
  },
  {
    "text": "धर्मार्थकाममोक्षाणां प्रदानि कथितानि तु ।\nगाणेशं पञ्चमं ब्रह्म ब्रह्मभूतपदप्रदम् ॥ २१॥"
  },
  {
    "text": "ततो द्वारस्य यात्रायां धर्मार्थकाममुक्तयः ।\nसंस्थितास्तत्र लभ्यन्ते यात्राकारिजनैः पराः ॥ २२॥"
  },
  {
    "text": "क्षेत्रे मरणतो देवाश्चतुर्भिर्वर्जितो भवेत् ।\nनरः सद्यस्तु संस्काराद्ब्रह्मभूतो न संशयः ॥ २३॥"
  },
  {
    "text": "सुरासुरमयं क्षेत्रं गाणेशं ब्रह्मवाचकम् ।\nसाक्षात् कृतं शिवाद्यैश्च क्षेत्रं दैवं ततः स्मृतम् ॥ २४॥"
  },
  {
    "text": "कमलमस्तकस्थत्वात् पश्चादासुरकं स्मृतम् ।\nतयोर्योगे स्वसंवेद्यं सर्वादौ तत् प्रकथ्यते ॥ २५॥"
  },
  {
    "text": "यदैकद्वारयात्रां यः करोति च चतुर्षु सः ।"
  },
  {
    "text": "आप्नुयात्तद्भवं सौख्यं मानवो यत्र कुत्रगः ॥ २६॥"
  },
  {
    "text": "यस्मात् कस्मात् समायातः सकृद्यात्रां समाचरेत् ।\nक्षेत्रस्य च गणेशस्य द्वारगां सर्वमाप्नुयात् ॥ २७॥"
  },
  {
    "text": "यो नित्यं द्वारयात्रां स क्षेत्रसंस्थः समाचरेत् ।\nवन्द्यः क्षेत्रस्थलोकानामन्ते ब्रह्ममयो भवेत् ॥ २८॥"
  },
  {
    "text": "ब्रह्माण्डे न समं किञ्चिद्गणेशक्षेत्रकेण तु ।\nचतुर्भिर्वर्जितं प्रोक्तं पञ्चमं तच्चतुर्मयम् ॥ २९॥"
  },
  {
    "text": "बुधैर्गणेश्वरक्षेत्रं त्रिविधं परिकीर्तितम् ।\nबाह्यान्तरादिभेदैश्च श‍ृणुत देवनायकाः ॥ ३०॥"
  },
  {
    "text": "गर्भागारं गणेशस्य वासगं योजनार्धकम् ।\nबभुर्गणपतेश्चैवावतारास्तत्र संस्थिताः ॥ ३१॥"
  },
  {
    "text": "गाणेशा मुद्गलाद्या ये तत्र ते संस्थिता बभुः ।\nसेवार्थं गणराजस्यान्ये जना भवनागताः ॥ ३२॥"
  },
  {
    "text": "तदेव चतुरस्रं तु चतुर्द्वारसुशोभितम् ।\nभक्तेभ्यः सिद्धिदं पूर्णं मनोरथसुपूरकम् ॥ ३३॥"
  },
  {
    "text": "गणेशात् पूर्वदिग्भागे धनुषां च शतानि तु ।\nषट्किञ्चिन्न्यूनमानानि द्वारं सर्वार्थदं मतम् ॥ ३४॥"
  },
  {
    "text": "तत्र बुद्धिः स्थिता साक्षाद्विद्याभिः सेविता स्वयम् ।\nकलाभिः पूजयित्वा तां ज्ञानवान् पुरुषो भवेत् ॥ ३५॥"
  },
  {
    "text": "गणेशाद्दक्षिणे भागे द्विगुणं दूरगं भवेत् ।\nपूर्वद्वाराद्दक्षिणगं द्वारं गर्भाश्रितं महत् ॥ ३६॥"
  },
  {
    "text": "तत्र प्रमोदकाद्याश्च गणा ब्रह्मसुखे रताः ।\nसंस्थिताः पूजनेनैव गाणपत्यपदप्रदाः ॥ ३७॥"
  },
  {
    "text": "गणेशात् पश्चिमे भागे द्वारं गर्भगृहस्य च ।\nद्विगुणं दक्षिणद्वाराद् दूरगं परिकीर्तितम् ॥ ३८॥"
  },
  {
    "text": "तत्र सिद्धिः स्वयं देवाः संस्थिता पूजनेन तु ।\nनाना सिद्धिसमायुक्ता नाना सिद्धिप्रदायिनी ॥ ३९॥"
  },
  {
    "text": "पादन्यूनेन मानेन पश्चिमद्वारतस्तथा ।\nउत्तरद्वारमाख्यातं गणेशसम्मुखे बुधैः ॥ ४०॥"
  },
  {
    "text": "तत्र देव्यश्चतुःषष्टिर्योगिन्यः संस्थिता बभुः ।\nपरिवारयुताः सर्वा योगसिद्धाश्च मातरः ॥ ४१॥"
  },
  {
    "text": "तासां पूजनमात्रेण योगं विद्यात् स मानवः ।\nअन्तर्धानादिकं नाना कामदं नात्र संशयः ॥ ४२॥"
  },
  {
    "text": "गर्भागारस्य यात्रां यो नित्यं कुर्यान्नरोत्तमः ।\nअथवा तु चतुर्थ्यां वै सर्वकामार्थसिद्धये ॥ ४३॥"
  },
  {
    "text": "यात्रार्थं मानवो देवाः समागतो भवेद्यदा ।\nतदा कुर्यादथो भक्त्या यात्रां गर्भगृहस्य च ॥ ४४॥"
  },
  {
    "text": "गर्भागारात् परं क्षेत्रं देवालयमिति श्रुतम् ।\nतत्र देवादयः सन्ति स्वर्गस्थाः सेवनोत्सुकाः ॥ ४५॥"
  },
  {
    "text": "त्रियोजनप्रमाणेन चतुरस्रं च तन्मतम् ।\nद्वाराणि तस्य चत्वारि कथयामि समासतः ॥ ४६॥"
  },
  {
    "text": "गणेशात् पूर्वदिग्भागे किञ्चिन्न्यूनानि दूरतः ।\nशतानि पूर्वद्वारं तु धनुषां हि चतुर्दश ॥ ४७॥"
  },
  {
    "text": "तत्र भैरवराजेन्द्रो नग्नः सर्वभयङ्करः ।\nत्रिशूली मुक्तकेशश्चातिष्ठत् स्वतेजसान्वितः ॥ ४८॥"
  },
  {
    "text": "तस्य पूजनमात्रेण वाञ्छितं लभते नराः ।\nयातनां न लभेत् सोऽपि नानाकर्मसमुद्भवाम् ॥ ४९॥"
  },
  {
    "text": "तस्माद् द्विगुणमानेन गणेशाद् दूरतः शिवः ।\nनीलकण्ठश्च देवेशा दक्षिणद्वारपोऽभवत् ॥ ५०॥"
  },
  {
    "text": "तस्य पूजां प्रकुर्याद्यस्तया बन्धनतो नरः ।\nमुच्यते नात्र सन्देहो विषबाधाविवर्जितः ॥ ५१॥"
  },
  {
    "text": "पश्चिमे विघ्नराजात्तु दक्षिणाद् द्विगुणे स्थितः ।\nदूरे यः कृत्तिवासाः स द्वारदेवः प्रकीर्तितः ॥ ५२॥"
  },
  {
    "text": "तस्य पूजनमात्रेणाऽऽसुरं कर्म विनश्यति ।\nईप्सितं लभते चापि यात्रामात्रेण मानवः ॥ ५३॥"
  },
  {
    "text": "उत्तरे गणनाथाद्वै पश्चिमात् पादहीनतः ।\nद्वाराद् द्वारं स्थितं देवास्तत्र भीमेश्वरः स्थितः ॥ ५४॥"
  },
  {
    "text": "तस्य यात्रां प्रकुर्याद्यः सद्यः सत्तासमन्वितः ।\nभवेत् स मानवश्चारोग्यं लभेत निरन्तरम् ॥ ५५॥"
  },
  {
    "text": "तृतीयक्षेत्ररूपं तु कथितं विस्तरान् मया ।\nचतुर्द्वारयुतं पुण्यं मयूरं तन्मतं परम् ॥ ५६॥"
  },
  {
    "text": "क्षेत्रात् सर्वत्र देवेशा योजनं चतुरस्रगम् ।\nदेवक्षेत्रं समाख्यातं चतुर्विधपदप्रदम् ॥ ५७॥"
  },
  {
    "text": "क्षेत्रात् पूर्वविभागस्थो नरो गच्छेन् मृतः स्वयम् ।\nविकुण्ठे नात्र सन्देहस्तत् क्षेत्रं वैष्णवं यतः ॥ ५८॥"
  },
  {
    "text": "दक्षिणे क्षेत्ररूपात्तु मृतो योजनमध्यगः ।\nस कैलासे वसेन्नूनं शैवं क्षेत्रं यतः स्मृतम् ॥ ५९॥"
  },
  {
    "text": "मयूरात् पश्चिमे क्षेत्राद्योजनस्थो मृतो भवेत् ।\nशक्तिलोकं वसेत् सोऽपि शाक्तं क्षेत्रं च तत् स्मृतम् ॥ ६०॥"
  },
  {
    "text": "मयूरादुत्तरे देवा यो मृतो योजनस्थितः ।\nस सौरे संवसेन्नित्यं सूर्यक्षेत्रं यतः स्मृतम् ॥ ६१॥"
  },
  {
    "text": "एवं क्षेत्रस्य माहात्म्यं प्रमाणसहितं मया ।\nकथितं श्रवणाच्चैव पठनात् पापहारकम् ॥ ६२॥"
  },
  {
    "text": "तत्र गत्वा महेशाना पूजयेत गजाननम् ।\nस्थापयित्वाऽचलां मूर्तिं सिद्धिं प्राप्स्यथ निश्चितम् ॥ ६३॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nषष्ठे खण्डे विकटचरिते क्षेत्रप्रमाणवर्णनं नाम एकादशोऽध्यायः ॥ ६.११\n६.१२ मयूरक्षेत्रवासशुभाशुभवर्णनं नाम द्वादशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "देवा ऊचुः ।\nपुरा कल्पे महाभाग मयूरे द्वारसंश्रिताम् ।\nयात्रां कृत्वा नराः सिद्धिमलभंस्तद्वदस्व नः ॥ १॥"
  },
  {
    "text": "देवभूमौ मृता ये वै तेषां सिद्धिं वदस्व च ।\nएकद्वाराश्रितां यात्रां कृत्वा के सिद्धिमाप्नुयुः ॥ २॥"
  },
  {
    "text": "श्रुत्वा कथां महारम्यां हर्षश्चेतसि वर्धते ।\nसर्वज्ञोऽसि न सन्देह आदिमध्यान्तगस्तथा ॥ ३॥"
  },
  {
    "text": "भृशुण्ड्युवाच ।\nपुरा जातां कथां रम्यां श‍ृणुध्वं देवसत्तमाः ।\nस्वगुरुं मुद्गलं नत्वा कथयामि समासतः ॥ ४॥"
  },
  {
    "text": "द्राविडे ब्राह्मणः कश्चिद्विद्याहीनो बभूव ह ।\nतत्रैवान्त्यजजातिस्थो नरो मूढस्तथाऽभवत् ॥ ५॥"
  },
  {
    "text": "माता पिता तस्य हीनौ तथा त्यक्तौ सुहृज्जनैः ।\nत्यक्त्वा स्वदेशभूमिं बभ्रमतुस्तौ महीतलम् ॥ ६॥"
  },
  {
    "text": "प्रसङ्गात्तु जनानां तौ मयूरे दैवयोगतः ।\nसमागतौ जनैर्युक्तौ तस्थतुस्तत्र हर्षतः ॥ ७॥"
  },
  {
    "text": "स्नात्वा प्रभातकाले तौ शमीदूर्वादलं तथा ।"
  },
  {
    "text": "गृह्य विघ्नेशपूजार्थं जग्मतुः स्नेहभावतः ॥ ८॥"
  },
  {
    "text": "अन्त्यजेन स्वकीया च प्रदत्ता ब्राह्मणाय तु ।\nपूजा दूर्वादिसंयुक्ता गणेशार्थं स्वधर्मतः ॥ ९॥"
  },
  {
    "text": "ब्राह्मणो गणराजं तं पूजयामास भावतः ।\nविधिमन्त्रैर्विहीनस्तु जलपत्रादिभिः परम् ॥ १०॥"
  },
  {
    "text": "ततस्तौ जनसङ्घातैर्जग्मतुर्देवसत्तमाः ।\nगर्भागारद्वारसंस्थां यात्रां चक्रतुरादरात् ॥ ११॥"
  },
  {
    "text": "पूर्वद्वारे समागम्य बुद्धिं सम्पूज्य तं पुनः ।\nगणेशं पूजयित्वा तौ तस्थतुस्तत्र देवपाः ॥ १२॥"
  },
  {
    "text": "उपोषणसमायुक्तौ विधानेन बभूवतुः ।\nद्वितीये दिवसे यात्रां क्षुधितौ तौ न चक्रतुः ॥ १३॥"
  },
  {
    "text": "यात्रां त्यक्त्वा गतौ हर्षात्त्यक्त्वा क्षेत्रं महाद्भुतम् ।\nअकस्मात् ज्ञानसंयुक्तौ विद्यायुक्तौ बभूवतुः ॥ १४॥"
  },
  {
    "text": "जातिस्मरौ विशेषेण विचारं चक्रतुः परम् ।\nअहो वर्णयितुं क्षेत्रमाहात्म्यं न प्रशक्यते ॥ १५॥"
  },
  {
    "text": "एकद्वारस्य यात्रा तु कृताऽऽवाभ्यां ततः परम् ।\nज्ञानं विद्यायुतं प्राप्तं सम्पूर्णां किं स्तुवः कृताम् ॥ १६॥"
  },
  {
    "text": "ततः स्वनगरं गत्वा सर्वमान्यौ बभूवतुः ।\nतेन संस्कारयोगेन गणेशभजने रतौ ॥ १७॥"
  },
  {
    "text": "भक्तेर्बलेन तौ देवा अन्ते स्वानन्दलोकगौ ।\nतत्र विघ्नेश्वरं दृष्ट्वा ब्रह्मभूतौ बभूवतुः ॥ १८॥"
  },
  {
    "text": "एवं नाना जना द्वारसिद्धिं तत्र प्रलेभिरे ।\nन मया वर्णनं शक्यमन्यैर्वर्षशतैरपि ॥ १९॥"
  },
  {
    "text": "अन्यद्वारेषु सर्वेषु यथोक्तफलभोगिनः ।\nन सन्देहो बभूवुः कथयितुं नैव शक्यते ॥ २०॥"
  },
  {
    "text": "मयूरे ये मृताः क्षेत्रे तेषां सिद्धिं वदाम्यहम् ।\nदेवमुख्याश्च श‍ृणुत सर्वसन्तोषवर्धिनीम् ॥ २१॥"
  },
  {
    "text": "पुरा शूद्रः समायातः कश्चिद्दैववशेन तु ।\nकुष्ठरोगसमायुक्तो मयूरे धूम्रनामकः ॥ २२॥"
  },
  {
    "text": "तत्रोच्छिष्टादिकं भुञ्जन् भिक्षायां निरतोऽभवत् ।\nमासमध्ये मृतः सोऽपि भृशं रोगेण पीडितः ॥ २३॥"
  },
  {
    "text": "स स्वानन्दं समाश्रित्य ब्रह्मभूतो बभूव ह ।\nएवं नाना जनाः क्षेत्रे ब्रह्मभूता मयूरके ॥ २४॥"
  },
  {
    "text": "तेषां न शक्यते वक्तुं चरित्रं देवसत्तमाः ।\nयथोक्तफलभोक्तारो बभूवुर्नात्र संशयः ॥ २५॥"
  },
  {
    "text": "तत्र क्षेत्रस्थिता देवा नराः पापपरायणाः ।\nमृता क्षेत्रे यदा तेषां भयं यमकृतं न हि ॥ २६॥"
  },
  {
    "text": "नग्नभैरवनामाऽसौ कथितः क्षेत्रपालकः ।\nदण्डधारक एवं तु सदा मायूरवासिनाम् ॥ २७॥"
  },
  {
    "text": "तस्याधीनं समग्रं तु क्षेत्रं वैनायकं परम् ।\nशुद्धं कृत्वा नरं दण्ड्यं स्वानन्दे स्थापकोऽभवत् ॥ २८॥"
  },
  {
    "text": "देवेशा ऊचुः ।\nकोऽसौ नग्नस्वरूपेण भैरवः सर्वभैरवः ।\nकीदृशी यातना विप्र मयूरे पापकारिणाम् ॥ २९॥"
  },
  {
    "text": "भृशुण्ड्युवाच ।\nमायासङ्गविहीनोऽयं सदा साक्षिवदुच्यते ।\nतेन नग्न इति ख्यातो गाणपत्याग्रणीः परः ॥ ३०॥"
  },
  {
    "text": "यस्माद्भीतानि तत्त्वानि जगत् संवर्तयन्ति तु ।\nब्रह्मा सृष्टिकरो देवा विष्णुः पाता च तद्भयात् ॥ ३१॥"
  },
  {
    "text": "हरः संहारकारी च सूर्यस्तपति नित्यदा ।\nसम्मोहधारिणी शक्तिः सदा भवति तद्भयात् ॥ ३२॥"
  },
  {
    "text": "इत्यादि सकलं तस्माद्भीतं स्वस्वपदे स्थितम् ।\nस्वस्वकर्मकरं प्रोक्तं तेन भैरवकः स्मृतः ॥ ३३॥"
  },
  {
    "text": "मायया गणराजेन सृष्टः सर्वार्थदायकः ।"
  },
  {
    "text": "गाणेशानां न सन्देह इतरेषां भयङ्करः ॥ ३४॥"
  },
  {
    "text": "गर्भागारं गणेशस्य रहस्यं रूपमुच्यते ।\nअतस्तत्रैव देवेशाः स्थातव्यं यत्नतः सदा ॥ ३५॥"
  },
  {
    "text": "तत्र पूजादिकं कार्यं सत्कर्मादिकमुत्तमम् ।\nन तत्रानृतकामादिकर्तव्यं मानवेन च ॥ ३६॥"
  },
  {
    "text": "न च मूत्रमलत्यागः कर्तव्यस्तत्र देवपाः ।\nसदा गाणेशभावेन स्थातव्यं मानवैः सदा ॥ ३७॥"
  },
  {
    "text": "क्षेत्रे पुण्यं यथा प्रोक्तमधिकं ह्यन्यदेशतः ।\nतथा तत्र कृतं पापमधिकं भवतीत्यहो ॥ ३८॥"
  },
  {
    "text": "अतः क्षेत्रेषु पापानि नाचरेत्तु नरोत्तमः ।\nयथाशास्त्रं विधानेन पुण्यं तेषु समाचरेत् ॥ ३९॥"
  },
  {
    "text": "अन्यक्षेत्रेषु पापं यत् कृतं नश्यति तत्क्षणात् ।\nक्षेत्रेषु पञ्चदेवानां ब्रह्मादिपदगेषु वै ॥ ४०॥"
  },
  {
    "text": "नरैस्तेषु कृतं पापं मयूरे नश्यति क्षणात् ।\nमयूरे यत् कृतं पापं वज्रलेपं तु तत् स्मृतम् ॥ ४१॥"
  },
  {
    "text": "विधिं तत्र प्रवक्ष्यामि श‍ृणुत देवसत्तमाः ।\nयेन संशयहीनाश्च भविष्यथ विचारतः ॥ ४२॥"
  },
  {
    "text": "मयूरे यत् कृतं पापं देवालये विनश्यति ।\nदेवालये कृतं चैतद्गर्भागारे लयं व्रजेत् ॥ ४३॥"
  },
  {
    "text": "गर्भागारे कृतं पापं द्वारयात्राबलेन च ।\nनश्यत्यत्र न सन्देहः प्रदक्षिणविधानतः ॥ ४४॥"
  },
  {
    "text": "द्वारयात्राकृतं पापं वज्रलेपमयं भवेत् ।\nतदेव यातनां दत्त्वा नरस्य नाशमेष्यति ॥ ४५॥"
  },
  {
    "text": "यदा जन्मादि प्रारभ्य मरणान्तं समाचरेत् ।\nपापं मयूरक्षेत्रे स यातनां प्रलभेन्नरः ॥ ४६॥"
  },
  {
    "text": "दशवर्षसहस्राणि नग्नभैरवनायकः ।\nभैरवीं यातनां दत्त्वा शुद्धं करोति मानवम् ॥ ४७॥"
  },
  {
    "text": "यातना त्रिविधा तस्य भैरवस्य महात्मनः ।\nकथयामि समासेन तां श‍ृणुध्वं महेश्वराः ॥ ४८॥"
  },
  {
    "text": "अग्निकुण्डादिकं तत्र संस्थितं भैरवस्थले ।\nयाम्याल्लक्षाधिकं प्रोक्तमुग्रं वक्तुं न शक्यते ॥ ४९॥"
  },
  {
    "text": "आदावेव स तां दत्त्वा पश्चाद यमसमां प्रभुः ।\nददाति यातनां घोरां भैरवो भयदायकः ॥ ५०॥"
  },
  {
    "text": "ततो भूतपिशाचादि सम्भूतां प्रददाति सः ।\nततः शुद्धं नरं कृत्वा स्वानन्दे स्थापयिष्यति ॥ ५१॥"
  },
  {
    "text": "चत्वारिंशत्सहस्राणि भैरवीं यातनां स्वयम् ।\nददाति तु ततो याम्यां त्रीणि साहस्त्रकाणि हि ॥ ५२॥"
  },
  {
    "text": "ततस्त्रीणि सहस्राणि पैशाचीयोनिसम्भवाम् ।\nददाति क्रोधसंयुक्तो नग्नः शूलधरः प्रभुः ॥ ५३॥"
  },
  {
    "text": "एवं सर्वं समाख्यातं यातनाजं महद्भयम् ।\nयथा मयूरक्षेत्रस्थो नरो विन्द्यान् मृतः परम् ॥ ५४॥"
  },
  {
    "text": "पापरूपा नरा ये वै गाणेशे संस्थिताः खलाः ।\nतान् स्वयं भैरवाधीशो बहिः कुर्याद्भयप्रदः ॥ ५५॥"
  },
  {
    "text": "पुण्यशीलान् हृदिस्थश्च समानाय्य महेश्वराः ।\nभैरवः क्षेत्रगान् कृत्वा रक्षेद्वै नित्यमादरात् ॥ ५६॥"
  },
  {
    "text": "मयूरक्षेत्रसंस्था ये क्षेत्रसंन्यासधारकाः ।\nन तेषां दुःखलेशश्च भवेद्देवेन्द्रसत्तमाः ॥ ५७॥"
  },
  {
    "text": "लक्ष्म्या नारायणस्तान् वै धर्मयुक्तान् करोति सः ।\nपार्वत्या शङ्करस्तद्वन्नानार्थान् सन्ददाति वै ॥ ५८॥"
  },
  {
    "text": "रत्या कामः स्वयं तेभ्यो नाना कामान् ददाति हि ।\nभूम्या वराहकश्चैव ज्ञानं ददाति शाश्वतम् ॥ ५९॥"
  },
  {
    "text": "अतः सर्वं परित्यज्य मयूरं तत् समाश्रयेत् ।\nसुहृद्भिस्तं तु देवेशा ब्रह्मभूतं वदन्ति हि ॥ ६०॥"
  },
  {
    "text": "नानायोनिगतो जन्तुस्तत्र स्त्रीपुत्रसंयुतः ।\nदेहपोषणसक्तश्च बभूवे देवसत्तमाः ॥ ६१॥"
  },
  {
    "text": "नरदेहं समाश्रित्य गाणेशक्षेत्रगो यदि ।\nन भवेत् स सदा ज्ञेयो रासभैस्तुल्यभावगः ॥ ६२॥"
  },
  {
    "text": "पञ्चमं ब्रह्मरूपं यत्तदेव भूमिगं मतम् ।\nक्षेत्ररूपेण तद्ये वै न सेवन्ते समाः पशोः ॥ ६३॥"
  },
  {
    "text": "स्वर्गेषु देवमुख्याश्चेच्छन्ति मानवदेहकम् ।\nगत्वा मयूरक्षेत्रे तु मरिष्यामः सुभाग्यतः ॥ ६४॥"
  },
  {
    "text": "तत्रैव मरणे ब्रह्म प्राप्यते पञ्चमं परम् ।\nधर्मार्थकाममोक्षास्तु यदिच्छन्ति परात्परम् ॥ ६५॥"
  },
  {
    "text": "काश्यादिक्षेत्रमुख्येषु यत्कृतं सुकृतं नरैः ।\nतेन संस्कारयोगेन मयूरं लभ्यते परम् ॥ ६६॥"
  },
  {
    "text": "इति सर्वं समाख्यातं वासरूपं विशेषतः ।\nपठनाच्छ्रवणान्नित्यं क्षेत्रवासफलप्रदम् ॥ ६७॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nषष्ठे खण्डे विकटचरिते मयूरक्षेत्रवासशुभाशुभवर्णनं नाम द्वादशोऽध्यायः ॥ ६.१२\n६.१३ मयूरेशनामदण्डकारण्यवरप्रदानवर्णनं नाम त्रयोदशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "देवा ऊचुः ।\nकथं गणेशक्षेत्रस्य नाम जातं मयूरकम् ।\nएतत् कौतूहलं ब्रूहि भृशुण्डिन् परमार्थद ॥ १॥"
  },
  {
    "text": "भृशुण्ड्युवाच ।\nपुरा कल्पे महेशाना भवद्भिस्तत्र विघ्नपः ।\nआराधितः स वै साक्षाद्वरदस्तान् समाययौ ॥ २॥"
  },
  {
    "text": "मयूरवाहनो भूत्वा दशहस्तो दशायुधः ।\nलम्बोदरो गजमुखः प्रसन्नात्मा महेश्वरः ॥ ३॥"
  },
  {
    "text": "उवाच तान् वृणुध्वं मे वरांश्च मनसीप्सितान् ।\nदास्यामि तपसा तुष्टो भक्त्या स्तोत्रादिना परान् ॥ ४॥"
  },
  {
    "text": "तैर्मानसेप्सितं सर्वं वृत्तं तस्माद्गजाननात् ।\nपुनस्तं ते गणाध्यक्षमूचुः प्राञ्जलयोऽमराः ॥ ५॥"
  },
  {
    "text": "मूषको वाहनं तेऽभून् मयूरध्वज चाधुना ।\nमयूरारूढ एव त्वमागतोऽसि गजानन ॥ ६॥"
  },
  {
    "text": "अस्मिन् क्षेत्रे मयूरस्थो दृष्टस्त्वं गणनायक ।\nअतो मयूरजन्माख्यं क्षेत्रं जातं त्वया कृतम् ॥ ७॥"
  },
  {
    "text": "अद्य प्रभृतिरेतत्तु क्षेत्रं मायूरनामकम् ।\nभवेत्तत् सर्वविख्यातं त्वत्प्रसादाद्गजानन ॥ ८॥"
  },
  {
    "text": "मयूरक्षेत्रनाथस्त्वं मयूरेशो भव प्रभो ।\nनाम्ना सर्वत्र विख्यातो भक्तानुग्रहकारकः ॥ ९॥"
  },
  {
    "text": "तथेति तानुवाचाथ गणेशोंऽतर्दधे स्वयम् ।\nदेवेशा अभवन्नत्वा स्वस्वकार्यपरायणाः ॥ १०॥"
  },
  {
    "text": "एतद्वः सर्वमाख्यातं कारणं नामधारणे ।\nक्षेत्रस्य क्षेत्रनाथस्यान्यच्छृणुध्वं महेश्वराः ॥ ११॥"
  },
  {
    "text": "चित्राकारा महामाया ह्यनन्तखेलकारिणी ।\nमयूरा सा समाख्याता मयूरेशस्तु तत्पतिः ॥ १२॥"
  },
  {
    "text": "चतुर्ब्रह्ममयं क्षेत्रं मायारूपं मयूरकम् ।\nविहारतस्तत्र देवा मयूरेशः प्रकीर्तितः ॥ १३॥"
  },
  {
    "text": "देवेशा ऊचुः ।\nचतुर्भुजो गणाध्यक्षो मयूरे संस्थितोऽभवत् ।\nकथं दशभुजः सोऽपि बभूव वद योगिप ॥ १४॥"
  },
  {
    "text": "भृशुण्ड्युवाच ।\nभूस्वानन्दमयं क्षेत्रमेकं सर्वादिसम्मतम् ।\nगाणेशं तत्र देवेशा न चित्रं किञ्चिदञ्जसा ॥ १५॥"
  },
  {
    "text": "एकाक्षरभवं ध्यानं प्रथमं परिकीर्तितम् ।\nसर्वादौ तत् सुविख्यातं क्षेत्रसंस्थं बभूव ह ॥ १६॥"
  },
  {
    "text": "सप्तकोट्यो महामन्त्रा गणेशस्य महात्मनः ।\nसर्वे मयूरक्षेत्रे ते कल्पभेदे स्थिता बभुः ॥ १७॥"
  },
  {
    "text": "अनन्तरूपधारी स हिताय गणपोऽभवत् ।\nलोकानां तानि सर्वाणि मयूरे सम्भवन्ति हि ॥ १८॥"
  },
  {
    "text": "मयूरक्षेत्रगश्चैव गणेशो भक्तकारणात् ।\nनानाक्षेत्रस्य भावेन तिष्ठति कलयाऽमरः ॥ १९॥"
  },
  {
    "text": "अतः सर्वाणि रूपाणि गाणेशानि विशेषतः ।\nमायूरे संस्थितान्येव मूलभूते महेश्वराः ॥ २०॥"
  },
  {
    "text": "शक्तिरुवाच ।\nभृशुण्डिवचनं श्रुत्वा हर्षयुक्ताः सुरेश्वराः ।\nऊचुस्तं प्रणिपत्यादौ भक्तिनम्रात्मकन्धराः ॥ २१॥"
  },
  {
    "text": "ब्रह्माद्या ऊचुः ।\nदण्डकारण्यदेशे तु गणेशस्य महात्मनः ।\nक्षेत्रं मुख्यं कथं जातं तन्नो वद महामुने ॥ २२॥"
  },
  {
    "text": "भृशुण्ड्युवाच ।\nस्वस्वकर्मकृतं देवास्तस्य दण्डः प्रकीर्तितः ।\nशुभाशुभमयः शास्त्रे नरैर्भोक्तव्य एव च ॥ २३॥"
  },
  {
    "text": "दण्डानां नाशकं पूर्णं तेनारण्यं प्रकीर्तितम् ।\nशून्यवत् सर्वशास्त्रेष्वरण्यं तत्कथ्यते बुधैः ॥ २४॥"
  },
  {
    "text": "ब्रह्मभूयपदं पूर्णं परं चादण्डवाचकम् ।\nदण्डकारण्यकं तेन नाम तस्य विशेषतः ॥ २५॥"
  },
  {
    "text": "दण्डकारण्यगे देवो ब्रह्मभूतमयः परः ।\nगणेशो वेदवादेष्वदण्डिनां स हितावहः ॥ २६॥"
  },
  {
    "text": "अदण्डिनश्च योगीन्द्राः कथिताः शुकमुख्यकाः ।\nयोगेशो ब्रह्मणां नाथो गणेशस्तत्र राजति ॥ २७॥"
  },
  {
    "text": "इतिहासं प्रवक्ष्यामि पुरा वृत्तं सुरेश्वराः ।\nसृष्टान्यरण्यमुख्यानि ब्रह्मणा कार्यसिद्धये ॥ २८॥"
  },
  {
    "text": "दण्डकारण्यकं तेषु गणेशं लालसं सदा ।\nउवाच वेधसं नत्वा कृत्वा करपुटं पुरा ॥ २९॥"
  },
  {
    "text": "दण्डकारण्यमुवाच ।\nब्रह्मभूयप्रदं देवं भजिष्यामि पितामह ।\nतदर्थं मन्त्रराजं मे देहि सर्वज्ञ मुख्यक ॥ ३०॥"
  },
  {
    "text": "ब्रह्मोवाच ।\nगणेशं भज भावेन ब्रह्मभूतः स वै स्मृतः ।\nसमूहानां प्रभुः पूर्णः समूहा ब्रह्मवाचकाः ॥ ३१॥"
  },
  {
    "text": "स्वानन्दनगरं यस्य सिद्धिर्बुद्धिः प्रिये परे ।\nलक्षलाभौ सुतौ प्रोक्तौ वाहनं मूषकः परः ॥ ३२॥"
  },
  {
    "text": "गजाननमयो यस्य देहश्च नररूपधृक् ।\nसर्वं ब्रह्ममयं तेन ब्रह्मणस्पतिरुच्यते ॥ ३३॥"
  },
  {
    "text": "एवमुक्त्वा ददौ तस्मै मन्त्रमेकाक्षरं परम् ।\nतं नमस्कृत्य तच्चैव जगाम तपसे स्वयम् ॥ ३४॥"
  },
  {
    "text": "दिव्यवर्षसहस्रेण ज्ञानं गाणेशकं परम् ।\nलब्ध्वाऽरण्यं महादेवस्ततो भक्तिं चकार ह ॥ ३५॥"
  },
  {
    "text": "तद्ययौ गणराजस्तु प्रसन्नो भक्तवत्सलः ।\nजगाद वृणु ते चित्ते स्थितं वरमरण्यक ॥ ३६॥"
  },
  {
    "text": "तं दृष्ट्वा दण्डकारण्यं समुत्थाय ननाम तु ।\nपूज्यं स्तोतुं गणाधीशं चक्रमे तत्कृताञ्जलिः ॥ ३७॥"
  },
  {
    "text": "दण्डकारण्यमुवाच ।\nनमस्ते गजवक्त्राय गणेशाय महोदर ।\nब्रह्मणे ब्रह्मपालाय विघ्नेशाय नमो नमः ॥ ३८॥"
  },
  {
    "text": "हेरम्बाय चतुर्बाहुधराय कञ्जपाणये ।"
  },
  {
    "text": "पाशाङ्कुशधरायैव परेशाय नमो नमः ॥ ३९॥"
  },
  {
    "text": "अनादये च सर्वेषामादिरूपाय ते नमः ।\nज्येष्ठानां ज्येष्ठरूपाय ज्येष्ठाय वै नमो नमः ॥ ४०॥"
  },
  {
    "text": "स्वानन्दवासिने तुभ्यं सिद्धिबुद्धिवराय च ।\nसिद्धिबुद्धिप्रदात्रे ते मूषकध्वजिने नमः ॥ ४१॥"
  },
  {
    "text": "मूषकोपरिसंस्थाय गणेशाय परात्मने ।\nनानामायाप्रचालाय मयूरेशाय ते नमः ॥ ४२॥"
  },
  {
    "text": "नायकानां विशेषेण नायकाय विनायक ।\nनायकैर्वर्जितायैव नायकत्वप्रदायिने ॥ ४३॥"
  },
  {
    "text": "विघ्नेशाय महाविघ्नधारिणे सर्वदायिने ।\nपददात्रे तथा हन्त्रे विघ्नेशैस्ते नमो नमः ॥ ४४॥"
  },
  {
    "text": "अमेयशक्तये तुभ्यं सर्वपूज्याय ते नमः ।\nकिं स्तौमि त्वां गणाधीश योगाकारस्वरूपिणम् ॥ ४५॥"
  },
  {
    "text": "अधुना वरदोऽसि त्वं तदा मे नाम सार्थकम् ।\nकुरु नित्यं वस स्वामिन् मम देहे गजानन ॥ ४६॥"
  },
  {
    "text": "भक्तिं देहि त्वदीयां मे सदा ब्रह्मप्रकाशिनीम् ।\nतेनाऽहं कृतकृत्यश्च भविष्यामि गजानन ॥ ४७॥"
  },
  {
    "text": "एवमुक्त्वा गणेशानं प्रणनाम कृताञ्जलिः ।\nभक्तिभावसमायुक्तं तञ्जगाद गजाननः ॥ ४८॥"
  },
  {
    "text": "श्रीगजानन उवाच ।\nत्वया कृतमिदं स्तोत्रं मदीयं सर्वसिद्धिदम् ।\nभविष्यति महारण्य भुक्तिमुक्तिप्रदं परम् ॥ ४९॥"
  },
  {
    "text": "त्वयोक्तं सफलं सर्वं भविष्यति सदा प्रियम् ।\nमामेव सर्वभावेन भजिष्यसि न संशयः ॥ ५०॥"
  },
  {
    "text": "नानावतारवांश्चैव त्वद्देहस्थोऽहमञ्जसा ।\nभविष्यामि गणेशोक्त्वांऽतर्दधे देवसत्तमाः ॥ ५१॥"
  },
  {
    "text": "अतो गणेशक्षेत्रं तु दण्डकारण्यमुत्तमम् ।\nसकलं तत्र सेवार्थं देवास्तस्य समाययुः ॥ ५२॥"
  },
  {
    "text": "तेषां क्षेत्राणि देवेशा दण्डकारण्यगानि तु ।\nतेषु स्थिता विशेषेण भजन्ते गणनायकम् ॥ ५३॥"
  },
  {
    "text": "सर्वेष्वरण्यदेशेषु गणेशः प्रतितिष्ठति ।\nदण्डकारण्यमध्ये स विशेषेणावतारकृत् ॥ ५४॥"
  },
  {
    "text": "दण्डकारण्यकं सर्वं गणेशक्षेत्रमुच्यते ।\nमयूरक्षेत्रं तन्मध्ये भिन्नं स्वानन्दवाचकम् ॥ ५५॥"
  },
  {
    "text": "ब्रह्माद्या ऊचुः ।\nधन्योऽसि योगिनां मध्ये सर्वसंशयनाशकः ।\nश्रुत्वा त्वद्वदनाम्भोजान्न तृप्यामः कथामृतम् ॥ ५६॥"
  },
  {
    "text": "अधुना कृपया विप्र द्वारयात्रां विधानतः ।\nवद क्षेत्रस्य त्रिविधामितिहासयुतां प्रभो ॥ ५७॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nषष्ठे खण्डे विकटचरिते मयूरेशनामदण्डकारण्यवरप्रदानवर्णनं नाम त्रयोदशोऽध्यायः ॥ ६.१३"
  },
  {
    "text": "६.१४ द्वारयात्रावर्णनं नाम चतुर्दशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "भृशुण्ड्युवाच ।\nपुराकल्पभवां सर्वां कथयामि कथां पराम् ।\nसङ्क्षेपेण महाभागाः श‍ृणुध्वं भक्तिसंयुताः ॥ १॥"
  },
  {
    "text": "काचिद्विप्रस्य भार्या तु पीडिता दुर्जनैः पुरा ।\nसा सतीभावरक्षार्थं यत्नयुक्ता बभूव ह ॥ २॥"
  },
  {
    "text": "वने पतिविहीना सा तानुवाच महाखलान् ।\nअद्य प्रारभ्य वश्चाह्नि पञ्चमे स्त्री भवाम्यहम् ॥ ३॥"
  },
  {
    "text": "सत्यं वाक्यं न सन्देहो गच्छध्वं वनवासिनः ।\nएवमुक्ता गताश्चौरा हर्षिताः स्वगृहं ततः ॥ ४॥"
  },
  {
    "text": "सा वने शोकसंयुक्ता विचारमकरोत्तदा ।\nयज्ञार्थं यजमानस्य भर्ता मे सङ्गतोऽभवत् ॥ ५॥"
  },
  {
    "text": "करोमि किं समीपस्थं गच्छामि च मयूरकम् ।\nतत्र धर्मस्य संस्थानं वर्तते नात्र संशयः ॥ ६॥"
  },
  {
    "text": "यात्रामात्रेण तत्रैव स्वस्वधर्मः प्रलभ्यते ।\nएवं विचार्य सा देवी मयूरेशं जगाम ह ॥ ७॥"
  },
  {
    "text": "स्नात्वा गणेशतीर्थे सा सम्पूज्य गणनायकम् ।\nपूर्वद्वारस्थितां शक्तिं सर्वयुक्तां पुपूज ह ॥ ८॥"
  },
  {
    "text": "पुनश्चैव मयूरेशं पूजयित्वा विधानतः ।\nसत्यसम्पालनार्थाय स्वगृहं तत्क्षणाद्ययौ ॥ ९॥"
  },
  {
    "text": "ततस्ते वनगा दुष्टास्तां ययौ पञ्चमेऽहनि ।\nसा सस्मार गणेशानं धर्मशक्तियुतं परम् ॥ १०॥"
  },
  {
    "text": "तस्याः स्मरणमात्रेणाग्निस्तान् सर्वान् ददाह च ।\nसा विस्मिता गणेशानममन्यत विशेषतः ॥ ११॥"
  },
  {
    "text": "मृता सा धर्मशक्तिस्थं गणेशं चिन्त्य मानदा ।\nविकुण्ठमगमत् सा वै विष्णुना मानिता भृशम् ॥ १२॥"
  },
  {
    "text": "पुनः कल्पे मयूरे सा पतियुक्ता बभूव ह ।\nब्राह्मणी तं पुनर्भक्त्या सिषेवे धर्मतत्परा ॥ १३॥"
  },
  {
    "text": "अन्ते स्वानन्दगा चैव बभूवे देवनायिका ।\nब्रह्मभूता महाभक्त्या पत्या युक्ता महाद्भुतम् ॥ १४॥"
  },
  {
    "text": "एवं नाना जनास्तत्र नाना वर्णसमुद्भवाः ।\nनरा नार्यश्च देवेशा महासिद्धिं प्रलेभिरे ॥ १५॥"
  },
  {
    "text": "अन्यच्च दक्षिणद्वारसंस्थां श‍ृणुत चादरात् ।\nयेन संशयहीनाश्च भविष्यथ विशेषतः ॥ १६॥"
  },
  {
    "text": "मद्रदेशमहीपालः शास्त्रज्ञो बलसंयुतः ।\nबभूव सर्वनीतिज्ञः प्रजापालनलालसः ॥ १७॥"
  },
  {
    "text": "कदा सामन्तकैः सर्वैः पीडितोऽतितरां नृपः ।\nन समर्थो बभूवैव तेषां निग्रहणे बलात् ॥ १८॥"
  },
  {
    "text": "ततोऽतिशोकसंयुक्तो राज्यं त्यक्त्वा महामतिः ।\nजगाम मुनिशार्दूलं शौनकं कर्मसिद्धये ॥ १९॥"
  },
  {
    "text": "ज्ञात्वा वृत्तान्तमेवं तु तस्य राज्ञश्च शौनकः ।\nजगाद गच्छ राजेन्द्र मयूरेशं सुसिद्धिदम् ॥ २०॥"
  },
  {
    "text": "तत्र दक्षिणभागे तु द्वारमर्थात्मकं परम् ।\nयात्रामात्रेण सर्वार्थदायकं तत् समाचर ॥ २१॥"
  },
  {
    "text": "प्रणम्य भद्रसेनस्तं मयूरेशं समागतः ।\nदक्षिणद्वारगां यात्रां चकार भक्तिसंयुतः ॥ २२॥"
  },
  {
    "text": "पुनः स्वनगरं गत्वा स्मृत्वा विघ्नेश्वरं नृपः ।\nजित्वा सर्वान् भद्रसेनः शत्रून् राज्यं चकार ह ॥ २३॥"
  },
  {
    "text": "एवं यात्राविधानेन समर्थो जायते नरः ।\nस्वस्वजातिभवं देवा अर्थं विन्दति निश्चितम् ॥ २४॥"
  },
  {
    "text": "ततः सोऽपि गणेशानं दक्षिणद्वारगं सदा ।\nभुञ्जानो भोगमभजन् मृतः कैलासगोऽभवत् ॥ २५॥"
  },
  {
    "text": "पुनर्वैश्योऽभवत् सोऽपि मयूरे देवसत्तमाः ।\nनित्यं गणेश्वरं देवेमभजद्भक्तिसंयुतः ॥ २६॥"
  },
  {
    "text": "अन्ते स्वानन्दगो भूत्वा क्षेत्रे मरणतः स्वयम् ।\nब्रह्मभूतः स वैश्योऽपि नाम्ना मेघो बभूव ह ॥ २७॥"
  },
  {
    "text": "एवं नाना जना देवा अर्थयुक्ता बभूविरे ।\nतत्रैवं कति वो ब्रूयां शक्यते न मया क्वचित् ॥ २८॥"
  },
  {
    "text": "अधुना पश्चिमद्वारसम्भूतं कथयाम्यहम् ।\nचरित्रं सर्वभावज्ञाः श‍ृणुध्वं परमार्थदम् ॥ २९॥"
  },
  {
    "text": "भारके नगरे रोगादिभिर्वैश्यः प्रपीडितः ।\nदरिद्रो भोगहीनश्च सामो नाम्ना बभूव ह ॥ ३०॥"
  },
  {
    "text": "तेन स्कन्दपुराणस्थं माहात्म्यं संश्रुतं कदा ।\nस्वानन्दक्षेत्रजं तेन विस्मितः प्रबभूव ह ॥ ३१॥"
  },
  {
    "text": "देवाः समागतो यात्रार्थं मयूरे पुरा स वै ।\nयथाशास्त्रं विधानेन तीर्थदेवं पुपूज ह ॥ ३२॥"
  },
  {
    "text": "अतीव पीडितः सोऽपि रोगैस्तेन चकार ह ।\nदारिद्र्येण तथा यात्रां पश्चिमद्वारसंस्थिताम् ॥ ३३॥"
  },
  {
    "text": "ततो रोगविनिर्मुक्तो बभूवे हर्षसंयुतः ।\nस्वगृहं पुनरागत्य वैश्यवृत्तिं चकार ह ॥ ३४॥"
  },
  {
    "text": "धनाढ्यः स बभूवाऽपि सर्वमान्यः सुरेश्वराः ।\nपश्चिमद्वारसंयुक्तमभजद्गणनायकम् ॥ ३५॥"
  },
  {
    "text": "स्वगृहे भोगसंयुक्तो बुभुजे विविधान् रसान् ।\nअन्ते जगाम शक्तेः स लोकं परमसौख्यदम् ॥ ३६॥"
  },
  {
    "text": "पुनः क्षेत्रे बभूवाऽपि ब्राह्मणो वेदपारगः ।\nमयूरे गणनाथं स शिवशर्माऽभजत्परम् ॥ ३७॥"
  },
  {
    "text": "क्षेत्रसंन्यासभावेन मयूरेशं समाश्रितः ।\nअन्ते स्वानन्दगो भूत्वा ब्रह्मभूतो बभूव ह ॥ ३८॥"
  },
  {
    "text": "अथोत्तरभवां यात्रां श‍ृणुध्वं देवसत्तमाः ।\nकर्णाटे शूद्रजातिस्थो बभूवे भीमनामकः ॥ ३९॥"
  },
  {
    "text": "कदा श्रुत्वा पुराणं स खेदयुक्तो बभूव ह ।\nव्यर्थं मायामयं सर्वं तत्त्यजाम्यहमादरात् ॥ ४०॥"
  },
  {
    "text": "मुक्तिः सम्पूर्णभावेन लभ्यते केन कर्मणा ।\nतदेव साधनीयं वै मया मानवदेहिना ॥ ४१॥"
  },
  {
    "text": "ततो बभ्रामातिखेदसंयुक्तो यत्र तत्र ह ।\nवने ददर्श शूद्रः स विश्वामित्रं तपोधनम् ॥ ४२॥"
  },
  {
    "text": "तं प्रणम्य स्थितस्तत्र बभौ तेनाऽपि सत्कृतः ।\nपप्रच्छ मुक्तिदं मार्गं तं जगाद स हर्षितः ॥ ४३॥"
  },
  {
    "text": "विश्वामित्र उवाच ।\nमहाश्रमयुतैश्चैव सत्कर्मभिर्विशेषतः ।\nअनेकजन्मसम्भूतैर्नरो मुक्तिमवाप्नुयात् ॥ ४४॥"
  },
  {
    "text": "अतो गच्छ महाक्षेत्रे मयूरेशस्य शूद्रज ।\nउत्तरद्वारगां यात्रां कुरु मुक्तिमवाप्स्यसि ॥ ४५॥"
  },
  {
    "text": "आयासेन विहीनस्तु मुक्तिं तत्रैवमाप्नुयाः ।\nमा खेदं कुरु शूद्र त्वं गच्छ गच्छ ममाज्ञया ॥ ४६॥"
  },
  {
    "text": "भीमस्तं कौशिकं नत्वा मयूरेशं समाययौ ।\nउत्तरद्वारगां यात्रां चकार विधिसंयुतः ॥ ४७॥"
  },
  {
    "text": "अत्यन्तलोलुपत्वात् स मुक्तिद्वारं चकार ह ।\nपुनः स्वगृहमागत्य चकार कर्म देहजम् ॥ ४८॥"
  },
  {
    "text": "स्वधर्मेण युतो नित्यं स्त्रीपुत्राद्यैः स संयुतः ।\nत्रिवर्णस्थजनानां वै सेवां चकार हर्षितः ॥ ४९॥"
  },
  {
    "text": "मुक्तियुक्तं गणेशानमभजन्नित्यमादरात् ।"
  },
  {
    "text": "अन्ते जगाम सूर्यस्य लोकं तेजोमयं परम् ॥ ५०॥"
  },
  {
    "text": "ततः क्रमेण शूद्रः स शुक्लगत्या महेश्वराः ।\nमोक्षरूपो बभूवाऽपि क्षेत्रयात्राप्रभावतः ॥ ५१॥"
  },
  {
    "text": "एवं नानाविधास्तत्र मुक्तिं प्राप्ता विशेषतः ।\nतेषां मया चरित्रं यत्तद्वक्तुं न प्रशक्यते ॥ ५२॥"
  },
  {
    "text": "अथ देवेश्वराः पूर्णां यात्रां द्वारसमाश्रिताम् ।\nकथयामि भवत्प्रीत्या सर्वसिद्धिप्रदायिनीम् ॥ ५३॥"
  },
  {
    "text": "मालवेंऽत्यजजातिस्थो बभूवे दुन्दुभिस्वनः ।\nनाम्ना ख्यातश्च पापात्मा विचचार महीतलम् ॥ ५४॥"
  },
  {
    "text": "द्रव्यलोभी नरादींश्च हत्वा कोटरगोऽभवत् ।\nमुमोच ब्राह्मणं सोऽपि न गां वा पापनिश्चयः ॥ ५५॥"
  },
  {
    "text": "कदाचिन् मार्गगः कश्चिद्वैश्यो द्रव्यसमन्वितः ।\nमालवाद्दण्डकारण्यं जगाम क्रयकारणात् ॥ ५६॥"
  },
  {
    "text": "स दृष्ट्वा द्रव्यसंयुक्तं महामार्गसमाश्रितम् ।\nनाना जनैश्च सङ्कीर्णं तमनु प्रययौ खलः ॥ ५७॥"
  },
  {
    "text": "वैश्यं क्रमेण देवेशा मयूरेशं समागतम् ।\nअनु तं सोऽपि दुर्बुद्धिराययौ दुन्दुभिस्वनः ॥ ५८॥"
  },
  {
    "text": "स वैश्यो गणनाथस्य यात्रायां निरतोऽभवत् ।\nअन्त्यजोऽपि तथा तत्र यात्रां तेन चकार ह ॥ ५९॥"
  },
  {
    "text": "चतुर्द्वाराणि कृत्वा तु संस्थिता विविधा जनाः ।\nचाण्डालस्तत्र मायूरे तद्वत्तस्थौ स वै खलः ॥ ६०॥"
  },
  {
    "text": "ततस्तस्य च दुर्बुद्धेर्बुद्धिभेदो बभूव ह ।\nविचारमकरोच्चित्ते स स्वयं दुन्दुभिस्वनः ॥ ६१॥"
  },
  {
    "text": "अहो मयाऽतिमूर्खेण पापं नानाविधं कृतम् ।\nका गतिर्मरणे मे तु भविष्यति सुदारुणा ॥ ६२॥"
  },
  {
    "text": "ततो वैश्यं प्रणम्यैव गतः स्वस्थानमादरात् ।\nस्वधर्मसंयुतो भूत्वा चकार कर्म देहजम् ॥ ६३॥"
  },
  {
    "text": "पूर्वद्वारजपुण्येन स्वधर्माचारसंयुतः ।\nदक्षिणद्वारजेनैव सत्तायुक्तो बभूव ह ॥ ६४॥"
  },
  {
    "text": "पश्चिमद्वारपुण्येन रोगाद्यभिविवर्जितः ।\nधनाढ्यो विविधान् भोगान् बुभुजेऽसौ सुहृद्वृतः ॥ ६५॥"
  },
  {
    "text": "उत्तरद्वारजेनैव यात्रायाः फलरूपिणा ।\nमहामोक्षं शुक्लगत्यांऽत्यजो लेभे महेश्वराः ॥ ६६॥"
  },
  {
    "text": "न शक्यते मया वक्तुं चरित्रं द्वारकारिणाम् ।\nनानावर्णाश्रमे संस्थाश्चतुर्वर्गयुता बभुः ॥ ६७॥"
  },
  {
    "text": "नारीनरः पशुस्थश्च जीवस्तत्र समागतः ।\nद्वारयात्रां तु कुर्यात् स चतुर्विधं फलं लभेत् ॥ ६८॥"
  },
  {
    "text": "इति द्वारस्य यात्रायाश्चरितं संश‍ृणोति चेत् ।\nपठति तस्य सर्वं तु सफलं कर्म सम्भवेत् ॥ ६९॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nषष्ठे खण्डे विकटचरिते द्वारयात्रावर्णनं नाम चतुर्दशोऽध्यायः ॥ ६.१४"
  },
  {
    "text": "६.१५ देवागारद्वारयात्रामाहात्म्यवर्णनं नाम पञ्चदशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "भृशुण्ड्युवाच ।\nदेवालयस्य द्वाराणि चत्वारि कथितानि च ।\nतेषां चरित्रकं देवाः कथयामि सुसेविनाम् ॥ १॥"
  },
  {
    "text": "बभूव शूद्रजातिस्थो गुर्जरे मानवः खलः ।\nनाम्ना शम्भुरिति ख्यातो द्रव्ययुक्तः सुहृत्प्रियः ॥ २॥"
  },
  {
    "text": "स सायाह्ने जगामैव किञ्चित् कार्यार्थमादरात् ।\nग्रामाद्बहिश्च तत्राऽपि प्रेतैः संवेष्टितोऽभवत् ॥ ३॥"
  },
  {
    "text": "दृष्ट्वा प्रेतान् महोग्रान् स भयभीतो बभूव ह ।\nततस्तं विविशुः सर्वे प्रेताः परमदारुणाः ॥ ४॥"
  },
  {
    "text": "तत्रैव पतितः शूद्रस्तदर्थं सुहृदस्ततः ।\nसमाययुस्तं सङ्गृह्य स्वगृहं प्रययुः खलम् ॥ ५॥"
  },
  {
    "text": "ततः पिशाचतुल्यः स विचचार महीतलम् ।\nतदर्थं सुहृदः सर्वेऽभवन् यत्नपरायणाः ॥ ६॥"
  },
  {
    "text": "तथाऽपि तं महाप्रेता मुमुचुर्न कदाचन ।\nतत्तत् क्षेत्राणि तीर्थानि बभ्रमुस्तेन संयुताः ॥ ७॥"
  },
  {
    "text": "तदपि प्रेतराजास्तं मुमुचुर्न प्रतापतः ।\nसुहृदस्तेन संयुक्ता महत् क्षेत्रं समाययुः ॥ ८॥"
  },
  {
    "text": "मयूरेशं समभ्यर्च्य शम्भुं गृह्य सुहृज्जनाः ।\nजग्मुस्ते भैरवं देवं नग्नरूपधरं परम् ॥ ९॥"
  },
  {
    "text": "दर्शनेन महेशाना भैरवस्य महात्मनः ।\nप्रेतास्त्यक्त्वा ययुः सर्वे शम्भुं भीता न संशयः ॥ १०॥"
  },
  {
    "text": "स्वस्थप्रकृतिगं दृष्ट्वा विस्मिताः सुहृदोऽखिलाः ।\nपुनर्विघ्नेशमापूज्य ययुः स्वनगरं ततः ॥ ११॥"
  },
  {
    "text": "नग्नभैरवदेवस्य दर्शनेन महेश्वराः ।\nपिशाचप्रेतदोषेभ्यो मुक्तः सञ्जायते नरः ॥ १२॥"
  },
  {
    "text": "ग्रहभूतादिजा नाना पीडादोषा भवन्ति न ।\nकदाचिदपि देवेशा नग्नभैरवदर्शनात् ॥ १३॥"
  },
  {
    "text": "नाना जना महाक्षेत्रे तं प्रणम्य विधानतः ।\nयात्रामात्रेण दोषैश्च बभूवुर्वर्जिताः पुरा ॥ १४॥"
  },
  {
    "text": "न वक्तुं शक्यते तत्र मया वर्षशतैरपि ।\nसङ्क्षेपेण ततो देवाः कथितं तस्य चेष्टितम् ॥ १५॥"
  },
  {
    "text": "अथ दक्षिणद्वारस्य चरित्रं कथयामि वः ।\nतत्र देवेश्वरः साक्षान्नीलकण्ठः स्थितोऽभवत् ॥ १६॥"
  },
  {
    "text": "गणेशानं समाराध्य पपौ विषं समुद्रजम् ।\nमहोग्रं शङ्करो देवः सर्वभस्मकरं परम् ॥ १७॥"
  },
  {
    "text": "यस्य स्पर्शेन विष्णुश्च श्यामरूपो बभूव ह ।\nविषयुक्तः पपाताऽसौ गर्वयुक्तप्रभावतः ॥ १८॥"
  },
  {
    "text": "गणेशस्मरणं कृत्वा विषहीनो बभूव ह ।\nमहाविष्णुः शिवेनैवोपदिष्टः परवीरहा ॥ १९॥"
  },
  {
    "text": "गणेशकृपया तत्तु विषं पीतं महात्मना ।\nशङ्करेण ततो दाहसंयुक्तः स बभूव ह ॥ २०॥"
  },
  {
    "text": "मयूरेशेति संस्मृत्य दाहहीनो बभूव ह ।\nसकृच्छीतलदेहः स मयूरेशं समाययौ ॥ २१॥"
  },
  {
    "text": "तत्रैव संस्थितः सोऽपि नीलकण्ठो महेश्वरः ।\nसेवार्थं गणराजस्य धाराधीशो बभूव ह ॥ २२॥"
  },
  {
    "text": "तं प्रणम्य जनाः सर्वे विषहीना भवन्ति ते ।\nइतिहासं वदाम्यत्र श‍ृणुध्वं परमेश्वराः ॥ २३॥"
  },
  {
    "text": "दण्डकारण्यदेशस्थः कश्चित्तु क्षत्रियोऽभवत् ।\nसुलोचन इति ख्यातो नानाशास्त्रविशारदः ॥ २४॥"
  },
  {
    "text": "तेन भूपेन राजानो जिताः शस्त्रबलेन वै ।\nनिस्तेजसः पुनस्तं ते शरणं जग्मुरादृताः ॥ २५॥"
  },
  {
    "text": "तमुग्रदण्डकर्तारं ज्ञात्वा सर्वे नृपास्ततः ।\nविषबाधां ददुस्तस्मै किञ्चिच्छद्मबलेन वै ॥ २६॥"
  },
  {
    "text": "स्वयं व्याकुलचित्तः सन् ज्ञात्वा विषभवां व्यथाम् ।"
  },
  {
    "text": "स जगाम मयूरेशं प्रधानैस्तत्क्षणान्नृपः ॥ २७॥"
  },
  {
    "text": "उद्देशेन गणेशस्य महद्विषं महेश्वराः ।\nस्तम्भितं स ततो राजा क्षेत्रे समागतोऽभवत् ॥ २८॥"
  },
  {
    "text": "तावद्विषेण भूपालः पीडितोऽतितरां किल ।\nदेहचेष्टाविहीनः स बभूवे देवसन्निधौ ॥ २९॥"
  },
  {
    "text": "प्रधानास्तं प्रगृह्यैव यात्रां चक्रुर्यथाविधि ।\nदेवालयस्य द्वारस्थां दक्षिणे नीलकण्ठजाम् ॥ ३०॥"
  },
  {
    "text": "नीलकण्ठं प्रपूज्यैव तस्य तीर्थं स्वमस्तके ।\nराजा वन्द्य महेशानं विषहीनो बभूव ह ॥ ३१॥"
  },
  {
    "text": "ततो विघ्नेश्वरं राजा पूज्य स्वस्थानगोऽभवत् ।\nसुलोचनः शशासैव धरां सन्दण्ड्य दुर्जनान् ॥ ३२॥"
  },
  {
    "text": "एवं यात्राविधानेन विषहीनो नराधिपः ।\nनीलकण्ठसमायुक्तं गणेशमभजत् परम् ॥ ३३॥"
  },
  {
    "text": "अन्ते कैलासगो राजा बुभुजे विविधं सुखम् ।\nपुनश्च ब्राह्मणो जातः क्षेत्रे मायूरसंज्ञिते ॥ ३४॥"
  },
  {
    "text": "तत्रैव गणराजं स सदा भक्तिपरायणः ।\nअभजद्धर्मशीलश्च नाम्ना ख्यातो महेश्वराः ॥ ३५॥"
  },
  {
    "text": "एवमन्ते जगामाऽसौ स्वानन्दे गणपं परम् ।\nब्राह्मणो ब्रह्मभूतो वै बभूव परमद्युतिः ॥ ३६॥"
  },
  {
    "text": "एवं नाना जनास्तत्र नीलकण्ठं प्रदृश्य वै ।\nसिद्धिं प्राप्ता महेशाना मया वक्तुं न शक्यते ॥ ३७॥"
  },
  {
    "text": "अधुना पश्चिमद्वारसंस्थं माहात्म्यमुत्तमम् ।\nकथयामि महेशाना देवागारस्य सिद्धिदम् ॥ ३८॥"
  },
  {
    "text": "महिषासुरपुत्रश्च बभूव ह गजासुरः ।\nतेन त्रैलोक्यगं सर्वं पीडितं सचराचरम् ॥ ३९॥"
  },
  {
    "text": "अजेयः सर्वभूतानां महाबलयुतो सुरः ।\nकर्मखण्डनभावेनापीडयत् सकलामरान् ॥ ४०॥"
  },
  {
    "text": "ततश्च शोकसंयुक्तो शङ्करश्च मयूरगः ।\nपूजयामास विघ्नेशं ततो दैत्यं जघान ह ॥ ४१॥"
  },
  {
    "text": "ततः क्षेत्रं समाश्रित्य संस्थितः पार्वतीपतिः ।\nगणेशेन कृतः सोऽपि द्वाराधीशो महेश्वरः ॥ ४२॥"
  },
  {
    "text": "कृत्तिवासाः स्वयं शम्भुर्देवागारस्य मानदः ।\nपश्चिमद्वारसंस्थोऽभूद्भजतां भावपूरकः ॥ ४३॥"
  },
  {
    "text": "अत्रेतिहासं मुख्यं यत् सङ्क्षेपेण वदाम्यहम् ।\nश‍ृणुध्वं सर्वपापघ्नं गणेशे भक्तिदायकम् ॥ ४४॥"
  },
  {
    "text": "आन्ध्रदेशे द्विजः कश्चित् पापकर्मपरायणः ।\nआसुरं धर्ममाश्रित्य दुर्विनीतो बभूव ह ॥ ४५॥"
  },
  {
    "text": "तदर्थं सुहृदः सर्वे नाना यत्नपरायणाः ।\nहृदिस्थं राक्षसं वारयितुं शेकुर्न ते कदा ॥ ४६॥"
  },
  {
    "text": "तदाऽतिशोकसंयुक्ता ययुः कञ्चित्तपस्विनम् ।\nतेनैव कथितः सर्ववृत्तान्तो द्विजसम्भवः ॥ ४७॥"
  },
  {
    "text": "तपस्वी उवाच ।\nमलं त्यक्त्वा द्विजश्चायमकरोन्न कदा पुरा ।\nशौचभ्रमयुतस्तत्र राक्षसः पिङ्गलो ययौ ॥ ४८॥"
  },
  {
    "text": "अपवित्रं द्विजं दृष्ट्वा ससार हृदि राक्षसः ।\nकरोति कर्म तेनाऽयमासुरं नित्यमादरात् ॥ ४९॥"
  },
  {
    "text": "अतः क्षेत्रे मयूरे वै कृत्तिवासोऽधरङ्गतः ।\nद्वारयात्राविधानेन पूजयध्वमनेन तु ॥ ५०॥"
  },
  {
    "text": "तेनायं राक्षसो मुक्तो भविष्यति न संशयः ।\nनान्यथाऽयुतवर्षैश्च समीचीनः कदाचन ॥ ५१॥"
  },
  {
    "text": "ततस्ते हर्षिताः सर्वे तं गृह्य क्षेत्रमाययुः ।\nदेवागारस्य यात्रां ते चक्रुः पश्चिमद्वारगाम् ॥ ५२॥"
  },
  {
    "text": "कृत्तिवाससमभ्यर्च्य द्विजः सद्यश्च देवपाः ।"
  },
  {
    "text": "रक्षोहीनो बभूवाऽपि स्वधर्मसहितोऽभवत् ॥ ५३॥"
  },
  {
    "text": "ततः स्वगृहमागत्य गणेशमभजद् द्विजः ।\nकृत्तिवासः समायुक्तमन्ते कैलासगोऽभवत् ॥ ५४॥"
  },
  {
    "text": "पुनः स ब्राह्मणो भूत्वा मयूरेशं समाश्रितः ।\nक्षेत्रसंन्यासभावेनाऽभजत्तं नित्यमादरात् ॥ ५५॥"
  },
  {
    "text": "अन्ते गणपतौ सोऽपि ब्रह्मभूतो बभूव ह ।\nएवं पश्चिमद्वारस्य माहात्म्यं कथितं मया ॥ ५६॥"
  },
  {
    "text": "नाना जना महेशानाः पश्चिमद्वारकारिणः ।\nरक्षोभावविहीनाश्च बभूवुर्नाऽत्र संशयः ॥ ५७॥"
  },
  {
    "text": "अतः परं प्रवक्ष्यामि देवागारस्य देवपाः ।\nउत्तरद्वारसंयुक्तं चरित्रं सर्वकामदम् ॥ ५८॥"
  },
  {
    "text": "राक्षस्यां कुम्भकर्णात्तु बभूवे राक्षसाधिपः ।\nभीमः सर्वत्र शैवस्य मार्गध्वंसनकारकः ॥ ५९॥"
  },
  {
    "text": "तेन शैवा धृताः केचित् पुरा केचिच्च् संहताः ।\nततः कदा द्विजः कोऽपि महापाशुपतो धृतः ॥ ६०॥"
  },
  {
    "text": "स उपोषणसंयुक्तः शिवं ध्यात्वा समास्थितः ।\nकारागारे राक्षसस्य वधार्थं ह्युद्यतोऽभवत् ॥ ६१॥"
  },
  {
    "text": "हृदिस्थं शङ्करं सोऽपि तं पुपूज विशेषतः ॥ ६२॥"
  },
  {
    "text": "शङ्करः क्षुभितोऽत्यन्तं भीमं हन्तुं समाययौ ।\nयुद्धं कृत्वा स भीमेन ताडितस्तु पपाल ह ॥ ६३॥"
  },
  {
    "text": "समागत्य मयूरेशं प्रार्थयामास शङ्करः ।\nतं पूज्य प्रययौ तत्र जघान भीममुल्बणम् ॥ ६४॥"
  },
  {
    "text": "स एव भीमनाथस्तु स्थापितोऽभूद् द्विजैः पुरा ।\nशैवास्तं हर्षसंयुक्ताः पुपूजुर्भक्तिभावतः ॥ ६५॥"
  },
  {
    "text": "ततः स भीमनाथस्तु मयूरे भक्तिकारणात् ।\nसमागतो मयूरेशं पूजयामास नित्यदा ॥ ६६॥"
  },
  {
    "text": "द्वाराधीशं चकारैव गणेशस्तं महेश्वराः ।\nदेवागारस्य देवेशमुत्तरे भीमशङ्करम् ॥ ६७॥"
  },
  {
    "text": "पूजयित्वाऽमरेशानं सत्तायुक्तो नरोऽभवत् ।\nअत्रेतिहासमाद्यं यत् कथयामि समासतः ॥ ६८॥"
  },
  {
    "text": "दण्डकारण्यदेशस्थो राजा परमधार्मिकः ।\nउग्रसेन इति ख्यातः सर्वविद्याविशारदः ॥ ६९॥"
  },
  {
    "text": "बलहीनो महीपालो बभूवे वायुदूषितः ।\nजडवच्चेष्टया हीनः संस्थितो दुःखसंयुतः ॥ ७०॥"
  },
  {
    "text": "नानोपायांश्चकाराऽसौ शान्तये वैद्यनायकैः ।\nतथाऽपि रोगनिर्मुक्तो न बभूव नराधिपः ॥ ७१॥"
  },
  {
    "text": "ततोऽकस्मान् महादैत्यः सुखभोक्ता समागतः ।\nबलात् सर्वं नरेन्द्रस्य राज्यं जग्राह तत्क्षणात् ॥ ७२॥"
  },
  {
    "text": "ततोऽतिभयसंयुक्ताः प्रधानास्तं प्रगृह्य वै ।\nमयूरेशं समायाताः पप्रच्छुर्जयदायकम् ॥ ७३॥"
  },
  {
    "text": "गाणेशैः क्षेत्रसंस्थैश्च कथितं द्वारसम्भवम् ।\nमाहात्म्यं तच्च ते श्रुत्वा हर्षयुक्ता बभूविरे ॥ ७४॥"
  },
  {
    "text": "नृपं गृह्य प्रधानास्ते देवागारस्य चोत्तरे ।\nद्वारयात्रां विधानेन चक्रुः परमभक्तितः ॥ ७५॥"
  },
  {
    "text": "ततो रोगविहीनस्तु राजा सत्तायुतोऽभवत् ।\nगणेशं पूज्य सैन्येन युतः स्वनगरं ययौ ॥ ७६॥"
  },
  {
    "text": "देवं गणेशं स्मृत्वा युतं भीमेशेन भूमिपः ।\nयुयुधे तेन दैत्येन शस्त्रास्त्रैर्विविधैर्बलात् ॥ ७७॥"
  },
  {
    "text": "ततो दैत्यः समाक्रुद्धो मल्लयुद्धाय तं ययौ ।\nराजा तं योधयामास स्मृत्वा विघ्नेश्वरं हृदि ॥ ७८॥"
  },
  {
    "text": "दैवी सत्ता समायाता राज्ञो देहे तयामरः ।\nक्षीणशक्तिः पपालैव सुखभोक्ता महाबलः ॥ ७९॥"
  },
  {
    "text": "चकार नगरं गत्वा स ततो राज्यमुत्तमम् ।\nभीमेशसंयुतं नित्यमभजद्गणनायकम् ॥ ८०॥"
  },
  {
    "text": "अन्ते कैलासगो भूत्वा बुभुजे भोगमुत्तमम् ।\nपुनर्मयूरक्षेत्रे च ब्राह्मणः स बभूव ह ॥ ८१॥"
  },
  {
    "text": "गाणेशानेन मार्गेणाभजत्तं गणनायकम् ।\nअन्ते स्वानन्दगः सोऽपि तल्लीनः प्रबभूव ह ॥ ८२॥"
  },
  {
    "text": "एवं नानाविधा देवाः सिद्धिं प्राप्ता विशेषतः ।\nदेवागारस्थभीमेशयात्रया नात्र संशयः ॥ ८३॥"
  },
  {
    "text": "अधुना पूर्णयात्राया देवालयस्य देवपाः ।\nमाहात्म्यं कथयामीह सङ्क्षेपेण पुरा भवम् ॥ ८४॥"
  },
  {
    "text": "द्राविडे शूद्रजातिस्थो बभूव विषयप्रियः ।\nनाम्ना कदा स्वकार्यार्थं मार्गसंस्थो बभूव ह ॥ ८५॥"
  },
  {
    "text": "तत्राशुचिस्वभावस्थं राक्षसः प्रविवेश तम् ।\nतेनासुरस्वभावस्थः शूद्रो बभूव सर्वदा ॥ ८६॥"
  },
  {
    "text": "ततः पिशाचकैः सोऽपि धृतो हृदि विशेषतः ।\nप्रविश्य चेष्टया हीनः कृतः पैशाचकोऽभवत् ॥ ८७॥"
  },
  {
    "text": "ततो वीर्यविहीनं तं नानारोगैः प्रपीडितम् ।\nएतादृशं गृहीत्वा तु सुहृदो दुःखमाययुः ॥ ८८॥"
  },
  {
    "text": "विदुषा ब्राह्मणेनाऽपि सुहृदश्चोपदेशिताः ।\nमयूरेशं समागम्य यात्रां चक्रुर्यथाविधि ॥ ८९॥"
  },
  {
    "text": "देवागारस्य सम्पूर्णां चतुर्द्वारसमन्विताम् ।\nतत्र सर्पेण दष्टाश्च यात्रां चक्रुस्तथाऽपि ते ॥ ९०॥"
  },
  {
    "text": "नग्नभैरवदेवस्य पूजनेन पिशाचकाः ।\nतं त्यक्त्वा प्रययुः सर्वे भयभीताः सुरेश्वराः ॥ ९१॥"
  },
  {
    "text": "नीलकण्ठं समालोक्य विषबाधा पपाल ह ।\nकृत्तिवासः समालोक्य राक्षसः प्रययौ ततः ॥ ९२॥"
  },
  {
    "text": "भीमेशं पूजयित्वा तु वीर्ययुक्तो बभूव ह ।\nततो विघ्नेशमापूज्य स्वगृहं स जगाम ह ॥ ९३॥"
  },
  {
    "text": "विस्मितो मानसेऽत्यन्तं सस्मार गणनायकम् ।\nचतुर्द्वारयुतं तं सोऽभजद्भावसमन्वितः ॥ ९४॥"
  },
  {
    "text": "अन्ते शैवे समागम्य लोके भोगान् मनोगतान् ।\nबुभुजे स पुनः क्षेत्रे मयूरे क्षत्रियोऽभवत् ॥ ९५॥"
  },
  {
    "text": "क्षेत्रसंन्याससंयुक्तोऽभजत्तं गणनायकम् ।\nस्वानन्दे ब्रह्मभूतः स बभूवान्ते सुरेश्वराः ॥ ९६॥"
  },
  {
    "text": "एवं नानाविधा लोका ययुः सिद्धिं महेश्वराः ।\nदेवागारस्य तत्रैव ब्रूयां कति तु यात्रया ॥ ९७॥"
  },
  {
    "text": "देवालयस्य यात्राया माहात्म्यं यः श‍ृणोति चेत् ।\nपठेद्वा तस्य विघ्नेशः प्रसन्नो भवति प्रभुः ॥ ९८॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nषष्ठे खण्डे विकटचरिते देवागारद्वारयात्रामाहात्म्यवर्णनं नाम पञ्चदशोऽध्यायः ॥ ६.१५"
  },
  {
    "text": "६.१६ गर्भागारयात्रामाहात्म्यवर्णनं नाम षोडशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "भृशुण्ड्युवाच ।\nगर्भालयस्य यात्राया माहात्म्यं कथयाम्यहम् ।\nश‍ृणुध्वं भाग्यसंयुक्ता देवेशास्तत् समासतः ॥ १॥"
  },
  {
    "text": "मूर्खः कोऽपि पुरा विप्रो वङ्गदेशे बभूव ह ।\nविष्णुदत्त इति ख्यातः पशुतुल्यः स्वभावतः ॥ २॥"
  },
  {
    "text": "तं दृष्ट्वा पितरौ तस्य काश्यपौ दुःखसंयुतौ ।\nकश्यपं जग्मतुस्तेन श्रुतो वृत्तान्त उल्बणः ॥ ३॥"
  },
  {
    "text": "गर्भागारस्य माहात्म्यं कथयामास कश्यपः ।\nपूर्वद्वारभवं तौ तं प्रणम्य ययतुर्गृहम् ॥ ४॥"
  },
  {
    "text": "पुत्रं गृह्य मयूरेशं जग्मतुर्भक्तिसंयुतौ ।\nयात्रां पुत्रेण संयुक्तौ चक्रतुः परमादरात् ॥ ५॥"
  },
  {
    "text": "गर्भालयस्य पूर्वस्थद्वारगां बुद्धिमालभत् ।\nसम्पूज्य स महाविद्यां ज्ञानयुक्तो बभूव ह ॥ ६॥"
  },
  {
    "text": "ततो हर्षसमायुक्तौ पितरौ तं प्रगृह्य च ।\nस्वाश्रमं जग्मतुर्देवा विस्मितौ पुत्रचेष्टया ॥ ७॥"
  },
  {
    "text": "ततो बुद्धियुतं देवं गणेशमभजन् परम् ।\nअन्ते कैलाससंस्थं तं गणपं जग्मुरादरात् ॥ ८॥"
  },
  {
    "text": "तत्रैव विविधान् भोगान् पुनर्भुक्त्वा महेश्वराः ।\nमयूरे ब्राह्मणाः क्षेत्रे बभूवुः शीलसंयुताः ॥ ९॥"
  },
  {
    "text": "तत्र विघ्नेश्वरं नित्यमभजन् भक्तिभावतः ।\nअन्ते स्वानन्दगा भूत्वा ब्रह्मभूता बभूविरे ॥ १०॥"
  },
  {
    "text": "एवं नाना जना देवाः सिद्धिं प्राप्ता मयूरके ।\nगर्भागारस्य पूर्वद्वारस्थयात्राविधानतः ॥ ११॥"
  },
  {
    "text": "तत्र वक्तुं महादेवाः शक्यते न कदाचन ।\nअतः सङ्क्षेपतः प्रोक्तं पूर्वद्वारयशोऽमलम् ॥ १२॥"
  },
  {
    "text": "अधुना दक्षिणद्वारयात्रामाहात्म्यमुत्तमम् ।\nगर्भागारस्य वक्ष्यामि श‍ृणुध्वं चैकचेतसः ॥ १३॥"
  },
  {
    "text": "काश्मीरे शूद्रजात्यां कः पापकर्मा बभूव च ।\nदेवालयं समालोक्याभजद्देवान् सुदारुणः ॥ १४॥"
  },
  {
    "text": "कदा वैश्यं समालोक्य द्रव्ययुक्तं प्रलोभतः ।\nतमनुप्रययौ दुष्टः प्रहन्तुं खड्गधारकः ॥ १५॥"
  },
  {
    "text": "वैश्योऽपि यत्नमास्थाय सार्थयुक्तो बभूव ह ।\nतथापि पापकर्मा तं न मुमोच कदाचन ॥ १६॥"
  },
  {
    "text": "वैश्यः समागतः सार्थैर्जनैः क्षेत्रे मयूरके ।\nशूद्रस्तत्र समायातो जिघांसुर्भाग्यगौरवात् ॥ १७॥"
  },
  {
    "text": "तत्र यात्रां चकाराऽसौ वैश्यो भावसमन्वितः ।\nशूद्रः स्वयं स्थितश्चैव यात्राहीनः खलात्मवान् ॥ १८॥"
  },
  {
    "text": "द्वितीये दिवसे सर्वे दक्षिणद्वारगां पराम् ।\nयात्रां चक्रुस्ततः शूद्रस्तेषामनुययौ खलः ॥ १९॥"
  },
  {
    "text": "गर्भागारस्थितान् पूज्य दक्षिणद्वारपान् जनाः ।\nप्रमोदाद्यास्ततः सर्वे पुरो जग्मुर्महेश्वराः ॥ २०॥"
  },
  {
    "text": "शूद्रस्तत्र समासीनः पुनः स्वस्थानमाययौ ।\nगणेशं पूज्य पापात्मा पुण्यवान् स बभूव ह ॥ २१॥"
  },
  {
    "text": "विचारमकरोच्चित्ते मया पापानि नित्यशः ।\nअहो कृतानि तान्येव पीडयिष्यन्ति मां किल ॥ २२॥"
  },
  {
    "text": "अहो देवालये देवा मया सङ्खण्डिता मुधा ।\nजनाः सम्पूजयन्तस्तान् किं कृतं पापरूपिणा ॥ २३॥"
  },
  {
    "text": "एवं विचार्य स्वस्थाने त्यक्त्वा वैश्यं जगाम ह ।\nकाश्मीरममरान् सर्वानभजद्भक्तिसंयुतः ॥ २४॥"
  },
  {
    "text": "अन्ते जगाम कैलासे गणेशं भक्तिसंयुतः ।\nअभजत् स पुनर्देवान् मयूरे वैश्यजोऽभवत् ॥ २५॥"
  },
  {
    "text": "गणेश्वरं तत्र देवं क्षेत्रसंन्यासमार्गतः ।\nअभजच्चान्तकाले स तद्देहे लीनतां ययौ ॥ २६॥"
  },
  {
    "text": "नानाविधा जना एवं ययुः सिद्धिं सुरेश्वराः ।\nतत्र वक्तुं न शक्यं तु मया भवति नित्यशः ॥ २७॥"
  },
  {
    "text": "अतः परं प्रवक्ष्यामि पश्चिमद्वारसंश्रितम् ।\nमाहात्म्यं यत् पुरा जातं गर्भागारस्य सौख्यदम् ॥ २८॥"
  },
  {
    "text": "विदर्भे क्षत्रियः कश्चिद्राज्यहीनो बभूव ह ।\nसुदासः सर्वशास्त्रज्ञः क्षत्रियो पीडितो भृशम् ॥ २९॥"
  },
  {
    "text": "वनं गत्वा स राजर्षिः शोकयुक्तो बभूव ह ।\nतत्राऽऽजगाम देवर्षिर्नारदः परमार्थवित् ॥ ३०॥"
  },
  {
    "text": "राज्ञा सम्पूजितो योगी हर्षयंश्च जगाद तम् ।\nगच्छ क्षेत्रे मयूरे त्वं ततः सिद्धिमवाप्स्यसि ॥ ३१॥"
  },
  {
    "text": "गर्भागारस्य राजेन्द्र पश्चिमद्वारसंश्रिताम् ।\nसिन्द्धिं पूज्य महाराजो भविष्यसि यथा पुरा ॥ ३२॥"
  },
  {
    "text": "एवमुक्त्वा नारदश्च विघ्नेशं संस्मरन् ययौ ।\nराजा तथा चकाराऽसौ भक्तियुक्तेन चेतसा ॥ ३३॥"
  },
  {
    "text": "गर्भागारस्य यात्रां स चकार विधिसंयुतः ।\nपश्चिमद्वारगामेकां ततस्तत्रैव संस्थितः ॥ ३४॥"
  },
  {
    "text": "कौडिन्यनगरे राजा सुबाहुः पीडितोऽभवत् ।\nशूलेन दारुणेनैव मृत्युरूपेण देवपाः ॥ ३५॥"
  },
  {
    "text": "रात्रौ स्वप्ने महाभीमं पुरुषं स ददर्श ह ।\nतेन सन्ताडितोऽत्यन्तं मुमूर्छ भयसंयुतः ॥ ३६॥"
  },
  {
    "text": "पुनः संज्ञायुतं भूपमुवाच पुरुषः परः ।\nराज्यं देहि सुदासाय विदर्भदेशसम्भवम् ॥ ३७॥"
  },
  {
    "text": "मरिष्यसि न चेद्राजन् सकुलो नात्र संशयः ।\nमयूरेशं समाश्रित्य स्थितं गच्छाधुना खल ॥ ३८॥"
  },
  {
    "text": "ततः पुरुषरूपं तं न ददर्श महीपतिः ।\nशूलहीनो बभूवाऽसौ तं जगाम सुदासकम् ॥ ३९॥"
  },
  {
    "text": "विदर्भदेशगं राज्यं तं प्रणम्य ददौ परम् ।\nस्वराज्यं स जगामैव वैरमुत्सृज्य देवपाः ॥ ४०॥"
  },
  {
    "text": "राजा सिद्धियुतं नित्यमभजद्गणनायकम् ।\nअन्ते कैलासगः सोऽपि बभूवे कामनायुतः ॥ ४१॥"
  },
  {
    "text": "पुनः स ब्राह्मणो जातो मयूरे वर्मसंयुतः ।\nगणेश्वरं तत्र नित्यमभजद्भक्तिसंयुतः ॥ ४२॥"
  },
  {
    "text": "अन्ते जगाम स्वानन्दे गणेशं गणपप्रियः ।\nब्रह्मभूतोऽभवत्तत्र क्षेत्रवासप्रभावतः ॥ ४३॥"
  },
  {
    "text": "एवं नाना जनाः सिद्धिं पश्चिमद्वारतो ययुः ।\nयात्रामात्रेण गर्भागारस्य कति वदाम्यहम् ॥ ४४॥"
  },
  {
    "text": "अथोत्तरस्थितं द्वारं गर्भागारस्य मानदाः ।\nचरित्रं तस्य वक्ष्यामि श्रवणात् सर्वसौख्यदम् ॥ ४५॥"
  },
  {
    "text": "पाञ्चालदेशगः कश्चिद्वैश्यो विषयलम्पटः ।\nन बुबोध गतं कालं द्रव्ययुक्तः स्वभावतः ॥ ४६॥"
  },
  {
    "text": "स्त्रीमांसमदिरासक्तो बभूवे नित्यमादरात् ।\nएकदा तत्र देशे तु परचक्राद्भयं परम् ॥ ४७॥"
  },
  {
    "text": "त्यक्त्वा स्वदेशं वैश्यश्च पपाल सकुटुम्बकः ।\nआययौ दण्डकारण्यं निवासार्थं भयातुरः ॥ ४८॥"
  },
  {
    "text": "तत्र मार्गस्थभावेन क्षेत्रं प्राप्तं मयूरकम् ।\nतद्दिने पश्चिमद्वारयात्रां चक्रुर्जनाः पराम् ॥ ४९॥"
  },
  {
    "text": "द्वितीयेऽह्नि स वैश्यस्तु लज्जया संयुतोऽभवत् ।\nउत्तरद्वारयात्रार्थमुद्यतोऽभूज्जनैः स्वयम् ॥ ५०॥"
  },
  {
    "text": "गणेशं पूजयित्वा स गर्भागारं जगाम ह ।\nपुपूज तत्र वैश्योऽपि चतुःषष्टिश्च योगिनीः ॥ ५१॥"
  },
  {
    "text": "ततः श्रमेण संयुक्तः पुनर्गणपतिं ययौ ।\nपूजयित्वा जगामाऽसौ यथेष्टं विषयप्रियः ॥ ५२॥"
  },
  {
    "text": "ततो बुद्धिश्च वैश्यस्य विपरीता बभूव ह ।\nतया युक्तो महेशाना विचारमकरोद् हृदि ॥ ५३॥"
  },
  {
    "text": "मया विषययुक्तेन कृतं कर्म भयावहम् ।\nका गतिर्मरणे मे तु भविष्यति सुदारुणा ॥ ५४॥"
  },
  {
    "text": "अहो क्षेत्रस्य माहात्म्यं मया वक्तुं न शक्यते ।\nविपरीता मतिर्जाता ममापि दुष्टचेतसः ॥ ५५॥"
  },
  {
    "text": "योगिनीनां दर्शनेन शुद्धचित्तो भवेन्नरः ।\nयोगप्रियस्तथाऽहं वै जातः सत्यं च शास्त्रगम् ॥ ५६॥"
  },
  {
    "text": "योगिनीसंयुतं ढुण्ढिं वैश्यः स्वधर्ममास्थितः ।\nअभजन्नित्यमानन्दान्निन्दयन् विषयान् सदा ॥ ५७॥"
  },
  {
    "text": "अन्ते जगाम कैलासे गणेशे कामनायुतः ।\nतत्र भुक्त्वा महाभोगान् पुनः पपात भूतलम् ॥ ५८॥"
  },
  {
    "text": "मयूरक्षेत्रगो भूत्वा क्षत्रियो धर्मसंयुतः ।\nक्षेत्रसंन्यासभावेन विघ्नेशमभजत् सदा ॥ ५९॥"
  },
  {
    "text": "अन्ते विघ्नेश्वरः सोऽपि ब्रह्मभूतो बभूव ह ।\nपूर्वसंस्कारभावेन योगसिद्धो महेश्वराः ॥ ६०॥"
  },
  {
    "text": "एवं नाना जनास्तत्र ययुः सिद्धिमनुत्तमाम् ।\nतत्रैवं कति वो ब्रूयां सङ्ख्यातुं न प्रशक्यते ॥ ६१॥"
  },
  {
    "text": "अतः परं प्रवक्ष्यामि सम्पूर्णां तु महेश्वराः ।\nगर्भागाराश्रितां यात्रां परां माहात्म्यसंयुताम् ॥ ६२॥"
  },
  {
    "text": "आत्रेयो ब्राह्मणः कश्चित् पुरा मूर्खो बभूव ह ।\nपितरौ सम्मृतौ तस्याऽनाथो बभ्राम भूतले ॥ ६३॥"
  },
  {
    "text": "विषयेषु विशेषेण प्रीतियुक्तस्तथाऽमराः ।\nभ्रमन् समागतः सोऽपि मयूरे दैवगौरवात् ॥ ६४॥"
  },
  {
    "text": "तत्र कश्चिद् द्विजः सुज्ञः सेवार्थं क्षेत्रगोऽभवत् ।\nतं गृह्य ब्राह्मणो गर्भागारयात्रां चकार ह ॥ ६६॥"
  },
  {
    "text": "संसर्गेण द्विजस्याऽसौ यात्रां चकार दुष्टधीः ।\nस्वयं विद्यानिधिर्जातो यथाऽन्ये ब्राह्मणास्तथा ॥ ६६॥"
  },
  {
    "text": "पूर्वद्वारं समालोक्य दक्षिणस्थं जगाम ह ।\nतत्र मार्गे पपाताऽसौ तथापि द्वारगोऽभवत् ॥ ६५॥"
  },
  {
    "text": "प्रमोदादीन् समालोक्य विषये निःस्पृहोऽभवत् ।\nपश्चिमे सिद्धिमालोक्य भाग्ययुक्तो महेश्वरः ॥ ६८॥"
  },
  {
    "text": "योगिनीस्तत आलोक्य पुण्यशीलो बभूव ह ।\nएवं यात्रां सकृत् कृत्वा पुनः स्वगृहगोऽभवत् ॥ ६९॥"
  },
  {
    "text": "ततो द्विजं प्रणम्याऽसौ स्वदेशं तु जगाम ह ।\nतं तादृशं विलोक्यैव विस्मिताः सुहृदोऽभवन् ॥ ७०॥"
  },
  {
    "text": "विवाहं कारयामासुः सुहृदस्तस्य धीमतः ।\nस गणेशं विचिन्त्यैवाऽभजद्गर्भाश्रितं तदा ॥ ७१॥"
  },
  {
    "text": "अन्ते कैलासगो भूत्वा गणेशं तत्र चाभजत् ।\nभुक्त्वा भोगान् पपाताऽसौ मयूरे ब्राह्मणोऽभवत् ॥ ७२॥"
  },
  {
    "text": "गणेश्वरं तत्र देवा अभजन् नान्यचेतसा ।\nअन्ते स्वानन्दगः सोऽपि ब्रह्मभूतो बभूव ह ॥ ७३॥"
  },
  {
    "text": "मयूरे गर्भयात्रायां निरताः सकृदप्यहो ।\nययुस्ते सिद्धिमाद्यं कथयितुं न प्रशक्यते ॥ ७४॥"
  },
  {
    "text": "गर्भागारस्य माहात्म्यं श‍ृणोति द्वारजं त्विदम् ।\nपठेद्वा तस्य विघ्नेशो ददते चेप्सितं फलम् ॥ ७५॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nषष्ठे खण्डे विकटचरिते गर्भागारयात्रामाहात्म्यवर्णनं नाम षोडशोऽध्यायः ॥ ६.१६"
  },
  {
    "text": "६.१७ मयूरक्षेत्रमरणप्राप्तिमाहात्म्यवर्णनं नाम सप्तदशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "शिवाद्या ऊचुः ।\nएतादृशा महाभागाः कथं कैलासमाययुः ।\nअञ्जसा सेव्य योगीन्द्र गणेशं वद कारणम् ॥ १॥"
  },
  {
    "text": "भृशुण्ड्युवाच ।\nसकामा गणराजस्य भक्ता ये देवसत्तमाः ।\nअन्तरे विषयेष्वेते संसक्ताः सम्भवन्ति च ॥ २॥"
  },
  {
    "text": "न तेषां गणराजस्य स्वानन्दे गतिरुच्यते ।\nनिष्कामानां पदं तद्वै भक्तानां जन्मनाशनम् ॥ ३॥"
  },
  {
    "text": "अतः कैलासगाः सर्वे गणेशं पूज्य योगिनः ।\nबभूवुस्तत्र विघ्नेशमभजन्नान्यचेतसः ॥ ४॥"
  },
  {
    "text": "तदा कैलासनाथे ते स्वानन्दं देवसत्तमाः ।\nगमिष्यन्ति न सन्देहः पुनरावृत्तिवर्जितम् ॥ ५॥"
  },
  {
    "text": "भुक्तिमुक्तिप्रिया ये वै कैलासात् सम्पतन्ति चेत् ।\nते पुनर्विघ्नराजं तं भजन्ते नान्यचेतसः ॥ ६॥"
  },
  {
    "text": "कैलासे गणपं गत्वा भोगयुक्ता भवन्ति ये ।\nते पुनर्मृत्युलोकेषु पतन्त्यत्र न संशयः ॥ ७॥"
  },
  {
    "text": "ब्रह्मभूता भवन्त्यन्ते स्वानन्दस्था महेश्वराः ।\nगणेशेनैव रचितं क्रीडार्थं तत्तथाऽभवत् ॥ ८॥"
  },
  {
    "text": "अधुना क्षेत्रबाह्या वै देवभूमिः प्रकीर्तिता ।\nतस्या माहात्म्यमुख्यं यत् कथयामि समासतः ॥ ९॥"
  },
  {
    "text": "दण्डकारण्यदेशस्थः शूद्रः कश्चिद्बभूव ह ।\nदारिद्र्यदोषसंयुक्तो बभ्राम वसुधातले ॥ १०॥"
  },
  {
    "text": "क्षुधया पीडितोऽत्यन्तं ज्वरयुक्तो बभूव ह ।\nस पूर्वद्वारबाह्यायां देवभूम्यां ममार ह ॥ ११॥"
  },
  {
    "text": "सङ्गृह्य वैष्णवा देवा विमानेन गणा नरम् ।\nविकुण्ठे स्थापयामासुः शूद्रं क्षेत्रप्रभावतः ॥ १२॥"
  },
  {
    "text": "पूर्वद्वारात् समारभ्य योजनं वैष्णवं मतम् ।\nतत्र सिद्धिं ययुः केचिद्वक्तुं शक्यं न वै भवेत् ॥ १३॥"
  },
  {
    "text": "अन्यच्च देवदेवशाः श‍ृणुध्वं दक्षिणे भवम् ।\nचरित्रं शिवभावाख्यं द्वारात् सङ्क्षेपतः परम् ॥ १४॥"
  },
  {
    "text": "ब्राह्मणस्तत्र सम्भूतो जगाम वृत्तिकारणात् ।\nतस्मात् समागतः सोऽपि श्रमयुक्तोऽभवत् परम् ॥ १५॥"
  },
  {
    "text": "ममाराह्नि द्वितीये स सद्यः कैलासगोऽभवत् ।\nमाहात्म्याद्देवभूम्यास्तु शैव्याः क्षेत्रान् महेश्वराः ॥ १६॥"
  },
  {
    "text": "अथ पश्चिमभागात्तु द्वाराच्छाक्तं मतं परम् ।\nक्षेत्रं योजनमात्रं तु तस्य वक्ष्यामि चेष्टितम् ॥ १७॥"
  },
  {
    "text": "चाण्डालः कोऽपि देवेशा विदर्भादागतोऽभवत् ।\nकार्यार्थं ज्वरयुक्तश्च बभूवाऽतीव पीडितः ॥ १८॥"
  },
  {
    "text": "ममार पञ्चमे देवा दिवसे दैवगौरवात् ।\nशक्तिलोकं जगामाऽसौ माहात्म्याच्छाक्तसम्भवात् ॥ १९॥"
  },
  {
    "text": "अथोत्तरभवं चित्रं चरित्रं श‍ृणुत प्रियाः ।\nसौरलोकप्रदं पूर्णं क्षेत्रादुत्तरभागतः ॥ २०॥"
  },
  {
    "text": "भिल्लः कश्चिन् महाभागाः कदा कार्यार्थमाययौ ।\nदष्टः सर्पेण तत्रैव ममार भाग्यगौरवात् ॥ २१॥"
  },
  {
    "text": "सौरं लोकं समाश्रित्य मुमुदे सोऽपि देवपाः ।\nमयूरक्षेत्रद्वारात्तूत्तरे सौरप्रभावतः ॥ २२॥"
  },
  {
    "text": "अनेकनार्य एवं च नरा वर्णाश्रमस्थिताः ।\nभ्रष्टाश्चाऽपि महेशाना ययुः सिद्धिं विशेषतः ॥ २३॥"
  },
  {
    "text": "तेषां चरित्रकं कैस्तु वक्तुमत्र न शक्यते ।\nसङ्क्षेपेण मया किञ्चित् कथितं पूर्वसम्भवम् ॥ २४॥"
  },
  {
    "text": "फलं मयूरक्षेत्रेऽपि मरणेनाऽधुना लभेत् ।\nतस्य माहात्म्यमुख्यं यत् कथयामि समासतः ॥ २५॥"
  },
  {
    "text": "चाण्डालः कोऽपि पापात्मा परस्त्रीलालसोऽभवत् ।\nआन्ध्रे वनं समाश्रित्य जघ्ने लोकान् समागतान् ॥ २६॥"
  },
  {
    "text": "नानापापयुतो दुष्टो वर्णने न प्रशक्यते ।\nग्रन्थबाहुल्यभावाद्वै परदोषप्रकीर्तनात् ॥ २७॥"
  },
  {
    "text": "दुष्टो जगाम मायूरे सुहृज्जनयुतः कदा ।\nभगिनीगृहसंस्थे स भागिनेयविवाहगः ॥ २८॥"
  },
  {
    "text": "पापानि तस्य दुष्टस्य बहिः क्षेत्रात् स्थितानि च ।\nपुनः प्रतीक्षयन्ते तं क्रोधयुक्तानि देवपाः ॥ २९॥"
  },
  {
    "text": "नरं मयूरे पापानि यत्र कुत्र कृतानि वै ।\nतं मुक्त्वा बहिरेवाऽपि प्रवेशात् संस्थितानि तु ॥ ३०॥"
  },
  {
    "text": "पुनर्यदि समायातमनु तं पापकानि तु ।\nगच्छन्ति शुद्धरूपस्थं यत्र सोऽपि गमिष्यति ॥ ३१॥"
  },
  {
    "text": "कदाचित्तेन किञ्चिद्वै यदि पापं कृतं भवेत् ।\nततः पुनः प्रविश्याऽपि भुञ्जते तानि तं नरम् ॥ ३२॥"
  },
  {
    "text": "अतो मयूरक्षेत्रं वै न त्याज्यं देहधारिणा ।\nपापप्रवेशहीनत्वात् सदा सेव्यं महेश्वराः ॥ ३३॥"
  },
  {
    "text": "यदा नरः समुद्युक्तो भवति स्वगृहात् कदा ।\nमयूरेशं गमिष्यामि यात्रार्थं नात्र संशयः ॥ ३४॥"
  },
  {
    "text": "तदा पापानि तस्यैव विचारं कुर्वते परम् ।\nमहाभयकरो विघ्नः प्राप्तश्चास्माकमुल्बणः ॥ ३५॥"
  },
  {
    "text": "मयूरे यदि देही तु गमिष्यति तदा वयम् ।\nस्थास्यामः कुत्र पापानि चरितुं विघ्नमुत्तमम् ॥ ३६॥"
  },
  {
    "text": "ततः पापानि सर्वाणि तं नरं यत्नभावतः ।\nपीडयामासुरत्यन्तं येन व्यग्रो नरो भवेत् ॥ ३७॥"
  },
  {
    "text": "द्रव्यहानिं तथा पुत्रं पुरं पशुगृहादिकम् ।\nपापानि कुर्वते नाशसंयुक्तं देवसत्तमाः ॥ ३८॥"
  },
  {
    "text": "तेन सम्पीडितो धत्ते यात्रार्थं न मनोऽपि सः ।\nअतः सर्वमनादृत्य मयूरेशं समाश्रयेत् ॥ ३९॥"
  },
  {
    "text": "कामं नानाविधान्येव पापानि कुरुतां सदा ।\nअन्ते मयूरकं गच्छेत् किं करिष्यन्ति तानि तम् ॥ ४०॥"
  },
  {
    "text": "येन केन विचारेण मयूरे देवसत्तमाः ।\nवासः सदा प्रकर्तव्यो ब्रह्मभूयस्य कारणात् ॥ ४१॥"
  },
  {
    "text": "अन्यत्र विविधैर्युक्तो भोगै राज्यादिभिस्तथा ।\nमयूरे श्रेष्ठकस्तस्माद्दारिद्र्यादियुतो भवेत् ॥ ४२॥"
  },
  {
    "text": "मयूरक्षेत्रे मरणे स्वानन्दं लभते नरः ।\nअन्यत्र भोगयुक्तश्चेज्जन्ममृत्युयुतो भवेत् ॥ ४३॥"
  },
  {
    "text": "विषयासक्तचित्तश्चेन् मयूरेशं तथापि हि ।\nसमाश्रयेद् दुराचारो यातनां लभते पराम् ॥ ४४॥"
  },
  {
    "text": "अधुना श‍ृणुत प्राज्ञा अन्त्यजस्य तु चेष्टितम् ।\nप्रकृतं कथयिष्यामि बहुना किं विचक्षणाः ॥ ४५॥"
  },
  {
    "text": "चाण्डालो भगिनीगेहे मयूरे संस्थितोऽभवत् ।\nममार तत्र सर्पेण स दष्टो देवसत्तमाः ॥ ४६॥"
  },
  {
    "text": "गाणपत्या विमानं तु समानीय तदर्थतः ।\nसङ्गृह्य ब्रह्मभूतं तं चक्रुः क्षेत्रमृतेः फलात् ॥ ४७॥"
  },
  {
    "text": "मयूरे न चकाराऽसौ चाण्डालः पापमल्पकम् ।\nतेन सद्यो बभूवैव ब्रह्मस्थो नीचयोनिजः ॥ ४८॥"
  },
  {
    "text": "मरणे ब्रह्मभूतश्च भवत्यत्र न संशयः ।\nमयूरे तस्य किं देवाः कथयामि चरित्रकम् ॥ ४९॥"
  },
  {
    "text": "एवं नाना जनाद्याश्च पशुपक्ष्यादि सम्भवाः ।\nमयूरे ब्रह्मभूताश्च बभूवुर्मरणात् पुरा ॥ ५०॥"
  },
  {
    "text": "अथो देवेशमुख्याश्च श‍ृणुध्वं त्वेकचेतसः ।"
  },
  {
    "text": "चित्रं चरित्रकं वक्ष्ये मयूरे सम्भवं परम् ॥ ५१॥"
  },
  {
    "text": "वणिजो गर्दभं चैकं धृत्वा कार्यार्थमादरात् ।\nभारेण संयुतं चक्रुरन्नाद्यैस्तं महेश्वराः ॥ ५२॥"
  },
  {
    "text": "ते तं गृह्य मयूरेशं समाजग्मुः स्वकारणात् ।\nगर्दभस्तत्र भारेण पीडितस्तु ममार ह ॥ ५३॥"
  },
  {
    "text": "स ब्रह्मणि तदाकारो बभूवे देवसत्तमाः ।\nपशुजातिज एवं तु नराणां तत्र का कथा ॥ ५४॥"
  },
  {
    "text": "एवं क्षेत्रप्रभावेण जना नाना महेश्वराः ।\nसिद्धिं प्राप्ता विशेषेण मया वक्तुं न शक्यते ॥ ५५॥"
  },
  {
    "text": "इदं क्षेत्रभवं चित्रं चरितं श‍ृणुयान्नरः ।\nपठेद्यः श्रावयेद्वाऽपि सर्वार्थं प्रलभेत् सदा ॥ ५६॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nषष्ठे खण्डे विकटचरिते मयूरक्षेत्रमरणप्राप्तिमाहात्म्यवर्णनं नाम सप्तदशोऽध्यायः ॥ ६.१७\n६.१८ गर्भागारस्य प्रमाणवर्णनं नाम अष्टादशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "देवेशा ऊचुः ।\nक्षेत्रस्थानां च यात्राया माहात्म्यं वद योगिप ।\nके के मुख्या महाक्षेत्रे पूज्या लोकैर्निरन्तरम् ॥ १॥"
  },
  {
    "text": "भृशुण्ड्युवाच ।\nउत्तराभिमुखो देवो गणेशः क्षेत्रमध्यगः ।\nसंस्थितस्तस्य वामाङ्गे सिद्धिः सेवार्थमास्थिता ॥ २॥"
  },
  {
    "text": "चामरैर्व्यजनैर्युक्ता नानासिद्धिसमन्विता ।\nसेवते गणराजं सा सती भक्तिसमन्विता ॥ ३॥"
  },
  {
    "text": "दक्षिणाङ्गे तथा बुद्धिर्विद्याभिः संयुता स्वयम् ।\nकलाभिश्च सरस्वत्याः समीपे सेवने स्थिता ॥ ४॥"
  },
  {
    "text": "सुगन्धिवस्तुभिर्युक्ता सती परमार्थवाचका ।\nगणेशं भावसंयुक्ता भजते नित्यमादरात् ॥ ५॥"
  },
  {
    "text": "पुरतो लक्षलाभौ तु भक्तिनम्रात्मकन्धरौ ।\nसेवेते तं गणाध्यक्षं नानोपचारसंयुतौ ॥ ६॥"
  },
  {
    "text": "पृष्ठभागे महादेव्यो भ्रामर्या धारका मदाः ।\nनानाशक्तियुता देवं सेवन्ते भक्तिसंयुताः ॥ ७॥"
  },
  {
    "text": "समास्थितश्चासनाधो गणेशस्येक्षुसागरः ।\nकमलं सागरोत्थं तु सहस्रदलराजितम् ॥ ८॥"
  },
  {
    "text": "तीव्रादिशक्तिसंयुक्ते तत्र विघ्नेश्वरः सदा ।\nतिष्ठन्तीमे हितं देवाः सेवन्ते रससंयुताः ॥ ९॥"
  },
  {
    "text": "एवं गणेश्वरः सर्वैः पूजनीयो विशेषतः ।\nतैर्युक्तः सर्वदश्चैव भवत्यत्र न संशयः ॥ १०॥"
  },
  {
    "text": "मयूराखू तत्पुरश्च संस्थितौ करसम्पुटैः ।\nतत्पुरः सिद्धयोगिन्यो नीराजयन्ति विघ्नपम् ॥ ११॥"
  },
  {
    "text": "पृष्ठभागे तथा तस्य प्रमोदाद्याश्च सायुधाः ।\nसंस्थिता भक्तिसंयुक्ताः पूजनीया नरेण ते ॥ १२॥"
  },
  {
    "text": "अथ पूर्वदिशायां तु धर्ममण्डप उच्यते ।\nतत्र विष्णुः स्वयं साक्षात्तिष्ठति सेवनोत्सुकः ॥ १३॥"
  },
  {
    "text": "सर्वान् कथयते धर्मान् गाणेशान् तत्र संस्थितः ।\nगाणपत्यप्रियत्वात् स पूजनीयो विशेषतः ॥ १४॥"
  },
  {
    "text": "तथा दक्षिणगः शम्भुरर्थमण्डपमाश्रितः ।\nस गाणेशान् कथयते शब्दार्थान् विविधान् परान् ॥ १५॥"
  },
  {
    "text": "गुह्यानर्थान् सदा देवः प्रकाशयति सर्वदा ।\nगाणेशज्ञानकुशला भवन्ते तेन मानवाः ॥ १६॥"
  },
  {
    "text": "मण्डपः कामसंज्ञस्तु दिशि देवाः समीपगाः ।\nपश्चिमायां स्थिता तत्र महाशक्तिर्महेश्वरः ॥ १७॥"
  },
  {
    "text": "गणेशकामानायां सा कुरुते सर्वमानवान् ।\nसौख्यमाद्यं कथयते गाणेशं परमाद्भुतम् ॥ १८॥"
  },
  {
    "text": "उत्तरे मण्डपो मुक्तेस्तत्र सूर्यः प्रतिष्ठते ।\nगणेशभक्तियुक्तो बोधयते विविधान् नरान् ॥ १९॥"
  },
  {
    "text": "गाणेशीं मुक्तिमाद्यां तु पूर्णमोक्षप्रदायिनीम् ।\nप्रकाशयति तत्रस्थो जनैः सम्पूजितो रविः ॥ २०॥"
  },
  {
    "text": "गणेशसन्निधाने तु मुद्गलाद्या महेश्वराः ।\nमहाभक्ताः प्रतिष्ठन्ते भक्तिं सम्बोधयन्ति ते ॥ २१॥"
  },
  {
    "text": "दक्षिणाङ्गे पुरस्तस्य मुद्गलो भक्तनायकैः ।\nअव्याहतगतिः सोऽपि गुह्यधारक उच्यते ॥ २२॥"
  },
  {
    "text": "वामाङ्गे गणराजस्य पुरो योगिसमन्वितः ।\nशुको गाणेशयोगं बोधयते सकलान् परम् ॥ २३॥"
  },
  {
    "text": "पूजनीयौ प्रयत्नेन गणेशपुरतः स्थितौ ।\nमुद्गलश्च शुको देवाः प्रियौ विघ्नेश्वरस्य तौ ॥ २४॥"
  },
  {
    "text": "मण्डपा देवमुख्यानां कथिताश्च ततः परम् ।\nविनायकाः स्थिता अष्टौ वक्रतुण्डादयः पराः ॥ २५॥"
  },
  {
    "text": "ततोऽष्टमातरः प्रोक्तास्ततोऽष्टौ भैरवा मताः ।\nदिशां भागेषु देवेशाः पूजनीयाः प्रयत्नतः ॥ २६॥"
  },
  {
    "text": "ततो गणेशवामाङ्गे चतुर्थी सङ्कटा स्थिता ।\nदक्षिणाङ्गे तथा शुक्ला तिष्ठति सेवनोत्सुका ॥ २७॥"
  },
  {
    "text": "पृष्ठभागे शमी तद्वत् पुरो मन्दार एव च ।\nदूर्वा पुरः स्थिता एते सेवन्ते गणनायकम् ॥ २८॥"
  },
  {
    "text": "नग्नभैरवदेवश्च पूर्वभागे समाश्रितः ।\nभक्तियुक्तः स्वभावेन सेवते गणनायकम् ॥ २९॥"
  },
  {
    "text": "तथा दक्षिणगो देवा नीलकण्ठः प्रतापवान् ।\nसेवते विघ्नराजं स समागत्य निरन्तरम् ॥ ३०॥"
  },
  {
    "text": "पश्चिमे कृत्तिवासास्तु भीमेशश्चोत्तरे तथा ।\nसमागत्य गणेशानं सेवेते भक्तिसंयुतौ ॥ ३१॥"
  },
  {
    "text": "ततो दिक्पालरूपाश्च सेवन्ते द्विरदाननम् ।\nसमागत्य सशस्त्रास्ते नित्यं भक्तिसमन्विताः ॥ ३२॥"
  },
  {
    "text": "एते मुख्यात्मकाः प्रोक्ता गर्भागारनिवासिनः ।\nकेचिद्वासकरास्तत्र केचित् सेवार्थमागताः ॥ ३३॥"
  },
  {
    "text": "अतः परं प्रवक्ष्यामि सदा गर्भगृहस्थितान् ।\nविनायकान् महाभागान् सर्वसिद्धिप्रदायकान् ॥ ३४॥"
  },
  {
    "text": "विदर्भाद्वक्रतुण्डश्च बल्लाळः यल्लिगः तथा ।\nहेरम्बश्च महेशाना विद्यापुरसमाश्रितः ॥ ३५॥"
  },
  {
    "text": "विघ्नेशः पारिनेरस्थो भालचन्द्रस्तथैव च ।\nगङ्गातटस्थो ज्ञानेशो दत्तात्रेयेण संयुतः ॥ ३६॥"
  },
  {
    "text": "चिन्तामणिः स्थावरस्थोऽमराः सिद्धिविनायकः ।\nसिद्धिक्षेत्रस्थ एवं तु महागणपतिस्तथा ॥ ३७॥"
  },
  {
    "text": "मणिपूःस्थो विघ्नहरो विजयस्थो विनायकः ।\nकश्यपालयसंस्थश्च एलास्थो लक्षविघ्नपः ॥ ३८॥"
  },
  {
    "text": "बङ्गालस्थो गणेशानो विघ्नराजो महेश्वराः ।\nजीर्णपूःस्थस्तथाऽऽशापूरको ह्यमलक्षेत्रगः ॥ ३९॥"
  },
  {
    "text": "प्रवालस्थो गणेशश्च राजवेश्मस्थ एव च ।\nइत्यादि बहवस्तत्र भवन्ति गणपाः स्थिताः ॥ ४०॥"
  },
  {
    "text": "मयूरेशं समाश्रित्य गर्भागारनिवासिनः ।"
  },
  {
    "text": "भवन्ति विघ्नराजाश्च सर्वे तस्य कलात्मकाः ॥ ४१॥"
  },
  {
    "text": "गर्भागारं गणेशस्य मूर्तिरूपं महत्परम् ।\nज्ञातव्यं सर्वभावेन सेवनीयं विशेषतः ॥ ४२॥"
  },
  {
    "text": "शतकोटिगणेशानाः संस्थिता देवसत्तमाः ।\nगर्भागारं समाश्रित्य निश्चितं गणपेन च ॥ ४३॥"
  },
  {
    "text": "नरैश्च मुनिभिर्देवैः स्थापिता गणनायकाः ।\nगर्भागारे च ते सर्वे बुधैस्तेभ्योऽधिका मताः ॥ ४४॥"
  },
  {
    "text": "गर्भागारे गणेशानं स्वनाम्नाङ्कितमादरात् ।\nस्थापयेत्तेन देवेशा जगद्ब्रह्म च स्थापिते ॥ ४५॥"
  },
  {
    "text": "केनाऽपि पुण्यं वक्तुं न शक्यते देवसत्तमाः ।\nमयूरे गणनाथस्य स्थापने सम्भवं परम् ॥ ४६॥"
  },
  {
    "text": "जीर्णोद्धारं तु यः कुर्यात् स सम्पूर्णफलं लभेत् ।\nमूर्तिखण्डं नरो दृष्ट्वा साङ्गं कुर्यात्तथा फलम् ॥ ४७॥"
  },
  {
    "text": "देवेशा ऊचुः ।\nआश्चर्यं भासते वाक्यं त्वदीयं गुरुसत्तम ।\nएते गणेश्वरास्तत्र कथं तिष्ठन्ति तद्वद ॥ ४८॥"
  },
  {
    "text": "मानं वद महाभाग सर्वेषां च यथातथम् ।\nतेन संशयहीनाश्च भविष्यामो वयं प्रभो ॥ ४९॥"
  },
  {
    "text": "भृशुण्ड्युवाच ।\nपरमाणुस्वरूपेण केचित्तत्र गणेश्वराः ।\nकेचित्तु त्रसरेणुभिः समाने देहधारकाः ॥ ५०॥"
  },
  {
    "text": "अङ्गुष्ठपर्वमात्रेण देहेन शम्भुमुख्यकाः ।\nदेवाश्च मुनयः सर्वे तिष्ठन्त्यत्र न संशयः ॥ ५१॥"
  },
  {
    "text": "चतुर्हस्तप्रमाणेन मयूरेशश्च तिष्ठति ।\nपीठादिसंयुतो देवाः सिद्धिबुद्धी द्विहस्तगे ॥ ५२॥"
  },
  {
    "text": "हस्तमात्रेण सर्वे ते पूर्वस्मिन् कथिता मया ।\nतिष्ठन्ति गणराजस्य सदा सेवार्थलालसाः ॥ ५३॥"
  },
  {
    "text": "चतुर्धनुः प्रमाणेन धर्ममण्डप एव यः ।\nतस्माद् द्विगुणितः प्रोक्तः समन्तादर्थमण्डपः ॥ ५४॥"
  },
  {
    "text": "तस्माद् द्विगुणितः प्रोक्तः काममण्डप एव च ।\nपादहीनस्तथा प्रोक्तस्तस्मान् मुक्तेश्च मण्डपः ॥ ५५॥"
  },
  {
    "text": "गणेशाद्वै दशधनुर्द्वारे धर्मस्य मण्डपः ।\nपूर्ववद् द्वारगाः सर्वे मण्डपाः स्वस्वमानतः ॥ ५६॥"
  },
  {
    "text": "मण्डपात् पूर्वदिग्देशे वक्रतुण्डः स्थितो मतः ।\nबुधैर्दशधनुर्दूरे ज्ञातव्यं मानतोऽमराः ॥ ५७॥"
  },
  {
    "text": "दश पञ्चधनुर्दूरे संस्थस्तत्रैकदन्तकः ।\nएवं पञ्च प्रवृद्ध्या तु धनुषां दिक्षु विघ्नपाः ॥ ५८॥"
  },
  {
    "text": "अष्टभ्यो गणनाथेभ्यो दूरे पञ्चधनुष्कतः ।\nमातृका संस्थिताश्चैव वृद्ध्या क्षेत्रं यथाऽभवत् ॥ ५९॥"
  },
  {
    "text": "तेभ्यः पञ्चधनुष्के तु चतुर्थी संस्थिता मता ।\nवृद्धिन्यूनत्वमानेन क्षेत्रसामान्यभावतः ॥ ६०॥"
  },
  {
    "text": "तेभ्यः पञ्चधनुष्के तु चतुर्थी संस्थिता मता ।\nपूर्वभागे तथाऽन्याश्च वृद्धिन्यूनत्वमानतः ॥ ६१॥"
  },
  {
    "text": "ततः पञ्चधनुष्के तु दूरे पूर्वदिशि स्थितः ।\nनग्नभैरवनामा चान्ये तद्वत् क्षेत्रमानतः ॥ ६२॥"
  },
  {
    "text": "तेभ्यः पञ्चधनुष्के तु दिक्पालाः संस्थिता मताः ।\nवृद्धिन्यूनत्वमानेन यथा क्षेत्रं प्रकीर्तितम् ॥ ६३॥"
  },
  {
    "text": "पूर्वेशानदिशोर्मध्ये प्रजापतिः स्थितः स्वयम् ।\nनैरृती पश्चिमाऽऽशागः शेषस्तत्र महेश्वराः ॥ ६४॥"
  },
  {
    "text": "तेभ्यः पञ्चधनुष्के तु वज्रादीनि स्थितानि च ।\nक्षेत्रमानप्रमाणेन वृद्धिन्यूनेन निश्चितम् ॥ ६५॥"
  },
  {
    "text": "एवं सर्वं मया प्रोक्तं यथाशास्त्रं विधानतः ।\nगर्भागारस्य विस्तारमाहात्म्यं देवसत्तमाः ॥ ६६॥"
  },
  {
    "text": "अन्ये नाना गणेशाना गाणेशाः संस्थिताः परे ।\nसेवार्थं गणनाथस्य गर्भागारे जगद्धिताः ॥ ६७॥"
  },
  {
    "text": "इदं श‍ृणोति पठति यश्चित्रं भक्तिसंयुतः ।\nस सर्वपापहीनश्च भवेद्वै देवसत्तमाः ॥ ६८॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nषष्ठे खण्डे विकटचरिते गर्भागारस्य प्रमाणवर्णनं नाम अष्टादशोऽध्यायः ॥ ६.१८\n६.१९ क्षेत्रवासिचरितवर्णनं नामैकोनविंशतितमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "देवेशा ऊचुः ।\nअधुना वद माहात्म्यं देवागारस्य मानद ।\nके के मुख्या जनैः पूज्याः संस्थिता गणपे रताः ॥ १॥"
  },
  {
    "text": "भृशुण्ड्युवाच ।\nद्वारकासहितो विष्णुर्देवागारे समाश्रितः ।\nपूर्वभागे गणेशात्तु दिशि देवेन्द्रसत्तमाः ॥ २॥"
  },
  {
    "text": "यावन्ति वैष्णवान्येव क्षेत्राणि विविधानि च ।\nमथुराद्यानि सर्वाणि पूर्वभागे स्थितानि वै ॥ ३॥"
  },
  {
    "text": "तत्र मध्ये महेशाना द्वारकाशतमञ्जसा ।\nधनुषां तु प्रमाणेन गर्भागारात् प्रकीर्तिता ॥ ४॥"
  },
  {
    "text": "तत्र कृष्णश्च रामश्च प्रद्युम्नो ह्यनिरुद्धकः ।\nसमातस्थुर्गणेशस्य भक्त्यर्थं भक्तसत्तमाः ॥ ५॥"
  },
  {
    "text": "गणेशानं पुष्टिपतिं स्थापयित्वा जनार्दनः ।\nसेवते तं महाभागा द्वारकावासिनस्तथा ॥ ६॥"
  },
  {
    "text": "गोमती कुण्डरूपेण स्वयं तत्रैव संस्थिता ।\nस्नानमात्रेण जन्तूनां ब्रह्महत्यां विनश्यति ॥ ७॥"
  },
  {
    "text": "कृष्णपक्षे नरो नारी श्रावणे तु जनार्दनम् ।\nमयूरे पूजयेत् क्षेत्रे वासकृत् सर्वदायकम् ॥ ८॥"
  },
  {
    "text": "तेषां पूजनमात्रेण सद्यः पापविवर्जितः ।\nमनेप्सितं लभेद् देवाः शतयज्ञफलं तथा ॥ ९॥"
  },
  {
    "text": "मथुरावामभागे तु द्वारकायाः समास्थिता ।\nतावन्मानेन देवेशाः सर्वार्थस्य प्रदायिनी ॥ १०॥"
  },
  {
    "text": "बालरूपधरौ तत्र रामकृष्णौ समास्थितौ ।\nपूजनीयौ नरेणैव सर्वकामफलप्रदौ ॥ ११॥"
  },
  {
    "text": "गौरीविनायकं तत्र स्थापयित्वा स्वहर्षतः ।\nजनैः सह महाभक्तौ सेवेते तं जनार्दनौ ॥ १२॥"
  },
  {
    "text": "तत्रैव यमुना साक्षात् संस्थिता हृदरूपिणी ।\nतस्यां स्नानेन देवेशाः सर्वपापक्षयो भवेत् ॥ १३॥"
  },
  {
    "text": "कृष्णाष्टम्यां विशेषेण तयोर्यात्रा प्रकीर्तिता ।\nमासे मासे जनानां सा दहति ह्यशुभं महत् ॥ १४॥"
  },
  {
    "text": "अयोध्या दक्षिणाङ्गेऽस्यास्तावन्मानेन संस्थिता ।\nद्वारकायाश्च तत्रैव शरयूकुण्डकं स्थितम् ॥ १५॥"
  },
  {
    "text": "तत्र स्नानेन जन्तूनां पापं नश्यति तत्क्षणात् ।\nइहजन्मकृतं सर्वं स्वर्गदं कुण्डमञ्जसा ॥ १६॥"
  },
  {
    "text": "तत्र रामो लक्ष्मणश्च भरतः शत्रुसूदनः ।"
  },
  {
    "text": "स्थिताः संस्थाप्य हेरम्बं सेवायां तत्परा जनैः ॥ १७॥"
  },
  {
    "text": "चैत्रशुक्लनवम्यां तु यात्रां तत्र प्रकुर्वते ।\nक्षेत्रवासिन आनन्दाद्वार्षिकीं दुरितापहाम् ॥ १८॥"
  },
  {
    "text": "द्वारकायाः पुरोभागे व्यासः सत्यवतीसुतः ।\nसंस्थितः सर्वधर्मज्ञो दशधनुःप्रमाणतः ॥ १९॥"
  },
  {
    "text": "तत्पुरो नृहरिश्चैव वामनस्तत्पुरोऽभवत् ।\nमत्स्यस्तत्पुरतो विष्णुस्ततो बुद्धः प्रकीर्तितः ॥ २०॥"
  },
  {
    "text": "नरनारायणौ देवौ तत्पुरः संस्थितौ किल ।\nहयग्रीवस्ततः प्रोक्तः समानमानतः स्थितः ॥ २१॥"
  },
  {
    "text": "तथा वामाङ्गभागे ये धनुषां दशके परे ।\nतिष्ठन्ति विष्णुरूपाश्च मथुरायाः सुखप्रदाः ॥ २२॥"
  },
  {
    "text": "तान् श‍ृणुध्वं महेशानाः कथयामि समासतः ।\nकूर्मः परशुरामश्च कल्की पृश्निसुतस्तस्था ॥ २३॥"
  },
  {
    "text": "कपिलः सिद्धेशः शेषः सनकाद्याश्च योगिनः ।\nभजन्ति स्वस्वनामाङ्कानास्थाप्य गणनायकान् ॥ २४॥"
  },
  {
    "text": "अयोध्यायाः पुरः सप्त संस्थिताश्च जनार्दनाः ।\nतावन्मानेन देवेशास्तान् श‍ृणुध्वं समासतः ॥ २५॥"
  },
  {
    "text": "नारदः कार्तवीर्यश्चात्रितो यज्ञस्तथा परः ।\nऋषभश्च पृथुर्वैन्यो मोहिनी या स्मृता बुधैः ॥ २६॥"
  },
  {
    "text": "स्वस्वेष्टनामकांस्तत्रास्थाप्य विघ्नेश्वरान् परान् ।\nभजन्ते भावयुक्ताश्च सदा क्षेत्रनिवासनः ॥ २७॥"
  },
  {
    "text": "द्वादश्यां प्रतिमासेषु पूजनीयाः क्रमेण तु ।\nचतुर्विंशतिदेवेश विष्णवः क्षेत्रवासिभिः ॥ २८॥"
  },
  {
    "text": "द्वारकास्थसमायुक्तास्तत्र विष्ण्वंशसम्भवाः ।\nअवान्तरे स्थिताः सर्वे मयूरे हितकारकाः ॥ २९॥"
  },
  {
    "text": "स्वयं विष्णुस्ततस्तत्र तिष्ठति क्षेत्रगोऽमराः ।\nविकुण्ठं तत् समाख्यातं धनुषां द्विशतात्मकम् ॥ ३०॥"
  },
  {
    "text": "एकादश्यां जनाः साक्षात् पूजयन्ति निरन्तरम् ।\nतेन सौभाग्यसंयुक्ता भविष्यंन्ति मयूरके ॥ ३१॥"
  },
  {
    "text": "अन्ये नानाऽवताराश्च क्षेत्राणि विविधानि तु ।\nसंस्थितानि मयूरेऽस्मिन् गणेशे भक्तिकारणात् ॥ ३२॥"
  },
  {
    "text": "विकुण्ठवासी भगवान् सदा सिद्धिविनायकम् ।\nस्थाप्य पूज्यं विधानेन भजतेऽनन्यभावतः ॥ ३३॥"
  },
  {
    "text": "अन्ये ये स्वस्वनाम्ना ते गणेशान् स्वेष्टरूपकान् ।\nविष्णवः स्थापयित्वा तं भजन्तेऽनन्यभावतः ॥ ३४॥"
  },
  {
    "text": "गर्भागारस्य देवेशाः पूर्वाङ्गं वर्णितं मया ।\nसङ्क्षेपेणाधुना तद्वत् दक्षिणाङ्गं तु वर्णये ॥ ३५॥"
  },
  {
    "text": "गर्भागारात् स्वयं काशी संस्थिता मध्यभागतः ।\nधनुषां द्वे शते तस्या मानं क्षेत्रे प्रकीर्तितम् ॥ ३६॥"
  },
  {
    "text": "तत्र तिष्ठति विश्वेशो देवो भक्तिपरायणः ।\nढुण्ढिराजं समास्थाप्य भजतेऽनन्यचेतसा ॥ ३७॥"
  },
  {
    "text": "मणिकर्णी ह्रदस्तत्र वर्तते पापहारकः ।\nस्नानेन मानवस्यैव ब्रह्मघ्नः पातकं व्रजेत् ॥ ३८॥"
  },
  {
    "text": "भागीरथी सरस्तत्र वर्तते देवनायकाः ।\nसद्यः स्नानेन पापानि लयं गच्छन्ति निश्चितम् ॥ ३९॥"
  },
  {
    "text": "प्रदोषे पूजनं तस्य कुर्वन्ति क्षेत्रवासिनः ।\nमाघकृष्णचतुर्दश्यां यात्रां कुर्वन्ति मानवाः ॥ ४०॥"
  },
  {
    "text": "वार्षिकीं विश्वनाथस्य यात्रां क्षेत्रनिवासिनः ।\nजनाः कुर्वन्ति ते सर्वे भवन्ति सुखभोगिनः ॥ ४१॥"
  },
  {
    "text": "तस्या वामाङ्गके देवास्तावन्मानेन संस्थिता ।\nअवन्ती सर्वदा पुण्या महाकालश्च शङ्करः ॥ ४२॥"
  },
  {
    "text": "क्षिप्रानदीभवं कुण्डं वर्तते तत्र पापहृत् ।"
  },
  {
    "text": "महाकालस्य कुण्डं तु स्नानेन पापनाशनम् ॥ ४३॥"
  },
  {
    "text": "सोमवारे प्रदोषे तमर्चयन्ति विशेषतः ।\nते सर्वे धनधान्यैश्च संयुक्ता निवसन्ति हि ॥ ४४॥"
  },
  {
    "text": "काश्या दक्षिभागे तु तावन्मानेन संयुता ।\nमायापुरी महेशाना दक्षयज्ञच्छिदीश्वरः ॥ ४५॥"
  },
  {
    "text": "प्रदोषे च त्रयोदश्यां शनियुक्ते महेश्वरम् ।\nपूजयेत्तं नरश्चैव क्षेत्रस्थः सर्वमाप्नुयात् ॥ ४६॥"
  },
  {
    "text": "तत्र द्वारं च गङ्गायाः संस्थितं कुण्डरूपकम् ।\nनरः स्नानेन सद्यश्च फलं प्राप्नोति वाञ्छितम् ॥ ४७॥"
  },
  {
    "text": "काश्याश्च पुरतो देवास्त्र्यम्बकः संस्थितो महान् ।\nधनुषां शतकेनैव मानेन तस्य क्षेत्रकम् ॥ ४८॥"
  },
  {
    "text": "नदीस्वरूपेण गोदावरी तत्र महानदी ।\nसंस्थिता स्नानमात्रेण गोघ्नाद्यघं विनश्यति ॥ ४९॥"
  },
  {
    "text": "कपिलं गणनाथं स त्र्यम्बकः स्थाप्य नित्यदा ।\nपुपूज भक्तिसंयुक्तो गाणपत्यप्रभाववित् ॥ ५०॥"
  },
  {
    "text": "क्षेत्रगो वैद्यनाथस्तु तावन्मानेन तत्पुरः ।\nस्थितः सर्वार्थदो देवो भक्तानां भवनाशकृत् ॥ ५१॥"
  },
  {
    "text": "भवरोगविनाशार्थं वैद्य एकः शिवः स्मृतः ।\nददाति गणनाथाख्यमौषधं योगमिच्छताम् ॥ ५२॥"
  },
  {
    "text": "उत्कटेशस्तत्पुरश्च तावन्माने संस्थितः ।\nउत्कण्ठां भक्तिमिच्छन् सन् गणेशस्य महात्मनः ॥ ५३॥"
  },
  {
    "text": "त्र्यम्बकस्य तथा वामे रामेशः संस्थितः शिवः ।\nतावन्मानेन तत् क्षेत्रे समुद्रः कुण्डरूपतः ॥ ५४॥"
  },
  {
    "text": "तत्पुरः सोमनाथस्तु तत्पुरो मल्लिकार्जुनः ।\nतावन्मानेन संयुक्तौ स्वस्वतीर्थसमन्वितौ ॥ ५५॥"
  },
  {
    "text": "दक्षिणाङ्गे त्र्यम्बकस्य घुसृणेशः स्थितः प्रभुः ।\nतथोङ्कारेश्वरो देवोऽप्यमलेश्वरसंयुतः ॥ ५६॥"
  },
  {
    "text": "सरःस्वरूपेण तत्र नर्मदा संस्थिता नदी ।\nदर्शनेनेह यत् पापं जन्तूनां नाशयेत् सदा ॥ ५७॥"
  },
  {
    "text": "स्नानमात्रेण देवेशा दशजन्मकृतं महत् ।\nपापं नश्यति जन्तोश्च निश्चितं मुनिभिः पुरा ॥ ५८॥"
  },
  {
    "text": "ततः केदारशम्भुश्च क्रमेण देवसत्तमाः ।\nतावन्मानेन संयुक्ताः शिवा एते प्रकीर्तिताः ॥ ५९॥"
  },
  {
    "text": "स्वस्वनाम्नाङ्कितान् सर्वे सदाऽऽस्थाप्य गणेश्वरान् ।\nसेवन्ते भक्तिसंयुक्ताः शिवा एते प्रकीर्तिताः ॥ ६०॥"
  },
  {
    "text": "कृष्णपक्षे चतुर्दश्यां मासे मासे महेश्वराः ।\nसेवनीयाः प्रयत्नेन क्षेत्रवासिभिरादरात् ॥ ६१॥"
  },
  {
    "text": "ततः पुरो महाक्षेत्रे कैलासे वासकारकः ।\nशिवः साक्षात् स्थितस्तत्र धनुषां च चतुःशते ॥ ६२॥"
  },
  {
    "text": "क्षेत्रं कैलासनाथस्य तत्र भागीरथी नदी ।\nस्वयं स्थिता विशेषेण स्नानमात्रेण सर्वदा ॥ ६३॥"
  },
  {
    "text": "महागणपतिं स्थाप्य पूजति नित्यमादरात् ।\nभजते तं शिवः साक्षाद्गाणपत्याग्रणीर्महान् ॥ ६४॥"
  },
  {
    "text": "अन्यशङ्करक्षेत्राणि शिवा नानाविधा मताः ।\nसंस्थितानि स्थिताः सर्वे क्षेत्रसंन्यासभक्तितः ॥ ६५॥"
  },
  {
    "text": "तेषां स्थानादिकथयितुं देवा न प्रशक्यते ।\nस्वस्वनामयुतान् पूजन्त्यास्थाप्य गणनायकान् ॥ ६६॥"
  },
  {
    "text": "दक्षिणे कथितं शैवं परं देवालयं मया ।\nसङ्क्षेपेण महाभागा अधुना पश्चिमं वदे ॥ ६७॥"
  },
  {
    "text": "शतेषु गर्भागाराच्च धनुषां पञ्चसु स्थिता ।\nमहालक्ष्मीः स्वयं साक्षाद्भक्तेभ्यः कामदायिनी ॥ ६८॥"
  },
  {
    "text": "लक्ष्मीकुण्डभवं तीर्थं संस्थितं तत्र पापहृत् ।"
  },
  {
    "text": "स्नानमात्रेण सद्यो दरिद्रतानाशकारकम् ॥ ६९॥"
  },
  {
    "text": "तस्या वामाङ्गके शक्तिर्महाकाली समास्थिता ।\nकालीसरश्च तत्रैव संस्थितं पापनाशनम् ॥ ७०॥"
  },
  {
    "text": "महासरस्वती शक्तिर्दक्षिणाङ्गे स्थिता तथा ।\nसारस्वतं महत् कुण्डं तत्र जाड्यविनाशनम् ॥ ७१॥"
  },
  {
    "text": "स्वानन्दवासमास्थाप्य भजते गणनायकम् ।\nमहालक्ष्मीर्महेशाना अष्टम्यां पूज्यते नरैः ॥ ७२॥"
  },
  {
    "text": "सिद्धीशं तु महाकाल्यास्थाप्य भक्तिपरायणा ।\nभजते नित्यमानन्दाद्भूतायां पूज्यते तथा ॥ ७३॥"
  },
  {
    "text": "बुद्धीशं तु तृतीयायां महासरस्वती नरैः ।\nशक्तियुक्ता स्थाप्य नित्यं भजते पूज्यते परा ॥ ७४॥"
  },
  {
    "text": "महालक्ष्म्याः पुरश्चैव विष्णुकाञ्ची स्थिता पुरी ।\nलक्ष्म्या विष्णुः स्थितस्तत्र भजते स्थाप्य विघ्नपम् ॥ ७५॥"
  },
  {
    "text": "अष्टम्यां पूजनीयोऽसौ क्षेत्रवासिभिरादरात् ।\nपापनाशकरस्तेषां भवते सर्वदायकः ॥ ७६॥"
  },
  {
    "text": "तत्पुरो मातृकाणां च धनुषां द्विशतात्मकम् ।\nक्षेत्रं तु संस्थितं तत्र माहेश्वर्या महाद्भुतम् ॥ ७७॥"
  },
  {
    "text": "तत्पुरस्तावता मानेन युतं क्षेत्रमुत्तमम् ।\nकौमार्यस्तत्र संस्था सा तीर्थेनैव समायुता ॥ ७८॥"
  },
  {
    "text": "ततः क्षेत्रं समाख्यातं वाराह्याः सर्वदं परम् ।\nतत्र शक्तिः स्थिता साक्षाद्वाराही दुरितापहा ॥ ७९॥"
  },
  {
    "text": "तत ऐन्द्र्या महाक्षेत्रं पूर्वमानेन कीर्तितम् ।\nऐन्द्री गणेश्वरं तत्र भजतेऽनन्यचेतसा ॥ ८०॥"
  },
  {
    "text": "महाकाल्याः पुरश्चैव पूर्वमानेन संस्थिता ।\nनारसिंही महाशक्तिर्दैत्येभ्यो भयदायिनी ॥ ८१॥"
  },
  {
    "text": "ततः शाकम्भरी शक्तिश्च ततो रक्तदन्तिका ।\nततो भीमा महेशानाः संस्थिता तीर्थसंयुता ॥ ८२॥"
  },
  {
    "text": "अथो महासरस्वत्यास्तावन्मानेन संस्थिता ।\nपुरस्तु वैष्णवी देवी ततो ब्राह्मी स्थिता मता ॥ ८३॥"
  },
  {
    "text": "चामुण्डा च ततः प्रोक्ता तत्पुरस्त्रिपुरा मता ।\nसमानमानभावेन संस्थिता शक्तयः पराः ॥ ८४॥"
  },
  {
    "text": "कुण्डरूपेण तीर्थानि स्वस्वक्षेत्रगतानि तु ।\nकृत्वा ताः शक्तयः सर्वाः मयूरे संस्थिताः सदा ॥ ८५॥"
  },
  {
    "text": "स्वस्वनाम्नाङ्कितानास्थाप्य गणेशांश्च देवपाः ।\nभजन्तेऽनन्यभावेन गाणपत्यस्वभावतः ॥ ८६॥"
  },
  {
    "text": "अन्यानि शक्तिक्षेत्राणि शक्तयश्च समाश्रिताः ।\nनरैस्तासां नवम्यां तु यात्रा कार्या सुखप्रदा ॥ ८७॥"
  },
  {
    "text": "तासां नामादिकं देवा मया वक्तुं न शक्यते ।\nमुख्यास्तु नवकोट्यो वै ज्ञातव्यं विबुधैः सदा ॥ ८८॥"
  },
  {
    "text": "धनुः पञ्चशतं तस्माच्छक्तिर्लम्बोदरं परम् ।\nआस्थाप्य भजते तस्या यात्राऽष्टम्यां प्रकीर्तिता ॥ ८९॥"
  },
  {
    "text": "अथोत्तरगतान् वक्ष्ये देवान् देवालये स्थितान् ।\nसमासेन महेशानाः श‍ृणुत परमार्थदान् ॥ ९०॥"
  },
  {
    "text": "गर्भागारात् समारभ्य चतुःशतं पितामहः ।\nधनुषां क्षेत्रगः सोऽपि तिष्ठति वेदसंयुतः ॥ ९१॥"
  },
  {
    "text": "तावन्मानेन वामाङ्गे तस्याग्निः संस्थितो महान् ।\nअग्निभिः सहितस्तत्र सेवते गणनायकम् ॥ ९२॥"
  },
  {
    "text": "दक्षिणाङ्गे स्वयं कर्म सह तिष्ठति कर्मभिः ।\nसूर्यकलांशसम्भूतास्त्रयो मुख्या इति स्मृताः ॥ ९३॥"
  },
  {
    "text": "ब्रह्माणं च समाश्रित्य सरः सारस्वतं स्थितम् ।\nसरस्वती नदीरूपा तत्र तिष्ठति नित्यदा ॥ ९४॥"
  },
  {
    "text": "तत्र स्नानेन पापानि प्रणश्यन्ति महान्ति चेत् ।\nजाड्यभावो नश्यति च नराणां देवसत्तमाः ॥ ९५॥"
  },
  {
    "text": "सिद्धिबुद्धिपतिं स्थाप्य सेवते चतुराननः ।\nसदा गणेशपूजायां तत्परो भक्तिसंयुतः ॥ ९६॥"
  },
  {
    "text": "तथाऽग्निश्च महात्मानं विनायकं निरन्तरम् ।\nआस्थाप्य भक्तिसंयुक्तो भजते नित्यमादरात् ॥ ९७॥"
  },
  {
    "text": "आग्नेयं तत्र कुण्डं तु सर्वाघशमनं स्थितम् ।\nस्नानमात्रेण जन्तूनामग्निलोकप्रदं भवेत् ॥ ९८॥"
  },
  {
    "text": "कर्मनाशकरं कुण्डं समीपं कर्मणः स्थितम् ।\nस्नानेन त्रिविधं तत्र कृतं कर्म विनश्यति ॥ ९९॥"
  },
  {
    "text": "ब्रह्मणः पुरतो देवा धनुषां द्विशतात्मकम् ।\nक्षेत्रं वेदाङ्गनाम्नश्च परं सूर्यस्य संस्थितम् ॥ १००॥"
  },
  {
    "text": "भानुक्षेत्रं तत्पुरस्तावता मानेन संयुतम् ।\nइन्द्रनाम्नस्तत्पुरस्तु क्षेत्रं सर्वप्रदायकम् ॥ १०१॥"
  },
  {
    "text": "अग्नेः पुरस्तथा क्षेत्रं रवेस्तावत्प्रमाणकम् ।\nततः क्षेत्रं गभस्तेश्च यमस्य च ततः परम् ॥ १०२॥"
  },
  {
    "text": "कर्मणश्च पुरोभागे तावन्मानयुतं महत् ।\nसुवर्णरेतसः क्षेत्रं ततो दैवाकरं मतम् ॥ १०३॥"
  },
  {
    "text": "ततः क्षेत्रं तु मित्रस्य ततो विष्णोः प्रकीर्तितम् ।\nवरुणस्य क्षेत्रमिन्द्रात् पुरः सर्वाघनाशनम् ॥ १०४॥"
  },
  {
    "text": "यमात् पुरस्तु सूर्यस्य क्षेत्रं तत्र प्रकीर्तितम् ।\nसमानमानभावेन स्थिता द्वादश भानवः ॥ १०५॥"
  },
  {
    "text": "स्वस्वतीर्थैः समायुक्ताः कुण्डरूपैर्महेश्वराः ।\nस्वस्वनाम्ना स्थाप्य सेवन्ते गणेशान्निरन्तरम् ॥ १०६॥"
  },
  {
    "text": "तत्पुरः शिवकाञ्ची तु तस्यां शक्त्या शिवः स्थितः ।\nसोमयुक्तो प्रदोषे स जनैः पूज्यः सुखप्रदः ॥ १०७॥"
  },
  {
    "text": "भजते सर्वभावेनास्थाप्य हेरम्बमादरात् ।\nतीर्थं तस्य स्थितं तत्र सर्वाघशमनं परम् ॥ १०८॥"
  },
  {
    "text": "जनैः पूज्यः प्रतिपदि क्षेत्रस्थोऽग्निः प्रतापवान् ।\nसर्वपापनिहन्ता च द्रव्यलाभप्रदो भवेत् ॥ १०९॥"
  },
  {
    "text": "सप्तम्यां सर्वदा देवाः पूजनीयः पितामहः ।\nजाड्यभावहरः सोऽपि भवत्यत्र न संशयः ॥ ११०॥"
  },
  {
    "text": "भानुसप्तमिकायां तु कर्म सम्पूजयन्ति ये ।\nसर्वदोषविहीनाश्च कर्मणां सम्भवन्ति ते ॥ १११॥"
  },
  {
    "text": "सङ्क्रमेषु सदा पूज्य भानून् द्वादश संस्थितान् ।\nसर्वरोगादिनिर्मुक्ता भवन्ति क्षेत्रवासिनः ॥ ११२॥"
  },
  {
    "text": "तेषां पुरः स्वयं नित्यं तिष्ठति सौरलोकगः ।\nचतुःशतं तु धनुषां क्षेत्रं तस्य महात्मनः ॥ ११३॥"
  },
  {
    "text": "रविवारे तु देवेशः पूजनीयो निरन्तरम् ।\nनरः सर्वार्थसंसिद्धिं लभते मुक्तिमुत्तमाम् ॥ ११४॥"
  },
  {
    "text": "वरदं गणनाथं संस्थाप्य पूजापरायणः ।\nभजते आदिदेवस्तं सूर्यः कालभृतां वरः ॥ ११५॥"
  },
  {
    "text": "तत्पुरश्चन्द्रमा देवाः संस्थितः शतमानतः ।\nधनुषां क्षेत्रमेतत्तु तस्य सर्वान्नदायकम् ॥ ११६॥"
  },
  {
    "text": "ततः पुरो बुधः प्रोक्तस्तावता मानकेन च ।\nतत्पुरः संस्थितो जीवः क्षेत्रवासपरायणः ॥ ११७॥"
  },
  {
    "text": "चन्द्रवामाङ्गसंस्थश्च भौमो देवपरायणः ।\nतत्पुरो भार्गवः श्रेष्ठस्तत्पुरस्तु शनैश्चरः ॥ ११८॥"
  },
  {
    "text": "चन्द्रस्य दक्षिणे भागे राहुः सर्वारिमर्दनः ।\nतत्पुरः केतुरेवं च नक्षत्राणि ततः पुरः ॥ ११९॥"
  },
  {
    "text": "आस्थाप्य स्वस्वनामाङ्कान् गणेशान् भक्तितत्परः ।\nभानि ग्रहा भजन्ते तं क्षेत्रवासपरायणाः ॥ १२०॥"
  },
  {
    "text": "स्वस्वाङ्कितेषु वारेषु पूजनीया इमे नरैः ।\nपूर्णिमायां तमश्चैवामावास्यायां च केतुकः ॥ १२१॥"
  },
  {
    "text": "अन्ये सूर्यावताराश्च स्वस्वक्षेत्रैः स्थिताः किल ।\nतेषां नामादि कथयितुं देवाः शक्यते न वै ॥ १२२॥"
  },
  {
    "text": "देवालयादष्टदिक्षु भैरवा अष्टमुख्यकाः ।\nनाना भैरवसंयुक्ताः संस्थिता देवतत्पराः ॥ १२३॥"
  },
  {
    "text": "तत इन्द्रो हव्यवाहः पूर्वभागे समाश्रितौ ।\nयमपो निरृतिस्तद्वद्दक्षिणाङ्गे च तिष्ठतः ॥ १२४॥"
  },
  {
    "text": "पश्चिमे वरुणो वायुः तिष्ठतः क्षेत्रसेवकौ ।\nधनपो निरृतिस्तद्वदुत्तराङ्गे समास्थितौ ॥ १२५॥"
  },
  {
    "text": "अष्टम्यां भैरवाः पूज्या जनैः पैशाचनायकाः ।\nभूतादीनां विशेषेण भवन्ति भयनाशकाः ॥ १२६॥"
  },
  {
    "text": "दशम्यां दश दिक्पालाः पूजनीयाः प्रयत्नतः ।\nचौरादिजं भयं सर्वं नाशयिष्यन्ति सर्वदा ॥ १२७॥"
  },
  {
    "text": "स्वस्वनामाङ्कितानास्थाप्य दिगीशा गणेश्वरान् ।\nपूजयन्ति भजन्ते तं भैरवाश्च महेश्वराः ॥ १२८॥"
  },
  {
    "text": "पूजनीयौ द्वितीयायामश्विनौ पूर्वदिक् स्थितौ ।\nद्वारस्य सन्निधाने तु धनुषां शतमानतः ॥ १२९॥"
  },
  {
    "text": "देवागारे गणेशं संस्थाप्य नित्यं महाप्रभुम् ।\nभजतस्तेन सर्वेषां रूपलावण्यदौ मतौ ॥ १३०॥"
  },
  {
    "text": "दक्षिणे संस्थितौ तद्वद्गौरीस्कन्दौ परेश्वरम् ।\nआस्थाप्य पूज्य विघ्नेशं भजतो नित्यमादरात् ॥ १३१॥"
  },
  {
    "text": "तयोः पूजनमात्रेण भवेत् सौभाग्यसंयुतः ।\nस्वाचारनिष्ठभावेन चित्तं सुनियतं भवेत् ॥ १३२॥"
  },
  {
    "text": "षष्ठ्यां स्कन्दं भजेन्नित्यं तृतीयायां च पार्वतीम् ।\nमयूरेशयुते देवास्ताभ्यां सौख्यं लभेन्नरः ॥ १३३॥"
  },
  {
    "text": "सर्वे वासुकिमुख्याः पश्चिमे नागा महाबलाः ।\nसंस्थिता द्वारसामीप्ये नागकुण्डं तथाऽमलम् ॥ १३४॥"
  },
  {
    "text": "पञ्चम्यां पूजनीयास्ते दारिद्र्यनाशकारकाः ।\nसर्वव्याधिविहीनं तु कुर्वते मानवं सदा ॥ १३५॥"
  },
  {
    "text": "उत्तरे धननाथं तु पूजयेद्धननायकम् ।\nएकादश्यां विशेषेण द्वारसामीप्यसंस्थितम् ॥ १३६॥"
  },
  {
    "text": "त्रयोदश्यां धर्मराजं पूजयेन्नात्र संशयः ।\nधर्मप्रदं जनानां च सदा पुण्यविवर्धनम् ॥ १३७॥"
  },
  {
    "text": "अन्ये देवगणाः सर्वे स्थिता देवालये किल ।\nपूर्णिमायां जनैः पूज्याः क्षेत्रवासिभिरादरात् ॥ १३८॥"
  },
  {
    "text": "यमस्य सन्निधाने तु पितरः क्षेत्रवासिनः ।\nसंस्थितास्ते नरैः पूज्या अमायां वंशवर्धनाः ॥ १३९॥"
  },
  {
    "text": "त्रयस्त्रिंशत् कोटिमिता देवाः सर्वत्र संस्थिताः ।\nतेषां स्थानादि देवाः कथयितुं नैव शक्यते ॥ १४०॥"
  },
  {
    "text": "देवागारस्य देवेशाः कथितं यात्रया युतम् ।\nमाहात्म्यं देवजातीनां सर्वकामफलप्रदम् ॥ १४१॥"
  },
  {
    "text": "मयूरस्यापि अधुना कथयामि चरित्रकम् ।\nतत्स्थानां श‍ृणुत प्राज्ञाः सर्वसिद्धिप्रदायकम् ॥ १४२॥"
  },
  {
    "text": "देवागाराच्छते द्वे तु धनुषां संस्थितो भृगुः ।\nभृगुतीर्थं महत् क्षेत्रे कुण्डं पापप्रदाहकम् ॥ १४३॥"
  },
  {
    "text": "तत्र स्नानेन जन्तूनां वन्ध्यदोषो विनश्यति ।\nतथा पूज्य प्रजानाथं भृगुं सर्वमवाप्नुयात् ॥ १४४॥"
  },
  {
    "text": "रोहिण्यां तस्य यात्रा वै कर्तव्या क्षेत्रवासिभिः ।\nतेन तुष्टो महायोगी भृगुः सर्वार्थदो भवेत् ॥ १४५॥"
  },
  {
    "text": "स्वनामसंयुतं सोप्यास्थाप्य विघ्नेश्वरं परम् ।\nपूजत्यनन्यभावेन गाणपत्यस्वभावतः ॥ १४६॥"
  },
  {
    "text": "तस्य वामाङ्गगः साक्षात्तावन्मानेन संस्थितः ।\nपुलहस्तं प्रपूज्यैव कर्मयुक्तो भवेन्नरः ॥ १४७॥"
  },
  {
    "text": "कुण्डं पुलहतीर्थाख्यं दोषहन्तृ स्थितं परम् ।\nभजत्यास्थाप्य गाणेशो गणेशं नान्यभावतः ॥ १४८॥"
  },
  {
    "text": "यात्रा मृगशिरसि च तस्य प्रोक्ता मयूरके ।\nकर्तव्या क्षेत्रवासिभिर्महापुण्यप्रवर्द्धिनी ॥ १४९॥"
  },
  {
    "text": "दक्षिणाङ्गे क्रतुश्चैव कुण्डं कृत्वा स्वतीर्थजम् ।\nगणेश्वरं स्थाप्य योगी भजतेऽनन्यचेतसा ॥ १५०॥"
  },
  {
    "text": "आर्द्रायां स जनैः सर्वैः पूजनीयः प्रयत्नतः ।\nयज्ञस्य फलदाता च भवेद्यात्राविधानतः ॥ १५१॥"
  },
  {
    "text": "भृगोः पुरश्च धनुषां शतं तत्र स्थितो मतः ।\nच्यवनश्च तथा धाता विधाता देवसत्तमौ ॥ १५२॥"
  },
  {
    "text": "क्रमेण भार्गवाः सर्वे मुनयस्तत्र संस्थिताः ।\nशतानि पञ्च तत् क्षेत्रं धनुषां शौनकादयः ॥ १५३॥"
  },
  {
    "text": "पूजनीयाश्च पञ्चम्यामृषयः सर्वभावनाः ।\nश्रवणे मानवैस्तत्स्थैः पुण्यदाः सम्भवन्ति च ॥ १५४॥"
  },
  {
    "text": "पुलहस्य पुरस्तद्वत् पौलहा मुनयः सदा ।\nतिष्ठन्ति पूजनीयास्ते रेवत्यां सर्वदा मताः ॥ १५५॥"
  },
  {
    "text": "क्रतोरग्रे महेशानाः क्रतुवंशसमुद्भवाः ।\nतिष्ठन्ति मुनयः सर्वयोगज्ञाः पुण्यवर्धनाः ॥ १५६॥"
  },
  {
    "text": "अश्विन्यां पूजनीयाश्च मताः सर्वार्थदायकाः ।\nगणेशमास्थाप्य विप्राः सेवन्ते भक्तितत्पराः ॥ १५७॥"
  },
  {
    "text": "तत्पुरो देवगन्धर्वा विश्वावसुपुरोगमाः ।\nधनुषां द्वे शते तेषां क्षेत्रं ख्यातं मयूरके ॥ १५८॥"
  },
  {
    "text": "उर्वशी चैव रम्भाद्यास्ततो ह्यप्सरसः पुरः ।\nधनुषां शतकं क्षेत्रं तासां तत्र प्रकीर्तितम् ॥ १५९॥"
  },
  {
    "text": "पूजनीया नरैः पुष्पैर्गन्धर्वाः पुण्यवर्धनाः ।\nपुर्नवसावप्सरसः पूजनीया विशेषतः ॥ १६०॥"
  },
  {
    "text": "नानामुनिगणा अन्ये भवन्ते संस्थिताः पराः ।\nविश्वामित्रो याज्ञवल्क्यस्तथा पाराशरोऽग्रणीः ॥ १६१॥"
  },
  {
    "text": "श्वेतकेतुर्वामदेवो परो रैभ्यो निदाघकः ।\nइत्याद्याः बहवो देवाः कथयितुं न शक्यते ॥ १६२॥"
  },
  {
    "text": "स्वस्वनाम्नाङ्कितांस्ते संस्थाप्य लम्बोदरान् सदा ।\nभजन्ते तीर्थसंयुक्ताः पूजनीयाः सुखप्रदाः ॥ १६३॥"
  },
  {
    "text": "पूर्वभागाश्रितं सर्वं कथितं वः समासतः ।\nअधुना दक्षिणं वक्ष्ये मयूरं सर्वदायकम् ॥ १६४॥"
  },
  {
    "text": "देवालयाद्दक्षिणाच्चतुःशतं च प्रकीर्तितम् ।\nधनुषां क्षेत्ररूपं तु वसिष्ठस्य महात्मनः ॥ १६५॥"
  },
  {
    "text": "स्वनामाङ्कितमास्थाप्य गणेशं भजते सदा ।\nतत्र कुण्डं तु वासिष्ठं स्नानेन पापनाशनम् ॥ १६६॥"
  },
  {
    "text": "भरण्यां पूजनीयोऽसौ वंशवृद्धिकरो भवेत् ।\nयात्रा तस्य समाख्याता मयूरे सुखदायिका ॥ १६७॥"
  },
  {
    "text": "तस्य वामाङ्गभागे चात्रिः सर्वार्थप्रदायकः ।\nगणेश्वरं स संस्थाप्य भजते स्वाभिधानकम् ॥ १६८॥"
  },
  {
    "text": "तीर्थं तत्र स्थितं तस्य स्नानमात्रेण मानदम् ।\nकृत्तिकायां विशेषेण पूजनीयो नरैः सदा ॥ १६९॥"
  },
  {
    "text": "दक्षिणाङ्गे वसिष्ठस्य पुलस्त्यः संस्थितोऽभवत् ।\nस्वनामाङ्कितमास्थाप्य ढुण्ढिं भजति देवपाः ॥ १७०॥"
  },
  {
    "text": "कुण्डं तस्य च तीर्थाख्यं परं स्नानेन सत्वदम् ।\nआसुरभावसम्भूतं मलं दहति सेविनाम् ॥ १७१॥"
  },
  {
    "text": "पूजनीयो धनिष्ठायां विशेषेण महामुनिः ।\nसर्वार्थदायको भावी यात्राकारिण एव च ॥ १७२॥"
  },
  {
    "text": "वसिष्ठाच्च पुरोभागे वासिष्ठा मुनयोऽपरे ।"
  },
  {
    "text": "द्वे शते धनुषां क्षेत्रं तेषां तत्र स्थिता द्विजाः ॥ १७३॥"
  },
  {
    "text": "अत्रेः पुरस्तथात्रेयास्तावन्मानेन संस्थिताः ।\nपुलस्त्याग्रे च पौलस्त्या भवन्ति मुनयः स्थिताः ॥ १७४॥"
  },
  {
    "text": "स्वस्वतीर्थसमासक्ताः स्थाप्य विघ्नेश्वरांस्तथा ।\nपूजयन्ति स्वनामस्थान् भक्तियुक्ता महर्षयः ॥ १७५॥"
  },
  {
    "text": "मघायां चैव वासिष्ठाश्चित्रायामत्रिसम्भवाः ।\nहस्ते पौलस्त्यकाः पूज्याः क्षेत्रवासिभिरादरात् ॥ १७६॥"
  },
  {
    "text": "अन्ये मुनिगणा नाना सदा तत्रैव संस्थिताः ।\nतेषु मुख्यान् प्रवक्ष्यामि श‍ृणुध्वं देवसत्तमाः ॥ १७७॥"
  },
  {
    "text": "कण्वश्च जैमिनिश्चैको द्वितश्च त्रितरैवतौ ।\nमेधातिथिर्भरद्वाजो जमदग्निश्च गौतमः ॥ १७८॥"
  },
  {
    "text": "इत्यादि बहवोऽन्ये स्थिताः संस्थाप्य गणेश्वरान् ।\nपूजनीया नरेणैव सर्वधर्मविवर्धनाः ॥ १७९॥"
  },
  {
    "text": "कथितेषु महेशाना नक्षत्रेषु विशेषतः ।\nयात्रा तेषां समाख्याता सर्वाघशमनी परा ॥ १८०॥"
  },
  {
    "text": "ततः पुरः पिशाचेशा भूतेशाः सिद्धचारणाः ।\nसंस्थिताः पूजनीयास्ते भौमवारे विशेषतः ॥ १८१॥"
  },
  {
    "text": "अतः परं पश्चिमस्थं वदामि पापहारकम् ।\nचित्रं मयूरे माहात्म्यं क्षेत्रवासिभवं परम् ॥ १८२॥"
  },
  {
    "text": "देवालयादष्टशतं धनुषां स्थानमुत्तमम् ।\nदक्षस्य तत्र देवेशा दक्षतीर्थं सरः स्थितम् ॥ १८३॥"
  },
  {
    "text": "तत्र स्नानेन दुर्बुद्धिः परा नश्यति तत्क्षणात् ।\nसुबुद्धिर्जायते सद्यो जनानां भावितात्मनाम् ॥ १८४॥"
  },
  {
    "text": "महायात्राऽयभिजिति तस्य प्रोक्ता सुखप्रदा ।\nकर्तव्या क्षेत्रवासीभिः परा सद्बुद्धिदायिका ॥ १८५॥"
  },
  {
    "text": "दक्षस्य वामभागे तु मरीचिः संस्थितो महान् ।\nतावन्मानेन संयुक्तः स्वतीर्थेन समन्वितः ॥ १८६॥"
  },
  {
    "text": "स्वातौ तस्य महायात्रा कर्तव्या वृद्धिदायिनी ।\nक्षेत्रवासिभिरानन्दाद्योगीन्द्रस्य महात्मनः ॥ १८७॥"
  },
  {
    "text": "अङ्गिरास्तस्य दक्षस्य दक्षिणे योगिसत्तमः ।\nपूजनीयो विशेषेण ज्ञानदाता भवेत् सदा ॥ १८८॥"
  },
  {
    "text": "तीर्थं तत्र समाख्यातं कुण्डरूपेण योगिनः ।\nस्नानेन भक्तिसंयुक्तो लभेज्ज्ञानं च मानवः ॥ १८९॥"
  },
  {
    "text": "दक्षादयस्त्रयः प्रोक्ताः संस्थाप्य गणनायकम् ।\nस्वस्वनामाङ्कितं देवाः पूजयन्ति निरन्तरम् ॥ १९०॥"
  },
  {
    "text": "दक्षाग्रे दक्षसम्भूताश्चतुर्वर्णप्रकाशिकाः ।\nपुत्र्यः षष्टीर्महाभागाः सेवन्ते गणनायकम् ॥ १९१॥"
  },
  {
    "text": "तासां क्षेत्रं समाख्यातं चतुः शतधनुर्मितम् ।\nरविवारे पूजनीया वंशसौभाग्यवर्धनाः ॥ १९२॥"
  },
  {
    "text": "तासां पुरः प्रजाः सर्वा नरैस्ताभ्यः समुद्भवाः ।\nसंस्थिता पूजनीयास्ता धनिष्ठायां सुखप्रदाः ॥ १९३॥"
  },
  {
    "text": "द्वे शते धनुषां तासां क्षेत्रं चैव प्रकीर्तितम् ।\nगणेशमास्थाप्य सर्वाः सेवन्ते नित्यमादरात् ॥ १९४॥"
  },
  {
    "text": "मरीचेस्तु पुरोभागे मारीचाः काश्यपादयः ।\nसंस्थितास्ते नरैः पूज्याः शततारे धनप्रदाः ॥ १९५॥"
  },
  {
    "text": "चतुःशतानि तत् क्षेत्रं धनुषां च प्रकीर्तितम् ।\nस्थाप्य विघ्नेश्वरान् सर्वे पूजयन्ति निरन्तरम् ॥ १९६॥"
  },
  {
    "text": "पुरोभागे ह्यङ्गिरसः स्थिता आङ्गिरसाः सदा ।\nतावन्मानेन संयुक्तास्तीर्थयुक्ता महर्षयः ॥ १९७॥"
  },
  {
    "text": "लम्बोदरांस्त आस्थाप्य स्वस्वनामाङ्कितान् सदा ।"
  },
  {
    "text": "पूजयन्ति विशेषेण भक्तिभावसमन्विताः ॥ १९८॥"
  },
  {
    "text": "आश्लेषायां महायात्रा तेषां कार्या नरैः परा ।\nपुत्रपौत्रप्रवृद्ध्यर्थं क्षेत्रवासिभिरादरात् ॥ १९९॥"
  },
  {
    "text": "अन्ये मुनिवरास्तत्र संस्थिता गणपे रताः ।\nतेषु श्रेष्ठान् प्रवक्ष्यामि महायोगीन्द्रकांस्तथा ॥ २००॥"
  },
  {
    "text": "दुर्वासा गालवश्चैव त्रिशिरा नै वो मुनिः ।\nअगस्त्यश्च मृकण्डस्तु मार्कण्डेयो दधीचिकः ॥ २०१॥"
  },
  {
    "text": "कथितेषु दिनेष्वेते पूजनीया महात्मभिः ।\nसर्वसौख्यप्रदातारो भवन्ते योगिसत्तमाः ॥ २०२॥"
  },
  {
    "text": "तीर्थयुक्तां गणेशानास्थाप्य सम्पूजयन्ति ते ।\nमुनयो भक्तिसंयुक्ता क्षेत्रवासपरायणाः ॥ २०३॥"
  },
  {
    "text": "अतश्च किन्नराः साध्याः पुरो विद्याधरास्तथा ।\nसेवन्ते गणनाथं संस्थाप्य क्षेत्रनिवासिनः ॥ २०४॥"
  },
  {
    "text": "पूजनीया नरैः सर्वे सर्वकारिण आदरात् ।\nएवं सङ्क्षेपतः प्रोक्तं माहात्म्यं पश्चिमाश्रितम् ॥ २०५॥"
  },
  {
    "text": "अथोत्तरभवं देवाः कथयामि समासतः ।\nमयूरक्षेत्रसंस्थानां चरित्रं सुखदं भवेत् ॥ २०६॥"
  },
  {
    "text": "देवागारात्तु धनुषां देवपाः शतपञ्चके ।\nवसवोऽष्टौ स्थिताश्चैवास्थाप्य गाणेश्वरं परम् ॥ २०७॥"
  },
  {
    "text": "स्वस्वतीर्थभवं कुण्डं कृत्वा भक्तिपरायणाः ।\nभजन्ते पूर्णिमायां ते पूजनीया विशेषतः ॥ २०८॥"
  },
  {
    "text": "तेषां वामाङ्गभागे तु धेनवः कामदायिकाः ।\nसंस्थिता तावता मानेन युतास्तीर्थसंयुताः ॥ २०९॥"
  },
  {
    "text": "गणेश्वरं ताः संस्थाप्य स्वस्वनामयुतं पराः ।\nपूजयन्ति विधानेन भक्तियुक्ता महौजसः ॥ २१०॥"
  },
  {
    "text": "द्वादश्यां ता नरैः पूज्याः कामधेनुमुखाः सुराः ।\nक्षेत्रवासिभिरानन्ददायिकाः कामपूरिकाः ॥ २११॥"
  },
  {
    "text": "दक्षिणाङ्गे सितश्चैव देवलश्च समास्थितौ ।\nगणेश्वरं तौ संस्थाप्य पूजतो योगिसत्तमाः ॥ २१२॥"
  },
  {
    "text": "उत्तरायां विशेषेण पूजनीयौ नरैः सदा ।\nएकनिष्ठाप्रदौ स्यातां नराणां पापहारकौ ॥ २१३॥"
  },
  {
    "text": "वसूनां च पुरोभागे क्षेत्रं शतधनुर्द्वयम् ।\nगार्ग्याणां ते नरैर्विद्याप्रदाः पूज्या विशेषतः ॥ २१४॥"
  },
  {
    "text": "उत्तराषाढनक्षत्रे यात्रा तेषां प्रकीर्तिता ।\nगर्गः स्वयं महायोगी भजते गणनायकम् ॥ २१५॥"
  },
  {
    "text": "गवां पुरो महेशाना मौद्गला गणपप्रियाः ।\nसेवन्ते विघ्नराजं ते तावन्मानेन संस्थिताः ॥ २१६॥"
  },
  {
    "text": "देवा विप्राश्च माण्डूका देवलासितयोः पुरः ।\nसेवन्ते गणनाथं ते सर्वे भक्तियुताः सदा ॥ २१७॥"
  },
  {
    "text": "उत्तराभाद्रनक्षत्रे मौद्गला मानवैः सदा ।\nपूजनीया विशेषेण योगदाः सम्भवन्ति ते ॥ २१८॥"
  },
  {
    "text": "माण्डूकाः पूर्वफल्गुन्यां पूजनीया नरैः सदा ।\nव्याधिदोषहरास्ते तु भवन्त्यत्र न संशयः ॥ २१९॥"
  },
  {
    "text": "असिताद्या इमे सर्वे स्वस्वनामाङ्कितं परम् ।\nपूजयन्ति गणेशं संस्थाप्य तीर्थसमन्विताः ॥ २२०॥"
  },
  {
    "text": "तेषां पुरो महात्मानो मुनयस्तत्र संस्थिताः ।\nमुख्यांस्तेषु प्रवक्ष्यामि श‍ृणुध्वं योगिसत्तमान् ॥ २२१॥"
  },
  {
    "text": "धौम्यश्च वाल्मीकिवाचक्नवी मङ्कणको मुनिः ।\nकहोडश्च सुमन्तुर्वै वैशम्पायन एव च ॥ २२२॥"
  },
  {
    "text": "जाबालिः पर्वतः पैल ऋष्यश‍ृङ्गः प्रतापवान् ।"
  },
  {
    "text": "लोमशश्च विभाण्डोऽन्यो बल्लवाद्या महर्षयः ॥ २२३॥"
  },
  {
    "text": "स्वस्वतीर्थयुतास्ते संस्थाप्य विघ्नेश्वरान् सदा ।\nपूजयन्ति महाभागाः स्वस्वनामसमन्वितान् ॥ २२४॥"
  },
  {
    "text": "उत्तराषाढनक्षत्रे पूजनीया नरैः सदा ।\nसर्वपापहरास्ते वै भवन्ते योगिसत्तमाः ॥ २२५॥"
  },
  {
    "text": "तत्पुरो गुह्यकाश्चैव हनूमान् पवनात्मजः ।\nयक्षा रक्षोगणाः सर्वे भजन्ते गणनायकम् ॥ २२६॥"
  },
  {
    "text": "स्थाप्य ढुण्ढिं स्वतीर्थैस्तु युता ध्यानपरायणाः ।\nउत्तराभाद्रनक्षत्रे पूजनीयाः शुभप्रदाः ॥ २२७॥"
  },
  {
    "text": "मुक्तेरीशानभागे तु सरः प्रणवसंज्ञितम् ।\nप्रणवाकृति तत्रैव स्नाने मूर्ध्नि ध्वनिर्भवेत् ॥ २२८॥"
  },
  {
    "text": "तत्रोङ्कारगणेशश्च सरस्वत्या समन्वितः ।\nचतुर्थ्यां पूजनीयोऽसौ सर्वसिद्धिप्रदायकः ॥ २२९॥"
  },
  {
    "text": "तत्पुरो भैरवस्यैव दूता नग्नस्य सर्वतः ।\nरक्षार्थं संस्थिता देवा महाबलसमन्विताः ॥ २३०॥"
  },
  {
    "text": "अन्ये नानाविधास्तत्र स्थितास्तेषां महात्मनाम् ।\nनामादिकं बहुत्वात् कथयितुं नैव शक्यते ॥ २३१॥"
  },
  {
    "text": "इदमुत्तरगं प्रोक्तं मयूरस्य चरित्रकम् ।\nसङ्क्षेपेण महादेवाः सर्वसिद्धिप्रदायकम् ॥ २३२॥"
  },
  {
    "text": "यात्रादिसंयुतं यस्तु श‍ृणोति क्षेत्रवासिनाम् ।\nमुख्यानां चरितं पुण्यं स सर्वं प्रलभेत् सुखम् ॥ २३३॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nषष्ठे खण्डे विकटचरिते क्षेत्रवासिचरितवर्णनं नामैकोनविंशतितमोऽध्यायः ॥ ६.१९\n६.२० मलत्यागयातनाकथनं नाम विंशतितमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "देवेशा ऊचुः ।\nमयूरं कीदृशं देवालयं विप्र किमात्मकम् ।\nगर्भागारं तथा योगिन् वद गाणेशरूपकम् ॥ १॥"
  },
  {
    "text": "भृशुण्ड्युवाच ।\nचित्रं नानाविधं सर्वं मायारूपं मयूरकम् ।\nतदेव गणनाथस्य रूपं ज्ञातव्यमुत्तमम् ॥ २॥"
  },
  {
    "text": "दिवुः क्रीडात्मको धातुर्मायाक्रीडाकरः स्वयम् ।\nगणेशस्तस्य रूपं यद्देवागारं प्रकीर्तितम् ॥ ३॥"
  },
  {
    "text": "यथा गर्भश्च देवेन्द्राः शुक्रशोणितसम्भवः ।\nद्वाभ्यामेकत्वमापन्नो जायते द्वन्द्वधारकः ॥ ४॥"
  },
  {
    "text": "मायामायिकयोर्योगे तथा स्वानन्द उच्यते ।\nगर्भागारं तदेवाऽपि ज्ञातव्यं योगिभिः परम् ॥ ५॥"
  },
  {
    "text": "स्वानन्दे वसतिस्तस्य गणेशस्य महात्मनः ।\nस एव मूर्तिमास्थाय सन्तस्थावुत्तरामुखः ॥ ६॥"
  },
  {
    "text": "एतत् सर्वं रहस्यं यत् कथितं सर्वमञ्जसा ।\nतं सेवध्वं महेशानास्तेन सर्वमवाप्स्यथ ॥ ७॥"
  },
  {
    "text": "देवेन्द्रा ऊचुः ।\nक्षेत्रं गणपतेर्योगिन् सर्वं गाणेशरूपकम् ।\nतत्र स्थिता विशेषेण देवविप्रादयः प्रभो ॥ ८॥"
  },
  {
    "text": "तेषां पुरीषमूत्रादिव्यवहारः कथं भवेत् ।\nस्त्रीसङ्गपुत्रपौत्राद्यं सर्वं तद्दुर्घटं भवेत् ॥ ९॥"
  },
  {
    "text": "भृशुण्ड्युवाच ।"
  },
  {
    "text": "साक्षाद्गणेश्वरस्यैव देहो योगमयोऽमराः ।\nन तस्य बाधते किञ्चिन् मृतरूपमिदं कदा ॥ १०॥"
  },
  {
    "text": "लोकानामुपकाराय जलपृथ्व्यादिकं तथा ।\nरचितं सर्वसामान्यं तत्र वासेन लभ्यते ॥ ११॥"
  },
  {
    "text": "गणेशः सर्वयोगानामधिपो नात्र संशयः ।\nन गणेशस्वरूपस्य विक्रिया जायते ततः ॥ १२॥"
  },
  {
    "text": "योगरूपे नरास्तत्र निश्चये न मृताः किल ।\nगाणेशे सम्भविष्यन्ति तदाकारा न संशयः ॥ १३॥"
  },
  {
    "text": "तथा नरादयश्चान्ये वसन्ति क्षेत्रवासिनः ।\nकुर्वन्ति मलमूत्रादि देवादीनां न बाधते ॥ १४॥"
  },
  {
    "text": "देवविप्रादयस्तत्र संस्थिता व्याप्य देवपाः ।\nअङ्गुष्ठपर्वमात्रेण रूपेण क्षेत्रवासिनः ॥ १५॥"
  },
  {
    "text": "मयूरं तन्मयं क्षेत्रं ज्ञातव्यं दिव्यचक्षुषा ।\nमृन्मयं मानवानां तु तद्दोषस्तत्र नो भवेत् ॥ १६॥"
  },
  {
    "text": "तथापि मृन्मये क्षेत्रे गर्भागारं विशेषतः ।\nमलमूत्रादिदोषैश्च संयुतं नैव कारयेत् ॥ १७॥"
  },
  {
    "text": "तेन सर्वं शुभं सर्वैर्लभ्यते मानवैः परम् ।\nयथा धर्मयुतैर्नित्यं सेवनीयं मयूरकम् ॥ १८॥"
  },
  {
    "text": "भवेद्विपथभावेन मयूरे संस्थितो यदि ।\nस यातनां लभेच्चोग्रां नग्नभैरवकारिताम् ॥ १९॥"
  },
  {
    "text": "देवेशा ऊचुः ।\nगर्भागारे मलस्यैव नरस्त्यागं समाचरेत् ।\nतस्मै भैरवदत्तां तां यातनां कीदृशीं वद ॥ २०॥"
  },
  {
    "text": "मयूरे पापकर्माणि यः करोति तु मानवः ।\nस भुङ्क्ते यातनां विप्र कीदृशीं तां वदस्व नः ॥ २१॥"
  },
  {
    "text": "मयूरं केन पुण्येन लभ्यते तद्वदस्व च ।\nक्षेत्रसंन्यासिनां चैव द्वारयात्रां किमात्मिकाम् ॥ २२॥"
  },
  {
    "text": "भृशुण्ड्युवाच ।\nइतिहासं प्रवक्ष्यामि पुराकल्पसमुद्भवम् ।\nतेन संशयहीनाश्च भविष्यथ सुरोत्तमाः ॥ २३॥"
  },
  {
    "text": "देवागारे द्विजः कश्चिद्देवानीकेति नामतः ।\nअत्रिगोत्रोद्भवः सुज्ञः संस्थितोऽभूत् सुकर्मवान् ॥ २४॥"
  },
  {
    "text": "स्वधर्मसंयुतो नित्यं सिषेवे गणनायकम् ।\nदेवविप्रातिथिप्रेप्सुः क्षेत्रयात्रापरायणः ॥ २५॥"
  },
  {
    "text": "एवं बहौ गते काले वृद्धस्तत्र बभूव ह ।\nतथापि नित्ययात्रायां रतोऽभूद् धर्मधारकः ॥ २६॥"
  },
  {
    "text": "एकदा ज्वरयुक्तश्चाजीर्णान्नेन प्रपीडितः ।\nजगाम स मयूरेशं पूजनाय महायशाः ॥ २७॥"
  },
  {
    "text": "पूजयित्वा गणेशानं नित्ययात्रां चकार ह ।\nतत्रापानभवो वायुः पीडयन्नतिदूषितः ॥ २८॥"
  },
  {
    "text": "हठात् सङ्गृह्य विप्रस्तं त्यक्त्वा यात्रां महामतिः ।\nस्वगृहं प्रजगामाऽसौ त्वरायुक्तोऽतिदुःखितः ॥ २९॥"
  },
  {
    "text": "गच्छतोऽजीर्णदोषेणातिसारेण महात्मनः ।\nमलः शिथिलभावेन निःसृतो गर्भमन्दिरे ॥ ३०॥"
  },
  {
    "text": "ततोऽतिदुःखसंयुक्तः स्नानं चक्रे स वाडवः ।\nशनैः स्वगृहमागम्य शोकयुक्तो बभूव ह ॥ ३१॥"
  },
  {
    "text": "अहो मयाऽतिमूर्खेण गर्भागारे कृतं परम् ।\nमलत्यागभवं पापं का गतिर्मे भविष्यति ॥ ३२॥"
  },
  {
    "text": "ततस्तत्र ममारैव स्वल्पकालेन विप्रपः ।\nरोगेण पीडितोऽत्यन्तं देवानीको महायशाः ॥ ३३॥"
  },
  {
    "text": "ततस्तं भैरवस्यापि दूता नेतुं समागताः ।\nबद्ध्वा सन्ताड्य विप्रं सङ्गृह्य ते भैरवं ययुः ॥ ३४॥"
  },
  {
    "text": "दृष्ट्वा स भैरवो देवस्तमुवाच द्विजाधमम् ।\nकिमर्थं रोगयुक्तस्त्वं गर्भागारं गतो वद ॥ ३५॥"
  },
  {
    "text": "अत्यसाध्यशरीरेण गमनं यत्त्वया कृतम् ।\nभुङ्क्ष्व पापं महादुष्ट मलत्यागभवं परम् ॥ ३६॥"
  },
  {
    "text": "साक्षाद्गणपतेः स्थाने गर्भागारे गतो भवान् ।\nतस्य मस्तकमध्ये तु पपात किल ते मलः ॥ ३७॥"
  },
  {
    "text": "अस्माभिश्च सुवासेन जलेन क्षालितं तदा ।\nमस्तकं तस्य देवस्य विष्ठायुक्तं तया कृतम् ॥ ३८॥"
  },
  {
    "text": "इत्युक्त्वा क्रूररूपं स दर्शयामास भैरवः ।\nदेवानीकाय तं सोऽपि दृष्ट्वा मूर्च्छामवाप ह ॥ ३९॥"
  },
  {
    "text": "ततस्तं सावधानं स पुनः कृत्वाऽग्निचक्रगम् ।\nचकार दूतवर्यैश्च नग्नभैरव एव च ॥ ४०॥"
  },
  {
    "text": "अग्निचक्रे द्विजो नित्यं दाहयुक्तो बभूव ह ।\nबभ्राम देवमुख्याश्च हाहाकाररवाकुलः ॥ ४१॥"
  },
  {
    "text": "भैरवाणां महावह्निर्मतः कोटिगुणाधिकः ।\nयमस्याग्नेश्च जन्तूनां तं स्प्रष्टुं कः क्षमो भवेत् ॥ ४२॥"
  },
  {
    "text": "शतवर्षाणि विप्रेशोऽग्निचक्रं तत् समाश्रितः ।\nबभ्राम दाहसंयुक्तो न ममार स मायया ॥ ४३॥"
  },
  {
    "text": "भैरवेण निबद्धः स दुःखमेव सुदारुणम् ।\nबुभुजे ब्राह्मणस्तत्र मया वक्तुं न शक्यते ॥ ४४॥"
  },
  {
    "text": "ततो हैमगुहायां स निक्षिप्तो ब्राह्मणाधमः ।\nशतवर्षाणि तत्रैवाभवच्छैत्येन पीडितः ॥ ४५॥"
  },
  {
    "text": "ततः स रौरवे तेन निक्षिप्तो जन्तुभिस्तथा ।\nदंशितस्तत्र संस्थश्च कोटिवृश्चिकसन्निभैः ॥ ४६॥"
  },
  {
    "text": "शतवर्षाणि तत्रैव पीडितस्तेन दारुणम् ।\nततस्तप्तशिलायां स पोथितोऽभूत् पुनः पुनः ॥ ४७॥"
  },
  {
    "text": "शतवर्षाणि तत्रैव यातनां बुभुजे पराम् ।\nततः पिशाचयोनिस्थः क्षेत्रे पीडायुतोऽभवत् ॥ ४८॥"
  },
  {
    "text": "अन्नवस्त्रजलादिभ्यो हीनो बभ्राम वाडवः ।\nअशुचीन् स नरान् प्राप्य तद्देहस्थो बभूव ह ॥ ४९॥"
  },
  {
    "text": "तत्रैव शास्त्रमन्त्रेण वैदिकेन द्विजोत्तमैः ।\nताडितस्तान् परित्यज्य बभ्राम यत्र तत्र ह ॥ ५०॥"
  },
  {
    "text": "एवं वर्षाणि देवेशाः शतं कृत्वा पुनश्च तम् ।\nआनाय्य भैरवो देवो जगाद वचनं हितम् ॥ ५१॥"
  },
  {
    "text": "देवानीक त्वया भक्त्या यात्रार्थं गर्भमन्दिरम् ।\nअशक्तेन कृतं चैव मलयुक्तं महामते ॥ ५२॥"
  },
  {
    "text": "तेन त्वं पञ्चशतकं वर्षाणां यातनाभवम् ।\nदुःखं भुक्त्वा महाविप्राऽधुना तं गणपं व्रज ॥ ५३॥"
  },
  {
    "text": "इत्युक्त्वा तं महेशाना ब्रह्मभूतं चकार ह ।\nएवं वः कथितं तत्र मलत्यागे महद्भयम् ॥ ५४॥"
  },
  {
    "text": "यदि स्वाधीनदेहश्चेत् ज्ञात्वा गर्भालये मलम् ।\nत्यजेत् सोऽपि नरः पूर्णां यातनां प्रलभेत् पराम् ॥ ५५॥"
  },
  {
    "text": "इदं श्रुत्वा नरो यस्तु त्रासयुक्तो भवेत् कदा ।\nतदारभ्य मलत्यागं न कुर्यात् स लभेद्गतिम् ॥ ५६॥"
  },
  {
    "text": "तं निर्भर्त्स्य महाक्रूरा भैरवा यातनाभवम् ।\nदर्शयित्वा महद् दुःखं ब्रह्मभूतं तु चक्रिरे ॥ ५७॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nषष्ठे खण्डे विकटचरिते मलत्यागयातनाकथनं नाम विंशतितमोऽध्यायः ॥ ६.२०"
  },
  {
    "text": "६.२१ मयूरे यात्रार्थप्रवेशफलादिवर्णनं नामैकविंशतितमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "भृशुण्ड्युवाच ।\nविकर्मकारिणां क्षेत्रे कथयिष्यामि चाधुना ।\nयथा दण्डः स्वहस्तैश्च क्रियते भैरवैर्महान् ॥ १॥"
  },
  {
    "text": "मयूरे क्षत्रियः कश्चिद्वासं कृत्वा स्थितोऽभवत् ।\nगत्वा वनान्तरे लोकान् हत्वा द्रव्यं समग्रहीत् ॥ २॥"
  },
  {
    "text": "कुटुम्बपोषणे सक्तः शिश्नोदरपरायणः ।\nचकार विविधं पापं क्षेत्रे मायूरसंज्ञिते ॥ ३॥"
  },
  {
    "text": "परस्त्रियं बलाद् गृह्यायभत्तां निरपत्रपः ।\nजातिभेदादिकं सोऽपि मान्यं नैव चकार ह ॥ ४॥"
  },
  {
    "text": "भगिनीमेकलां दृष्ट्वा कदा मद्येन विह्वलः ।\nहठात् गृह्य महेशाना बुभुजे कामनायुतः ॥ ५॥"
  },
  {
    "text": "चौरादीनि चकारापि ब्रह्महत्यां तथा खलः ।\nगोस्त्रीवधादिकं दुष्टः किं वदामि विशेषतः ॥ ६॥"
  },
  {
    "text": "गणेशं न पुपूजासौ कदाचिदमरान् परान् ।\nयात्रां नैव चकारापि पापनिष्ठो ममार ह ॥ ७॥"
  },
  {
    "text": "भैरवास्तं समागृह्य बद्ध्वा ताड्य नराधमम् ।\nनिन्युः स्वस्थानगं ते तु नग्नं भैरवनायकम् ॥ ८॥"
  },
  {
    "text": "क्षत्रियोऽथ महाक्रूरं दृष्ट्वा भैरवनायकम् ।\nहाहा कृत्वा पपाताऽसौ मूर्च्छितो धरणीतले ॥ ९॥"
  },
  {
    "text": "सावधानं ततः कृत्वा मायया नग्नभैरवः ।\nमृतिमूर्च्छाविहीनं च दुष्टं चकार सर्वपः ॥ १०॥"
  },
  {
    "text": "ततस्तं गृह्य दूतास्ते भैरवस्य महात्मनः ।\nअग्निकुण्डेषु सङ्क्षिप्य दाहयामासुरञ्जसा ॥ ११॥"
  },
  {
    "text": "सहस्रे ते तं गतेषु वर्षेषु क्रोधसंयुतः ।\nअग्निचक्रे समाक्षिप्य भ्रामयामासुरञ्जसा ॥ १२॥"
  },
  {
    "text": "हाहाकाररवैर्युक्तो बभ्रामाग्नौ नराधमः ।\nन ममार न मूर्च्छां सोऽलभद्भैरवमायया ॥ १३॥"
  },
  {
    "text": "ततः सहस्रवर्षान्ते हैमकुण्डे समाक्षिपन् ।\nभैरवास्तं महादुष्टं शीतैश्चक्रुः प्रपीडितम् ॥ १४॥"
  },
  {
    "text": "ततः सहस्रवर्षान्ते शिलायां स्थाप्य मुद्गरैः ।\nचूर्णयामासुरुग्रैस्तं खलं कण्टकसंयुतैः ॥ १५॥"
  },
  {
    "text": "एवं गतानि वर्षाणि सहस्रं देवसत्तमाः ।\nततो याम्यां ददुस्तस्मै यातनां दारुणां पराम् ॥ १६॥"
  },
  {
    "text": "रुरुर्जन्तुभिरादष्टो रौरवेऽभून्नराधमः ।\nस सहस्रं वर्षकाणि महोग्रैर्वह्निसन्निभैः ॥ १७॥"
  },
  {
    "text": "ततस्तैलकटाहेषु सन्तप्तेषु च तं भटाः ।\nचिक्षिपुर्दारुणां सोऽपि वेदनां बुभुजे पराम् ॥ १८॥"
  },
  {
    "text": "ततः सहस्त्रवर्षान्ते तप्तवालुभिरेव तम् ।\nआच्छाद्य स्थापयामासुर्भैरवाः क्षत्रियाधमम् ॥ १९॥"
  },
  {
    "text": "सहस्रं तत्र वर्षाणि बुभुजे दुःखमुल्बणम् ।\nततः स पपात पिशाचयोन्यां दुःखसंयुतः ॥ २०॥"
  },
  {
    "text": "क्षुधा तृषा समायुक्तः सदा शीतोष्णभावकैः ।\nबभ्राम क्षेत्रमध्ये स पीडितो यत्र तत्र च ॥ २१॥"
  },
  {
    "text": "तत्र तं देवदूताश्च दृष्ट्वा स्वनिकटे स्थितम् ।\nतदा दण्डादिभिः सर्वे ताडयामासुरोजसा ॥ २२॥"
  },
  {
    "text": "वेदशास्त्रध्वनिं श्रुत्वा होमधूमादिकं तथा ।\nपपाल दुःखसंयुक्तो मन्त्रशस्त्रभयात् कदा ॥ २३॥"
  },
  {
    "text": "त्रीणि वर्षसहस्राणि भुक्त्वा दुःखं ततः परम् ।\nभैरवैश्च समानीतो ननाम नग्नभैरवम् ॥ २४॥"
  },
  {
    "text": "शुद्धस्तेन समानीतो गणेशस्यैव मन्दिरे ।\nगणेश्वरं तत्र दृष्ट्वा ब्रह्मभूतो बभूव ह ॥ २५॥"
  },
  {
    "text": "एवं पापप्रचारान् सन्दण्ड्य ब्रह्ममयं पुनः ।\nचक्रुः क्षेत्रे मृतत्वात् कथयितुं शक्यते न वै ॥ २६॥"
  },
  {
    "text": "अन्यं पापकृतः कर्म दाहकं विधिमुत्तमम् ।\nकथयामि समासेन श‍ृणुध्वं शिवमुख्यकाः ॥ २७॥"
  },
  {
    "text": "ब्राह्मणः काश्यपः कश्चित् मयूरे संस्थितोऽभवत् ।\nचौर्यमद्यादिकं सोऽपि चकार नित्यमादरात् ॥ २८॥"
  },
  {
    "text": "परस्त्रीलम्पटः सोऽपि शिश्नोदरपरोऽभवत् ।\nब्रह्महत्यां द्रव्यलोभाच्चकार काश्यपोऽधमः ॥ २९॥"
  },
  {
    "text": "ज्ञात्वा राज्ञा द्विजस्यैवाहृत्य सर्वं पुनर्द्विजम् ।\nबद्ध्वा क्षेत्राद्बहिश्चक्रे नरैर्धर्मपरायणैः ॥ ३०॥"
  },
  {
    "text": "ततो द्विजो विलप्यैव कृत्वा शपथमागतः ।\nमयूरं तत्र लोकैः स द्वारयात्रा परोऽभवत् ॥ ३१॥"
  },
  {
    "text": "द्वारयात्रारतं दृष्ट्वा लोकास्तं मेनिरे पुनः ।\nब्राह्मणं श्रद्धया युक्ता वस्त्रान्नं च ददुः परम् ॥ ३२॥"
  },
  {
    "text": "चतुर्द्वारमयीं यात्रां चकार ब्राह्मणाधमः ।\nपञ्चम्यां पारणं चक्रे षष्ठ्यां सर्पेण दंशितः ॥ ३३॥"
  },
  {
    "text": "मृतं मयूरक्षेत्रे तं विषोग्रेण प्रपीडितम् ।\nसङ्गृह्य भैरवाः सर्वे नग्नभैरवमाययुः ॥ ३४॥"
  },
  {
    "text": "यातनागारकं देवो दर्शयामास भीतिदम् ।\nतस्मै पुनश्च विघ्नेशं दर्शयामास देवपाः ॥ ३५॥"
  },
  {
    "text": "दृष्ट्वा गणपतिं सोऽपि ब्रह्मभूतो बभूव ह ।\nक्षेत्रे कृतं महत्पापं द्वाराणां यात्रया गतम् ॥ ३६॥"
  },
  {
    "text": "अन्यच्च श‍ृणुत प्राज्ञा मयूरे चरितं भवम् ।\nपुरा कल्पे समासेन कथयामि महेश्वराः ॥ ३७॥"
  },
  {
    "text": "दण्डकारण्यदेशे तु ब्राह्मणोऽत्रिकुलोद्भवः ।\nबाल्यात् प्रारभ्य दुर्बुद्धिः पापकर्मपरोऽभवत् ॥ ३८॥"
  },
  {
    "text": "नाम्ना देवाः सुप्रतीको द्रव्यलोभी बभूव ह ।\nचौर्यद्रव्यं जनानां सङ्गृह्य भोगान् बुभोज च ॥ ३९॥"
  },
  {
    "text": "कदा सप्तपुरीणां च यात्रार्थं जग्मुरादरात् ।\nचर्तुवर्णजनाः सोऽपि तेषां मध्ये जगाम ह ॥ ४०॥"
  },
  {
    "text": "द्रव्यलोभी जनानां च चौर्यद्रव्यं समग्रहीत् ।\nएवं बहुधनस्तत्र जातोऽसौ ब्राह्मणाधमः ॥ ४१॥"
  },
  {
    "text": "कृत्वा सप्तपुरीणां ते यात्रां पुनः समाययुः ।\nस्वदेशं तैः समायुक्तः सोऽपि स्वगृहमाययौ ॥ ४२॥"
  },
  {
    "text": "ततः स्त्रीपुत्रकान् स्वस्य मण्डयामास भूषणैः ।\nचचार तीर्थगो भूत्वा कदाचिच्चौर्यकारणात् ॥ ४३॥"
  },
  {
    "text": "द्विजः पौराणिकं दृष्ट्वा पुराणकथने रतम् ।\nचौर्यार्थं तत्र पापात्मा जनमध्ये समास्थितः ॥ ४४॥"
  },
  {
    "text": "ततो मयूरक्षेत्रस्य माहात्म्यं स्कान्दसम्भवम् ।\nशुश्राव सुप्रतीकश्च जनैः सर्वैर्महेश्वराः ॥ ४५॥"
  },
  {
    "text": "मयूरक्षेत्रमाहात्म्यश्रवणेन दुरात्मनः ।\nद्विजस्य बुद्धिभेदो वै बभूवे दैवयोगतः ॥ ४६॥"
  },
  {
    "text": "स तु तत्र चकारापि विचारं मानसे परम् ।\nअहो मया द्विजेनैव किं कृतं पापमुल्बणम् ॥ ४७॥"
  },
  {
    "text": "विषादिना हता लोका ब्राह्मणाद्या मया बहु ।\nतीर्थेषु चौर्यहत्यादि पापं तु प्रकृतं मया ॥ ४८॥"
  },
  {
    "text": "काश्यां प्रदक्षिणायां तु पञ्चक्रोश्यां मया परम् ।\nपापं कृतमपारं वै का गतिर्मे भविष्यति ॥ ४९॥"
  },
  {
    "text": "मद्विना ब्राह्मणः कश्चिदीदृशो न भवेत् कदा ।\nयो ब्रह्मणि रतः सर्वो ब्राह्मणस्तेन कथ्यते ॥ ५०॥"
  },
  {
    "text": "एकान्तगं ततः पौराणिकं गत्वा द्विजाधमः ।\nउवाच तं प्रणम्यादौ कृत्वा करपुटं वचः ॥ ५१॥"
  },
  {
    "text": "सुप्रतीक उवाच ।"
  },
  {
    "text": "सर्वतीर्थेषु क्षेत्रेषु पापं दुष्टः समाचरेत् ।\nवज्रलेपं तदेवाऽपि कुत्र नाशं गमिष्यति ॥ ५२॥"
  },
  {
    "text": "पौराणिक उवाच ।\nसप्तपुर्यादिक्षेत्रेषु नरः पापं समाचरेत् ।\nतन् मयूरक्षेत्र एव प्रवेशेन लयं व्रजेत् ॥ ५३॥"
  },
  {
    "text": "चतुर्विधानि क्षेत्राणि सर्वत्र ब्रह्मगोलके ।\nधर्मार्थकाममोक्षाणां प्रदानि सेवतां द्विज ॥ ५४॥"
  },
  {
    "text": "पञ्चमं ब्रह्मभूताख्यं मयूरं नात्र संशयः ।\nतत्र पापं कृतं चेद्वै वज्रलेपतमं भवेत् ॥ ५५॥"
  },
  {
    "text": "एवं तस्य वचः श्रुत्वा तं प्रणम्य समाययौ ।\nगृहं दारादि सङ्गृह्य मयूरेशं जगाम ह ॥ ५६॥"
  },
  {
    "text": "यथाविधि चकाराऽसौ यात्रां क्षेत्रसमुद्भवाम् ।\nद्वारादिचिह्नितां सोऽपि निवासमकरोत्ततः ॥ ५७॥"
  },
  {
    "text": "देवागारं समाश्रित्याभजत्तं गणनायकम् ।\nअन्ते पापविहीनः स ब्रह्मभूतो बभूव ह ॥ ५८॥"
  },
  {
    "text": "एवं नाना जनास्तत्र पतितानां महेश्वराः ।\nपतिताः पापहीनाः प्रवेशे जाता मयूरके ॥ ५९॥"
  },
  {
    "text": "अधुना कथयिष्यामि चरित्रं यत् पुरातनम् ।\nश्रुत्वा संशयहीनास्तं मयूरेशं भजन्ति वै ॥ ६०॥"
  },
  {
    "text": "वैश्यो धर्मध्वजो नाम द्रव्यलोभी बभूव ह ।\nविषेण पितरं सोऽपि मारयामास लोभतः ॥ ६१॥"
  },
  {
    "text": "नानाद्विजादिकान् सोऽपि वन्द्य पूज्यान् दुरात्मवान् ।\nविषेण मारयामास नित्यं द्रव्यार्थमुल्बणः ॥ ६२॥"
  },
  {
    "text": "स कदाचिद्वणिग्भिश्च क्रयविक्रयकारणात् ।\nजगाम दण्डकारण्ये जनैः सह महाखलः ॥ ६३॥"
  },
  {
    "text": "तत्र माघे महायात्रां जग्मुर्लोका विशेषतः ।\nमयूरेशं ततः सोऽपि तैर्जगाम सुहर्षितः ॥ ६४॥"
  },
  {
    "text": "द्रव्यलोभार्थमानन्दात् पुरं मायूरमाययौ ।\nतत्र प्रवेशमात्रेण तं च पापानि तत्यजुः ॥ ६५॥"
  },
  {
    "text": "बहिः स्थितानि पश्यन्ति यदाऽसावागमिष्यति ।\nतदा पुनः प्रवेशं वै करिष्यामो नराधमम् ॥ ६६॥"
  },
  {
    "text": "तत्र दैवप्रसङ्गेन न पापानि चकार ह ।\nयथाविधि तथा यात्रां चक्रे हर्षसमन्वितः ॥ ६७॥"
  },
  {
    "text": "पुनर्मानवसङ्घैः स निर्जगाम महेश्वरः ।\nमयूरेशं परित्यज्य मार्गसंस्थो बभूव ह ॥ ६८॥"
  },
  {
    "text": "तं दृष्ट्वा तस्य पापानि शुद्धं यात्राविधानतः ।\nस्प्रष्टुं तान्यसमर्थानि बभूवुर्देवसत्तमाः ॥ ६९॥"
  },
  {
    "text": "ततः पापानि सर्वाणि विचारं चक्रुरादरात् ।\nअहो यः क्षेत्रगो भूत्वा पापानि कुरुते सदा ॥ ७०॥"
  },
  {
    "text": "तथाऽस्माभिर्मयूरेऽयं गत्वा पापं करिष्यति ।\nज्ञातं तेन महाविघ्नैः पीडितो नैव निश्चितम् ॥ ७१॥"
  },
  {
    "text": "अधुना शुद्धरूपोऽयं बहिः सदा समागतः ।\nअतः पुण्यानि नित्यं तु करिष्यति विशेषतः ॥ ७२॥"
  },
  {
    "text": "वयं कुत्र गमिष्यामो विघ्नं कुरुत सर्वतः ।\nयेनाऽयं पापकर्माऽपि कुरुते पापमल्पकम् ॥ ७३॥"
  },
  {
    "text": "किञ्चित् पापयुतं वैश्यं प्रविश्यामो विशेषतः ।\nततो महाघसंयुक्तं करिष्यामो न संशयः ॥ ७४॥"
  },
  {
    "text": "एवं विचार्य पापानि पापिनां हृदयेषु च ।\nप्रविश्य तान् समानाय्य वैश्यं तं समपीडयन् ॥ ७५॥"
  },
  {
    "text": "अकस्माच्चौरमुख्यैश्च द्रव्यं तस्य समाहृतम् ।\nतेनातिदुःखयुक्तो हि धर्मध्वजो बभूव ह ॥ ७६॥"
  },
  {
    "text": "ततः पापेषु दुर्बुद्धिश्चकार ह पुनर्मतिम् ।"
  },
  {
    "text": "एतस्मिन्नन्तरे तत्र ब्राह्मणं स ददर्श ह ॥ ७७॥"
  },
  {
    "text": "तं प्रणम्य स्ववृत्तान्तं कथयामास विस्तरात् ।\nश्रुत्वा तं पुनरप्याह ब्राह्मणः सर्वमार्गवित् ॥ ७८॥"
  },
  {
    "text": "त्वया कृतानि पापानि तानि त्वां पीडयन्ति वै ।\nअतस्त्वं सत्वरो भूत्वा मयूरेशं समाश्रय ॥ ७९॥"
  },
  {
    "text": "स्वजनैः पुत्रदारादि समानाय्य महामते ।\nतत्रस्थो धर्मसंयुक्तो दुःखहीनो भविष्यसि ॥ ८०॥"
  },
  {
    "text": "तच्छ्रुत्वा स प्रणम्यादौ तं मयूरेशकं द्विजम् ।\nजगाम त्वरया युक्तस्ततः सर्वान् समानयत् ॥ ८१॥"
  },
  {
    "text": "मयूरे वैश्यवृत्या च धर्मयुक्तः समास्थितः ।\nधर्मध्वजश्चकाराऽसौ गणेशभजनं सदा ॥ ८२॥"
  },
  {
    "text": "पापानि भोगहीनानि बहिर्मम्रुः स्थितान्यपि ।\nधर्मध्वजश्च देवेशा ब्रह्मैवान्ते बभूव ह ॥ ८३॥"
  },
  {
    "text": "क्षेत्रं नरेण मायूरं न त्याज्यं तु कदाचन ।\nपीडितेन महादोषैर्मतं तदपि तद्वरम् ॥ ८४॥"
  },
  {
    "text": "अन्यत्र राज्यभोगस्थोऽथवा स्वर्गस्थ एव सः ।\nमयूरे नीचजातिस्था किञ्च तेन समो न हि ॥ ८५॥"
  },
  {
    "text": "आयासेन विहीनत्वाद्ब्रह्मभूतो भवेन्नरः ।\nमयूरे तेन किं तुल्यं भवेद्ब्रह्माण्डमण्डले ॥ ८६॥"
  },
  {
    "text": "इदं यः श‍ृणुयाद्देवा श्रावयेद्वा पठेन्नरः ।\nपापहीनः स्वभावेन धर्मयुक्तो भविष्यति ॥ ८७॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nषष्ठे खण्डे विकटचरिते मयूरे यात्रार्थप्रवेशफलादिवर्णनं नामैकविंशतितमोऽध्यायः ॥ ६.२१\n६.२२ क्षेत्रसंन्यासादिवर्णनं नाम द्वाविंशतितमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "भृशुण्ड्युवाच ।\nअथ वक्ष्यामि देवेशा मयूरप्रापकं महत् ।\nपुण्यं चित्तैकभावेन श‍ृणुध्वं सुखदायकम् ॥ १॥"
  },
  {
    "text": "कुत्र आङ्गिरसे जातो देवप्रिय इति श्रुतः ।\nपुरा कल्पे स धर्मात्मा स्वधर्मनिरतोऽभवत् ॥ २॥"
  },
  {
    "text": "गणेशे प्रीतिसंयुक्तो गाणपत्यप्रियोऽभवत् ।\nमुक्तिमिच्छन् सदा कर्माणि चकार विधानतः ॥ ३॥"
  },
  {
    "text": "ततस्तस्य महेशाना बुद्धिः प्रादुर्बभूव ह ।\nतया सम्प्रेरितस्तीर्थानि क्षेत्राणि चकार ह ॥ ४॥"
  },
  {
    "text": "शास्त्रे विधिं समाश्रित्य पृथिव्यां मुख्यकानि सः ।\nक्षेत्राणि तीर्थमुख्यानि यात्रया चाकरोद् द्विजः ॥ ५॥"
  },
  {
    "text": "ततः स्वगृहमागत्य दारापत्यैः समन्वितः ।\nगणेशमभजन्नित्यं भक्तियुक्तेन चेतसा ॥ ६॥"
  },
  {
    "text": "ततश्च मानसे सोऽपि विचारमकरोत् परम् ।\nअहो मयूरपक्षेत्रं सेवनीयं निरन्तरम् ॥ ७॥"
  },
  {
    "text": "ज्ञात्वा द्विजं समुद्युक्तं दारापत्यैः समन्वितम् ।\nमाया तं पीडयामास मयूरे वासभञ्जनात् ॥ ८॥"
  },
  {
    "text": "यात्रार्थं तेन यत्किञ्चित् गृहे द्रव्यादि सञ्चितम् ।"
  },
  {
    "text": "तदेव चौरमार्गेण नष्टं मायाप्रभावतः ॥ ९॥"
  },
  {
    "text": "ततोऽतिविस्मितो भूत्वा खेदयुक्तो बभूव ह ।\nपापयुक्तोऽहमत्यन्तं तेन विघ्नयुतः कृतः ॥ १०॥"
  },
  {
    "text": "शुक्लवृत्त्या गमिष्यामि मयूरेशं न संशयः ।\nततो ज्वरसमायुक्तो बभूव ब्राह्मणोत्तमः ॥ ११॥"
  },
  {
    "text": "निर्जगाम ततः सोऽपि स्वगृहे ज्वरसंयुतः ।\nशुक्लवृत्तिधरो भूत्वा नियम्यात्मानमात्मना ॥ १२॥"
  },
  {
    "text": "तृतीये दिवसे तत्र विघ्नेशो विघ्नहारकः ।\nबभूव स द्विजस्याऽपि परं श‍ृणुत चेष्टितम् ॥ १३॥"
  },
  {
    "text": "गणेशकृपया विप्रो ज्वरहीनो बभूव ह ।\nब्राह्मणस्य स्वरूपेण गणेशस्तं समाययौ ॥ १४॥"
  },
  {
    "text": "तस्य पुत्रं समाहूय द्रव्यं दत्वा सुपुष्कलम् ।\nअन्तर्धानं चकाराऽसौ पुत्रस्तातं जगाद तु ॥ १५॥"
  },
  {
    "text": "ज्ञात्वा देवं विचार्यैव स्वस्थचित्तो बभूव ह ।\nदेवप्रियो मयूरेशमाजगाम द्विजोत्तमः ॥ १६॥"
  },
  {
    "text": "यात्रादिकं चकाराऽसौ गर्भागारे समाश्रितः ।\nअभजद्गणराजं तमन्ते तल्लीनतां ययौ ॥ १७॥"
  },
  {
    "text": "यानि क्षेत्राणि तीर्थानि ब्रह्माण्डे सेवितानि चेत् ।\nतदा नरेण मायूरक्षेत्रं लभ्यं महेश्वराः ॥ १८॥"
  },
  {
    "text": "देवेशा ऊचुः ।\nचोरादयः समाख्यातास्त्वया ब्रह्मर्षिसत्तम ।\nकिं चक्रुर्येन पुण्येन मयूरेशे लयं ययुः ॥ १९॥"
  },
  {
    "text": "भृशुण्ड्युवाच ।\nपूर्वजन्मनि माहात्म्यं संश्रुतं किञ्चिदप्यहो ।\nक्षेत्रस्य पापकर्मस्था अन्ते तत् सस्मरुर्यदि ॥ २०॥"
  },
  {
    "text": "अन्ते स्मरणयोगेन पापिनोऽन्यभवे कदा ।\nययुः क्षेत्रे मरणतो लयं देवा गणेश्वरे ॥ २१॥"
  },
  {
    "text": "गाणेशस्य च मार्गस्य श्रवणं पापचेतसाम् ।\nभवेन्नानाविधस्याऽपि किञ्चिद्देवेन्द्रसत्तमाः ॥ २२॥"
  },
  {
    "text": "यदि मरणकाले तु तस्य संस्मरणं भवेत् ।\nपुरो जन्मनि चाज्ञानात्तस्य संसेवनं भवेत् ॥ २३॥"
  },
  {
    "text": "अथवा ज्ञानयुक्तः स नरस्तत् सकृदाचरेत् ।\nयद्वा तद्वाऽऽचरेद्वापि ब्रह्मभूतः स जायते ॥ २४॥"
  },
  {
    "text": "अथासंस्कारयुक्तस्य गाणेशेनाधिकारतः ।\nप्रवेशो न भवेत्तस्य चरित्रं श‍ृणुत प्रियाः ॥ २५॥"
  },
  {
    "text": "क्षत्रियः सुलभो नामा बभूव पृथिवीपतिः ।\nअङ्गदेशस्य राज्यं स चकार धर्मसंयुतः ॥ २६॥"
  },
  {
    "text": "मयूरेशस्य स श्रुत्वा माहात्म्यं क्षेत्रसम्भवम् ।\nपुत्रे राज्यं परित्यज्य वासार्थं तु मनो दधे ॥ २७॥"
  },
  {
    "text": "यथाशास्त्रं विधानेन मयूरेशं समाययौ ।\nचकार विधिना यात्रां स्वयं द्वारादिचिह्निताम् ॥ २८॥"
  },
  {
    "text": "ततस्तत्र स्थितो राजा वार्षिकीं विविधां पुनः ।\nचकार यात्रां क्षत्रस्थो देवादीनां विधानतः ॥ २९॥"
  },
  {
    "text": "ततो मनसि सन्धार्य क्षेत्रसंन्यासकारणात् ।\nसर्वानाज्ञापयामास सस्त्रीकः स उवास ह ॥ ३०॥"
  },
  {
    "text": "ततः स भैरवेणैव बुद्धिभेदयुतः कृतः ।\nविचारमकरोच्चित्ते किमिदं क्षेत्रमुत्तमम् ॥ ३१॥"
  },
  {
    "text": "न काशीतुल्यतां याति क्षेत्रं ब्रह्माण्डमण्डले ।\nअयं शिवसुतः प्रोक्तो मयूरेशो न संशयः ॥ ३२॥"
  },
  {
    "text": "ब्रह्म सर्वत्र योगेन तिष्ठति तेन वर्ण्यते ।\nवेदादिषु गणेशानो ब्रह्मरूपी न मुख्यतः ॥ ३३॥"
  },
  {
    "text": "अतोऽहं भ्रमितो नूनं वाण्या पुराणसंस्थया ।"
  },
  {
    "text": "गमिष्यामि न सन्देहः क्षेत्रं काशीसमाश्रितम् ॥ ३४॥"
  },
  {
    "text": "एवं विचार्य भूपालो मयूरं त्यज्य देवपाः ।\nकाशीं जगाम मार्गे स ममार रोगसंयुतः ॥ ३५॥"
  },
  {
    "text": "पूर्वसंस्कारयोगेन काश्यां स ब्राह्मणोऽभवत् ।\nधर्मयुक्तश्चकाराऽपि काशीवासं हितार्थतः ॥ ३६॥"
  },
  {
    "text": "मरणोन्मुखकालाय तस्मै विश्वेश्वरः स्वयम् ।\nगणेशैकाक्षरं मन्त्रं ददौ तारकनामकम् ॥ ३७॥"
  },
  {
    "text": "शौनक उवाच ।\nकथां विचित्रां वदसि सूत त्वं हर्षदायिनीम् ।\nतत्र संशयकं छिन्धि वदिष्यामि त्वदग्रतः ॥ ३८॥"
  },
  {
    "text": "रामनामभवं मन्त्रमवदत्तारकं परम् ।\nपुराणं कुत्रचित् देवं शिवपञ्चाक्षरं पुनः ॥ ३९॥"
  },
  {
    "text": "कुत्रौङ्कारं च कुत्रापि शक्तिसूर्यात्मकं परम् ।\nगणेशैकाक्षरं कुत्र निश्चयो नैव जायते ॥ ४०॥"
  },
  {
    "text": "अतः संशयनाशार्थं वद सर्वज्ञसत्तम ।\nत्वदन्यः संशयच्छेत्ताऽस्माकं नैव भविष्यति ॥ ४१॥"
  },
  {
    "text": "सूत उवाच ।\nबिम्बरूपं महद्ब्रह्म स एव चतुराननः ।\nगकाराक्षरगश्चात्र गणेशैकाक्षरे मतः ॥ ४२॥"
  },
  {
    "text": "तस्य पालकभावेन विष्णुः सर्वप्रवर्तकः ।\nअकाराक्षरसंस्थश्च मन्त्रराजे महामुने ॥ ४३॥"
  },
  {
    "text": "तयोः संहारकर्ता त्वनुस्वारः शङ्करः स्मृतः ।\nवरदानाद् गणेशस्य मन्त्रे जानीहि निश्चितम् ॥ ४४॥"
  },
  {
    "text": "तेषां मनोमयो भानुः स्वस्वकर्मधरो बभौ ।\nसानुनासिकरूपेण मन्त्रे सोऽपि प्रतिष्ठितः ॥ ४५॥"
  },
  {
    "text": "चतुर्णां देहरूपा सा शक्तिर्वाणीमयी मता ।\nसर्वत्र संस्थिता विप्र मन्त्रे दृश्यस्वभावतः ॥ ४६॥"
  },
  {
    "text": "एभिः सृष्टं जगत्सर्वमोङ्काराकृतिलक्षणम् ।\nतत्र क्रीडन्ति तेनैव मन्त्र ओङ्कारसंयुतः ॥ ४७॥"
  },
  {
    "text": "एतेषामर्थभावेन गणेशश्च प्रकीर्तितः ।\nस एव देवता प्रोक्ता वेदेषु वेदवादिभिः ॥ ४८॥"
  },
  {
    "text": "गणेशमन्त्रगाः सर्वे देवेशाः शङ्करादयः ।\nजगन्नानाविधं ब्रह्म तथा तत्र स्थितं मतम् ॥ ४९॥"
  },
  {
    "text": "यथा देवाश्च विप्रेश कलया गणपस्य वै ।\nगणेशाकाररूपास्ते तथा मन्त्राः प्रकीर्तिताः ॥ ५०॥"
  },
  {
    "text": "अन्यच्च श‍ृणु भावेन काश्यां नानाविधा जनाः ।\nतिष्ठन्ति विविधान् देवान् भजन्ते भक्तिसंयुताः ॥ ५१॥"
  },
  {
    "text": "तेषु स्वधर्मनिष्ठा ये काशीवासं यथाविधि ।\nकुर्वन्ति तारकं तेभ्यो ददाति शङ्करः स्वयम् ॥ ५२॥"
  },
  {
    "text": "तेषु शाक्ताः स्थितास्तत्र तेभ्यः शक्तिमयं परम् ।\nतारकं कथयामास शङ्करः करुणानिधिः ॥ ५३॥"
  },
  {
    "text": "सौरेभ्यः सौरभावाख्यं शैवेभ्यः शिवरूपकम् ।\nवैष्णवं विष्णुभक्तेभ्यस्तारकं ह्यवदच्छिवः ॥ ५४॥"
  },
  {
    "text": "स्वधर्मनिरतास्तत्र कर्म चक्रुश्च नित्यशः ।\nकर्माङ्गदेवप्रीत्यर्थमोङ्कारं तेभ्य आदिशत् ॥ ५५॥"
  },
  {
    "text": "गाणेशा ये स्थितास्तेभ्यः पूर्णतारकरूपकम् ।\nगणेशैकाक्षरं मन्त्रं ददाति हर्षसंयुतः ॥ ५६॥"
  },
  {
    "text": "ते सर्वे तारकं प्राप्य कैलासे शिवसन्निभाः ।\nअतिष्ठन् योगमास्थाय मन्त्रध्यानपरायणाः ॥ ५७॥"
  },
  {
    "text": "साक्षात्कारं प्रचक्रुस्ते ब्रह्म यन् मन्त्रगं परम् ।\nतत्र तल्लीनभावेन योगिनो बभ्रमुस्ततः ॥ ५८॥"
  },
  {
    "text": "महालये महेशस्य शरीरे लीनतां ययुः ।\nपुनः सृष्टौ नरा भूत्वा तत्र योगरता बभुः ॥ ५९॥"
  },
  {
    "text": "मन्त्रं मन्त्रार्थभावं च त्यक्त्वा ब्रह्मणि संस्थिताः ।\nस्वस्वेष्टब्रह्मगा अन्ते भवंस्ते मुनिसत्तम ॥ ६०॥"
  },
  {
    "text": "ये पापकारिणः काश्यां वसन्ति यदि ते मृताः ।\nतेभ्यस्तारकरूपं तु न ददाति सदाशिवः ॥ ६१॥"
  },
  {
    "text": "भैरवीं यातनां ते तु भुक्त्वा कैलासमास्थिताः ।\nलये मरणसंयुक्ताः पुनर्जन्मधरा मताः ॥ ६२॥"
  },
  {
    "text": "शौनक उवाच ।\nवदन्ति वै पुराणेषु मुनयो ब्रह्मवादिनः ।\nक्षेत्रेषु नानाभावेषु मृता मुक्तिमवाप्नुयुः ॥ ६३॥"
  },
  {
    "text": "तीर्थानि स्नानमात्रेण मुक्तिदानि वदन्ति च ।\nव्रतादीनि महाप्राज्ञ नानामतविभेदतः ॥ ६४॥"
  },
  {
    "text": "सकामानि च कर्माणि कथितानि मुनीश्वरैः ।\nनानाविधानि वै तेषु संस्मृतानि फलानि च ॥ ६५॥"
  },
  {
    "text": "तेषां कर्तार एवं ये फलानि प्राप्नुवन्ति ते ।\nइहैव किञ्चित् केचित्तु परत्र द्विजसत्तम ॥ ६६॥"
  },
  {
    "text": "केचित् स्वल्पफलं केचित् पुष्कलं नात्र संशयः ।\nकिमिदं कौतुकं विप्र वद कारणमुत्तमम् ॥ ६७॥"
  },
  {
    "text": "काश्यां मुक्तिं विशेषेण प्राप्नुवन्ति नरादयः ।\nतत्रैव मरणे सूत कथं ते जन्मिनोऽभवन् ॥ ६८॥"
  },
  {
    "text": "सूत उवाच ।\nशब्दब्रह्मस्वरूपोऽयं गुरुरेकः प्रकीर्तितः ।\nसर्वेषां विविधानां तु शिष्याणां नात्र संशयः ॥ ६९॥"
  },
  {
    "text": "शिष्याश्चतुर्विधाः प्रोक्ता उत्तमा मध्यमास्तथा ।\nअधमा अधमेषु चाधमा मुनीन्द्रसत्तम ॥ ७०॥"
  },
  {
    "text": "विषयासक्तचित्ता ये पापकर्मपरायणाः ।\nदुःखयुक्ता यदाऽत्यन्तं तदर्थं कर्मसेविनः ॥ ७१॥"
  },
  {
    "text": "अधमाधमरूपाश्च कथितास्ते महर्षिभिः ।\nस्वल्पं फलं प्राप्नुवन्तीह परत्र सुनिश्चितम् ॥ ७२॥"
  },
  {
    "text": "यदि कर्मफलं स्वल्पं ददाति कथितं सदा ।\nतेषां तत्र रुचिर्नैवोत्पद्यते मूर्खभावतः ॥ ७३॥"
  },
  {
    "text": "तेषां वचनभावार्थं प्रवृत्त्यर्थं च कर्मणि ।\nफलमेकं समाख्यातं उत्तमाधममार्गिणाम् ॥ ७४॥"
  },
  {
    "text": "परेषां लज्जया ये तु भयाद्वा कर्म कारिणः ।\nअधमास्ते समाख्याताः प्राप्नुवन्त्यधिकं फलम् ॥ ७५॥"
  },
  {
    "text": "सकामा ये स्वधर्मस्थाः कर्म कुर्वन्ति नित्यशः ।\nमध्यमास्ते फलं सर्वं भुञ्जन्ति कालमानतः ॥ ७६॥"
  },
  {
    "text": "निःकामाः कर्मकर्तार उत्तमास्ते फलं मुने ।\nअक्षयं कल्पपर्यन्तं भुञ्जन्त्यत्र न संशयः ॥ ७७॥"
  },
  {
    "text": "तत्रैव युगमानं ते कथयामि समासतः ।\nकृते कर्म कृतं सद्यः फलदं जायते मुने ॥ ७८॥"
  },
  {
    "text": "त्रेतायां च कृतं कर्मान्यकर्माबाधभावतः ।\nकालेन फलसंयुक्तं भवति प्राणिनां किल ॥ ७९॥"
  },
  {
    "text": "द्वापरे परलोके वाऽन्यकर्माबाधभावतः ।\nइह ते वापि भुञ्जन्ति धर्महीनप्रभावतः ॥ ८०॥"
  },
  {
    "text": "कलौ तु परलोके ते वाऽन्यजन्मनि मानवाः ।\nसम्भोक्ष्यन्ति कृतं कर्म कालमानप्रभावतः ॥ ८१॥"
  },
  {
    "text": "आसुरेणैव भावेन नराः सत्तादिवर्जिताः ।\nअतो जानीहि रुच्यर्थं फलं चित्रं भवत्यहो ॥ ८२॥"
  },
  {
    "text": "यथाविधि कृतं कर्म तदा फलप्रदं भवेत् ।\nअन्यथा कारकायैवासुरं दद्यात् फलं सदा ॥ ८३॥"
  },
  {
    "text": "कृते कर्म कृतं येन सकृत्तस्य फलं लभेत् ।\nत्रेतायां निष्फलं दृष्ट्वा तदा द्विगुणमाचरेत् ॥ ८४॥"
  },
  {
    "text": "फलं ददाति त्रिगुणं द्वापरे कर्म निश्चितम् ।"
  },
  {
    "text": "कलौ चतुर्गुणं प्रोक्तं इहजन्मनि सौख्यदम् ॥ ८५॥"
  },
  {
    "text": "सकृच्चापि फलं कृत्वा लभेत् सत्कर्म मानवः ।\nअथवा युगधर्मेण चतुर्गुणं फलं लभेत् ॥ ८६॥"
  },
  {
    "text": "अन्यत् काश्यादि माहात्म्यसम्भवं विपरीतगम् ।\nमन्यसे तत्र वक्ष्यामि श‍ृणु संशयनाशनम् ॥ ८७॥"
  },
  {
    "text": "आत्मानुभवहीनो यो मर्त्यो मोक्षं लभेन्न वै ।\nइदं मुख्यं विजानीहि ह्यन्यत्र भ्रममात्रकम् ॥ ८८॥"
  },
  {
    "text": "यथा देवगणाः सर्वेऽमराः शास्त्रे प्रकीर्तिताः ।\nब्रह्मणो दिवसान्ते ते मृत्युयुक्ता भवन्त्युत ॥ ८९॥"
  },
  {
    "text": "नराणां तत्र जन्मानि सङ्ख्याहीनानि शौनक ।\nभवन्ति तेन देवाश्चामराः सङ्कीर्तिता बुधैः ॥ ९०॥"
  },
  {
    "text": "तथापि पञ्च देवाश्चेश्वराः शास्त्रे प्रकीर्तिताः ।\nविघ्नयुक्ता अनीशास्ते भवन्ति पश्य मानद ॥ ९१॥"
  },
  {
    "text": "महालये मरिष्यन्ति त्रिगुणैः संयुताः किल ।\nपञ्च देवा न सन्देहो ब्रह्माद्याः शास्त्रमार्गतः ॥ ९२॥"
  },
  {
    "text": "तेषां लोकेषु क्षेत्रेषु मता मुक्तिश्च तादृशी ।\nमरणैः संयुतान्येव क्षेत्राणि तत्र का कथा ॥ ९३॥"
  },
  {
    "text": "इन्द्रादीनां विनाशे ते समर्था मृत्युहीनकाः ।\nतेषां जन्ममृती जन्तुर्न पश्यति कदाचन ॥ ९४॥"
  },
  {
    "text": "ईश्वरत्वमतः शास्त्रे कथितं रुचिकारणात् ।\nजन्ममृत्युविहीनाऽपि मुक्तिः सङ्कथिता बुधैः ॥ ९५॥"
  },
  {
    "text": "वेदशास्त्रपुराणेषु स्वानन्दो लयवर्जितः ।\nसदा ब्रह्ममयत्वाद्वै तत्र मुक्तिर्विशिष्यते ॥ ९६॥"
  },
  {
    "text": "स्वानन्देनैव यद्दत्तं तदेव ब्रह्म सौख्यदम् ।\nपात्रहीनप्रभावत्वाद् द्विजैरन्यत्र वर्ण्यते ॥ ९७॥"
  },
  {
    "text": "अन्यत्र मुक्तिदान्येव प्रोक्तानि शास्त्रसम्मतैः ।\nवासदानि तु तीर्थानि तानि क्षेत्राणि सप्तसु ॥ ९८॥"
  },
  {
    "text": "मृतः षट्सु नरस्तासु काश्यां धर्मयुतो भवेत् ।\nमरणं तारकं प्राप्य ज्ञानयुक्तो भवेत् स्वयम् ॥ ९९॥"
  },
  {
    "text": "पुनर्जन्मनि योगी स भवत्यत्र न संशयः ।\nस्वेष्ठं ब्रह्म समाप्नोति निश्चितं वेदगुह्यतः ॥ १००॥"
  },
  {
    "text": "योगं श्रुत्वा नरो यस्तु पापकर्मपरायणः ।\nमरणे संस्मरेद्योगं स मयूरे भविष्यति ॥ १०१॥"
  },
  {
    "text": "यत्र कुत्रस्थ आगत्य मयूरे ह्यथवा स्वयम् ।\nमरिष्यति न सन्देहो महापापयुतोऽपि चेत् ॥ १०२॥"
  },
  {
    "text": "अथवा क्षेत्रमाहात्म्यं श्रुत्वा कुत्र स्थितो भवेत् ।\nयदि मरणकाले स संस्मरेत् स तथा भवेत् ॥ १०३॥"
  },
  {
    "text": "मयूरस्याथ वा यात्रामेव कृत्वा नरोत्तमः ।\nयत्र कुत्र मृतः सोंऽते संस्मरेत् स तथा भवेत् ॥ १०४॥"
  },
  {
    "text": "अथवा सङ्गयोगेन गणेशे रुचिमालभेत् ।\nनरो मयूरक्षेत्रे स मरणं प्राप्नुयात् परम् ॥ १०५॥"
  },
  {
    "text": "शिवविष्ण्वादिलोकेषु संस्थितस्तत्र सङ्गतः ।\nगणेशे प्रीतियुक्तश्चेत् स मयूरे भविष्यति ॥ १०६॥"
  },
  {
    "text": "अतिसंस्कारसंयुक्तः स क्षेत्रे धर्मसंयुतः ।\nक्षेत्रसंन्यासभावेन मरणं तत्र चालभेत् ॥ १०७॥"
  },
  {
    "text": "योगिनः शान्तिरूपाश्च चित्तं त्यक्त्वा गणेश्वरे ।\nलीनास्ते यत्र कुत्रापि मृता गाणेशतां ययुः ॥ १०८॥"
  },
  {
    "text": "योगिनां मरणे विप्र यादृशं स्मरणं भवेत् ।\nतादृशीं न गतिं सोऽपि लभते ब्रह्मणि रतः ॥ १०९॥"
  },
  {
    "text": "तथा मयूरक्षेत्रे ये मृतास्तेषां न विद्यते ।\nअन्ते मतिर्यथा विप्र गतिः सर्वत्र पठ्यते ॥ ११०॥"
  },
  {
    "text": "इदं सर्वं समाख्यातं श‍ृणु प्रकृतमुत्तमम् ।\nकथानकं महीपस्य यथा मुद्गलभाषितम् ॥ १११॥"
  },
  {
    "text": "भृशुण्ड्युवाच ।\nमयूरक्षेत्रे सुलभो वासं कृत्वा ययौ पुनः ।\nकाश्यां तस्य मृतौ क्षेत्रं मयूरं स्मृतिगं बभौ ॥ ११२॥"
  },
  {
    "text": "तेन गणेश्वरस्यैव ददौ मन्त्रं महेश्वरः ।\nसस्त्रीकः शिवरूपः कैलासे वासं चकार सः ॥ ११३॥"
  },
  {
    "text": "महालये शिवे लीनः पुनः सृष्टौ मयूरके ।\nब्राह्मणः स बभूवाऽपि सस्त्रीको भक्तिसंयुतः ॥ ११४॥"
  },
  {
    "text": "तत्र स्वल्पेन कालेन योगयुक्तो बभूव ह ।\nब्रह्मभूतः स जीवन् वै मरणे तत्र का कथा ॥ ११५॥"
  },
  {
    "text": "एवं संस्कारयोगेन मयूरे निवसन्ति ते ।\nयत्र कुत्र स्थिताश्चेद्वै गमिष्यन्ति मयूरकम् ॥ ११६॥"
  },
  {
    "text": "क्षेत्रसंन्यासिनां देवा वदामि मार्गमुत्तमम् ।\nआदौ द्वारयुतां यात्रां कुर्यात् संन्यासकारणात् ॥ ११७॥"
  },
  {
    "text": "पश्चात् क्षेत्रं समाश्रित्य तिष्ठेन्नियमसंयुतः ।\nन गच्छेत् क्षेत्रबाह्यं संन्यासभङ्गभयाकुलः ॥ ११८॥"
  },
  {
    "text": "नानादुःखयुतश्चेत् त्यागं मयूरस्य वै न सः ।\nकुर्यात्तेन गणेशेन तुल्यः सर्वत्र सम्मतः ॥ ११९॥"
  },
  {
    "text": "देवागारस्य यात्रां स कुर्याद् द्वारसमन्विताम् ।\nअन्त्यां नैव समाख्यातां क्षेत्रबाह्यप्रवेशनात् ॥ १२०॥"
  },
  {
    "text": "क्षेत्रसीमास्थदेवाद्यास्तेषां कुर्यान्निरन्तरम् ।\nयात्रां यात्राविचारज्ञः स योगी योगिनां गुरुः ॥ १२१॥"
  },
  {
    "text": "अत्राऽहं कथयिष्यामि चेतिहासं पुरातनम् ।\nक्षेत्रसंन्यासिना युक्तं क्षेत्रं नैव भवेत् कदा ॥ १२२॥"
  },
  {
    "text": "जामदग्न्यो द्विजः कश्चित् सोमदत्त इति श्रुतः ।\nबाल्यात् प्रारभ्य विघ्नेशभक्तियुक्तो बभूव ह ॥ १२३॥"
  },
  {
    "text": "स्वाश्रमात् सोऽपि सस्त्रीको मयूरेशं समाययौ ।\nयात्रां कृत्वा विधानेन स्थितो द्वारादिचिह्निताम् ॥ १२४॥"
  },
  {
    "text": "ततः क्षेत्रे स वासार्थं मनो दध्रे महामतिः ।\nक्षेत्रसंन्यासकं कृत्वा मयूरे संस्थितः पुरा ॥ १२५॥"
  },
  {
    "text": "तत्र रक्षोबलं प्राप्तं खरस्य दारुणं महत् ।\nराक्षसं पपलुः सर्वे दृष्ट्वा क्षेत्रनिवासिनः ॥ १२६॥"
  },
  {
    "text": "दृढाऽऽग्रहं सोऽपि कृत्वा सोमदत्तो महामुनिः ।\nमयूरे संस्थितो देवा मयूरेशपरायणः ॥ १२७॥"
  },
  {
    "text": "राक्षसास्तं महाभागं धृत्वा क्रोधसमन्विताः ।\nताडयामासुरत्यन्तं कर्मखण्डनकारणात् ॥ १२८॥"
  },
  {
    "text": "मुमोचाऽसौ तदापि न स्वधर्मं सोमदत्तकः ।\nमद्यमांसादिकं गृह्य छलितो राक्षसैर्बहु ॥ १२९॥"
  },
  {
    "text": "तथापि धैर्यमालम्ब्य स्मृत्वा विघ्नेश्वरं द्विजः ।\nमयूरेशं समभ्यर्च्य संस्थितो भयसङ्कुलः ॥ १३०॥"
  },
  {
    "text": "ततस्तं राक्षसा बद्ध्वा खरं निन्युर्महोल्बणम् ।\nतेन कारागृहे क्षिप्तो मयूरेशपरायणः ॥ १३१॥"
  },
  {
    "text": "उपोषणपरः पूजां मानसीं स चकार ह ।\nअतिशोकसमायुक्तो हृदि ध्यात्वा गजाननम् ॥ १३२॥"
  },
  {
    "text": "ततो विघ्नेश्वरः क्षुब्धो बभूवे भक्तकारणात् ।\nचकार राक्षसेशं स सविघ्नं विघ्नदायकः ॥ १३३॥"
  },
  {
    "text": "समायाता शूर्पनखा तं जगाद खरं वचः ।\nछिन्ननासिकरूपं स्ववृत्तान्तं तु न्यवेदयत् ॥ १३४॥"
  },
  {
    "text": "तच्छ्रुत्वा क्रोधसंयुक्तः खरो रामं जगाम ह ।\nरामेण राक्षसैः सार्द्धं हतो मृत्युमवाप ह ॥ १३५॥"
  },
  {
    "text": "ततः क्षेत्रनिवासस्था आययुस्ते महेश्वराः ।"
  },
  {
    "text": "बन्धाद्विमुच्य ते सर्वे सोमदत्तं सुहर्षिताः ॥ १३६॥"
  },
  {
    "text": "एवं नानाविधैर्दुःखैः पीडितो मुनिसत्तमः ।\nतथापि क्षेत्रसन्त्यागं न चकार कदाचन ॥ १३७॥"
  },
  {
    "text": "ततो गणेश्वरो देवो ययौ भक्त्या नियन्त्रितः ।\nस्तुतः सम्पूजितस्तेन तमीप्सितवरं ददौ ॥ १३८॥"
  },
  {
    "text": "स ययाचे गणेशानं तव सान्निध्यगं कुरु ।\nतत्र नित्यं भजिष्यामि भक्तिमार्गपरायणः ॥ १३९॥"
  },
  {
    "text": "तथेति तं चकारासौ मयूरेशो महामुनिम् ।\nस बभूव महेशाना योगप्रिय इति श्रुतः ॥ १४०॥"
  },
  {
    "text": "एवं नानाविधास्तत्र क्षेत्रसंन्यासमाश्रिताः ।\nसिद्धिं ययुर्महाभागा मया वक्तुं न शक्यते ॥ १४१॥"
  },
  {
    "text": "इति सर्वं समाख्यातं सङ्क्षेपेण मया परम् ।\nश्रवणात् पठनात् सर्वसौख्यदं भक्तिवर्धनम् ॥ १४२॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nषष्ठे खण्डे विकटचरिते क्षेत्रसंन्यासादिवर्णनं नाम द्वाविंशतितमोऽध्यायः ॥ ६.२२\n६.२३ गणेशकुण्डचरितवर्णनं नाम त्रयोविंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "देवेशा ऊचुः ।\nमयूरे तीर्थमुख्यं किं वद योगीन्द्रनायक ।\nतीर्थानां तीर्थरूपं यत् सर्वसिद्धिप्रदायकम् ॥ १॥"
  },
  {
    "text": "भृशुण्ड्युवाच ।\nक्षेत्रं ब्रह्ममयं प्रोक्तं तीर्थतीर्थं महेश्वराः ।\nगाणेशं सर्वविख्यातं मुख्यं पूर्णं बभूव ह ॥ २॥"
  },
  {
    "text": "यथा पञ्चविधं सर्वं भासते विविधार्थतः ।\nचतुर्विधं जगत् संस्थं पञ्चमं ब्रह्म उच्यते ॥ ३॥"
  },
  {
    "text": "गङ्गा च यमुनादेवी सरस्वती महानदी ।\nत्रिगुणरूपसंयुक्तास्ताभ्यो नद्यः समुद्भवाः ॥ ४॥"
  },
  {
    "text": "तुरीया सर्वतीर्थाख्या ब्रह्मकमण्डलूद्भवा ।\nतासां संयोगभावे तु पञ्चमं ब्रह्म उच्यते ॥ ५॥"
  },
  {
    "text": "तदेव तीर्थरूपेण प्रकटं सम्बभूव ह ।\nगणेशमायया देवा गाणेशं तीर्थमुच्यते ॥ ६॥"
  },
  {
    "text": "भूस्वानन्दमयं क्षेत्रं गणेशेन प्रकाशितम् ।\nमायया तत्र विघ्नेशोऽभवत् स्नानार्थमुद्यतः ॥ ७॥"
  },
  {
    "text": "ततोंऽकुशेन पृथ्वीं स भेदयामास मायया ।\nतीर्थं ब्रह्ममयं तत्र सेवार्थं तु समाययौ ॥ ८॥"
  },
  {
    "text": "ततः स्नानं चकाराऽसौ सर्वं कार्यं गजाननः ।\nअक्षयं जलसंयुक्तं कुण्डं तत्र बभूव ह ॥ ९॥"
  },
  {
    "text": "नाम तस्य चकाराऽसौ गणेशकुण्डमादरात् ।\nतस्य दर्शनमात्रेण भुक्तिं मुक्तिं लभेन्नरः ॥ १०॥"
  },
  {
    "text": "जलस्पर्शादिसम्भूतं पुण्यं वक्तुं न शक्यते ।\nसाक्षाद्ब्रह्ममयस्यापि किं तीर्थस्य वदाम्यहम् ॥ ११॥"
  },
  {
    "text": "स्नानेन मुक्तिदा प्रोक्ता ब्रह्मकमण्डलूद्भवा ।\nतुरीया सर्वतीर्थानां ज्ञातव्यं शास्त्रसम्मतम् ॥ १२॥"
  },
  {
    "text": "भागीरथी तृतीया च स्नानेन स्वर्गदायिनी ।\nस्वर्णदी सा समाख्याता विशेषेण महेश्वराः ॥ १३॥"
  },
  {
    "text": "ततः सरस्वती प्रोक्ता द्वितीयपदधारिणी ।\nत्रिभिर्दिनैश्च स्नानेन स्वर्गदा सा प्रकीर्तिता ॥ १४॥"
  },
  {
    "text": "यमुना च ततः ख्याता स्थूलरूपा महानदी ।"
  },
  {
    "text": "सप्तभिर्दिवसैः साक्षाज्जन्तूनां स्वर्गदा मता ॥ १५॥"
  },
  {
    "text": "अन्या नानाविधास्ताभ्यः कथनं नैव शक्यते ।\nअतः सङ्क्षेपतः प्रोक्तं माहात्म्यं पञ्चसम्भवम् ॥ १६॥"
  },
  {
    "text": "अत्रेतिहासकं वक्ष्ये श‍ृणुध्वं ह्येकचेतसः ।\nगुर्जरे पापकर्मा तु राजा भद्रोऽभवत् पुरा ॥ १७॥"
  },
  {
    "text": "स्वधर्मं स परित्यज्य मांसस्त्रीमद्यलालसः ।\nयथेच्छं वर्तयामास नानापापपरायणः ॥ १८॥"
  },
  {
    "text": "एकदा मद्यसंयुक्तः पुत्रीं दृष्ट्वा स दुर्मतिः ।\nएकान्ते बुभुजे तां स हाहाकाररवाकुलाम् ॥ १९॥"
  },
  {
    "text": "इत्यादिविविधान्येव चकार देवसत्तमाः ।\nपापानि तेषु किं ब्रूयां वक्तुं त्रासः प्रवर्तते ॥ २०॥"
  },
  {
    "text": "मृतं तं यमदूताश्च गृह्य निन्युर्यमालयम् ।\nबद्ध्वा सन्ताड्य तत्रैकं चित्रं पूर्णं बभूव ह ॥ २१॥"
  },
  {
    "text": "गच्छता तेन सन्दृष्टं विमानं सूर्यसन्निभम् ।\nगणेशकुण्डतीर्थस्य द्रष्ट्रा तच्च समाश्रितम् ॥ २२॥"
  },
  {
    "text": "तस्याङ्गवायुना स्पृष्टो भद्रः पापपरः परः ।\nपापहीनो बभूवाऽपि जगाम यममन्दिरम् ॥ २३॥"
  },
  {
    "text": "यमेन नरयोन्यां स सङ्क्षिप्तो वैश्ययोनिजः ।\nबभूव देवधर्माख्यः स्वधर्मनिरतः सदा ॥ २४॥"
  },
  {
    "text": "स्वर्गात् पतनकाले स सस्मार कुण्डमुत्तमम् ।\nतेन संस्कारयोगेन मयूरेशं समाययौ ॥ २५॥"
  },
  {
    "text": "दृष्ट्वा गणेशकुण्डं स जातिस्मरो बभूव ह ।\nततः क्षेत्रं समाश्रित्य कुण्डपूजापरोऽभवत् ॥ २६॥"
  },
  {
    "text": "ममार कुण्डसान्निध्ये ब्रह्मभूतो बभूव ह ।\nएवं संस्कारमाहात्म्यं पूर्वजन्मनि देवपाः ॥ २७॥"
  },
  {
    "text": "देवेशा ऊचुः ।\nगणेशकुण्डद्रष्टा स कथं जातो महामते ।\nकिं जातिर्यो वद स्वामिन्नाश्चर्यं भासते परम् ॥ २८॥"
  },
  {
    "text": "भृशुण्ड्युवाच ।\nचाण्डालः कोऽपि पापात्मा नित्यं पापपरोऽभवत् ।\nकञ्चिद् द्रव्ययुतं दृष्ट्वा तत् पृष्ठगो बभूव ह ॥ २९॥"
  },
  {
    "text": "स आगतो मयूरेशं कथयामास मानवान् ।\nजघान द्रव्यलोभी च चाण्डालो मानवान् सदा ॥ ३०॥"
  },
  {
    "text": "समाययौ मे सान्निध्यमधुनाऽत्र विशेषतः ।\nमारणाय न सन्देहस्तच्छ्रुत्वा स पपाल ह ॥ ३१॥"
  },
  {
    "text": "लोका यात्रारताः सर्वे नैव मत्ताडने रताः ।\nपलता तेन कुण्डं तु दृष्टं गाणेश्वरं महत् ॥ ३२॥"
  },
  {
    "text": "क्षेत्रं त्यक्त्वा गतं दूरे ममार विषयप्रियम् ।\nभोगबुद्धियुतं दुष्टं निन्युरिन्द्रपुरेऽमराः ॥ ३३॥"
  },
  {
    "text": "गणेशकुण्डजेनैव दर्शनेन न संशयः ।\nपापानि विलयं यान्ति भुक्तिर्मुक्तिस्ततो भवेत् ॥ ३४॥"
  },
  {
    "text": "अन्यच्छृणुत देवेशाश्चरितं कुण्डसम्भवम् ।\nवैश्यः कश्चित् समायातो द्रव्यलोभी मयूरके ॥ ३५॥"
  },
  {
    "text": "प्रवेशेनास्य पापानि तं त्यक्त्वा बहिरञ्जसा ।\nस्थितानि सोऽपि शुद्धः सन् बभ्राम द्रव्यकारणात् ॥ ३६॥"
  },
  {
    "text": "तत्र यात्रापरा लोका अवदंस्ते परस्परम् ।\nगणेशकुण्डमाहात्म्यं सोऽपि शुश्राव मन्दधीः ॥ ३७॥"
  },
  {
    "text": "विचारमकरोच्चित्ते दर्शनेनात्र लभ्यते ।\nभुक्तिर्मुक्तिः किमेवेदं वचनं सत्यगं भवेत् ॥ ३८॥"
  },
  {
    "text": "अतोऽहं विक्रयार्थं तु भवामि तत्र संस्थितः ।\nतदा दर्शनमेवं मे कुण्डस्यात्र भविष्यति ॥ ३९॥"
  },
  {
    "text": "इति विचार्य खाद्यानि गृह्य कुण्डगतोऽभवत् ।\nदधार मनसा दृष्ट्वा मुक्तिर्मे भवतु प्रभो ॥ ४०॥"
  },
  {
    "text": "पुनश्च स मयूरेशं त्यक्त्वा स्वगृहगोऽभवत् ।\nतत्र स्वल्पेन कालेन ममार वैश्यजः खलः ॥ ४१॥"
  },
  {
    "text": "ततो विमानमारुह्य शुक्लगत्या महेश्वराः ।\nमोक्षं जगाम वैश्यः स गणेशकुण्डदर्शनात् ॥ ४२॥"
  },
  {
    "text": "अन्यच्च श‍ृणुत प्राज्ञा इतिहासं पुरातनम् ।\nशूद्रौ मेघमणीसंज्ञौ मालवे सम्बभूवतुः ॥ ४३॥"
  },
  {
    "text": "सेवार्थं पुत्रसंयुक्तौ क्षत्रियस्य समाश्रितौ ।\nस काश्यां प्रेमसंयुक्तो यात्रार्थं प्रजगाम ह ॥ ४४॥"
  },
  {
    "text": "तेन नीतौ स्वसेवार्थं सपुत्रौ शूद्रयोनिजौ ।\nमेघो मार्गे ममारैव तस्य पुत्रो ददाह तम् ॥ ४५॥"
  },
  {
    "text": "तत्राऽऽवन्त्यो द्विजः कोऽपि चकारास्थिप्रसञ्चयम् ।\nमणिः पप्रच्छ तं विप्रं कुत्रास्थि त्वं प्रणेष्यसि ॥ ४६॥"
  },
  {
    "text": "स उवाच गणेशस्य क्षेत्रे कुण्डं महाद्भुतम् ।\nतत्रास्थित्यागमात्रेण पञ्चमं लभते पदम् ॥ ४७॥"
  },
  {
    "text": "अतो मेऽस्थि पितुस्तत्र शूद्र नेष्यामि निश्चितम् ।\nतच्छ्रुत्वा सोऽपि शूद्रस्यास्थिसञ्चयं चकार ह ॥ ४८॥"
  },
  {
    "text": "काश्यां दुःखयुतो त्यक्त्वा ममार मणिरेव च ।\nतस्यास्थिसञ्चयं चक्रे तस्य पुत्रो महेश्वराः ॥ ४९॥"
  },
  {
    "text": "तज्ज्ञात्वा क्षत्रियस्तं स निर्भर्त्स्य बहुधा जगौ ।\nकाशीं त्यक्त्वा मयूरे किमस्थित्यागं करिष्यसि ॥ ५०॥"
  },
  {
    "text": "उवाच पितुराज्ञा स मया मान्या निरन्तरम् ।\nएतस्मिन्नन्तरे तत्र ब्राह्मणः शास्त्रवित् ययौ ॥ ५१॥"
  },
  {
    "text": "तं प्रणम्य विशेषेण पप्रच्छ क्षत्रियोद्भवः ।\nदुराग्रहं स्वशूद्रस्य दृष्ट्वा सर्वं विधानतः ॥ ५२॥"
  },
  {
    "text": "ज्ञात्वा वृत्तान्तमेतस्य तमुवाच जनार्दनः ।\nब्राह्मणो वेदसारज्ञः क्षत्रियं शास्त्रजं वचः ॥ ५३॥"
  },
  {
    "text": "जनार्दन उवाच ।\nचतुर्विधानि तीर्थानि तथा क्षेत्राणि क्षत्रिय ।\nपञ्चमं गणराजस्य क्षेत्रं तीर्थं च कीर्त्यते ॥ ५४॥"
  },
  {
    "text": "ब्रह्मणस्पतिनामाऽसौ गणेशो वेदवादतः ।\nतस्य लीलादिकं सर्वं नानाब्रह्ममयं बभौ ॥ ५५॥"
  },
  {
    "text": "काश्यां ये शास्त्रवादज्ञास्तेऽस्थि तत्र नयन्ति तु ।\nअन्यक्षेत्रस्य गास्तद्वन्नयन्त्यस्थि मयूरके ॥ ५६॥"
  },
  {
    "text": "ततः संशयहीनः स सम्पूज्य प्रणनाम ह ।\nजनार्दनं स्वगेहं स आययौ हर्षसंयुतः ॥ ५७॥"
  },
  {
    "text": "कृत्वा क्षत्रियजो यात्रां स्वगृहं प्रत्यपद्यत ।\nशूद्रावस्थि समागृह्य मयूरेशं प्रजग्मतुः ॥ ५८॥"
  },
  {
    "text": "गणेशकुण्डं सम्पूज्य त्यक्त्वा तावस्थिसञ्चयम् ।\nयथाशास्त्रं विधानेन यात्रां चक्रतुरादरात् ॥ ५९॥"
  },
  {
    "text": "स्वगृहं जग्मतुः शूद्रौ देवेशाः श‍ृणुताऽपरम् ।\nअस्थित्यागप्रभावेण मेघं नेतुं ययुर्गणाः ॥ ६०॥"
  },
  {
    "text": "शङ्करलोकसंस्थं तं गृह्य स्वानन्दमाययुः ।\nमणिं कैलासगं ते तु ब्रह्मभूतौ प्रचक्रिरे ॥ ६१॥"
  },
  {
    "text": "एवं नाना जनास्तत्र सिद्धिं प्राप्ता विशेषतः ।\nतत्र किं कथयामीह वक्तुं केन प्रशक्यते ॥ ६२॥"
  },
  {
    "text": "एतद्गणेशकुण्डस्य माहात्म्यं श‍ृणुयान्नरः ।\nश्रावयेत् स लेभेद्देवा ईप्सितं फलमुत्तमम् ॥ ६३॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nषष्ठे खण्डे विकटचरिते गणेशकुण्डचरितवर्णनं नाम त्रयोविंशोऽध्यायः ॥ ६.२३"
  },
  {
    "text": "६.२४ ब्रह्मकमण्डलुप्रादुर्भावादिवर्णनं नाम चतुर्विंशतितमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "भृशुण्ड्युवाच ।\nएकदा गणनाथस्य दर्शनार्थं समाययौ ।\nब्रह्मा स्नात्वा महाकुण्डे स्तोतुं स्तोत्रं समारभत् ॥ १॥"
  },
  {
    "text": "ब्रह्मोवाच ।\nनमामि तीर्थं गणनायकस्य गणेशकुण्डं गणनातिगं च ।\nअनन्ततीर्थप्रभवं पुराणं संसेविनां ब्रह्मप्रदं निजात्म्यम् ॥ २॥"
  },
  {
    "text": "अभेदभेदादिविहीनरूपं चतुष्पदं पञ्चममाद्यभूतम् ।\nगणेशमायाकृतदृश्यभावं नमामि कैवल्यघनं परेषाम् ॥ ३॥"
  },
  {
    "text": "भवत्प्रसूतं च तुरीयमात्म्यं भवेदरूपं किल तीर्थकानाम् ।\nअहं विशुद्धोऽपि च दर्शनेनाऽभवं कृतब्रह्मकमण्डलुस्थम् ॥ ४॥"
  },
  {
    "text": "तदेव त्रैगुण्यमयं बभूव भागीरथीस्थं रविजामयं च ।\nसरस्वतीस्थं च ततः प्रसूताः सरित्समूहा भुवनेषु संस्थाः ॥ ५॥"
  },
  {
    "text": "स्नानेन पापं विनिहत्य सर्वा नद्यो नराणामथ पापयुक्ताः ।\nनित्यं जले ते विनिमज्य शुद्धा आयान्ति स्वस्थानमघापहारि ॥ ६॥"
  },
  {
    "text": "प्रयागतीर्थे मरणेन जन्तुर्मनीषितं तीर्थवरे लभेद्वै ।\nतवावलोकेन गणेशकुण्ड तदेव सद्यो लभते सकृच्चेत् ॥ ७॥"
  },
  {
    "text": "वाचः परं ते जलबिन्दुजेऽहं स्पर्शे भवं किं प्रवदामि पुण्यम् ।\nसाक्षाद्गणेशाङ्कुशघातजं तन्नमामि कुण्डं गणनायकस्य ॥ ८॥"
  },
  {
    "text": "धन्योऽहमेवं तव दर्शनेन स्पर्शेन तोयस्य निमज्जनेन ।\nतोये तथा ते च महानुभावं ब्रह्मैव तुष्टं च नमो नमस्ते ॥ ९॥"
  },
  {
    "text": "त्वदीयतीरे मरणं वरिष्ठं सुमङ्गलं ब्रह्ममयप्रदं तत् ।\nविना श्रमेणैव नरा लभन्ते शुकादिकानां पदमत्र चित्रम् ॥ १०॥"
  },
  {
    "text": "त्वत्तोयजस्पृष्टिरहो ममास्तु स्नानं तु पानं च सदावलोकः ।\nकिं वर्णयाम्येव गणेशकुण्ड स्वल्पज्ञभावात्तु नमो नमस्ते ॥ ११॥"
  },
  {
    "text": "भृशुण्ड्युवाच ।\nस्तोत्रं गणेशकुण्डस्य यः पठिष्यति मानवः ।\nभुक्तिं मुक्तिं लभेत् सोऽपि श्रद्धया ब्रह्मभूयकम् ॥ १२॥"
  },
  {
    "text": "इदं ब्रह्मकृतं स्तोत्रं सर्वसिद्धिप्रदायकम् ।\nयत्र कुत्र स्थितायापि भक्त्या भवति पाठतः ॥ १३॥"
  },
  {
    "text": "ब्रह्मा ततो गणेशानं जगाम हर्षसंयुतः ।\nपूज्य स्तुत्वा महेशानाः प्रदक्षिणपरोऽभवत् ॥ १४॥"
  },
  {
    "text": "पादस्पर्शेन तस्यापि कमण्डलुजलैर्युतः ।\nन्युब्जतामगमत्तत्र नदी तस्मादजायत ॥ १५॥"
  },
  {
    "text": "ततः प्रणम्य विघ्नेशं योगमायासमन्वितः ।\nसरितं तां चकर्षाऽसौ पुनर्ब्रह्मा कमण्डलौ ॥ १६॥"
  },
  {
    "text": "जगाद गणराजश्च ततस्तं हर्षसंयुतः ।\nमा गृह्णीष्व विधातस्त्वं सर्वतीर्थमयीं नदीम् ॥ १७॥"
  },
  {
    "text": "मम सेवार्थमत्यन्तलालसा नित्यमाभजेत् ।\nमदिच्छया नदी जाता मत्क्षेत्रे सर्वपावनी ॥ १८॥"
  },
  {
    "text": "ततस्तं प्रणतो भूत्वा ब्रह्मा शोकसमन्वितः ।\nजगाद तीर्थहीनोऽहं भविष्यमि गजानन ॥ १९॥"
  },
  {
    "text": "श्रीगजानन उवाच ।\nयोगमायाबलेनेमां मा कर्ष त्वं पितामह ।\nकमण्डलुं तीर्थजलैरापूर्य स्थानगो भव ॥ २०॥"
  },
  {
    "text": "श्रुत्वा ब्रह्मा तथा कृत्वा ययौ हर्षसमन्वितः ।\nब्रह्मकमण्डलुः साक्षान्नदी तत्र प्रतिष्ठिता ॥ २१॥"
  },
  {
    "text": "तया क्षेत्रं महेशानाः शुशुभेऽतीव विघ्नपम् ।\nनद्याश्च महिमानं को वर्णयितुं क्षमो भवेत् ॥ २२॥"
  },
  {
    "text": "देवेशा ऊचुः ।\nतुरीयं तीर्थमुख्यं यत् स्थितं ब्रह्मकमण्डलौ ।\nकथं बभूव विप्रेश तद्वदस्व सुखप्रदम् ॥ २३॥"
  },
  {
    "text": "भृशुण्ड्युवाच ।\nब्रह्मा कामं च तं सृष्ट्वा स्थापयामास सर्वपः ।\nदृष्ट्वा कामं स्वयं तत्र विह्वलोऽभूत् पितामहः ॥ २४॥"
  },
  {
    "text": "दृष्ट्वा सरस्वतीं वेधाः कामबाणप्रपीडितः ।\nतां गृह्य स्ववशां कृत्वा मैथुनायोद्यतोऽभवत् ॥ २५॥"
  },
  {
    "text": "हाहाकाररवा देवी सस्मार गणनायकम् ।\nततः शान्तमना ब्रह्मा ज्ञानयुक्तो बभूव ह ॥ २६॥"
  },
  {
    "text": "मुक्त्वा तां गर्हयामास स्वात्मानं काममोहितम् ।\nततः क्रोधसमायुक्तः शशाप मदनं विधिः ॥ २७॥"
  },
  {
    "text": "मां प्रमोहयुतं कृत्वा क्रीडसि त्वं खलाऽधुना ।\nकाम शङ्करतो वह्नौ नष्टरूपो भविष्यसि ॥ २८॥"
  },
  {
    "text": "शप्त्वा कामं विधाताऽसौ ततः सस्मार देवपान् ।\nमुनीन् श्रेष्ठांश्च ते सर्वे समाजग्मुः पितामहम् ॥ २९॥"
  },
  {
    "text": "श्रुत्वा वृत्तान्तमुग्रं ते शोकयुक्ताः बभूविरे ।\nप्रायश्चित्तार्थमुद्युक्ताः सर्वे देवर्षयस्ततः ॥ ३०॥"
  },
  {
    "text": "ततस्तीर्थानि सर्वे ते निर्ममुर्दैवतर्षयः ।\nसार्धत्रिकोटिसंज्ञानि स्वस्वतेजोयुतानि वै ॥ ३१॥"
  },
  {
    "text": "तेषु सम्मज्जितो ब्रह्मा पवित्रो न बभूव ह ।\nतीर्थराजं तथा सर्वे सस्मरुर्ब्रह्महेतवे ॥ ३२॥"
  },
  {
    "text": "स वै प्रत्यक्षतां तत्र ययौ सर्वेच्छया परः ।\nब्रह्मा ममज्ज तत्रापि स्वयं शुद्धोऽभवन्न च ॥ ३३॥"
  },
  {
    "text": "ततः सूर्यः स्वदेहाद्वै यमुनां निर्ममे पराम् ।\nतस्यां निमज्य धाताऽसौ पवित्रो न बभूव ह ॥ ३४॥"
  },
  {
    "text": "आदिमाया ततस्तत्र विनिर्ममे सरस्वतीम् ।\nनिमज्य तत्र वेधाः सोऽभवन्नैव यथा पुरा ॥ ३५॥"
  },
  {
    "text": "ततः शिवः स्वयं रेवां निर्ममे तीर्थरूपिणीम् ।\nतथा निमज्य तस्यां स पवित्रो न बभूव ह ॥ ३६॥"
  },
  {
    "text": "ततो विष्णुः स्वदेहाद्वै निर्ममे पावनाय च ।\nगङ्गां तस्यां निमज्याऽसौ वेधाः शुद्धोऽभवन्न च ॥ ३७॥"
  },
  {
    "text": "ततः खेदसमायुक्तो देवेशा मुनिभिः सह ।\nविचार्य त्रिगुणानां तु बीजं तीर्थं प्रतुष्टुवुः ॥ ३८॥"
  },
  {
    "text": "ततः प्रसन्नभावेन तुरीयं तत्र देवपाः ।\nप्रकटं तेजसा युक्तं बभूव जलमञ्जसा ॥ ३९॥"
  },
  {
    "text": "प्रकाशमयतीर्थं तद् दृष्ट्वा देवर्षयोऽमराः ।\nप्रणम्यापूज्य संहर्षादूचुः प्राञ्जलयोऽभवन् ॥ ४०॥"
  },
  {
    "text": "सर्वतीर्थमिदं नाम भवतु त्रिजगत्सु ते ।\nपवित्रं कुरु धातारं नमस्ते तीर्थतीर्थमु ॥ ४१॥"
  },
  {
    "text": "त्रैगुण्यमयरूपाणि तीर्थानि त्रिजगत्सु तु ।\nत्रिजगत्पावनान्येव भवन्ते शास्त्रसम्मते ॥ ४२॥"
  },
  {
    "text": "ब्रह्मविष्णुमहेशानां दोषं क्षालयितुं द्रुतम् ।\nन समर्थानि तेभ्यस्तु द्विजैर्जातानि निश्चितम् ॥ ४३॥"
  },
  {
    "text": "अतस्तुरीयतीर्थं चास्माभिः सम्प्रार्थितं परम् ।\nत्रिगुणानां हितार्थाय पावनाय विशेषतः ॥ ४४॥"
  },
  {
    "text": "अतो हितं च सर्वेषां कुरु तीर्थात्मरूपकम् ।\nएवमुक्त्वा प्रणेमुस्ते सर्वतीर्थं महेश्वराः ॥ ४५॥"
  },
  {
    "text": "ततः प्रसन्नतां यातं दर्शयामास रूपकम् ।\nविधात्रे तेन निःपापो बभूव प्रपितामहः ॥ ४६॥"
  },
  {
    "text": "ततस्तीर्थं प्रणम्याऽसौ तुष्टाव सर्वसंयुतः ।\nततस्तं प्रत्युवाचेदं वचनं तीर्थमुत्तमम् ॥ ४७॥"
  },
  {
    "text": "सर्वतीर्थमुवाच ।\nवरं वृणु महाभाग तुष्टं दास्यामि वाञ्छितम् ।\nस्तोत्रेण सृष्टिकर्तस्वं विधातर्मा विचारय ॥ ४८॥"
  },
  {
    "text": "ब्रह्मोवाच ।\nवरं ददासि तीर्थ त्वं तदा मे संस्थितं भव ।"
  },
  {
    "text": "कमण्डलौ सदा तेन कृतकृत्योऽस्मि निश्चितम् ॥ ४९॥"
  },
  {
    "text": "भृशुण्ड्युवाच ।\nतथेति तमथोक्त्वा तत्तीर्थं तस्य कमण्डलौ ।\nजानीत वरदानेन संस्थितं देवनायकाः ॥ ५०॥"
  },
  {
    "text": "तत्र स्थितं गणेशस्य ध्यानं चक्रे निरन्तरम् ।\nसर्वतीर्थं हितार्थाय तस्य सेवार्थमादरात् ॥ ५१॥"
  },
  {
    "text": "उवाच विघ्नराजं सञ्चिन्त्य तीर्थं परं हृदि ।\nदृश्यभावं समासाद्य न ते पादार्चनं कृतम् ॥ ५२॥"
  },
  {
    "text": "वरदानप्रभावेण ब्रह्मणः सदने प्रभो ।\nस्थितं मां तेऽद्य पादाब्जसमीपस्थं कुरु प्रभो ॥ ५३॥"
  },
  {
    "text": "पवित्रं तु विधातारं कृत्वा मायूरक्षेत्रगम् ।\nभविष्यामि तदर्थायाकरवं दृश्यभावकम् ॥ ५४॥"
  },
  {
    "text": "पराधीनतया स्वामिन् किं करोमि गणेश्वर ।\nविघ्नहीनं कुरुष्व त्वं मां भक्तं भक्तवत्सल ॥ ५५॥"
  },
  {
    "text": "दृश्यभावं समासाद्य मयूरं नावलोकितम् ।\nनिरर्थकं जनुस्तस्यातस्त्वां सम्प्रार्थये प्रभो ॥ ५६॥"
  },
  {
    "text": "एवं नित्यं गणेशानं ध्यात्वा सम्प्रार्थयत् परम् ।\nस्थापितं सर्वतीर्थं तद्गणेशानेन सन्निधौ ॥ ५७॥"
  },
  {
    "text": "देवेशा ऊचुः ।\nतीर्थराजः प्रयागो यस्तत्र ब्रह्मा बभूव न ।\nपवित्रश्च ततः श्रेष्ठं कथं तीर्थं भवेन् मुने ॥ ५८॥"
  },
  {
    "text": "कथं राजेति संज्ञा च तस्य शास्त्रे प्रकीर्तिता ।\nएतत् संशयकं छिन्धि योगीन्द्रोऽसि पुरातनः ॥ ५९॥"
  },
  {
    "text": "भृशुण्ड्युवाच ।\nयथा देवसमूहानां राजेन्द्रः परिकीर्तितः ।\nइन्द्रान्नैवापरः श्रेष्ठो देवो भवति कुत्रचित् ॥ ६०॥"
  },
  {
    "text": "ब्रह्मादयो न देवाश्च गुणाधाराः प्रकीर्तिताः ।\nपूज्यत्वाद्देवसंज्ञास्था भवन्ते चैकदेशतः ॥ ६१॥"
  },
  {
    "text": "सार्धत्रिकोटितीर्थानां तथा राजा प्रयागकः ।\nप्रयागान्न परं तीर्थं श्रेष्ठं कुत्राऽपि वर्तते ॥ ६२॥"
  },
  {
    "text": "गङ्गाद्याः सरितस्तद्वद् गुणाधाराः प्रकीर्तिताः ।\nतीर्थसंज्ञा तथा तासामेकलक्षणतो मता ॥ ६३॥"
  },
  {
    "text": "प्रार्थिते तीर्थराजेन तत्रैकभवकारणात् ।\nगङ्गायमुनयोर्योगस्तेन सम्मिलितोऽभवत् ॥ ६४॥"
  },
  {
    "text": "गङ्गायमुनयोर्योगे स्नानजं यत् फलं लभेत् ।\nतदेव महिमा तत्र तयोरेव न संशयः ॥ ६५॥"
  },
  {
    "text": "नर्मदा वरदानेन श्रेष्ठा जाता विशेषतः ।\nगुणरूपा न सा प्रोक्ता जानीत शास्त्रसम्मते ॥ ६६॥"
  },
  {
    "text": "अधुना श‍ृणुत प्राज्ञा प्रकृतं यत् कथानकम् ।\nकमण्डलुस्थितत्वात्तन्नाम्ना ब्रह्मकमण्डलुः ॥ ६७॥"
  },
  {
    "text": "गां गता तेन गङ्गा सा कमण्डलूद्भवा मता ।\nपूर्वगा सा समाख्याता ब्रह्मादीनां सुदुर्लभा ॥ ६८॥"
  },
  {
    "text": "तस्या मूलस्थितः साक्षाद्ब्रह्मा लोकपितामहः ।\nतस्यां स्नात्वा गणेशानं भजतेऽनन्यचेतसा ॥ ६९॥"
  },
  {
    "text": "पूर्वं पितामहं तत्र नरः स्नात्वा समर्चयेत् ।\nविद्यायुक्तो भवेत् सद्योंऽते परां मुक्तिमाप्नुयात् ॥ ७०॥"
  },
  {
    "text": "मध्ये शिवस्तथा तस्या मयूरे संस्थितस्ततः ।\nमध्यमेश्वरनामा स भजते गणनायकम् ॥ ७१॥"
  },
  {
    "text": "मध्यमेश्वरतीर्थे यस्तस्यां स्नानं समाचरेत् ।\nस सामर्थ्यं परं प्राप्यापूज्येशं मुक्तिमाप्नुयात् ॥ ७२॥"
  },
  {
    "text": "अन्ते विष्णुः स्थितस्तस्या हृषीकेश इति श्रुतः ।\nस्नात्वा नित्यं गणेशानं भजतेऽनन्यमानसः ॥ ७३॥"
  },
  {
    "text": "तत्र तीर्थे नरः स्नात्वा हृषीकेशं समर्चयेत् ।\nयशः स विपुलं प्राप्यांऽते परं मोक्षमाप्नुयात् ॥ ७४॥"
  },
  {
    "text": "यस्यास्तीरे च तीर्थानि देवास्तिष्ठन्त्यनेकशः ।\nउभयत्र महेशाना मया वक्तुं न शक्यते ॥ ७५॥"
  },
  {
    "text": "कमण्डलूद्भवायास्तु दर्शनेनाघनाशनम् ।\nप्रभवेत् सर्वजन्तूनां निश्चितं चेहजन्मजम् ॥ ७६॥"
  },
  {
    "text": "सञ्चितं जलबिन्दोश्च स्पर्शेनैव विनश्यति ।\nपापं ह्यनेकजन्मस्थं नराणां सर्वदेहिनाम् ॥ ७७॥"
  },
  {
    "text": "जलपानेन तस्यास्तु शक्रलोकं लभेत् स्वयम् ।\nस्नानेन मुक्तिमाप्नोति यत्र तत्र महेश्वराः ॥ ७८॥"
  },
  {
    "text": "मयूरे ये नरास्तस्यां स्नानं कुर्वन्ति देवपाः ।\nसकृच्चेदीप्सितं सद्यो लभन्ते ते समोक्षकम् ॥ ७९॥"
  },
  {
    "text": "एतादृशी महाभागा नदी तत्र व्यवस्थिता ।\nदशयोजनविस्तारस्तस्याः प्रोक्तो मनीषिभिः ॥ ८०॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nषष्ठे खण्डे विकटचरिते ब्रह्मकमण्डलुप्रादुर्भावादिवर्णनं नाम चतुर्विंशतितमोऽध्यायः ॥ ६.२४\n६.२५ ब्रह्मकमण्डलुतीर्थचरितं नाम पञ्चविंशतितमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "देवेशा ऊचुः ।\nकथं देवैश्च मुनिभिः स्तुता विप्र महानदी ।\nब्रह्मणोऽर्थं तदेवापि स्तोत्रं वद सुखप्रदम् ॥ १॥"
  },
  {
    "text": "भृशुण्ड्युवाच ।\nनानातीर्थबलेनैव ब्रह्माणं ते सुरर्षयः ।\nशुद्धं कर्तुं समर्था न बभूवुश्च यदा पुरा ॥ २॥"
  },
  {
    "text": "ततः सर्वे विचार्यैव तुरीयं तीर्थमुत्तमम् ।\nस्तोतुं करपुटा भूत्वा समारेभुः सुस्तोत्रकम् ॥ ३॥"
  },
  {
    "text": "देवर्षय ऊचुः ।\nसर्वादिभूतं त्रिगुणेषु संस्थं तीर्थेषु यत् सर्वविकारहीनम् ।\nतीर्थं तुरीयं च नमामहे तत्तीर्थात्मकं पापविनाशदक्षम् ॥ ४॥"
  },
  {
    "text": "गङ्गादिनद्यः प्रभवा यतश्च सर्वान्तरस्थं स्थितमात्मरूपम् ।\nनादात्मकं रूपमथो विधाय तच्चालकं यत्तु नमामहे तत् ॥ ५॥"
  },
  {
    "text": "पुराणगीतं विधिपापनाशं कमण्डलुस्थं परमप्रमेयम् ।\nअपारतीर्थेषु तदात्मभावं भविष्यते देहधरं नमामः ॥ ६॥"
  },
  {
    "text": "नाथो विधाता च भवेन्महात्मन् पापेन युक्तश्च तथा स्थितश्चेत् ।\nविश्वं परं नाशमुपैष्यति त्वं प्रत्यक्षतामेहि दयाकरातः ॥ ७॥"
  },
  {
    "text": "गङ्गास्वरूपाय नमो नमस्ते ब्रह्मात्मजारूपधराय तुभ्यम् ।\nतुभ्यं प्रयागाय च नार्मदाय कालिन्दिकास्थाय नमो नमो वै ॥ ८॥"
  },
  {
    "text": "कृष्णास्वरूपाय ककुद्मतीस्थ यद्देवनद्यै च पयोष्णिकायै ।\nवेणीस्वरूपाय च पुष्कराय तापीप्रभासाय च सर्वतीर्थ ॥ ९॥"
  },
  {
    "text": "गोदावरीरूपधराय तुभ्यं क्षिप्रास्थसिन्धुस्थ महीस्वरूप ।\nकावेरिकास्थं सरयूस्वरूपं पूर्णे नमस्तेऽस्तु कमण्डलुस्थम् ॥ १०॥"
  },
  {
    "text": "सार्धत्रिकोटीप्रवरस्थकाय तीर्थेश्वरायैव नमो नमस्ते ।"
  },
  {
    "text": "अनन्ततीर्थप्रवराय नित्यं क्षेत्रे मयूरे तु समास्थिताय ॥ ११॥"
  },
  {
    "text": "वाराम्पतिस्थाय सरोवराय वापीस्थकूपाय नमो नमस्ते ।\nयद्यज्जलं भानुघनस्थरूपं तत्रस्थकायैव नमो नमस्ते ॥ १२॥"
  },
  {
    "text": "त्वया ततं सर्वमिदं विभाति चराचरस्थं च जलं परेश ।\nकृपाकटाक्षामृतधारयाऽस्मान् रक्षस्व सन्दर्शय ते स्वरूपम् ॥ १३॥"
  },
  {
    "text": "भृशुण्ड्युवाच ।\nएवं संस्तुवतां तेषां पुरस्तेजोमयं जलम् ।\nप्रादुर्बभूव तत् दृष्ट्वा प्रणेमुः ससुरर्षयः ॥ १४॥"
  },
  {
    "text": "तानुवाच महातीर्थं हर्षयुक्तेन चेतसा ।\nवरं वृणुत देवेशा मुनयस्तं ददाम्यहम् ॥ १५॥"
  },
  {
    "text": "भवत्कृतमिदं पुण्यं स्तोत्रं मे प्रीतिवर्धनम् ।\nभविष्यति न सन्देहो भुक्तिमुक्तिप्रदायकम् ॥ १६॥"
  },
  {
    "text": "पठते श‍ृण्वते नित्यं मयि स्नानफलप्रदम् ।\nसर्वाघनाशनं सद्यो भविष्यति विशेषतः ॥ १७॥"
  },
  {
    "text": "सर्वतीर्थवचः श्रुत्वा हर्षयुक्ताः सुरर्षयः ।\nजगुः प्रणम्य देवेशाः प्रबद्धकरसम्पुटाः ॥ १८॥"
  },
  {
    "text": "देवर्षय ऊचुः ।\nप्रसन्नं चेन् महातीर्थ तदा पितामहं परम् ।\nशुद्धं कुरु तथा तस्य कमण्डलौ स्थितिं स्थिराम् ॥ १९॥"
  },
  {
    "text": "सर्वतीर्थं च ते नाम तथा ब्रह्मकमण्डलुः ।\nभवतु त्वत्प्रसादेन वर एव वृतः परः ॥ २०॥"
  },
  {
    "text": "तथेति तानुवाचैव याचितं तीर्थमुत्तमम् ।\nचकार देवविप्रैर्यत्तत् सर्वं कथितं मया ॥ २१॥"
  },
  {
    "text": "देवेशा ऊचुः ।\nश्रुतं सर्वं विशेषेण सर्वसंशयनाशनम् ।\nतथापि न च तृप्यामः परं पीत्वा कथामृतम् ॥ २२॥"
  },
  {
    "text": "माहात्म्यं कथितं विप्र तत्र सिद्धिं महाद्भुताम् ।\nअलभन् के पुरा योगिन् वद तेषां चरित्रकम् ॥ २३॥"
  },
  {
    "text": "भृशुण्ड्युवाच ।\nपुरा कल्पे द्विजः कश्चिद्भरद्वाजकुलोद्भवः ।\nमूर्खो बभूव देवेशा विद्यासन्ध्यादिवर्जितः ॥ २४॥"
  },
  {
    "text": "तं गृह्य पितरौ तस्य स्थितं ब्रह्मकमण्डलौ ।\nब्रह्माणं ययुतः प्रीत्या नदीमूलविराजितम् ॥ २५॥"
  },
  {
    "text": "स्नात्वा नदीजले तत्र पूजयामासुरादरात् ।\nविधिं कमण्डलुस्थाने बभूवुर्भक्तिसंयुताः ॥ २६॥"
  },
  {
    "text": "पुत्रस्तयोः सुबुद्ध्या वै युक्तो बभूव तत्क्षणात् ।\nवेदादीन् कण्ठगान् देवा अवदत् प्रेमसंयुतः ॥ २७॥"
  },
  {
    "text": "ततो हर्षयुतौ तस्य पितरौ गृह्य तं सुतम् ।\nस्वस्थानं जग्मतुः प्रीत्या मुक्तिमन्ते प्रलेभिरे ॥ २८॥"
  },
  {
    "text": "एवं नाना जनास्तत्र ज्ञानतोऽज्ञानतोऽपि वा ।\nस्नानेन दर्शनेनैव ब्रह्मणः सिद्धिमाप्नुवन् ॥ २९॥"
  },
  {
    "text": "अथान्यत् कथयिष्यामि क्षत्रियो रविवंशजः ।\nसुरथो मालवे राजा बभूव परवीरहा ॥ ३०॥"
  },
  {
    "text": "स्वराज्यं धर्मसंयुक्तश्चकार सचिवैर्युतः ।\nबहुकाले गते तत्र विदर्भाधिपतिर्ययौ ॥ ३१॥"
  },
  {
    "text": "दिग्जयार्थं ततस्तेन युयुधे बलसंयुतः ।\nपराजितो विदर्भस्य राज्ञा राजा पपाल ह ॥ ३२॥"
  },
  {
    "text": "ततो यत्नं समास्थाय ह्यन्यराजसमन्वितः ।\nसङ्ग्राममकरोद्घोरं पुनः पराजितोऽभवत् ॥ ३३॥"
  },
  {
    "text": "भूपालो ब्राह्मणान् पृष्ट्वा मयूरे चागतोऽभवत् ।\nमध्यमेश्वरतीर्थे स स्नात्वा शिवं पुपूज ह ॥ ३४॥"
  },
  {
    "text": "तं नमस्कृत्य सेनाभिः संयुतो युयुधे पुनः ।\nभूपः सञ्जित्य वैदर्भं स्वराज्यं प्राप तत्क्षणात् ॥ ३५॥"
  },
  {
    "text": "अन्ते मुक्तिं जगामैव स्नानमाहात्म्यकारणात् ।"
  },
  {
    "text": "एवं तत्र ययुः सिद्धिं ज्ञानतोऽज्ञानतो जनाः ॥ ३६॥"
  },
  {
    "text": "अन्यच्च श‍ृणुत प्राज्ञाश्चरितं पुण्यदं परम् ।\nद्विजो गौतमवंशेऽभूत् स्वधर्माचारसंयुतः ॥ ३७॥"
  },
  {
    "text": "विद्याज्ञानादिसंयुक्तो न यशोऽप्यलभत् कदा ।\nदीक्षादिषु प्रयत्नेनाभवत् कर्मसु तत्परः ॥ ३८॥"
  },
  {
    "text": "ब्राह्मणास्तत्कृतं कर्म दृष्ट्वा सविधि वैदिकम् ।\nदोषयुक्तं विशेषेण ददृशुः पापगौरवात् ॥ ३९॥"
  },
  {
    "text": "ततोऽतिखेदसंयुक्तो जगाम सर्वतीर्थिकाम् ।\nअन्ते विचार्य तस्यां स स्नानं चकार भक्तितः ॥ ४०॥"
  },
  {
    "text": "हृषीकेशं प्रपूज्यैव नमस्कृत्य गृहं ययौ ।\nततः कर्म कृतं तेन ददृशुः सविधि द्विजाः ॥ ४१॥"
  },
  {
    "text": "यद्यत्तेन कृतं देवा यशोयुक्तं बभूव ह ।\nअन्ते मुक्तिं ययौ सोऽपि तीर्थसेवनपुण्यतः ॥ ४२॥"
  },
  {
    "text": "ज्ञानतोऽज्ञानतस्तत्र ययुः सिद्धिं विशेषतः ।\nमया वक्तुं न शक्येत केनापि देवसत्तमाः ॥ ४३॥"
  },
  {
    "text": "अर्थान्यच्चरितं देवाः श‍ृणुध्वं भावसंयुताः ।\nदण्डकारण्यदेशैकश्चाण्डालः पापकारकः ॥ ४४॥"
  },
  {
    "text": "वने गत्वा द्विजादींश्च मारयामास नित्यदा ।\nपरस्त्रियं स एकान्तेऽयभत् दृष्ट्वा हठेन च ॥ ४५॥"
  },
  {
    "text": "एवं नानाविधं पापं चकार विषयप्रियः ।\nएकदा धनसंयुक्तं वणिजं स दर्दश ह ॥ ४६॥"
  },
  {
    "text": "तमनु प्रययौ दुष्टः शस्त्रपाणिर्जिघांसया ।\nतत्र मार्गे महेशाना ब्रह्मकमण्डलूद्भवाम् ॥ ४७॥"
  },
  {
    "text": "महानदीं स चाण्डालो ददर्श सन्निधौ गतः ।\nजलस्पर्शादिकं तत्र न चकार सुदुर्मतिः ॥ ४८॥"
  },
  {
    "text": "ततो योजनमात्रेण जघान वणिजं खलः ।\nद्रव्यं तस्य प्रगृह्यैव स्वगृहं पुनरागमत् ॥ ४९॥"
  },
  {
    "text": "एवं कृत्वा ततः काले ममार नीचयोनिजः ।\nयामास्तं गृह्य सन्ताड्य ययुः संयमिनीं पुरीम् ॥ ५०॥"
  },
  {
    "text": "यमस्तान् प्रत्युवाचेदं वचनं धर्मलक्षणम् ।\nमहापापी भटा नूनमयं तदपि मुच्यताम् ॥ ५१॥"
  },
  {
    "text": "सर्वतीर्थस्य दूतेशा दर्शनं त्वभवत् पुरा ।\nवणिजं हन्तुकामस्य पापनाशकरं महत् ॥ ५२॥"
  },
  {
    "text": "त्यज्यतां मानुषे देहेषु नरेनं विचक्षणाः ।\nशुभाशुभं तत्र कृत्वा गमिष्यति पुनः पुरम् ॥ ५३॥"
  },
  {
    "text": "स कैवर्तोऽभवत्तत्र बङ्गाले देवसत्तमाः ।\nएवं दर्शनमात्रेणेह कृतं दुरितं गतम् ॥ ५४॥"
  },
  {
    "text": "अन्यद्यज्जलबिन्दोश्च स्पर्शजं कथयाम्यहम् ।\nचरितं तस्य सर्वज्ञाः श‍ृणुध्वं सिद्धिदं परम् ॥ ५५॥"
  },
  {
    "text": "व्याधः कश्चिद्वने संस्थो बभूवे तत्र देशजः ।\nब्रह्महत्यादिकं पापं चकार नित्यमादरात् ॥ ५६॥"
  },
  {
    "text": "ददर्श द्रव्यसंयुक्तं दुष्टधीरेकदा नरम् ।\nखड्गमुद्यम्य निःकोशं तं हन्तुं धावितोऽभवत् ॥ ५७॥"
  },
  {
    "text": "पपाल मानवो भीतः पृष्ठे व्याधस्तथा गमत् ।\nकमण्डलूद्भवा गङ्गा प्राप्ता दैववशेन ह ॥ ५८॥"
  },
  {
    "text": "तामुल्लङ्घ्य पपालाऽसौ सोऽपि खड्गयुतस्तथा ।\nव्याधः पपात दैवेनोल्लङ्घ्य तीरे दुरात्मवान् ॥ ५९॥"
  },
  {
    "text": "स तत्र जलबिन्दूनां स्पशर्युक्तो बभूव ह ।\nनरो दूरं गतः सोऽपि निःश्वस्य स्वगृहं ययौ ॥ ६०॥"
  },
  {
    "text": "एवं पापसमाचारं मृतं काले सुदुर्मतिम् ।\nव्याधं तं गृह्य देवेशा यमदूता यमं ययुः ॥ ६१॥"
  },
  {
    "text": "तं दृष्ट्वा धर्मराजस्तानुवाच प्रेमसंयुतः ।"
  },
  {
    "text": "अयं शुद्धो महाभागाः सर्वपापविवर्जितः ॥ ६२॥"
  },
  {
    "text": "कमण्डलूद्भवातीरे पपात धावनाकुलः ।\nतत्र तस्या जलस्पर्शो बभूवे चास्य दर्शनम् ॥ ६३॥"
  },
  {
    "text": "दर्शनेनेहजं पापं गतं सर्वं लयं किल ।\nअनेकजन्मजं पापं तोयस्य स्पर्शनाद्गतम् ॥ ६४॥"
  },
  {
    "text": "ततः परं कृतं पापं यातनादं मतं यमाः ।\nतथापि नैव योग्योऽयं यातनायां विशेषतः ॥ ६५॥"
  },
  {
    "text": "ब्रह्मकमण्डलोर्यस्य दर्शनादिकमञ्जसा ।\nभवेत्तस्य भटा नेदं यातनाजं भयं भवेत् ॥ ६६॥"
  },
  {
    "text": "काश्मीरे स बभूवापि ब्राह्मणो वेदपारगः ।\nएवं नाना जनास्तस्यां पापहीना बभूविरे ॥ ६७॥"
  },
  {
    "text": "अथेतिहासकं वक्ष्ये पुराकल्पभवं परम् ।\nशूद्रः कश्चिद्बभूवाऽपि बङ्गदेशे महेश्वराः ॥ ६८॥"
  },
  {
    "text": "श्यामो नाम महापापी शिश्नोदरपरायणः ।\nचौर्यकर्मपरो नित्यं नगरेषु वनेषु च ॥ ६९॥"
  },
  {
    "text": "बभ्राम शस्त्रसंयुक्तो मारयामास नित्यदा ।\nजनान्नानाविधांश्चैव मद्यमांसपरोऽभवत् ॥ ७०॥"
  },
  {
    "text": "स कदाचिद्वने संस्थो ददर्श वणिगुत्तमान् ।\nद्रव्ययुक्तांस्ततो दुष्टो मार्गसंस्थो बभूव तैः ॥ ७१॥"
  },
  {
    "text": "ते ययुर्दण्डकारण्ये सोऽपि चौर्यार्थमाययौ ।\nतत्रोष्णकामयोगेन जलहीनाश्च बभ्रमुः ॥ ७२॥"
  },
  {
    "text": "तृषायुक्ताः समायातास्तटे ब्रह्मकमण्डलोः ।\nतस्यां जलं पपुः सर्वे पुनर्ग्रामं समाययुः ॥ ७३॥"
  },
  {
    "text": "निशि सुप्ताश्च चौरेण हता मृत्युं ययुस्ततः ।\nदेवेन्द्रनगरे सर्वे ययुः पुण्यप्रभावतः ॥ ७४॥"
  },
  {
    "text": "जलपानेन देवेशाः किल ब्रह्मकमण्डलोः ।\nइन्द्रपुर्यां निवासं ते चक्रिरे वणिगुत्तमाः ॥ ७५॥"
  },
  {
    "text": "ततः काले मृतं चौरं गृहीतुं तं यमस्य च ।\nदूता ययुर्यमं गृह्य दृष्ट्वा देवोऽब्रवीद्यमः ॥ ७६॥"
  },
  {
    "text": "धर्म उवाच ।\nअयं शूद्रो महापापी तथाऽपि पुण्यवानभूत् ।\nसर्वतीर्थमयीं दृष्ट्वा दुष्टकार्यवशात् किल ॥ ७७॥"
  },
  {
    "text": "जलपानं कृतं तस्यास्तत्र स्पर्शो जलस्य च ।\nबभूव त्रिविधं पुण्यं तेषां वक्ष्यामि कारणम् ॥ ७८॥"
  },
  {
    "text": "इह जन्मकृतं पापं दर्शनेन लयं गतम् ।\nकमण्डलूद्भवायास्तु स्पर्शेनानेकजन्मजम् ॥ ७९॥"
  },
  {
    "text": "पानेनेन्द्रपदप्राप्तिसमं पुण्यं बभूव ह ।\nबाह्यान्तः पापहीनश्च पुण्ययुक्तोऽयमुच्यते ॥ ८०॥"
  },
  {
    "text": "अत एनं प्रगृह्य त्वं महेन्द्रं दूतसत्तम ।\nप्रापय तत्पुरे संस्थो भोगान् भोक्ष्यति निश्चितम् ॥ ८१॥"
  },
  {
    "text": "पुनः पतिष्यति प्राज्ञः पृथिव्यां नात्र संशयः ।\nदूतस्तथा चकारैव प्रणनाम यमं पुनः ॥ ८२॥"
  },
  {
    "text": "एवं नाना नरा देवा ययुः सिद्धिं विशेषतः ।\nतन्न शक्यं कथयितुं न भवति शतवर्षतः ॥ ८३॥"
  },
  {
    "text": "अन्यद्वः कथयिष्यामि चेतिहासं पुरा भवम् ।\nसङ्क्षेपेण महाभागा स्नानसिद्धिप्रकाशकम् ॥ ८४॥"
  },
  {
    "text": "धनप्रिय इति ख्यातो बङ्गाले कारुकोऽभवत् ।\nपापनिष्ठः सदा पापं चकार दुर्मतिर्मुदा ॥ ८५॥"
  },
  {
    "text": "द्रव्यार्थं विषदानेन हतौ मातापिता स्वकौ ।\nप्रणम्य ब्राह्मणादींश्च जघान विषयोगतः ॥ ८६॥"
  },
  {
    "text": "साधुभावप्रदर्शी स बाह्येन्तस्तु दुरात्मवान् ।\nतेन मोहयुताः सर्वे तदधीना बभूविरे ॥ ८७॥"
  },
  {
    "text": "ततो बहौ गते काले राज्ञा ज्ञातं दुरात्मनः ।"
  },
  {
    "text": "कर्म तं गृह्य तस्यैव द्रव्यं नीतं समग्रकम् ॥ ८८॥"
  },
  {
    "text": "स्वदेशात्तं बहिः कृत्य राजा धर्मपरायणः ।\nपालयामास लोकान् स सदा नीत्या स्वदेशगान् ॥ ८९॥"
  },
  {
    "text": "ततोऽयं दण्डकारण्ये पुत्रदारैर्जगाम ह ।\nतत्रैव रोचयामास वासार्थं ग्राममुत्तमम् ॥ ९०॥"
  },
  {
    "text": "तादृशीं वृत्तिमास्थाय पुनः पापं चकार ह ।\nएकदा द्रव्यसंयुक्तं वणिजं स ददर्श ह ॥ ९१॥"
  },
  {
    "text": "अनु तं विषसंयुक्तो जगाम दुष्टधीः खलः ।\nसाधुलक्षणसंयुक्तो लोभनाय वणिक्सुतम् ॥ ९२॥"
  },
  {
    "text": "मार्गे महानदी प्राप्ता सर्वतीर्थमयी परा ।\nतस्यां स्नानं चकाराऽसौ वणिजेन समन्वितः ॥ ९३॥"
  },
  {
    "text": "प्रगच्छन्तं ततो मार्गे द्वितीये दिवसे खलः ।\nविषेणामोह्य वणिजं मारयामास तत्क्षणात् ॥ ९४॥"
  },
  {
    "text": "वणिक्स स्नानपुण्येन शुक्लगत्या महेश्वराः ।\nकमण्डलोर्महामोक्षं लेभे क्रमेण निश्चितम् ॥ ९५॥"
  },
  {
    "text": "धनप्रियो ममारैव कालेन स्वगृहे स्थितः ।\nसोऽपि मोक्षं महादेवा लेभे स्नानप्रभावतः ॥ ९६॥"
  },
  {
    "text": "अधुनाऽन्यत् प्रवक्ष्यामि चरित्रं च कमण्डलोः ।\nस्मरणेन महेशाना महासिद्धिप्रदायकम् ॥ ९७॥"
  },
  {
    "text": "गुर्जरे वैश्यजः कश्चिद् बभूवे धर्मनामकः ।\nस्वधर्मनिरतो नित्यं चकार कर्म चादरात् ॥ ९८॥"
  },
  {
    "text": "तेन स्कान्दभवं तत्र माहात्म्यं संश्रुतं परम् ।\nकमण्डलुप्रभावेण युक्तं स्वयं सुविस्मितः ॥ ९९॥"
  },
  {
    "text": "मनसा धारयामास धन्येयं सरितांवरा ।\nमया लभ्या यदा देवी तदा मे सफलं जनुः ॥ १००॥"
  },
  {
    "text": "धर्मो नित्यं महेशानास्तां सस्मार महानदीम् ।\nतत्र कोऽपि समायातः क्षत्रियो मार्गगः कदा ॥ १०१॥"
  },
  {
    "text": "तेनाऽपि संश्रुतं नाम ब्रह्मकमण्डलूद्भवम् ।\nप्रातरुत्थाय स्वस्थानं जगाम क्षत्रियः खलः ॥ १०२॥"
  },
  {
    "text": "ततो बहौ गते काले धर्मसंज्ञो ममार ह ।\nस्वर्गं गत्वा स विविधान् बुभुजे भोगकान् परान् ॥ १०३॥"
  },
  {
    "text": "पुनश्च ब्राह्मणः सोऽपि बभूवात्रिकुलोद्भवः ।\nशिवदत्त इति ख्यातः सर्वतीर्थनदीतटे ॥ १०४॥"
  },
  {
    "text": "स्वधर्मनिरतो विप्रो न मुमोच नदीतटम् ।\nतत्र स्नानादिकं सर्वं जलकार्यं चकार ह ॥ १०५॥"
  },
  {
    "text": "पूर्वपुण्यबलेनैवोत्तमतीर्थस्य सेवनात् ।\nयोगी बभूव तत्राऽसौ ममार तु तटे स्थितः ॥ १०६॥"
  },
  {
    "text": "ब्रह्मणि ब्रह्मभूतः स बभूवे देवसत्तमाः ।\nएवं दूरस्थितस्याऽपि स्मरणेन गतिप्रदा ॥ १०७॥"
  },
  {
    "text": "येन श्रुतं महन्नाम सर्वतीर्थस्य देवपाः ।\nक्षत्रियः पापकर्मा स चकार पापमुल्बणम् ॥ १०८॥"
  },
  {
    "text": "मृतं तं यमदूताः सङ्गृह्य सन्ताड्य भानुजम् ।\nप्रणम्य नरके दुष्टं चिक्षिपुश्च तदाज्ञया ॥ १०९॥"
  },
  {
    "text": "पुनः श्वानो बभूवाऽपि क्षत्रियः पापकारकः ।\nबभ्राम दण्डकारण्य आजगाम महानदीम् ॥ ११०॥"
  },
  {
    "text": "तत्र कीटादिभिः श्वानो मक्षिकाभिः प्रपीडितः ।\nस्नानं चक्रे महानद्यां पूर्वसंस्कारयोगतः ॥ १११॥"
  },
  {
    "text": "ममार तेन पुण्येन मोक्षं लेभे न संशयः ।\nसकृन्नाम्नः श्रुतस्यैव पुण्येनेदं कृतं महत् ॥ ११२॥"
  },
  {
    "text": "धन्यास्ता वीरुधो वल्ल्यस्तृणानि वृक्षकादयः ।\nब्रह्मकमण्डलोस्तीरे नान्यत्र राज्यसंयुतः ॥ ११३॥"
  },
  {
    "text": "यस्यास्तीरे मृतो जन्तुः शुक्लगत्या गमिष्यति ।\nब्रह्म राजा मृतोऽन्यत्र जन्मयुक्तो भविष्यति ॥ ११४॥"
  },
  {
    "text": "एवं सर्वत्र देवेशा ब्रह्मकमण्डलूद्भवा ।\nशुभदा पूर्वगा प्रोक्ता मयूरेशपरायणा ॥ ११५॥"
  },
  {
    "text": "चतुर्मुखे मध्यमेशे हृषीकेशे विशेषदा ।\nसर्वत्र दुर्लभा देवादीनां त्रिषु कमण्डलुः ॥ ११६॥"
  },
  {
    "text": "कोटितीर्थानि मूलेऽस्याः स्थितानि मध्यमे तथा ।\nअन्ते कोटिश्च सर्वत्र तीरे कोट्यर्धमञ्जसा ॥ ११७॥"
  },
  {
    "text": "सङ्क्षेपेण मया तस्याश्चरितं कथितं परम् ।\nश्रवणात् पठनाद्देवाः सर्वपापहरं भवेत् ॥ ११८॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nषष्ठे खण्डे विकटचरिते ब्रह्मकमण्डलुतीर्थचरितं नाम पञ्चविंशतितमोऽध्यायः ॥ ६.२५\n६.२६ सप्ततीर्थीवर्णनं नाम षड्विंशतितमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "भृशुण्ड्युवाच ।\nअधुना यानि मायूरे कमण्डलुतटेऽमराः ।\nतीर्थानि तेषु मुख्यानि कथयामि समासतः ॥ १॥"
  },
  {
    "text": "मुख्यं गणेशकुण्डाख्यं तीर्थमेकं प्रकीर्तितम् ।\nसङ्क्षेपतश्चरित्रं तु कथितं तस्य देवपाः ॥ २॥"
  },
  {
    "text": "अतः परं पञ्चतीर्थानि श‍ृणुध्वं समासतः ।\nगाणेशं मध्यभागे यद्धनुषां द्विशतात्मकम् ॥ ३॥"
  },
  {
    "text": "तत्र क्षेत्राणि तीर्थानि देवा मुनिनरादयः ।\nस्नानं कुर्वन्ति सर्वेऽन्ये नित्यमेकं प्रयत्नतः ॥ ४॥"
  },
  {
    "text": "उभयोस्तीरगं प्रोक्तं परं ब्रह्म कमण्डलोः ।\nतत्र स्नानेन गाणेशा भवन्ति जन्तवः सदा ॥ ५॥"
  },
  {
    "text": "ततः परं महातीर्थं कापिलं तादृशं मतम् ।\nकमलासुरनाशाय गणेशः कपिलोऽभवन् ॥ ६॥"
  },
  {
    "text": "हत्वाऽसुरं महावीर्यमजेयं शङ्करादिभिः ।\nतन्मस्तकं समाश्रित्य मयूरे संस्थितोऽभवत् ॥ ७॥"
  },
  {
    "text": "तत्राभिषेकमकरोद्ब्रह्मा मुनिगणान्वितः ।\nकपिलाय गणेशस्य सूक्तैर्हर्षसमन्वितः ॥ ८॥"
  },
  {
    "text": "तत्र पञ्चामृतं नाम बभूव किल पूजनात् ।\nनद्यास्तेषां च योगेन तत्तीर्थं परमं मतम् ॥ ९॥"
  },
  {
    "text": "स्नानेन कापिलं तत्र ज्ञानं साङ्ख्यात्मकं लभेत् ।\nकपिलो विष्णुराख्यातोऽभवत्तत्रैव संस्थितः ॥ १०॥"
  },
  {
    "text": "ततः परं व्यासतीर्थं सर्वाज्ञानविनाशनम् ।\nतावता मानयोगेन ज्ञातव्यं विबुधैः परम् ॥ ११॥"
  },
  {
    "text": "व्यासेन तत्र देवेशास्तपस्तप्तं सुदारुणम् ।\nशतवर्षे गते चाढ्यं ददौ वरं गणेश्वरः ॥ १२॥"
  },
  {
    "text": "तेन भारतकं धर्माऽधर्मयुक्तं चकार ह ।\nशास्त्रं ब्रह्मपदं तच्च तयोरैक्ये महेश्वराः ॥ १३॥"
  },
  {
    "text": "तत्र स्नानेनैव सद्यो जाड्यभावविवर्जितः ।\nधर्माऽधर्मव्यवस्थां स ज्ञात्वा बोधयुतो भवेत् ॥ १४॥"
  },
  {
    "text": "गणेशतीर्थादथ तु पूर्वभागे समास्थितम् ।\nभीमकुण्डं महेशाना भीमेशेन विनिर्मितम् ॥ १५॥"
  },
  {
    "text": "तत्र स्थित्वा तपश्चक्रे भीमेशो गणपस्य च ।"
  },
  {
    "text": "वरदानप्रभावेण भीमासुरं जघान सः ॥ १६॥"
  },
  {
    "text": "भीमेशतीर्थं मुख्यं वै महदैश्वर्यदायकम् ।\nतत्र स्नानेनैव सद्यस्तावन्मानयुतं बभौ ॥ १७॥"
  },
  {
    "text": "कदाचिदुष्णकाले तज्जलहीनं बभूव ह ।\nतीर्थं तत्रागतो भीमः पाण्डुपुत्रः प्रतापवान् ॥ १८॥"
  },
  {
    "text": "गदा प्रहारेण तेन खातं तीर्थमनुत्तमम् ।\nजलं तत्र स निःष्कास्य स्नानं चक्रेऽतिभक्तितः ॥ १९॥"
  },
  {
    "text": "बलात्मकं तेन तत्रैश्वर्यं प्राप्तं महाद्भुतम् ।\nधृतराष्ट्रसुतान् सर्वान् जघानैश्वर्यसंयुतः ॥ २०॥"
  },
  {
    "text": "ततः परमृषीणां च तीर्थं स्वधर्मदायकम् ।\nतावन्मानेन तत्रैव तपः सामर्थ्यदायकम् ॥ २१॥"
  },
  {
    "text": "अष्टाशीति सहस्राणि मुनयो ब्रह्म तत्पराः ।\nप्राप्त्यर्थं ब्राह्मणत्वस्य तपश्चेरुश्च तत्र ते ॥ २२॥"
  },
  {
    "text": "ब्रह्मभूता बभूवुस्ते स्थितास्तत्र विशेषतः ।\nजीवन्मुक्तस्वभावेनाभजल्लम्बोदरं परम् ॥ २३॥"
  },
  {
    "text": "पञ्चतीर्थी समाख्याताऽमराः क्षेत्रे मयूरके ।\nपञ्चसु स्नानमात्रेण ब्रह्मभूतो नरो भवेत् ॥ २४॥"
  },
  {
    "text": "आदौ स्नायात् स गाणेशे भैमे चार्षे ततः परम् ।\nव्यासतीर्थे कापिले च गाणेशेंऽते क्रमं चरेत् ॥ २५॥"
  },
  {
    "text": "गणेशतीर्थात् पूर्वस्मात् क्षेत्रान्ते तीर्थमुत्तमम् ।\nषट्त्रिंशत्तु शतान्येव धनुषां पापनाशनम् ॥ २६॥"
  },
  {
    "text": "दक्षिणतीरगस्तत्र शिवः शक्तिसमन्वितः ।\nसंस्थितस्तीर्थमाश्रित्य सर्वार्थानां प्रवर्तकः ॥ २७॥"
  },
  {
    "text": "उत्तरं तीरमाश्रित्य रमया केशवः स्थितः ।\nसर्वधर्मप्रदाता तु क्षेत्रान्ते क्षेत्रधारकः ॥ २८॥"
  },
  {
    "text": "सर्वाघघ्नमिति ख्यातं तीर्थं स्नानेन देवपाः ।\nषष्ठं सर्वत्र विख्यातं दुःखनाशकरं भवेत् ॥ २९॥"
  },
  {
    "text": "गणेशतीर्थकाद्देवाः प्रतीच्यां तीर्थमुत्तमम् ।\nक्षेत्रान्ते संस्थितं नाम्ना सर्वपुण्यप्रदायकम् ॥ ३०॥"
  },
  {
    "text": "तीर्थस्योत्तरतीरस्थो भानुः संज्ञासमन्वितः ।\nदक्षिणतीरसंस्थौ च परौ प्रकृतिपूरुषौ ॥ ३१॥"
  },
  {
    "text": "तत्र स्नानेनैव सद्यः पुण्यराशिर्भवेन्नरः ।\nयद्यदिच्छेच्छुभं तत्तत् स लभेन्नात्र संशयः ॥ ३२॥"
  },
  {
    "text": "सप्तमं तीर्थमुख्यं तु पूर्वे दूरे चतुर्गुणम् ।\nसप्ततीर्थेषु यः स्नायात् स वै सर्वं लभेच्छुभम् ॥ ३३॥"
  },
  {
    "text": "आदौ गाणेशके स्नायाद्भैमे चार्षे ह्यघघ्नके ।\nपुण्यदेव्या स तीर्थे स कापिले गाणपे पुनः ॥ ३४॥"
  },
  {
    "text": "एवं मुख्यानि सप्तैव कथितानि समासतः ।\nश्रवणात् पापनाशं तु कुर्वन्ति पठनान्नृणाम् ॥ ३५॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nषष्ठे खण्डे विकटचरिते सप्ततीर्थीवर्णनं नाम षड्विंशतितमोऽध्यायः ॥ ६.२६"
  },
  {
    "text": "६.२७ ब्रह्मकमण्डलुस्थतीर्थवर्णनं नाम सप्तविंशतितमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "भृशुण्ड्युवाच ।\nगणेशतीर्थमध्ये तु गणेशः संश्रितोऽभवत् ।\nवामे सिद्धेः समाख्यातं तीर्थं स्नानेन सिद्धिदम् ॥ १॥"
  },
  {
    "text": "दक्षिणे बुद्धितीर्थं तु स्नानेन बुद्धिदायकम् ।\nलक्षतीर्थं ततः सिद्धेः समीपे ध्यानदायकम् ॥ २॥"
  },
  {
    "text": "बुद्धेर्लाभस्थतीर्थं तु समीपे लाभदं परम् ।\nलाभस्य सन्निधाने तु मयूरस्य प्रकीर्तितम् ॥ ३॥"
  },
  {
    "text": "स्नानेन विविधो मोहो नश्येत्तत्र विनिश्चितम् ।\nलक्षस्य मौषकं तीर्थं समीपे स्नानमात्रतः ॥ ४॥"
  },
  {
    "text": "अहम्भावहरं प्रोक्तं नराणां देवसत्तमाः ।\nततश्च मौद्गलं तीर्थं ततो गार्त्समदं स्मृतम् ॥ ५॥"
  },
  {
    "text": "ततश्च शुकतीर्थं तु दत्तात्रेयस्य तत्परम् ।\nअन्यानि गाणपत्यानां तीर्थानि विविधानि तु ॥ ६॥"
  },
  {
    "text": "तत्र मानं प्रवक्ष्यामि समासेन विचक्षणाः ।\nधनुर्दशकमानं तु गाणेशं परिकीर्तितम् ॥ ७॥"
  },
  {
    "text": "तदर्धं सिद्धिबुद्ध्योश्चान्येषां धनुः प्रमाणकम् ।\nतेषां शिष्यादिकानां तु यवमात्रं प्रकीर्तितम् ॥ ८॥"
  },
  {
    "text": "मयूराखुपुरोभागे तीर्थं ब्रह्मप्रियस्य च ।\nप्रमोदस्य तथा मोदस्य योगप्रियकस्य च ॥ ९॥"
  },
  {
    "text": "गणानां तीर्थमुख्यानि तत्रैवं संस्थितान्यपि ।\nएतद्गणेशतीर्थस्थतीर्थानि कथितानि तु ॥ १०॥"
  },
  {
    "text": "दक्षिणोत्तरगान्येव तीर्थानि द्विधनूंषि च ।\nवक्रतुण्डादिकानां चाष्टानां देवेन्द्रसत्तमाः ॥ ११॥"
  },
  {
    "text": "अन्ये नानाऽवताराश्च गणेशस्य महात्मनः ।\nतेषां तत्रैव तीर्थानि गाणपत्यप्रदानि तु ॥ १२॥"
  },
  {
    "text": "तत्र क्रमं प्रवक्ष्यामि पूर्वभागे गणेश्वराः ।\nसंस्थितास्तीर्थगास्तान् वै श‍ृणुध्वं देवसत्तमाः ॥ १३॥"
  },
  {
    "text": "वक्रतुण्डश्चैकदन्तो महोदरो गजाननः ।\nबल्लाळश्चैव हेरम्बो विघ्नेशो भालचन्द्रकः ॥ १४॥"
  },
  {
    "text": "ज्ञानेशः शूर्पकर्णश्च चिन्तामणिर्विनायकः ।\nएते द्वादश मुख्याश्च कथितास्तेषु विघ्नपाः ॥ १५॥"
  },
  {
    "text": "संस्थांस्तु पश्चिमे भागे कथयामि समासतः ।\nलम्बोदरोऽथ विकटो विघ्नेशो धूम्रवर्णकः ॥ १६॥"
  },
  {
    "text": "महागणपतिश्चैव तथा सिद्धिविनायकः ।\nविघ्नहारश्च ढुण्ढीशो लक्ष्य आशाप्रपूरकः ॥ १७॥"
  },
  {
    "text": "वरदो देवदेवेशा मदोत्कट इति श्रुतः ।\nएते द्वादश विघ्नेशाः संस्थितास्तीर्थगाः पराः ॥ १८॥"
  },
  {
    "text": "अन्ये नानावताराश्चाङ्गुष्ठपर्वसमाश्रिताः ।\nतीर्थं मया समाख्यातं गाणेशं गणपप्रियम् ॥ १९॥"
  },
  {
    "text": "एतादृशानि चान्यानि कथयितुं न शक्यते ।\nतथापि प्रब्रवीम्येव भवतां भक्तियन्त्रितः ॥ २०॥"
  },
  {
    "text": "ऋषितीर्थाच्चतुर्थ्याश्च तीर्थं कार्ष्णं च शौक्लकम् ।\nचतुर्थ्यां स्नानमात्रेण चतुर्विधफलं भवेत् ॥ २१॥"
  },
  {
    "text": "ततः शम्याश्च मन्दारस्य ततस्तीर्थमुत्तमम् ।\nदूर्वाया धनुषां पञ्च प्रमाणेन व्यवस्थितम् ॥ २२॥"
  },
  {
    "text": "तेषु स्नानेन देवेशा ईप्सितं सर्वमाप्नुयात् ।\nसंस्थमुत्तरत्तीरे यत्तीर्थं तद्भैरवप्रियम् ॥ २३॥"
  },
  {
    "text": "नग्नभैरवदेवेशः स्थितस्तत्र बभूव ह ।\nनग्नभैरवतीर्थे तु यः स्नायाद्भावसंयुतः ॥ २४॥"
  },
  {
    "text": "यातनासम्भवं दुःखं प्राप्नुयान्न नरोत्तमः ।\nतत्पुरो द्वारकातीर्थं तत्र स्नानेन मोक्षदम् ॥ २५॥"
  },
  {
    "text": "ततोऽयोध्याश्रितं तीर्थं मथुरासंश्रितं ततः ।\nस्नानेन मुक्तिदं तत्र नराणामीप्सितं भवेत् ॥ २६॥"
  },
  {
    "text": "संस्थमुत्तरतीरे च प्रभासं रोगनाशनम् ।\nतत्र स्नानेन देवेशाः सद्यो वै सुखदं भवेत् ॥ २७॥"
  },
  {
    "text": "ततः पुष्करतीर्थं च स्नानतः पापनाशकम् ।\nततः कावेरिकायाश्च तीर्थं स्नानेन मुक्तिदम् ॥ २८॥"
  },
  {
    "text": "चतुर्विंशतिकानां च ततो विष्णोः कलात्मनाम् ।\nतीर्थानि पापसङ्घानां दाहकानि स्थितान्यपि ॥ २९॥"
  },
  {
    "text": "तत उत्तरतीरस्थः स्वयं विष्णुः प्रतिष्ठितः ।\nएतेषु स्नानमात्रेण स लभेद्वैष्णवं पदम् ॥ ३०॥"
  },
  {
    "text": "भृगुतीर्थं ततः पश्चात् पुलहस्य प्रकीर्तितम् ।\nततः क्रतोः समाख्यातं तीर्थं पापहरं परम् ॥ ३१॥"
  },
  {
    "text": "ततो मुनिगणानां च तीर्थानि संस्थितान्यपि ।\nतत्र मानं प्रवक्ष्यामि श‍ृणुध्वं ह्येकचेतसः ॥ ३२॥"
  },
  {
    "text": "वैष्णवानि च तीर्थानि स्नानतो देवसत्तमाः ।\nविष्णुलोकप्रदान्येव ज्ञातव्यानि विशेषतः ॥ ३३॥"
  },
  {
    "text": "येषां देवोऽपदेवानामृषीनां तीर्थकानि तु ।\nतत्तल्लोकप्रदान्येव स्नानेन स्नानकारिणाम् ॥ ३४॥"
  },
  {
    "text": "शुक्लगत्या लये तेषां मुक्तिं गच्छन्ति मानवाः ।\nमयूरक्षेत्रमाहात्म्यात् स्नानेनैव कमण्डलोः ॥ ३५॥"
  },
  {
    "text": "एकैकं धनुराख्यातं मानं मुख्यात्मनां परम् ।\nतीर्थं सर्वत्र माहात्म्ये मयूरे कथितं मया ॥ ३६॥"
  },
  {
    "text": "अन्यमुनिगणादीनां तीर्थानि कथितानि च ।\nअङ्गुष्ठपर्वमात्राणि ज्ञातव्यानि विशेषतः ॥ ३७॥"
  },
  {
    "text": "आदौ सृष्टिसमारम्भे स्रष्टा देवालयः किल ।\nमुनयः क्षेत्रतीर्थानि तपस्तेपुः स्वसिद्धये ॥ ३८॥"
  },
  {
    "text": "मयूरे तपसा सिद्धाः स्वस्थाने सङ्गता बभुः ।\nकलया मुख्यभावेन मयूरेशं समाययुः ॥ ३९॥"
  },
  {
    "text": "अतो वक्तुमशक्तं तत्तेषां स्थानादिकं परम् ।\nमानं तीर्थं च तद्वच्च ज्ञातव्यं सूक्ष्मचक्षुषा ॥ ४०॥"
  },
  {
    "text": "अवन्तीतीर्थमाख्यातं दक्षिणे च तटे स्थितम् ।\nशुक्रतीर्थमगस्त्यस्य तीर्थं सोमेश्वरस्य च ॥ ४१॥"
  },
  {
    "text": "पिशाचानां तथा तीर्थं तीर्थमेव यमस्य च ।\nनैरृतस्य तथा तीर्थं हंसतीर्थं ततः परम् ॥ ४२॥"
  },
  {
    "text": "भैरवाणां महातीर्थं रुद्राणां तीर्थकानि तु ।\nरामेश्वरस्य तीर्थं तु मल्लिकार्जुनकस्य च ॥ ४३॥"
  },
  {
    "text": "अधुनोत्तरतीर्थस्य सीमां वः कथयाम्यहम् ।\nविष्ण्ववतारतीर्थेभ्योऽप्सरस्तीर्थं प्रकीर्तितम् ॥ ४४॥"
  },
  {
    "text": "देवतीर्थं ततः पश्चात्ततो गन्धर्वतीर्थकम् ।\nइन्द्रस्याग्नेस्ततस्तीर्थे विष्णुतीर्थं तदन्तगम् ॥ ४५॥"
  },
  {
    "text": "दक्षिणतीरगं तीर्थमत्रेः पापहरं परम् ।\nएकद्वितत्रितादीनां तीर्थानि गणपात्मनाम् ॥ ४६॥"
  },
  {
    "text": "ततः शम्भोर्महातीर्थं सीमासंस्थं महेश्वराः ।\nगाणेशात्पूर्वभागे च तीर्थानि कथितानि वै ॥ ४७॥"
  },
  {
    "text": "अथ पश्चिमदिग्भागे तीर्थानि कथयाम्यहम् ।\nसङ्क्षेपेण सुरश्रेष्ठाः श‍ृणुध्वं विधिपूर्वकम् ॥ ४८॥"
  },
  {
    "text": "व्यासतीर्थात् परं तीर्थं काश्याश्चैव ततः परम् ।\nमायापुर्याः समाख्यातं ततो विरजकं मतम् ॥ ४९॥"
  },
  {
    "text": "कृत्तिवस्त्रत्र्यम्बकेशशिवानां च ततः परम् ।\nवैद्यनाथादिकानां च तीर्थानि संस्थितानि च ॥ ५०॥"
  },
  {
    "text": "ततः कैलासनाथस्य तीर्थं पापहरं परम् ।\nततो द्वादश मासानां तीर्थानि संस्थितानि च ॥ ५१॥"
  },
  {
    "text": "मलमासस्य तीर्थं तु गाणेशं नात्र संशयः ।"
  },
  {
    "text": "देवो गणेश्वरस्तेन कृतश्च तपसा पुरा ॥ ५२॥"
  },
  {
    "text": "मलमासे गणेशस्य पूजनं सेवनं मतम् ।\nसर्वार्थसाधकं तच्च भविष्यति महेश्वराः ॥ ५३॥"
  },
  {
    "text": "ततः शिवस्य शैवानि तीर्थानि संस्थितानि च ।\nलक्ष्मीतीर्थं ततः पश्चात्ततः सरस्वतीकृतम् ॥ ५४॥"
  },
  {
    "text": "विष्णुकाञ्च्यास्ततस्तीर्थं कौमार्याश्च ततः परम् ।\nवाराह्यास्तीर्थमुख्यं तु तत ऐन्द्र्याः प्रकीर्तितम् ॥ ५५॥"
  },
  {
    "text": "वैष्णव्याश्च ततस्तीर्थं माहेश्वर्यास्ततः परम् ।\nब्राह्म्यास्तीर्थं ततो रक्तदन्तायाश्च प्रकीर्तितम् ॥ ५६॥"
  },
  {
    "text": "ततो वसिष्ठतीर्थं तु पौलस्त्यं तीर्थमुत्तमम् ।\nततश्चाङ्गिरसस्तीर्थं कण्वतीर्थं ततः परम् ॥ ५७॥"
  },
  {
    "text": "जैमिनेस्तीर्थमुख्यं च ततो मेधातिथेः स्मृतम् ।\nकार्तवीर्यस्य तीर्थं तु मान्धातुश्च ततः परम् ॥ ५८॥"
  },
  {
    "text": "ययातेर्नहुषस्यैव ध्रुवस्य च ततः परम् ।\nभरद्वाजस्य तीर्थं तु जमदग्नेस्ततः परम् ॥ ५९॥"
  },
  {
    "text": "गौतमस्य ततस्तीर्थं पाण्डवैश्च ततः कृतम् ।\nततो वरुणतीर्थं तु मरुतश्च ततः परम् ॥ ६०॥"
  },
  {
    "text": "पितृतीर्थं ततः प्रोक्तं गयातीर्थं ततः परम् ।\nतत्रैव संस्थिता देवी गयागदाधरादिभिः ॥ ६१॥"
  },
  {
    "text": "उभयोस्तीरयोः सेवि नराणां ब्रह्मदायिनी ।\nतत्र पिण्डप्रदानेन ब्रह्मभूताः पितामहाः ॥ ६२॥"
  },
  {
    "text": "पितरश्च तथाऽन्ये वै भवन्ति क्षेत्रकारणात् ।\nऋणैः सर्वैर्विनिर्मुक्तः स वै गच्छेत्ततः परम् ॥ ६३॥"
  },
  {
    "text": "ततः परं मुनीनां तु तीर्थानि विविधानि च ।\nकथयितुं न शक्यानि मया केनापि निश्चितम् ॥ ६४॥"
  },
  {
    "text": "भैरवाणां ततस्तीर्थं स्कन्दस्य च ततः परम् ।\nनागेशस्य ततः प्रोक्तं रुद्राणां च ततः परम् ॥ ६५॥"
  },
  {
    "text": "वसूनां स्थानसंयुक्तं तीर्थं प्रत्येकमेव च ।\nपार्वत्याश्च ततः प्रोक्तं ततो धनपकस्य च ॥ ६६॥"
  },
  {
    "text": "साध्यानां तीर्थमुख्यं तु ततः शक्तेश्च तीर्थकम् ।\nसीमाभूतं महेशानास्तटे दक्षिणगे परम् ॥ ६७॥"
  },
  {
    "text": "अधुनोत्तरगे तीरे व्यासतीर्थान् महेश्वराः ।\nतीर्थानि संस्थितान्येव तान्यहं प्रवदामि तु ॥ ६८॥"
  },
  {
    "text": "व्यासतीर्थात् स्वयं ब्रह्मा प्रयागसंयुतः स्थितः ।\nतस्य तीर्थं महत्तत्र सर्वपापप्रणाशनम् ॥ ६९॥"
  },
  {
    "text": "कर्मतीर्थं ततः पश्चात्ततोऽग्नेस्तीर्थमुत्तमम् ।\nद्वादशादित्यकानां च तीर्थानि च ततः परम् ॥ ७०॥"
  },
  {
    "text": "शिवकाञ्च्यास्ततस्तीर्थं ततः सूर्यस्य तीर्थकम् ।\nपूर्णस्य पूर्णभावाख्यं सर्वरोगनिकृन्तनम् ॥ ७१॥"
  },
  {
    "text": "ततो ग्रहाणां तीर्थानि दिक्पालाश्चावशेषिताः ।\nतेषां तीर्थानि देवेशा देवानां यक्षरक्षसाम् ॥ ७२॥"
  },
  {
    "text": "महाकाल्यास्ततस्तीर्थं नारसिंह्यास्ततः परम् ।\nशाकम्भर्यास्ततः प्रोक्तं चामुण्डायास्ततः परम् ॥ ७३॥"
  },
  {
    "text": "त्रिपुरायास्ततस्तीर्थं ततस्तीर्थानि देवपाः ।\nमहामायायुतानां वै शक्तीनां विविधानि च ॥ ७४॥"
  },
  {
    "text": "चतुःषष्टिमितानां च योगिनीनां मतानि वै ।\nतीर्थानि योगदान्येव परदेहजकानि च ॥ ७५॥"
  },
  {
    "text": "ततश्च नैध्रुवं तीर्थं देवलस्य ततः परम् ।\nमार्कण्डेयस्य तीर्थं तु भैरवाणां ततः परम् ॥ ७६॥"
  },
  {
    "text": "कालभैरवतीर्थं तु ततः क्रतुमुखाः परम् ।\nतेषां प्रजापतीनां तु तीर्थानि संस्थितानि तु ॥ ७७॥"
  },
  {
    "text": "ततो रैवतकं तीर्थं ततो योगमयं परम् ।\nजडभरततीर्थं च योगसिद्धिप्रदायकम् ॥ ७८॥"
  },
  {
    "text": "ओङ्कारगणनाथस्य ततस्तीर्थं प्रकीर्तितम् ।\nविद्याधराणां तीर्थं च ततः पैशाचमोचनम् ॥ ७९॥"
  },
  {
    "text": "ततो धर्मस्य तीर्थं त्वश्विनोस्तीर्थं ततः परम् ।\nनागानां शेषकादीनां ततस्तीर्थशतानि च ॥ ८०॥"
  },
  {
    "text": "ततो गवां महातीर्थं सनकादेस्ततः परम् ।\nचतुर्दश मनूनां च तीर्थानि च ततः परम् ॥ ८१॥"
  },
  {
    "text": "महाशक्तेस्ततस्तीर्थमसितस्य ततः परम् ।\nदक्षादीनां च तीर्थानि ततो मातृगणाः स्मृताः ॥ ८२॥"
  },
  {
    "text": "तेषां तीर्थानि देवेशाः षष्टिर्दक्षस्य कन्यकाः ।\nतासां तीर्थानि तत्पश्चाद्गन्धर्वाणां ततः परम् ॥ ८३॥"
  },
  {
    "text": "गुह्यकानां तु तीर्थानि ततो विभीषणस्य च ।\nरावणस्य ततस्तीर्थं श्वेतकेतोस्ततः परम् ॥ ८४॥"
  },
  {
    "text": "उद्दालकस्य तीर्थं तु रक्षसां च ततः स्मृतम् ।\nअष्टावक्रस्य तीर्थं तु वैश्वदेवं ततः परम् ॥ ८५॥"
  },
  {
    "text": "तीर्थानि चैव तेषां तु ततो दक्षस्य धीमतः ।\nपुत्री सन्तानकादीनां तीर्थानि विविधानि च ॥ ८६॥"
  },
  {
    "text": "मारीचमौद्गलादीनां विप्राणां च ततः परम् ।\nतीर्थानि पाण्डवेशस्य तीर्थं दुर्वाससः परम् ॥ ८७॥"
  },
  {
    "text": "दत्तस्य तीर्थकं प्रोक्तं निदाघस्य ततः परम् ।\nहनूमतस्ततस्तीर्थं सुग्रीवस्य ततः परम् ॥ ८८॥"
  },
  {
    "text": "तीर्थं जाम्बवतः प्रोक्तं बलेस्तीर्थं ततः परम् ।\nततश्च वालखिल्यानां गालवस्य ततः परम् ॥ ८९॥"
  },
  {
    "text": "विश्वामित्रस्य तीर्थं तु तीर्थं त्रिशिरसस्ततः ।\nमृकण्डस्य ततस्तीर्थं दधीचेश्च ततः परम् ॥ ९०॥"
  },
  {
    "text": "किन्नराणां ततस्तीर्थं साध्यानां च ततः परम् ।\nकामधेनुमुखीनां च गवां तीर्थं ततः परम् ॥ ९१॥"
  },
  {
    "text": "असितस्य ततस्तीर्थमिक्ष्वाकोश्च ततः परम् ।\nगार्ग्याणां च ततस्तीर्थं माण्डूकानां ततः परम् ॥ ९२॥"
  },
  {
    "text": "धौम्यस्य चैव वाल्मीकेस्ततस्तीर्थं च जैमिनेः ।\nवाचक्नवेस्ततस्तीर्थं ततो मङ्कणकस्य च ॥ ९३॥"
  },
  {
    "text": "प्रह्लादस्य ततस्तीर्थं दधीचेश्च ततः परम् ।\nउपमन्योस्ततस्तीर्थं वैशम्पायनकस्य च ॥ ९४॥"
  },
  {
    "text": "जाजलेः पर्वतस्यैव पैलस्य च ततः परम् ।\nलोमशस्य विभाण्डस्य ऋष्यश‍ृङ्गस्य तत्परम् ॥ ९५॥"
  },
  {
    "text": "ततो मुनिगणानां च तीर्थानि विविधानि तु ।\nअश्वत्थाम्नस्ततस्तीर्थं कृपस्य च ततः परम् ॥ ९६॥"
  },
  {
    "text": "ततो वराहतीर्थं तु भूम्यास्तीर्थं ततः परम् ।\nप्रकृतेः पुरुषस्यैका महामाया प्रकीर्तिता ॥ ९७॥"
  },
  {
    "text": "तस्यास्तीर्थं समाख्यातं सीमासंस्थं महेश्वराः ।\nएतानि तीर्थमुख्यानि कथितानि समासतः ॥ ९८॥"
  },
  {
    "text": "स्वस्वमुख्यदिनेष्वेव सेवनीयानि मानवैः ।\nमयूरवासिभिः स्वस्वसिद्धिदानि भवन्ति हि ॥ ९९॥"
  },
  {
    "text": "मयूरेऽपारतीर्थानि तेषां मानं वदाम्यहम् ।\nअङ्गुष्ठपर्वमात्राणि तीर्थानि तीर्थसेविनाम् ॥ १००॥"
  },
  {
    "text": "यवमात्रस्वरूपेण संस्थितास्तीर्थसेविनः ।\nत्रैलोक्ये यानि तीर्थानि नानाभेदधरणि च ॥ १०१॥"
  },
  {
    "text": "मयूरे तानि सर्वाणि संस्थितानि विशेषतः ।\nअणुमात्रस्वरूपैस्तु ज्ञातव्यानि मनीषिभिः ॥ १०२॥"
  },
  {
    "text": "मयूरे यानि तीर्थानि न गच्छन्ति तु कुत्रचित् ।"
  },
  {
    "text": "स्वस्वस्थानं समाश्रित्य सेवन्ते द्विरदाननम् ॥ १०३॥"
  },
  {
    "text": "गाणेशक्षेत्रभूतेषु देवास्तीर्थसमन्विताः ।\nसंस्थितास्ते तु गच्छन्ति मयूरे दर्शनार्थिनः ॥ १०४॥"
  },
  {
    "text": "एतत् सङ्क्षेपतः प्रोक्तं तीर्थानां तु चरित्रकम् ।\nश्रवणात् पठनात् नृभ्यो भुक्तिमुक्तिप्रदं भवेत् ॥ १०५॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nषष्ठे खण्डे विकटचरिते ब्रह्मकमण्डलुस्थतीर्थवर्णनं नाम सप्तविंशतितमोऽध्यायः ॥ ६.२७\n६.२८ नग्नभैरवप्रशंसा नामाष्टाविंशतितमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "देवेशा ऊचुः ।\nएतेषु तीर्थमुख्येषु के के सिद्धिं समाययुः ।\nतेषां समासतः स्वामिंश्चरित्रं वद सौख्यदम् ॥ १॥"
  },
  {
    "text": "भृशुण्ड्युवाच ।\nगच्छध्वं देवदेवेशा मयूरेशं मदाज्ञया ।\nतत्र सिद्धा भविष्यन्तः सर्वं ज्ञास्यथ सिद्धिदम् ॥ २॥"
  },
  {
    "text": "स्कान्दे विस्तरतः सर्वं प्रोक्तं चैव न संशयः ।\nसमासतः समाख्यातं मया क्षेत्रचरित्रकम् ॥ ३॥"
  },
  {
    "text": "देवेशा ऊचुः ।\nनित्ययात्रां वद स्वामिंस्तथा क्षेत्रप्रदक्षिणाम् ।\nयात्रामन्यनराणां तु सर्वसिद्धिप्रदां वद ॥ ४॥"
  },
  {
    "text": "पापयुक्तः स्वभावेन मयूरे संस्थितोऽभवत् ।\nचकार नगराद्बाह्यं कथं तं नग्नभैरवः ॥ ५॥"
  },
  {
    "text": "संस्कारेण समायुक्तं गाणपत्यं तथा प्रभुः ।\nकथं स मानयत् क्षेत्रे तद्वदस्व समासतः ॥ ६॥"
  },
  {
    "text": "भृशुण्ड्युवाच ।\nबङ्गाले ब्राह्मणः कश्चिद्गाणपत्यपरायणः ।\nविश्वामित्रकुले जातो नाम्ना शम्भुर्महायशाः ॥ ७॥"
  },
  {
    "text": "हृदि तस्य समाश्रित्य नग्नो भैरवनायकः ।\nबुद्धिभेदं चकाराऽसौ तेन संव्यथितो द्विजः ॥ ८॥"
  },
  {
    "text": "मयूरेशं तु द्रक्ष्यामि कदाऽहं देहधारकः ।\nक्षणभङ्गुरदेहस्थः किं करोमि त्वरायुतः ॥ ९॥"
  },
  {
    "text": "ततः सपुत्रदारादिसंयुक्तो निःसृतो गृहात् ।\nभिक्षाशनश्च देवेशा द्रव्यहीनतयाऽभवत् ॥ १०॥"
  },
  {
    "text": "द्वाभ्यां समागतः सोऽपि मासाभ्यां लङ्घ्य मार्गकम् ।\nगणेशतीर्थगो विप्रो ननन्द हर्षयन् स्वकान् ॥ ११॥"
  },
  {
    "text": "मयूरेशं प्रपूज्यादौ यात्रां कृत्वा विधानवित् ।\nक्षेत्रसंन्यासभावेनाऽभजत्तं द्विरदाननम् ॥ १२॥"
  },
  {
    "text": "अन्ते स्वानन्दगो भूत्वा भजते गणनायकम् ।\nहृदि प्रभुः समाश्रित्य नरमेवं समानयत् ॥ १३॥"
  },
  {
    "text": "अथ पापपरा ये च तेषां वदामि देवपाः ।\nक्षेत्रत्यागभवं चित्रं चरित्रं श‍ृणुत प्रियाः ॥ १४॥"
  },
  {
    "text": "मयूरे ब्राह्मणः कश्चिद्वासिष्ठे जनितोऽभवत् ।\nजन्मारभ्य महापापी पापनिष्ठो बभूव ह ॥ १५॥"
  },
  {
    "text": "न वेदाध्ययनं चक्रे बाल्ये चौर्यपरोऽभवत् ।\nयौवने मद्यमांसादि सिषेवे स परस्त्रियम् ॥ १६॥"
  },
  {
    "text": "तस्य बुद्धिविभेदं स चकार नग्नभैरवः ।\nपरस्त्रियं समागृह्य विदर्भे प्रययौ खलः ॥ १७॥"
  },
  {
    "text": "एवं नानाविधं देवो नग्नो भैरवनायकः ।\nचकार चाधिपत्यं स मयूरे दण्डधारकः ॥ १८॥"
  },
  {
    "text": "अन्यच्च कथयिष्यामि चरित्रं पापकारिणाम् ।\nमयूरे ये मतिं कृत्वा न प्रापुस्तं मयूरकम् ॥ १९॥"
  },
  {
    "text": "द्राविडे वैश्यजातिस्था बभूवुः पापकारकाः ।\nविषादिना जनान् जघ्नुर्द्रव्ययुक्तान्निरन्तरम् ॥ २०॥"
  },
  {
    "text": "शम्भुश्च सोमकः कुब्जः कम्बलश्चैव मित्रकाः ।\nचत्वारो मद्यमांसादिबभक्षुर्नित्यमादरात् ॥ २१॥"
  },
  {
    "text": "परस्त्रीलालसाः सर्वे शिश्नोदरपरायणाः ।\nन चक्रुः पुण्यलेशं ते न स्वधर्मादिकं कदा ॥ २२॥"
  },
  {
    "text": "तत्रैव नगरे कश्चिद्वैश्यः श्यामलसंज्ञितः ।\nद्रव्ययुक्तो महापापी ममार दैवयोगतः ॥ २३॥"
  },
  {
    "text": "श्यालकस्तस्य तत्रस्थः स्वधर्मस्थो बभूव ह ।\nनाम्ना शङ्कर आख्यातः पुण्यकर्मपरायणः ॥ २४॥"
  },
  {
    "text": "तेनास्थिसञ्चयस्तस्य कृत उद्धारकारणात् ।\nगते मासे महापापा वैश्याश्चत्वार एव ये ॥ २५॥"
  },
  {
    "text": "दण्डकारण्यदेशे तु जग्मुर्विक्रयकारणात् ।\nश्यामलास्थि ददौ तेभ्यः शङ्करो विनयान्वितः ॥ २६॥"
  },
  {
    "text": "जगाद तान् महाभागो मयूरेऽस्थि प्रगृह्य तु ।\nत्यज्यतां गणनाथस्य तीर्थे ब्रह्मसुखप्रदे ॥ २७॥"
  },
  {
    "text": "तथेति गृह्य तस्यास्थि समाजग्मुर्मयूरकम् ।\nतत्र विघ्नं चकाराऽसौ नग्नो भैरवनायकः ॥ २८॥"
  },
  {
    "text": "चौरैस्तेषां हृतं सर्वं गतस्तत्रास्थिसञ्चयः ।\nते पुनः स्वगृहं जग्मुः किञ्चिद् द्रव्ययुताः खलाः ॥ २९॥"
  },
  {
    "text": "मयूरेशस्य चक्रुर्न यात्रां पापपरायणाः ।\nनिश्चितामपि देवेशा बुद्धिभेदबलाश्रयात् ॥ ३०॥"
  },
  {
    "text": "एवं महाबलः सोऽपि भैरवो हृदि संस्थितः ।\nगणेशाज्ञावशो भूत्वा रक्षति क्षेत्रमुत्तमम् ॥ ३१॥"
  },
  {
    "text": "एतद्भैरवनाथस्य चरित्रं यः श‍ृणोति चेत् ।\nतस्य सर्वं मयूरे तु शुभरूपं भविष्यति ॥ ३२॥"
  },
  {
    "text": "देवेशा ऊचुः ।\nएतादृशो महाभागो नग्नो भैरवनायकः ।\nस्तोत्रं तस्य वद स्वामिन् संस्तुमस्तं निरन्तरम् ॥ ३३॥"
  },
  {
    "text": "बुद्धिभेदात् स नः क्रुद्धः करिष्यति विशेषतः ।\nक्षेत्रप्रवेशहीनांश्चेदतस्तं सेवयामहे ॥ ३४॥"
  },
  {
    "text": "भृशुण्ड्युवाच ।\nसर्वमायाविहीनाय सर्वमायाप्रचालक ।\nसर्वान्तर्यामिणे नित्यं नग्नभैरव ते नमः ॥ ३५॥"
  },
  {
    "text": "मयूरेशपरायैव मयूरपुरपालक ।\nधर्मिष्ठानां सुपालाय नग्नभैरव ते नमः ॥ ३६॥"
  },
  {
    "text": "अधर्मनिरतांश्चैव बहिःकाराय देवप ।\nसदा स्वानन्दनिष्ठाय नग्नभैरव ते नमः ॥ ३७॥"
  },
  {
    "text": "संस्कारयुक्तभावेन पापकर्मपरात्मनाम् ।\nमयूरे दण्डकर्त्रे वै नग्नभैरव ते नमः ॥ ३८॥"
  },
  {
    "text": "महाबलधरायैव ब्रह्मादीनां प्रचालक ।\nअमेयशक्तये देव नग्नभैरव ते नमः ॥ ३९॥"
  },
  {
    "text": "भुक्तिमुक्तिप्रदात्रे च धनधान्यविवर्धन ।\nगाणेशानां प्रपालाय नग्नभैरव ते नमः ॥ ४०॥"
  },
  {
    "text": "प्रलये शूलमुद्यम्य ब्रह्माण्डभयकारक ।\nशूलप्रोतमहाण्डाय नग्नभैरव ते नमः ॥ ४१॥"
  },
  {
    "text": "अट्टहासेन देवेन्द्रांस्तथा सन्त्रास्य चासुरान् ।\nनृत्यसे गणनाथाग्रे नग्नभैरव ते नमः ॥ ४२॥"
  },
  {
    "text": "विश्वं ततं सर्वमिदं त्वयेश आद्यन्तमध्येषु महानुभाव ।\nसंरक्ष देवेश मयूरसंस्थानस्मान् कुरुष्व त्वमनन्यभावान् ॥ ४३॥"
  },
  {
    "text": "शूलिन्नमस्तेऽखिलकारणाय त्वद्भीतिभावेन जगत्प्रवृत्तिः ।\nव्यापारयुक्तं विविधेषु नित्यं स्वस्वप्रकार्यं प्रकरोति चात्मन् ॥ ४४॥"
  },
  {
    "text": "अतस्त्वदाधारमयं परेश सुरक्ष ते भक्तियुतं कुरुष्व ।\nगणेशक्षेत्रं त्वदधीनगं तुं गणेशसंस्थं कुरु ते नमो वै ॥ ४५॥"
  },
  {
    "text": "इदं स्तोत्रं महेशाना नग्नभैरवकस्य च ।\nयः पठेच्छृणुयाद्वाऽपि स सर्वं प्रलभेच्छुभम् ॥ ४६॥"
  },
  {
    "text": "धनधान्यादिकं सर्वं भुक्तिमुक्तिसमन्वितम् ।\nलभेदनेन देवेशास्तुविध्वं नग्नभैरवम् ॥ ४७॥"
  },
  {
    "text": "मयूरक्षेत्रत्यागश्च कदापि न भवेन्नृणाम् ।\nस्तोत्रेण स्तुवतां नित्यं न किञ्चिद् दुर्लभं भवेत् ॥ ४८॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nषष्ठे खण्डे विकटचरिते नग्नभैरवप्रशंसा नामाष्टाविंशतितमोऽध्यायः ॥ ६.२८\n६.२९ भृशुण्डिदेवेन्द्रसंवादसमाप्तिवर्णनं नामैकोनत्रिंशत्तमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "भृशुण्ड्युवाच ।\nद्वारयात्रा समाख्याता सैव क्षेत्रप्रदक्षिणा ।\nज्ञातव्या देवदेवेशाः कुरुध्वं यत्नसंयुताः ॥ १॥"
  },
  {
    "text": "पुण्यकर्म नरः कुर्यात्तदा पापानि मानवम् ।\nछलयन्ति विशेषेण तस्माद्यत्नपरो भवेत् ॥ २॥"
  },
  {
    "text": "नित्ययात्रां प्रवक्ष्यामि मयूरक्षेत्रवासिनाम् ।\nअन्येषां सर्वदां पूर्णां श‍ृणुध्वं सुसमाहिताः ॥ ३॥"
  },
  {
    "text": "मयूरेशं समभ्यर्च्य परिवारसमन्वितम् ।\nततोऽष्टगणपान् क्षेत्रं कुण्डं नदीं प्रपूजयेत् ॥ ४॥"
  },
  {
    "text": "शमीं मन्दारकं दूर्वां चतुर्थीं च ततः परम् ।\nमुद्गलं शुकयोगीशं ततो मण्डपगो भवेत् ॥ ५॥"
  },
  {
    "text": "चतुर्देवांश्च पूर्वादिक्रमतः संस्थितो नरः ।\nतत्र धर्मादिकान् श्रुत्वा यथावकाशमानतः ॥ ६॥"
  },
  {
    "text": "पुनर्गणेश्वरं नत्वा गच्छेत् स्वगृहकं ततः ।\nएवं कुर्यान्नित्ययात्रां स गणेशप्रियो भवेत् ॥ ७॥"
  },
  {
    "text": "नित्ययात्रां नरो यस्तु न कुर्याद्यदि देवपाः ।\nक्षेत्रवासफलं तस्य न भवेत् पूर्णमञ्जसा ॥ ८॥"
  },
  {
    "text": "यातनां स लभेदन्ते सम्पूर्णां भैरवीं पराम् ।\nअतो यात्रां समाकुर्यात् क्षेत्रस्थो नियमेन तु ॥ ९॥"
  },
  {
    "text": "अधुना गणपप्रीत्यै यात्रामन्यां वदाम्यहम् ।\nसम्पूर्णभक्तिदात्रीं च गाणेशीं गणपप्रियाः ॥ १०॥"
  },
  {
    "text": "गर्भागारे चतुर्दिक्षु स्थिता विघ्नेश्वराः पराः ।\nषट्पञ्चाशच्च ते तेषु मुख्याः पूज्या विशेषतः ॥ ११॥"
  },
  {
    "text": "दिक्पालानां महास्त्राणि तेभ्यः पञ्च धनुः पुरः ।\nसर्वत्र संस्थिताः सर्वे गणेशा गणपे रताः ॥ १२॥"
  },
  {
    "text": "चतुर्दशप्रमाणेन प्रत्येकं दिक्षु संस्थितान् ।\nगणपान् पूजयेद्यस्तु गाणपत्यो भवेन्नरः ॥ १३॥"
  },
  {
    "text": "बल्लाळः कपिलो ढुण्ढिर्वक्रतुण्डो महोदरः ।\nहेरम्बो गणनाथस्तु विघ्नेशो विघ्नहारकः ॥ १४॥"
  },
  {
    "text": "भालचन्द्रः शूपकर्णो ज्येष्ठराजो गजाननः ।\nमहोत्कटश्च देवेशा अभवन् पूर्वदिक् स्थिताः ॥ १५॥"
  },
  {
    "text": "एकैकस्मात् क्रमेणैव धनुषां पञ्चविंशतिम् ।"
  },
  {
    "text": "दूरे संस्था गणेशाना ज्ञातव्या भक्तिकारिभिः ॥ १६॥"
  },
  {
    "text": "तस्माद् द्विगुणमानेन दक्षिणे संस्थिताः पराः ।\nतस्माच्चतुर्गुणेनैव पश्चिमे गणपा बभुः ॥ १७॥"
  },
  {
    "text": "तस्मात् पादविहीनेन गणपा उत्तरे भवन् ।\nएवं क्रमेण पूज्यास्ते सर्वसिद्धिप्रदायकाः ॥ १८॥"
  },
  {
    "text": "अथ दक्षिणसंस्थांस्तु कथयामि गणेश्वरान् ।\nज्ञानेशः कर्मपश्चैव योगेशः सिद्धिविघ्नपः ॥ १९॥"
  },
  {
    "text": "चिन्तामणिश्च बुद्धीशो महागणपतिस्तथा ।\nपूर्णानन्दश्च लक्ष्येशः सहजेशैकदन्तकौ ॥ २०॥"
  },
  {
    "text": "लम्बोदरो धूम्रवर्णस्तथा क्षिप्रप्रसादनः ।\nएते दक्षिणगाः प्रोक्ता गर्भागारे महेश्वराः ॥ २१॥"
  },
  {
    "text": "विनायकश्च विकट आशापूरक संज्ञितः ।\nधूम्रकेतुः प्रमोदश्च मोदः सुमुखदुर्मुखौ ॥ २२॥"
  },
  {
    "text": "पाशपाणिः परेशश्च लाभेशो धरणीधरः ।\nमङ्गलेशश्च मूषकध्वज एते प्रकीर्तिताः ॥ २३॥"
  },
  {
    "text": "पश्चिमे देवदेवेशाः पूजनीया विधानतः ।\nअथोत्तरगतान् वक्ष्ये गणेशान् भक्तपालकान् ॥ २४॥"
  },
  {
    "text": "मयूरध्वजसंज्ञश्च राजेशो विद्रुमेश्वरः ।\nओङ्कारेशो गुणेशश्च वरदः सिद्धिबुद्धिपः ॥ २५॥"
  },
  {
    "text": "गणेशश्च चतुर्बाहुस्त्रिनेत्रो गजमस्तकः ।\nनिधिपो गजकर्णश्च चिन्तामणिविभूषणः ॥ २६॥"
  },
  {
    "text": "एते गणेश्वराः प्रोक्ताः पूजनीया महेश्वराः ।\nयात्राकारिण एवैते ददति स्वेप्सितं फलम् ॥ २७॥"
  },
  {
    "text": "अथ देवालये देवाः स्थितां यात्रां वदाम्यहम् ।\nमुख्यां सर्वार्थदां पूर्णां यात्राकारिजनस्य च ॥ २८॥"
  },
  {
    "text": "अयोध्या मथुरा चैव द्वारका पूर्वमन्दिरे ।\nमहाविष्णुस्ततो देवाः पूजनीयो विशेषतः ॥ २९॥"
  },
  {
    "text": "काशी माया ह्यवन्ती च शिवः कैलासगस्ततः ।\nगौरी स्कन्दो जनैः पूज्या दक्षिणे मुख्यभावतः ॥ ३०॥"
  },
  {
    "text": "महाकाली महालक्ष्मीर्महासरस्वती परा ।\nआदिशक्तिर्जनैः पूज्या पश्चिमे विष्णुकाञ्चिका ॥ ३१॥"
  },
  {
    "text": "विधाताग्निः कर्मजडभरतोऽथ दिवाकरः ।\nशिवकाञ्ची जनैः पूज्या उत्तरे देवमन्दिरे ॥ ३२॥"
  },
  {
    "text": "देवागारस्य देवेशा रहस्यं सम्प्रकाशितम् ।\nयात्रां कुर्यान्नरस्तेषां सर्वसिद्धिप्रदा भवेत् ॥ ३३॥"
  },
  {
    "text": "अथो मयूरसंस्थानां रहस्यं कथयाम्यहम् ।\nपुलहं च भृगुं देवाः क्रतुं सम्पूजेयन्नरः ॥ ३४॥"
  },
  {
    "text": "पूर्वभागे तथा याम्ये वसिष्ठात्री पुलस्त्यकम् ।\nपश्चिमे दक्षमेवं तु मरीचाङ्गिरसौ तथा ॥ ३५॥"
  },
  {
    "text": "उत्तरे वसवोऽष्टौ च कामधेनुश्च देवलः ।\nअसितः पूजनीयास्ते जनैः सर्वार्थसिद्धये ॥ ३६॥"
  },
  {
    "text": "एतद्यात्राविधानं तु सङ्क्षेपेण निरूपितम् ।\nसर्वसिद्धिप्रदं देवा जनेभ्यो यात्रया भवेत् ॥ ३७॥"
  },
  {
    "text": "गच्छध्वं तत्र देवेशा मयूरे भक्तिसंयुताः ।\nभजिष्यथ गणेशानं ततः सर्वमवाप्स्यथ ॥ ३८॥"
  },
  {
    "text": "आदिशक्तिरुवाच ।\nएवमुक्त्वा महायोगी भृशुण्डी विरराम ह ।\nतस्मादेकाक्षरं गृह्य विधियुक्तं महामनुम् ॥ ३९॥"
  },
  {
    "text": "प्रणम्यापूज्य योगीशं ततः कृत्वा प्रदक्षिणम् ।\nययुर्हर्षयुताः सर्वे देवेन्द्राः पञ्च मुख्यकाः ॥ ४०॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nषष्ठे खण्डे विकटचरिते भृशुण्डिदेवेन्द्रसंवादसमाप्तिवर्णनं नामैकोनत्रिंशत्तमोऽध्यायः ॥ ६.२९"
  },
  {
    "text": "६.३० मयूरेशक्षेत्रमाहात्म्यसमाप्तिवर्णनं नाम त्रिंशत्तमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "आदिशक्तिरुवाच ।\nततो भ्रान्ता महेशाना ददृशुर्न मयूरकम् ।\nस्वानन्दरूपगं ब्रह्म सस्मरुर्गणनायकम् ॥ १॥"
  },
  {
    "text": "भृशुण्डिनं हृदि ध्यात्वा पुपूजुर्गणपप्रियम् ।\nततो गणेश्वरं पूज्य प्रार्थयामासुरादरात् ॥ २॥"
  },
  {
    "text": "देवेशा ऊचुः ।\nमयूरं दर्शयस्वाद्य न जानीमो वयं परम् ।\nअज्ञानावरणैर्युक्तान् रक्ष नस्ते पदार्थिनः ॥ ३॥"
  },
  {
    "text": "अकस्माद् वेदमुख्याश्च बभुः साङ्गाः समागताः ।\nगणेशश्वाससम्भूता देवेशान् ज्ञानदायिनः ॥ ४॥"
  },
  {
    "text": "तान् दृष्ट्वा तेजसा पुञ्जयुक्तांस्ते देवसत्तमाः ।\nप्रणम्य वेदान् पप्रच्छुः के यूयं वदत प्रियाः ॥ ५॥"
  },
  {
    "text": "अज्ञानावरणैर्युक्ता गणेशस्मरणे रताः ।\nवयं तत्र भवन्तोऽपि प्रेषिता गणपेन किम् ॥ ६॥"
  },
  {
    "text": "वेदा ऊचुः ।\nवेदा वयं महेशानाः साङ्गा अत्र समागताः ।\nकिमर्थं दुःखसंयुक्ता भवन्तो वदत प्रियाः ॥ ७॥"
  },
  {
    "text": "ततः सर्वं जगुर्देवा वृत्तान्तं पूर्वसम्भवम् ।\nतच्छ्रुत्वा वेदमुख्यास्तान् मयूरं तददर्शयन् ॥ ८॥"
  },
  {
    "text": "ततो ब्रह्ममयं क्षेत्रं दृष्ट्वा ज्योतिर्मयं परम् ।\nप्रणेमुस्ते ततः सर्वे प्रवेशं चक्रुरादरात् ॥ ९॥"
  },
  {
    "text": "विधियुक्तं प्रचक्रुस्ते देवेशा वेदसंयुताः ।\nततो वेदाज्ञया हृष्टाः स्थापयन्ति स्म मूर्तिकाम् ॥ १०॥"
  },
  {
    "text": "सम्पूज्य ध्याननिष्ठास्ते जेपुर्मन्त्रं विधानतः ।\nनिराहारेण विघ्नेशं तोषयन्ति स्म देवपाः ॥ ११॥"
  },
  {
    "text": "यस्मिन् काले च देवेशैः स्थापिता मूर्तिरुत्तमा ।\nभाद्रशुक्लचतुर्थी सा तदा माध्याह्नगाऽभवत् ॥ १२॥"
  },
  {
    "text": "सोमवासरसंयोगः स्वातीनक्षत्रकं महत् ।\nदैवयोगेन कालश्च सम्प्राप्तः शक्तयः परः ॥ १३॥"
  },
  {
    "text": "शक्तय ऊचुः ।\nसृष्टिहीनं तदा देवि कथं मासादिकं बभौ ।\nएतत् कुतूहलं ब्रूहि संशयच्छेदनाय नः ॥ १४॥"
  },
  {
    "text": "आदिशक्तिरुवाच ।\nदृश्यभावात्मकः कालो नश्यति स्म युगे युगे ।\nसदैव ब्रह्मणि सर्वं ब्रह्माकारं प्रवर्तते ॥ १५॥"
  },
  {
    "text": "कालमानेन विघ्नेशो योगनिद्रापरोऽभवत् ।\nतथा निद्राविहीनः स चकार सृष्टिमुत्तमाम् ॥ १६॥"
  },
  {
    "text": "ब्रह्मणि ब्रह्मरूपः स कालस्तत्र समास्थितः ।\nअज्ञानेन जनानां चेत्तस्य संसेवनं भवेत् ॥ १७॥"
  },
  {
    "text": "तेन सिद्धियुताः सर्वे भवन्ति स्म न संशयः ।\nज्ञानतोऽज्ञानतो वाऽपि यथा वह्निकणो दहेत् ॥ १८॥"
  },
  {
    "text": "माघे शुक्लचतुर्थ्यां स गणेशो वरदोऽभवत् ।\nअङ्गारकयुतायां तु मूर्तिमध्याद्विनिर्ययौ ॥ १९॥"
  },
  {
    "text": "दृष्ट्वा चतुर्भुजं ढुण्ढिं मयूरोपरि संस्थितम् ।\nसिद्धिबुद्धिसमायुक्तं भालचन्द्रं महोदरम् ॥ २०॥"
  },
  {
    "text": "त्रिनेत्रं शेषनाभिं च चिन्तामणिधरं परम् ।\nशूर्पकर्णं गजास्यं च एकदन्तविराजितम् ॥ २१॥"
  },
  {
    "text": "पाशाङ्कुशरदैर्युक्तमभयं दधतं प्रभुम् ।\nभूषणैर्भूषितं वस्त्रै राजितं ददृशुः परम् ॥ २२॥"
  },
  {
    "text": "तत उत्थाय देवेशा मया युक्ताः प्रणम्य तम् ।\nपुपूजुस्तुष्टुवुश्चैव प्रहृष्टमनसोऽभवन् ॥ २३॥"
  },
  {
    "text": "ब्रह्माद्या ऊचुः ।\nअनादिरूपं मयूरोपरिस्थं निजस्य नाथं सकलावभासम् ।\nमनोवचोहीनमनोवचःस्थं नमामहे तं गणनाथमीड्यम् ॥ २४॥"
  },
  {
    "text": "अजं पुराणं सकलादिपूज्यं परेशमानन्दप्रदं हृदिस्थम् ।\nचतुःप्रचालं परमार्थभूतं नमामहे तं गणनाथमीड्यम् ॥ २५॥"
  },
  {
    "text": "जगत् स्वकोत्थानबलेन सृष्ट्वा स्वबोधगं यं जगतीशसंस्थम् ।\nविदेहभावेन सदात्मसंस्थं नमामहे तं गणनाथमीड्यम् ॥ २६॥"
  },
  {
    "text": "तयोर्विहीनं स्वसुखे प्रलीनं निजात्मगं योगधरं स्वधीस्थम् ।\nअयोगरूपेण निवृत्तिसंस्थं नमामहे तं गणनाथमीड्यम् ॥ २७॥"
  },
  {
    "text": "प्रभुं स्वभक्तस्य सुशान्तिकारं सुशान्तिगं यं गजवक्त्रधारम् ।\nचतुर्भुजं ह्येकरदं त्रिनेत्रं नमामहे तं गणनाथमीड्यम् ॥ २८॥"
  },
  {
    "text": "महोदरं पाशधरं सुसिद्धिप्रदं विभुं बीजममोघवीर्यम् ।\nपरात्परं शूर्पश्रुतिं गणेशं नमामहे तं गणनाथमीड्यम् ॥ २९॥"
  },
  {
    "text": "नमस्ते सृष्टिकर्त्रे ते ब्रह्मणे पालकाय च ।\nविष्णवे शम्भवे तुभ्यं संहर्त्रे वै नमो नमः ॥ ३०॥"
  },
  {
    "text": "अनाथानां प्रणाथाय शक्तये मोहधारिणे ।\nकर्मणे भानवे चैव हेरम्बाय नमो नमः ॥ ३१॥"
  },
  {
    "text": "मयूरेशाय देवाय मयूरध्वजधारिणे ।\nविघ्नेशाय महाविघ्नचालकाय नमो नमः ॥ ३२॥"
  },
  {
    "text": "किं स्तुमस्त्वां गणेशान ब्रह्मणां ब्रह्मरूपिणम् ।\nयत्र देवादयः शान्तिं गच्छन्ति स्म निरन्तरम् ॥ ३३॥"
  },
  {
    "text": "अतो नमामहे नाथ तेन तुष्टो भवस्व च ।\nभक्तान् रक्ष महाभक्तिप्रिय विघ्नेश आदरात् ॥ ३४॥"
  },
  {
    "text": "एवमुक्त्वा प्रणेमुस्ते गणेशं भक्तिसंयुताः ।\nसाश्रुनेत्राः सरोमाञ्चास्तानुत्थाप्य जगाद सः ॥ ३५॥"
  },
  {
    "text": "श्रीगणेश उवाच ।\nभवत्कृतमिदं स्तोत्रं सर्वदं प्रभविष्यति ।\nपठतां श‍ृण्वतां देवा सर्वं दास्यामि वाञ्छितम् ॥ ३६॥"
  },
  {
    "text": "वरं ब्रूत विशेषेण दास्यामि मनसीप्सितम् ।\nतपसा स्थापनेनैव ह्यहं स्तोत्रेण तोषितः ॥ ३७॥"
  },
  {
    "text": "देवेशा ऊचुः ।\nयदि विघ्नेश सन्तुष्टो वरं दास्यसि वाञ्छितम् ।\nतदा ते पादपद्मे नो भक्तिरस्तु निरन्तरम् ॥ ३८॥"
  },
  {
    "text": "अन्यच्चास्माभिरानन्दात् करणीयं किमप्यहो ।\nकार्यं ब्रूहि गणाधीश करिष्यामो जवान्विताः ॥ ३९॥"
  },
  {
    "text": "श्रीगणेश उवाच ।\nचतुर्मुख रजोयुक्तः सृष्टिं कुरु मदाज्ञया ।\nब्रह्मा नाम्ना भवस्व त्वं मां स्मृत्वाऽहंविवर्जितः ॥ ४०॥"
  },
  {
    "text": "विष्णुश्चतुर्भुजः सत्वयुक्तोऽसि कुरु पालनम् ।\nनानावतारभृन्नित्यं मां स्मृत्वा सिद्धिमेष्यसि ॥ ४१॥"
  },
  {
    "text": "तमोयुक्तः पञ्चमुख तेन त्वं संहरस्व च ।\nमां स्मृत्वा बन्धहीनश्च भविष्यसि हरो भव ॥ ४२॥"
  },
  {
    "text": "चतुर्भुजे क्रियायुक्ता त्वं ततो मोहयस्व च ।\nनानाभेदविभागेन मां स्मृत्वा सिद्धिमेष्यसि ॥ ४३॥"
  },
  {
    "text": "नाम्ना शक्तिर्भवस्व त्वं सर्वशक्तियुतेऽनघे ।\nसहस्रकरसूर्यस्त्वं भव नाम्ना महामते ॥ ४४॥"
  },
  {
    "text": "कर्माधारस्वरूपेण धारयस्व चराचरम् ।\nमां स्मृत्वा बन्धहीनोऽपि भविष्यसि न संशयः ॥ ४५॥"
  },
  {
    "text": "एवमुक्त्वा गणाधीशो ददौ तेभ्यो विशेषतः ।\nसङ्कल्पसिद्धिजं देव्यः सामर्थ्यं विविधं तथा ॥ ४६॥"
  },
  {
    "text": "शक्तयो नगराण्येवायुधानि वहनादिकम् ।\nनिर्मायांऽतर्दधे सद्यो मूर्तिसंस्थो बभूव ह ॥ ४७॥"
  },
  {
    "text": "देवाः स्वस्वपदे गत्वा चक्रुः सर्वं जगत्ततः ।\nचराचरं यथाभागमाश्रित्य किल रेमिरे ॥ ४८॥"
  },
  {
    "text": "तत्र ये मुख्यरूपाश्च प्रजापतिमुखोद्भवाः ।\nअप्रेषयन् महेशास्तान् मयूरेशहिताय च ॥ ४९॥"
  },
  {
    "text": "ते गणेशं समाराध्य मयूरे वरसंयुताः ।\nस्वस्वव्यापारसंयुक्ता बभूवुः स्वपदे रताः ॥ ५०॥"
  },
  {
    "text": "एवं क्रमेण सर्वे तु चराचरमया मुखाः ।\nमयूरेशं समाराध्य सत्तायुक्ता बभूविरे ॥ ५१॥"
  },
  {
    "text": "ततः सर्वांशभावेन मयूरेशं सिषेविरे ।\nक्षेत्रवासपरा देव्यः कथितं सर्वमञ्जसा ॥ ५२॥"
  },
  {
    "text": "शङ्करेण तपस्तप्तं पुनस्तत्र मयूरके ।\nगणेशवरदानेन महादेवो बभूव ह ॥ ५३॥"
  },
  {
    "text": "इदं मयूरक्षेत्रस्य माहात्म्यं कथितं मया ।\nसङ्क्षेपेण महादेव्यः सर्वसिद्धिप्रदायकम् ॥ ५४॥"
  },
  {
    "text": "श‍ृणुयाद्यो नरो भक्त्या श्रावयेद्यः पठेत्तथा ।\nधर्मार्थकाममोक्षांश्च भुक्त्वा ब्रह्ममयो भवेत् ॥ ५५॥"
  },
  {
    "text": "नानेन सदृशं किञ्चित् पावनं त्रिषु वर्तते ।\nवेदशास्त्रपुराणेषु सारात् सारतमं मतम् ॥ ५६॥"
  },
  {
    "text": "पुत्रपौत्रयुतश्चात्र धनधान्यसमन्वितः ।\nसुहृद्भिः संयुतः सोऽपि मोदते सुखदायकः ॥ ५७॥"
  },
  {
    "text": "अन्ते स्वानन्दवासी तु भूत्वा ब्रह्ममयो भवेत् ।\nअस्य श्रवणमात्रेण नरः सर्वमवाप्नुयात् ॥ ५८॥"
  },
  {
    "text": "अपुत्रो यो लभेत् पुत्रान् गुणयुक्तांस्तु शक्तयः ।\nमयूरस्यैव श्रवणात् दुर्लभं न भविष्यति ॥ ५९॥"
  },
  {
    "text": "व्रतानि सर्वभावेन यः करोति नरोत्तमः ।\nतेभ्यः शताधिकं पुण्यमस्य श्रवणतो लभेत् ॥ ६०॥"
  },
  {
    "text": "तीर्थानि क्षेत्रमुख्यानि सेवन्ते धर्मसंयुताः ।\nतेभ्यः शताधिकं पुण्यमस्य श्रवणतो लभेत् ॥ ६१॥"
  },
  {
    "text": "दानानि सर्वयज्ञांश्च यः करोति विधानतः ।\nतेभ्यः शताधिकं पुण्यमस्य श्रवणतो लभेत् ॥ ६२॥"
  },
  {
    "text": "वेदशास्त्रपुराणानि श्रुत्वा यत् प्राप्नुयात् फलम् ।\nतस्माच्छताधिकं पुण्यमस्य श्रवणतो लभेत् ॥ ६३॥"
  },
  {
    "text": "बहुनाऽत्र किमुक्तेन नानेन सदृशं परम् ।\nकिञ्चित् साधनकं प्रोक्तं सत्यं सत्यं वदाम्यहम् ॥ ६४॥"
  },
  {
    "text": "यत्र ब्रह्मपतिः साक्षात् क्षेत्रं स्वानन्दवाचकम् ।\nकमण्डलुर्नदी तस्य साम्यं किं भवतीत्यहो ॥ ६५॥"
  },
  {
    "text": "ब्रह्मभूयकरं प्रोक्तं वेदादिषु इदं किल ।\nतेन किं शक्तयः कुत्र समतां लभते परम् ॥ ६६॥"
  },
  {
    "text": "नित्यं भक्तियुतो जन्तुर्माहात्म्यं यः पठिष्यति ।\nस गणेशो न सन्देहो दर्शनाद् दुःखहारकः ॥ ६७॥"
  },
  {
    "text": "अथवा शुक्लकृष्णायां चतुर्थ्यां नियतः पठेत् ।\nसोऽपि दर्शनमात्रेण पवित्रान् कुरुते नरान् ॥ ६८॥"
  },
  {
    "text": "संस्कारहीनभावेन नरो नेदं कदाचन ।\nश‍ृणुयाच्च पठेद्वाऽपि सदा पापैः स वञ्चितः ॥ ६९॥"
  },
  {
    "text": "नहि श्रावयितव्यं तद् भक्तिहीनाय विद्विषे ।\nशठाय पापयुक्ताय पाखण्डनिरताय च ॥ ७०॥"
  },
  {
    "text": "यदि विघ्नेश्वरं सर्वे भावयुक्ता भजन्ति चेत् ।\nतदा जन्मधराः के वै भवन्ते विघ्नसंयुताः ॥ ७१॥"
  },
  {
    "text": "अतः पात्रं प्रदृश्य श्रावयितव्यं विशेषतः ।\nभक्तियुक्तः स निन्दां तु न करिष्यति सेवितुम् ॥ ७२॥"
  },
  {
    "text": "सर्वसारं मया प्रोक्तं देव्यः सर्वपदं परम् ।\nतत्र गत्वा गणेशानं सेवध्वं भक्तिसंयुताः ॥ ७३॥"
  },
  {
    "text": "देहधारणकस्यैव सार्थकं वस्तदा भवेत् ।\nनो चेत् पतिततुल्यश्च देहो वश्च न संशयः ॥ ७४॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nषष्ठे खण्डे विकटचरिते मयूरेशक्षेत्रमाहात्म्यसमाप्तिवर्णनं नाम त्रिंशत्तमोऽध्यायः ॥ ६.३०"
  },
  {
    "text": "६.३१ विकटप्रादुर्भावो नाम एकत्रिंशत्तमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "शक्तय ऊचुः ।\nअहो भाग्यबलेनैव संश्रुतं जगदम्बिके ।\nमयूरक्षेत्रमाहात्म्यं सर्वसिद्धिप्रदायकम् ॥ १॥"
  },
  {
    "text": "अधुना वद देवेशि मुद्गलेनोपदेशिताः ।\nशिवाद्याः किं समाचक्रुः कामासुरभयार्दिताः ॥ २॥"
  },
  {
    "text": "आदिशक्तिरुवाच ।\nगते मुनौ महाभागे मुद्गले योगिनां गुरौ ।\nतं प्रणम्य शिवाद्यास्ते ययुः क्षेत्रं मयूरकम् ॥ ३॥"
  },
  {
    "text": "यथाशास्त्रं विधानेन यात्रां चक्रुः सुरर्षयः ।\nततस्तपोयुताः सर्वे गणेशमभजन् पुरा ॥ ४॥"
  },
  {
    "text": "एकाक्षरविधानेनातोषयंस्ते विनायकम् ।\nततस्तान् वरदो ढुण्ढिवेषेणैव समाययौ ॥ ५॥"
  },
  {
    "text": "मयूरोपरिसंस्थं तं दृष्ट्वा विघ्नेश्वरं पुरः ।\nदेवर्षयः समुत्थाय प्रणेमुर्हर्षसंयुताः ॥ ६॥"
  },
  {
    "text": "प्रणम्य परया भक्त्या पुपूजुर्विघ्नपं पुनः ।\nतुष्टुवुर्विष्णुमुख्यास्तं कृताञ्जलिपुटाऽमराः ॥ ७॥"
  },
  {
    "text": "देवर्षय ऊचुः ।\nनमस्तेऽस्तु मयूरेश सर्वसिद्धिप्रदायक ।\nज्ञानदात्रे स्वभक्तेभ्यः पालकाय नमो नमः ॥ ८॥"
  },
  {
    "text": "स्वानन्दवासिने तुभ्यं परात्परतराय च ।\nढुण्ढिराजाय सर्वेषां मात्रे पित्रे नमो नमः ॥ ९॥"
  },
  {
    "text": "अनादये च सर्वेषां पूज्याय परमात्मने ।\nअनन्ताननधारायानन्तरूपाय ते नमः ॥ १०॥"
  },
  {
    "text": "सिद्धिबुद्धिप्रदात्रे ते सिद्धिबुद्धिवराय च ।\nज्येष्ठराजाय ज्येष्ठेभ्यो वरदाय नमो नमः ॥ ११॥"
  },
  {
    "text": "त्रिनेत्राय चतुर्बाहुधराय कञ्जपाणये ।\nमहोदराय सर्पेशनाभये ते नमो नमः ॥ १२॥"
  },
  {
    "text": "मायाश्रयाय मायायाश्चालकाय विलासिने ।\nब्रह्मणां ब्रह्मरूपाय गणेशाय नमो नमः ॥ १३॥"
  },
  {
    "text": "एकदन्ताय सर्वादिपूज्याय सर्वमूर्तये ।\nशूर्पकर्णाय योगाय शान्तिदाय नमो नमः ॥ १४॥"
  },
  {
    "text": "पूर्वाङ्गे विष्णुरूपाय दक्षिणे शङ्करात्मने ।\nपश्चिमे शक्तिदेहायोत्तरे ते भानवे नमः ॥ १५॥"
  },
  {
    "text": "किं स्तुवीमो मयूरेशं यत्र वेदाश्च योगिनः ।\nशान्तिं प्राप्ता विशेषेण देवदेवेश ते नमः ॥ १६॥"
  },
  {
    "text": "चित्तं पञ्चविधं देव तत्र माया भ्रमात्मिका ।\nचित्रा मयूरसंज्ञा च नमस्तत् स्वामिने नमः ॥ १७॥"
  },
  {
    "text": "माया मयूरवाच्या तु तत्र खेलकरो भवान् ।\nमयूरेश इति ख्यातः साक्षाद् दृष्टो न संशयः ॥ १८॥"
  },
  {
    "text": "जन्म धन्यं वयो विद्या तपो ज्ञानादिकं परम् ।\nतवाङ्घ्रिदर्शनान्नाथ कृतकृत्या भवामहे ॥ १९॥"
  },
  {
    "text": "एवं तं ननृतुः स्तुत्वा भक्त्या साश्रुविलोचनाः ।\nसरोमाञ्चा मयूरेश जयेति ह्यब्रुवन् प्रभुम् ॥ २०॥"
  },
  {
    "text": "जगाद गणनाथश्च ततस्तान् भक्तिभावितः ।\nवरान् वृणुत दास्यामि देवेशा भक्तियन्त्रितः ॥ २१॥"
  },
  {
    "text": "भवद्भिर्यत् कृतं स्तोत्रं मदीयं सर्वसिद्धिदम् ।\nभविष्यति सदा भक्तिदायकं पठते परम् ॥ २२॥"
  },
  {
    "text": "यं यमिच्छति तं तं तु दास्यामि हर्षसंयुतः ।\nपठेद्वा श‍ृणुयाच्चेद्वा मत्प्रियः स नरो भवेत् ॥ २३॥"
  },
  {
    "text": "देवेशाद्या ऊचुः ।\nप्रसन्नोऽसि गणाध्यक्ष तदा भक्तिं त्वदीयिकाम् ।\nदेहि कामासुरं नाथ जहि सर्वभयङ्करम् ॥ २४॥"
  },
  {
    "text": "स्थानभ्रष्टाः सुरश्रेष्ठाः कर्मभ्रष्टा मुनीश्वराः ।\nकृतास्तेनासुरेणैवातस्तं जहि गजानन ॥ २५॥"
  },
  {
    "text": "तथेति गणनाथस्तानुक्त्वाऽन्तर्धानमकरोत् ।"
  },
  {
    "text": "देवा हर्षयुताः सर्वे जग्मुर्गिरिगुहान्तरे ॥ २६॥"
  },
  {
    "text": "गणेशं भजमानास्ते मुनयो देवनायकाः ।\nकालाकाङ्क्षिण आनन्दाद्बभूवुः शक्तिमुख्यकाः ॥ २७॥"
  },
  {
    "text": "अथ कामासुरः क्वापि सभायां संस्थितोऽभवत् ।\nतत्राकाशभवां वाणीं शुश्राव भयदायिनीम् ॥ २८॥"
  },
  {
    "text": "देवैः सम्प्रार्थितं ब्रह्म मयूरेश्वरसंज्ञितम् ।\nहत्वा त्वामखिलं विश्वं सुखयुक्तं करिष्यति ॥ २९॥"
  },
  {
    "text": "ततो मुमूर्च्छ तस्मात् स कामासुरो भयातुरः ।\nश्रुत्वा वाचं महाक्रूरां दैत्येशास्तं समाययुः ॥ ३०॥"
  },
  {
    "text": "महायत्नेन दैत्येशाः सावधानं महासुरम् ।\nचक्रुः स तानुवाचेदं वचनं खसमुद्भवम् ॥ ३१॥"
  },
  {
    "text": "तच्छ्रुत्वा क्रोधसंयुक्ता दैत्येशास्तमथाऽब्रुवन् ।\nदेवाः शत्रव आद्याश्चास्माकं नित्यं श्रुतेर्मुखात् ॥ ३२॥"
  },
  {
    "text": "अस्माभिः कथितं स्वामिन् जहि देवान् महामते ।\nमुक्तेस्त्वया सुरेशानैस्तैरिदं दारुणं कृतम् ॥ ३३॥"
  },
  {
    "text": "उत्पत्तिस्थितिसंहारकारकेभ्यो महाप्रभो ।\nतद्भवेभ्यो भयं ते न किं करिष्यति देवपः ॥ ३४॥"
  },
  {
    "text": "आज्ञापय महाभागास्मान् देवहननाय वै ।\nमृता देवा यदा नाथ निःसपत्ना वयं तदा ॥ ३५॥"
  },
  {
    "text": "ततः कामासुरस्तानाज्ञापयद्देवकदने ।\nकुम्भकर्णादयो जग्मुर्गिरिकन्दरकानने ॥ ३६॥"
  },
  {
    "text": "ततो मेरुगुहासंस्थान् दृष्ट्वा देवर्षिसत्तमान् ।\nशस्त्राणि दैत्यास्तान् हन्तुं तत्यजुर्दैत्यनायकाः ॥ ३७॥"
  },
  {
    "text": "शिवमुख्या मयूरेशं सस्मरुर्भयसङ्कुलाः ।\nएहि नाथ दयासिन्धो रक्ष नो भयसंयुतान् ॥ ३८॥"
  },
  {
    "text": "स्मृतिमात्रेण हेरम्बस्तान् ययौ मूषकध्वजः ।\nमयूरोपरिसंस्थश्च शस्त्रधारक आदरात् ॥ ३९॥"
  },
  {
    "text": "तेजोराशिमयं रूपं दृष्ट्वा देवा विसिस्मिरे ।\nतुष्टुवुस्तं महेशाना नानास्तोत्रैर्गजाननम् ॥ ४०॥"
  },
  {
    "text": "ततस्तेजोमयं रूपं तान् जगाद सुरर्षिकान् ।\nविकटोऽहं महाभागास्तथा भजत मां चिरम् ॥ ४१॥"
  },
  {
    "text": "कामयुक्ता मया माया मयूरा विविधात्मिका ।\nकामहीनोऽयमेवाहं भजध्वं कामहानतः ॥ ४२॥"
  },
  {
    "text": "मायासुखाच्च देवेशा विकटा भवत प्रियाः ।\nतदा मे रूपकं द्रष्टुं भविष्यथ समर्थकाः ॥ ४३॥"
  },
  {
    "text": "तस्य तद्वचनं श्रुत्वा शोकयुक्ताः सुरर्षयः ।\nबलेन चित्तमागृह्य निःकामं चक्रुरादरात् ॥ ४४॥"
  },
  {
    "text": "ततो गणेश्वरं देवा मुनयो ददृशुश्च ते ।\nतं प्रणम्य स्थिताः सर्वे दैत्यशस्त्रैः प्रपीडिताः ॥ ४५॥"
  },
  {
    "text": "ततोऽतिक्रोधसंयुक्तो विकटस्तानुवाच ह ।\nभयहीना मदीयेन दर्शनेन भवेत वै ॥ ४६॥"
  },
  {
    "text": "अधुना शस्त्रसंयुक्ता युध्यध्वं मे ह्यनुग्रहात् ।\nकामासुरं हनिष्यामि आगतं तं महेश्वराः ॥ ४७॥"
  },
  {
    "text": "ततस्ते क्रोधसंयुक्ता देवेन्द्राः शस्त्रपाणयः ।\nयुयुधुर्दैत्यमुख्यैश्च तेजोयुक्ता विशेषतः ॥ ४८॥"
  },
  {
    "text": "इन्द्रेण सहसाऽऽगत्य वज्रेण निहतोऽपतत् ।\nकुम्भकर्णस्ततो दैत्या प्रपेलुर्भयसङ्कुलाः ॥ ४९॥"
  },
  {
    "text": "द्विमुहूर्ते गते देव्यो राक्षसेशः प्रतापवान् ।"
  },
  {
    "text": "सावधानो बभूवाऽपि पपाल भयसङ्कुलः ॥ ५०॥"
  },
  {
    "text": "जययुक्ता महेशानाः प्रणेमुर्विकटं ततः ।\nजयशब्देन सर्वेशं तुष्टुवुर्हर्षसंयुताः ॥ ५१॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nषष्ठे खण्डे विकटचरिते विकटप्रादुर्भावो नाम एकत्रिंशत्तमोऽध्यायः ॥ ६.३१\n६.३२ देवदैत्यसमागमो नाम द्वात्रिंशत्तमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "शक्तय ऊचुः ।\nकामासुरवधार्थाय भक्तियुक्ता गजाननम् ।\nदेवर्षयः प्रार्थयन्तो निःकामाः कथमप्यहो ॥ १॥"
  },
  {
    "text": "आदिशक्तिरुवाच ।\nअथो सकामनिःकाममार्गं वक्ष्यामि शक्तयः ।\nश‍ृणुध्वं भावसंयुक्ताः संशयच्छेदनाय तम् ॥ २॥"
  },
  {
    "text": "स्वदेहपोषणाद्यर्थं यशोर्थं भावसंयुताः ।\nभजन्ते कामसंयुक्ता देवं जानीत तान्नरान् ॥ ३॥"
  },
  {
    "text": "स्वस्वधर्मप्रसिद्ध्यर्थं देवसेवार्थमेव ये ।\nनिःकामास्ते भजन्ते तं देवं भावसमन्विताः ॥ ४॥"
  },
  {
    "text": "निःकामिका कृता भक्तिर्देवेशैः श‍ृणुत प्रियाः ।\nतस्याश्चिह्नं प्रवक्ष्यामि भवती हितकाम्यया ॥ ५॥"
  },
  {
    "text": "सृष्टिस्थितिलयाद्यर्थं निर्मिता विधिमुख्यकाः ।\nवयं तदेव सेवा ते खेलसि त्वं गजानन ॥ ६॥"
  },
  {
    "text": "हृदि स्थित्वा च सर्वेषां भोगांस्त्वं दोषवर्जितः ।\nभुङ्क्षे तेन गणेशान सेवा ते देहपोषिका ॥ ७॥"
  },
  {
    "text": "तव प्रीत्यर्थमानन्दात् प्रकुर्मः स्वस्वधर्मजाम् ।\nक्रियां सृष्ट्यादिकां नाथ तदर्थं प्रार्थयामहे ॥ ८॥"
  },
  {
    "text": "अधुना दैत्यमुख्येन सेवा ते खण्डिता परा ।\nअसमर्थांश्च तां कर्तुं रक्ष नः सेवनोत्सुकान् ॥ ९॥"
  },
  {
    "text": "एवं सम्प्रार्थितो देवैर्विकटो नात्र संशयः ।\nदेहभोगादिभावेषु यशः स्वप्य स्पृहात्मभिः ॥ १०॥"
  },
  {
    "text": "स्वधर्मसंयुतैः सर्वैः स्वस्वव्यापारजा क्रिया ।\nकर्तव्या ढुण्ढिप्रीत्यर्थं निःकामा सा मता किल ॥ ११॥"
  },
  {
    "text": "अधुना प्रकृतं देव्यो महच्छृणुत चेष्टितम् ।\nविकटस्य विशेषेण येन भक्तिः प्रलभ्यते ॥ १२॥"
  },
  {
    "text": "कुम्भकर्णादयः सर्वे जग्मुर्भयसमन्विताः ।\nकामासुरं महावीर्यं वृत्तान्तं तं न्यवेदयन् ॥ १३॥"
  },
  {
    "text": "मयूरेशः समायातो विकटश्चेति कथ्यते ।\nदेवैः सम्प्रार्थितो नाथ हनिष्यति महासुरान् ॥ १४॥"
  },
  {
    "text": "तस्य दृष्टिनिपातेन देवास्तेजोयुताः कृताः ।\nवयं तेजोविहीनाश्च पश्याश्चर्यं महामते ॥ १५॥"
  },
  {
    "text": "शरणं विकटं चैव शुभदं ते भविष्यति ।\nअन्यथाऽसुरसङ्घानां विनाशो निश्चितोऽधुना ॥ १६॥"
  },
  {
    "text": "कुम्भकर्णवचः श्रुत्वा क्रोधयुक्तो बलिश्च तम् ।\nनिर्भर्त्स्य प्रत्युवाचेदं वचनं सर्वसन्निधौ ॥ १७॥"
  },
  {
    "text": "बलिरुवाच ।\nकिं भ्रान्तोऽसि विशेषेण वदसे विकलो यथा ।\nकामासुरस्य वेगं तु सहते कः स्वरूपधृक् ॥ १८॥"
  },
  {
    "text": "बलेर्वचनमाकर्ण्यासुरः कामः प्रतापवान् ।\nजगाद दैत्यमुख्यांश्च हृदयेन विदूयता ॥ १९॥"
  },
  {
    "text": "कामासुर उवाच ।\nवाणी सत्या बभूवापि स्वस्था मे शत्रुरागतः ।\nहनिष्यामि मरिष्यामि किं वा तत्र भविष्यति ॥ २०॥"
  },
  {
    "text": "कामासुरवचः श्रुत्वा दुर्मदस्तत्र चाब्रवीत् ।\nवचनं तेजसा युक्तो वीर्ययुक्तं महासुरः ॥ २१॥"
  },
  {
    "text": "दुर्मद उवाच ।\nकुम्भकर्णेन दृष्टश्च विकटो नात्र संशयः ।\nउत्पत्तिनाशसंयुक्तो विचारय महामते ॥ २२॥"
  },
  {
    "text": "यद् दृष्टं तत्प्रणष्टं वै पश्य वेदे विचक्षण ।\nकथं त्वां स महाराज हनिष्यति वरैर्युतम् ॥ २३॥"
  },
  {
    "text": "मा चिन्तां कुरु राजेन्द्र वधिष्यामो वयं च ते ।\nशत्रुं तत्र जयैर्युक्ता भविष्यामो न संशयः ॥ २४॥"
  },
  {
    "text": "अज्ञापय महादैत्यास्मांस्ते पादस्य किङ्करान् ।\nपश्य नो यत् महावीर्यं देवनाशकरं परम् ॥ २५॥"
  },
  {
    "text": "देवैर्माया कृता चेयं खवाणी भयरूपिणी ।\nमायया तं विनिर्माय भयार्थं दैत्यरक्षसाम् ॥ २६॥"
  },
  {
    "text": "नेयमाकाशवाणी वै विचारय महामते ।\nदेहधारी कथं त्वां स हनिष्यति महाबलम् ॥ २७॥"
  },
  {
    "text": "दुर्मदस्य वचः श्रुत्वा बलिमुख्या महाऽसुराः ।\nहर्षयुक्ताः पुनस्तं ते जगुः सत्यं त्वयोदितम् ॥ २८॥"
  },
  {
    "text": "ततः कामासुरश्चैव सन्नद्धः सर्वदैत्यपैः ।\nचतुरङ्गबलैर्युक्तैर्निर्जगाम गजाननम् ॥ २९॥"
  },
  {
    "text": "ततः शुक्रेण दैत्येन्द्रो बोधितो बहुलोक्तिभिः ।\nन बुबोध मदोत्सिक्तो बलगर्वेण मोहितः ॥ ३०॥"
  },
  {
    "text": "भाविनं मुनिमुख्यश्च ज्ञात्वा काव्यो महायशाः ।\nकालवेगं समाश्रित्य प्रययौ तमनु प्रभुः ॥ ३१॥"
  },
  {
    "text": "दैत्याः क्रोधयुताः सर्वे समाजग्मुः प्रहर्षिताः ।\nदेवमर्दनकामार्थं यत्र देवाः स्थिताः पुरा ॥ ३२॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nषष्ठे खण्डे विकटचरिते देवदैत्यसमागमो नाम द्वात्रिंशत्तमोऽध्यायः ॥ ६.३२\n६.३३ कामासुरपुत्रवधो नाम त्रयस्त्रिंशत्तमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "आदिशक्तिरुवाच ।\nसमागतं महत् सैन्यं नानाशस्त्रविराजितम् ।\nअपारं तत् समालोक्य देवेशा गणपं ययुः ॥ १॥"
  },
  {
    "text": "देवेशा ऊचुः ।\nकामासुरः स्वयं साक्षादागतः स महाबलः ।\nयस्याग्रे देवदेवेशा मशका इव सम्बभुः ॥ २॥"
  },
  {
    "text": "यस्य शस्त्रबलं स्वामिन्नमोघं सर्वदा बभौ ।\nन बले सदृशस्तस्य सोऽयं कामः समागतः ॥ ३॥"
  },
  {
    "text": "रक्ष नः कामसन्त्रस्तान्नोचेत् कामः प्रतापवान् ।\nदेवर्षीणां गणेशान जीवग्राहं करिष्यति ॥ ४॥"
  },
  {
    "text": "तेषां वचनमाकर्ण्य तान् जगाद गजाननः ।\nमा भयं कुरुत प्राज्ञा हनिष्यामि महासुरम् ॥ ५॥"
  },
  {
    "text": "मदनुग्रहतः सर्वे समर्था देवनायकाः ।\nभविष्यथ न सन्देहो युध्यध्वं दानवैः सह ॥ ६॥"
  },
  {
    "text": "विकटस्य वचः श्रुत्वा देवा हर्षसमन्विताः ।\nजगर्जुः शस्त्रसंयुक्ता भयहीनाश्च शक्तयः ॥ ७॥"
  },
  {
    "text": "तेषां गर्जितशब्देन व्याप्तं सर्वं दिगन्तरम् ।\nदैत्या भययुताः सर्वे बभूवुर्ये समागताः ॥ ८॥"
  },
  {
    "text": "ततः क्रोधसमाविष्टा दैत्येशा बलिमुख्यकाः ।\nजगर्जुः सिंहनादैश्च शङ्खनादैः समन्ततः ॥ ९॥"
  },
  {
    "text": "ततो दैत्यगणाः सर्वे मुमुचुः शस्त्रपाणयः ।\nशस्त्रवृष्टिं महोग्रां च मेघा इव शिलोच्चये ॥ १०॥"
  },
  {
    "text": "ततो देवाः स्वशस्त्रैस्तान्निवार्य युयुधुः परम् ।\nदैत्या देवा महोग्राश्च युयुधुस्ते परस्परम् ॥ ११॥"
  },
  {
    "text": "नाऽभूत् स्वपरबोधोऽपि रजसा छादिते रवौ ।\nजघ्नुः परस्परं देव्यः शस्त्रास्त्रैर्मर्मभेदिभिः ॥ १२॥"
  },
  {
    "text": "ततो रक्तसमोघैश्च नदी जाता दुरत्यया ।\nप्रवाहबहुला रक्तै रजः शान्तं बभूव ह ॥ १३॥"
  },
  {
    "text": "एवमेकदिनं घोरं दिवानिशि निरन्तरम् ।\nयुद्धं बभूव दैत्यानां देवानां तु जयैषिणाम् ॥ १४॥"
  },
  {
    "text": "ततो देवा जयैर्युक्ता बभूवुर्दैत्यमुख्यकान् ।\nजघ्नुः शस्त्रप्रहारैस्तु प्रपेलुर्दैत्यनायकाः ॥ १५॥"
  },
  {
    "text": "तद् दृष्ट्वा परमाश्चर्यं दैत्येन्द्राः क्रोधमादधुः ।\nबलिमुख्या महावीर्या आययू रणमण्डलम् ॥ १६॥"
  },
  {
    "text": "तैः शस्त्रास्त्रबलैः सर्वं देवानां प्रहतं बलम् ।\nप्रपेलुरमरास्तत्र भयभीता दिशो दश ॥ १७॥"
  },
  {
    "text": "तत इन्द्रः समायातो जघानामर्षतो बलिम् ।\nवज्रेण पातयामास दानवेन्द्रं महाबलम् ॥ १८॥"
  },
  {
    "text": "ततो हर्षयुता देवा जगर्जुर्नादसंयुताः ।\nमहेद्रं कुम्भकर्णश्च हृदि विव्याध मुष्टिना ॥ १९॥"
  },
  {
    "text": "इन्द्रः पपात भूपृष्ठे ततो विष्णुर्महाबलः ।\nचक्रं तत्याज सङ्क्रुद्धो रणभूमौ विचक्षणः ॥ २०॥"
  },
  {
    "text": "चक्रेण क्षुरधारेण हता दैत्याः समन्ततः ।\nरावणः क्रोधसंयुक्तस्तं ययौ रणकाम्यया ॥ २१॥"
  },
  {
    "text": "गदया विष्णुना तत्र हतो मूर्च्छामवाप ह ।\nकुम्भकर्णं तथा विष्णुर्मूर्च्छितं प्रचकार ह ॥ २२॥"
  },
  {
    "text": "ततो दुर्मदकस्तत्र महिषः शङ्करस्तथा ।\nसमाजग्मुर्महाविष्णुं क्रोधयुक्ताः समन्ततः ॥ २३॥"
  },
  {
    "text": "ततोऽतिव्याकुलं दृष्ट्वा केशवं शङ्करः स्वयम् ।\nत्रिशूलं गृह्य वेगेन भानुश्चैव समाययौ ॥ २४॥"
  },
  {
    "text": "भानुना दुर्मदस्तत्र गदया पीडितो भृशम् ।\nमूर्च्छितः स पपातैव वमन् रक्तं मुखाद् बहु ॥ २५॥"
  },
  {
    "text": "त्रिशूलेन हतस्तत्र शङ्करः शङ्करेण च ।\nपपात स धरापृष्ठे मूर्च्छितो सुरनायकः ॥ २६॥"
  },
  {
    "text": "चक्रेण महिषस्तत्र विष्णुना मूर्च्छितः कृतः ।\nततो हाहारवं कृत्वा प्रपेलुर्दैत्यदानवाः ॥ २७॥"
  },
  {
    "text": "देवानां जययुक्तानां बलं दृष्ट्वा महामुनिः ।\nशुक्रस्तान् दैत्यमुख्यांश्च जीवितुं यत्नमादधे ॥ २८॥"
  },
  {
    "text": "एतस्मिन्नन्तरे तत्र महाकाली समाययौ ।\nकाव्यं गृह्य ययौ देवी तं चिक्षेप गुहान्तरे ॥ २९॥"
  },
  {
    "text": "ततः कामासुरः शोकयुतो दैत्यः प्रतापवान् ।\nनिःश्वस्य योद्धुमायातस्तस्य पुत्रौ समूचतुः ॥ ३०॥"
  },
  {
    "text": "तिष्ठ तात गमिष्यावो रणं कृत्वा महारिपुम् ।\nहनिष्यावो न सन्देहः किं करिष्यति विघ्नपः ॥ ३१॥"
  },
  {
    "text": "एवमुक्त्वा महावीर्यौ दैत्यपुत्रौ रणस्थलम् ।\nययतुः शङ्करं विष्णुमूचतुः क्रोधसंयुतौ ॥ ३२॥"
  },
  {
    "text": "शोषण उवाच ।\nतिष्ठ तिष्ठ महादेव हत्वा दैत्यगणान् पुरा ।\nअधुना त्वां हनिष्यामि पश्य मे पौरुषं परम् ॥ ३३॥"
  },
  {
    "text": "शिवोऽसि त्वं शिवातुल्यो गच्छारण्यं मरिष्यसि ।\nपशुभिश्च मदग्रे तु किं करिष्यसि तद्वद ॥ ३४॥"
  },
  {
    "text": "श्रीशङ्कर उवाच ।\nशोषण त्वं समर्थश्चाधुना हन्मि न संशयः ।\nविकट तेजसा युक्तः पौरुषं दर्शयस्व रे ॥ ३५॥"
  },
  {
    "text": "श्रुत्वा बाणान् महाबाहुश्चिक्षिपामोघरूपकान् ।\nतैस्ते देवगणाः सर्वे मूर्च्छिताः पतिता मृधे ॥ ३६॥"
  },
  {
    "text": "शङ्करस्तं महावीर्यं योधयामास वेगतः ।\nसोऽपि क्रोधसमायुक्तस्तं विव्याध शरैः पुनः ॥ ३७॥"
  },
  {
    "text": "ततस्त्रिशूलघातेन शोषणश्च पपात ह ।\nक्षणाल्लभ्य ततः संज्ञां शम्भुं जग्राह कोपतः ॥ ३८॥"
  },
  {
    "text": "भ्रामयित्वा प्रचिक्षेप महापर्वतमस्तके ।\nततो हर्षयुता दैत्यास्तं जयेति शशंसिरे ॥ ३९॥"
  },
  {
    "text": "दुष्पूरो विष्णुमागत्य तं जगाद सुरेश्वरम् ।\nक्रोधयुक्तो महाबाहुर्बलेन भृशगर्वितः ॥ ४०॥"
  },
  {
    "text": "दुष्पूर उवाच ।\nकिं विष्णो त्वं मदोत्सिक्तो मां न जानासि दुर्मते ।\nहतास्त्वया महावीरा मदीया दैत्यनायकाः ॥ ४१॥"
  },
  {
    "text": "फलं गृहाण मत्तस्त्वं तेषां देवानुसारिणाम् ।\nसहायस्त्वं हतो नूनं गमिष्यसि यमक्षयम् ॥ ४२॥"
  },
  {
    "text": "तस्य तद्वचनं श्रुत्वा क्रोधयुक्तश्च केशवः ।\nजगाद तं महावीर्यं दैत्यपुत्रं सुगर्वितम् ॥ ४३॥"
  },
  {
    "text": "श्रीविष्णुरुवाच ।\nकिं मां वदसि पापिष्ठ हनिष्यामि न संशयः ।\nविकट सत्तया त्वाऽहं मा गर्वं कुरु दैत्यज ॥ ४४॥"
  },
  {
    "text": "ततः क्रोधसमाविष्टो दुष्पूरो गदया त्वहन् ।\nविष्णुं तयाऽतिदुःखेन पपात धरणीतले ॥ ४५॥"
  },
  {
    "text": "ततो देवेन्द्रमुख्याश्च दुष्पूरं शस्त्रवर्षतः ।\nमारयामासुरव्यग्राः सोऽपि चिक्षेप सायकान् ॥ ४६॥"
  },
  {
    "text": "शतैः सन्ताडयामास भानुं तेजस्विनां वरम् ।\nइन्द्रं शतैर्यमं वायुं ब्रह्माणं च व्यपातयत् ॥ ४७॥"
  },
  {
    "text": "ततो विष्णुश्च दुष्पूरं सावधानो जघान ह ।\nचक्रेण मूर्च्छितं चक्रे दैत्यपं रणमूर्धनि ॥ ४८॥"
  },
  {
    "text": "पुनः संज्ञां समासाद्य बाणैर्विष्णुमपीडयत् ।\nसहस्रैर्मूर्च्छितं कृत्वा जगर्ज हर्षयन् स्वकान् ॥ ४९॥"
  },
  {
    "text": "एवं दुष्पूरदैत्येन शोषणेन च शक्तयः ।\nकृतं कर्म रणे तुल्यं जययुक्तप्रभावतः ॥ ५०॥"
  },
  {
    "text": "दैत्येन्द्रैर्बलिमुख्यैश्च सावधानैस्तदन्तरे ।\nतैः स्तुतौ दैत्यराजस्य पुत्रौ तत्र विरेजतुः ॥ ५१॥"
  },
  {
    "text": "ततो देवगणान् हन्तुं दैत्येशा बलसंयुताः ।\nमतिं चक्रुस्ततः क्रुद्धो बभूव द्विरदाननः ॥ ५२॥"
  },
  {
    "text": "पाशं चिक्षेप वेगेन तथांऽकुशं गजाननः ।\nपाशः शोषणकण्ठं तु समागत्य स्थितोऽभवत् ॥ ५३॥"
  },
  {
    "text": "रुद्धश्वासः स पाशेन पपात शोषणो मृधे ।\nहस्तौ पादौ प्रचाल्यैव ममार तत्क्षणात्ततः ॥ ५४॥"
  },
  {
    "text": "अङ्कुशः सहसाऽऽगत्य जघानोदरके ततः ।\nदुष्पूरं स ममारैव पश्यतां दैत्यरक्षसाम् ॥ ५५॥"
  },
  {
    "text": "ततः पाशाङ्कुशौ तत्र चेरतू रणमण्डले ।\nहत्वा दैत्याननेकांश्च हाहाकाररवाकुलान् ॥ ५६॥"
  },
  {
    "text": "बलिमुख्या भयोद्विग्नास्त्यक्त्वा लज्जां च शक्तयः ।\nप्रपेलुः शस्त्रहीनास्ते दशदिक्षु तथाऽपरे ॥ ५७॥"
  },
  {
    "text": "ततो विघ्नेश्वरस्यैव हस्तगौ सम्बभूवतुः ।\nपाशाङ्कुशौ गणेशस्योत्तस्थुर्दृष्ट्वाऽमराः पुनः ॥ ५८॥"
  },
  {
    "text": "नीरुजो बलसंयुक्तास्तुष्टुवुर्विकटं ततः ।\nदैत्याः शोकाकुलास्तद्वद्रुरुदुः सर्वतो दिशाम् ॥ ५९॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nषष्ठे खण्डे विकटचरिते कामासुरपुत्रवधो नाम त्रयस्त्रिंशत्तमोऽध्यायः ॥ ६.३३\n६.३४ कामासुरविचारवर्णनं नाम चतुस्त्रिंशत्तमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "आदिशक्तिरुवाच ।\nछिन्नाङ्गा असुराः कामासुरं केचिन् महाबलम् ।\nजग्मुर्भययुतं दृष्ट्वा वृत्तान्तं तमवेदयन् ॥ १॥"
  },
  {
    "text": "दैत्या ऊचुः ।\nकिं स्थितोऽसि महाराज मृता दैत्या महामृधे ।\nतव पुत्रौ मृतौ तत्र शरणं व्रज विघ्नपम् ॥ २॥"
  },
  {
    "text": "नोचेत् दैत्यकुलानां वै मूलच्छेदो भविष्यति ।\nइति तेषां वचः श्रुत्वा कामासुरो मुमूर्च्छ ह ॥ ३॥"
  },
  {
    "text": "सावधानः कृतो दैत्यै रुरोद भयसङ्कुलः ।\nशोकसन्तप्तगात्रोऽसौ देवान् हन्तुं मनो दधे ॥ ४॥"
  },
  {
    "text": "गृहीत्वा शस्त्रसङ्घातान् रथारूढो बभूव ह ।\nशेषसेनां समादाय विकटं प्रययौ पुरः ॥ ५॥"
  },
  {
    "text": "रणभूमौ महावीरं प्राप्तं कामासुरं परम् ।\nदृष्ट्वा भययुता देवा वचो विकटमब्रुवन् ॥ ६॥"
  },
  {
    "text": "समागतः स्वयं कामासुरः स्वामिन् महायशाः ।\nइदानीं गणनाथ त्वं यत् करिष्यसि तत् कुरु ॥ ७॥"
  },
  {
    "text": "ततः क्रोधयुतो देवान् विकटः प्रत्युवाच ह ।\nभयहीना महेशाना युध्यध्वं मदनुग्रहात् ॥ ८॥"
  },
  {
    "text": "तस्य तद्वचनं श्रुत्वा शम्भुविष्णुमुखाऽमराः ।\nगर्जित्वा घनवद्धोरं तं ययुः शस्त्रपाणयः ॥ ९॥"
  },
  {
    "text": "समागतान् महेशाद्यान् जगाद दैत्यनायकः ।\nक्रोधेन महता युक्तो देवान् देवनिषूदनः ॥ १०॥"
  },
  {
    "text": "कामासुर उवाच ।\nशम्भो विष्णो तथाऽन्ये तु देवेशा मे वचोऽधुना ।\nश‍ृणुध्वं किं कृतं घोरं वैरं पुत्रवधात्मकम् ॥ ११॥"
  },
  {
    "text": "मया स्नेहयुतेनैव न हताः प्राक् सुरेश्वराः ।\nदयायुक्तेन तस्येदं फलं दत्तं सुरैः परम् ॥ १२॥"
  },
  {
    "text": "अधुना क्रोधसंयुक्तो हनिष्यामि सुरेश्वरान् ।\nविकटं देवप हत्वा मुनीन् देवेन्द्रसत्तमाः ॥ १३॥"
  },
  {
    "text": "एवमुक्त्वा धनुः सज्जं चकार दैत्यनायकः ।\nजगाद धैर्यमालम्ब्य ततस्तं शङ्करो वचः ॥ १४॥"
  },
  {
    "text": "श्रीशङ्कर उवाच ।\nत्वयाऽस्माकं महादैत्य गृहीतं सकलं पुरा ।\nधर्मनाशः कृतश्चैव त्रैलोक्यं पीडितं बलात् ॥ १५॥"
  },
  {
    "text": "फलं दैत्यपते तस्य त्वया प्राप्तं न संशयः ।\nत्वां हनिष्यामि विकट कृपयाऽहं खलोत्तम ॥ १६॥"
  },
  {
    "text": "शिवस्य वचनं श्रुत्वा क्रोधयुक्तो महासुरः ।\nगदया तं जघानैव पातयामास शङ्करम् ॥ १७॥"
  },
  {
    "text": "शङ्करं पतितं दृष्ट्वा चक्रं तत्याज केशवः ।\nकामासुरं समासाद्य निष्फलं तद्बभूव ह ॥ १८॥"
  },
  {
    "text": "ततः क्रोधसमायुक्तो धनुः कामः प्रगृह्य च ।\nसज्जं कृत्वा महाबाणान् ववर्ष घनवद् भृशम् ॥ १९॥"
  },
  {
    "text": "तैर्बाणैर्देवमुख्याश्च पतिता धरणीतले ।\nछिन्नाङ्गा बलहीनाश्च मुमूर्च्छुस्ते ततः परम् ॥ २०॥"
  },
  {
    "text": "ततो बलिमुखाः सर्वे दानवा युद्धदुर्मदाः ।\nदेवान् क्रोधसमायुक्ता जघ्नुस्तत्र समन्ततः ॥ २१॥"
  },
  {
    "text": "विष्णुः कामं जघानैव बाणैः परमदारुणैः ।\nसोऽपि तं मूर्च्छितं चक्रे दैतेयो गरुडध्वजम् ॥ २२॥"
  },
  {
    "text": "ततो मूर्च्छां परित्यज्य शङ्करो युयुधे भृशम् ।\nकामासुरेण दैत्येन्द्रस्तं जघानासिघाततः ॥ २३॥"
  },
  {
    "text": "तथापि न चचालैव शिवः संहारकारकः ।\nततो विष्णुः समुत्तस्थौ युयुधे दानवैः सह ॥ २४॥"
  },
  {
    "text": "भानुना शरघातेन रावणस्ताडितो भृशम् ।\nदुर्मदश्च तथा देव्यः पेततुस्तौ धरातले ॥ २५॥"
  },
  {
    "text": "विष्णुना चक्रघातेन हतो मूर्च्छामवाप ह ।\nमहिषः कुम्भकर्णश्च शङ्करश्च बलिस्तथा ॥ २६॥"
  },
  {
    "text": "ततश्चक्रेण गोविन्दो जघान दानवान् परम् ।\nहाहा कृत्वा सुराः सर्वे पलायन्त दिशो दश ॥ २७॥"
  },
  {
    "text": "तत् दृष्ट्वा परमाश्चर्यं कामासुरः सुविस्मितः ।\nक्रोधयुक्तो महेशानं धृत्वा ह्यास्फालयत्तदा ॥ २८॥"
  },
  {
    "text": "विष्णुं धृत्वा प्रचिक्षेप महापर्वतमस्तके ।\nभानुं गृह्य धरायां स पोथयामास दारुणः ॥ २९॥"
  },
  {
    "text": "ततो हाहारवं कृत्वा देवाः सर्वे भयातुराः ।\nप्रपलुश्छिन्नभिन्नाङ्गाः कामासुरनिपीडिताः ॥ ३०॥"
  },
  {
    "text": "दैत्येन्द्रस्य बलं दृष्ट्वा हर्षितो विकटः स्वयम् ।\nमूषकोपरि संस्थाय ययौ सङ्ग्रामकारणात् ॥ ३१॥"
  },
  {
    "text": "कामासुरः समालोक्य आगतं तं प्रतापवान् ।\nक्रोधसंरक्तचक्षुः स जगाद भयसंयुतः ॥ ३२॥"
  },
  {
    "text": "कामासुर उवाच ।\nमयूरेश कथं यातः सङ्ग्रामाय मया सह ।\nमूषकोपरि संस्थायाखुतुल्यस्त्वं मतोऽसि मे ॥ ३३॥"
  },
  {
    "text": "मम पुत्रौ महावीर्यौ गजानन हतौ त्वया ।\nतयोः शोकेन सन्तप्तो हनिष्यामि समूषकम् ॥ ३४॥"
  },
  {
    "text": "देवैः सम्प्रार्थितस्त्वं तु किं करिष्यसि मां वद ।\nमम भ्रूभङ्गमात्रेण कम्पते सचराचरम् ॥ ३५॥"
  },
  {
    "text": "उत्पत्तिस्थितिसंहारकर्तृभ्यो मे गजानन ।\nतैर्युक्तेभ्यो भयं नैव भविष्यति कदाचन ॥ ३६॥"
  },
  {
    "text": "देहधारी गणाध्यक्ष किं करिष्यसि मूर्खवत् ।\nअज्ञानसंयुतस्त्वं तु मरिष्यसि मदग्रतः ॥ ३७॥"
  },
  {
    "text": "कामासुरस्य वाक्यं स श्रुत्वा गणपतिः स्वयम् ।\nजगाद हास्यवदनः परं तं गर्वसंयुतम् ॥ ३८॥"
  },
  {
    "text": "मूर्खोऽसि काम अत्यन्तं विकटोऽहं विचारय ।\nजन्ममृत्युविहीनो वै कथं हंसि महाखल ॥ ३९॥"
  },
  {
    "text": "न सृष्टिस्थितिसंहारकर्ताऽहं दैत्यपुङ्गव ।\nयदि जीवितुमिच्छा ते तदा मां शरणं व्रज ॥ ४०॥"
  },
  {
    "text": "नोचेत्त्वां पापकर्माणं हनिष्यामि न संशयः ।\nगर्वं त्यज महामूर्ख ब्रह्माऽहं नात्र संशयः ॥ ४१॥"
  },
  {
    "text": "शुक्रेण कथितं सर्वं न बुद्धं मूर्खभावतः ।"
  },
  {
    "text": "स्वरूपं मे त्वया दुष्टाधुनापि शरणं व्रज ॥ ४२॥"
  },
  {
    "text": "विकटस्य वचः श्रुत्वा क्रोधयुक्तो बभूव ह ।\nकामासुरश्च तं हन्तुं गदां चिक्षेप दारुणाम् ॥ ४३॥"
  },
  {
    "text": "सा गदा निष्फला तत्र पपात धरणीतले ।\nअकस्माद्दैत्यराजस्तु मूर्च्छितः प्रबभूव ह ॥ ४४॥"
  },
  {
    "text": "प्रहरेण महाक्रूरः सावधानो बभूव ह ।\nअशक्तः सर्वदेहे स पीडां लेभेऽतिदारुणाम् ॥ ४५॥"
  },
  {
    "text": "ततो मनसि सन्धार्य विचारमकरोत् खलः ।\nअहो शस्त्रं विना मां स जघान विकटः कथम् ॥ ४६॥"
  },
  {
    "text": "शक्तिहीनोऽहमत्यन्तं कथं युद्धं करोमि वै ।\nशुक्रेण कथितं सत्यं ब्रह्माकारोऽयमुच्यते ॥ ४७॥"
  },
  {
    "text": "तथापि देवपक्षस्य धारकोऽयं कथं भवेत् ।\nअतः संशयसंयुक्तः शरणं न व्रजाम्यहम् ॥ ४८॥"
  },
  {
    "text": "मरिष्यामि न सन्देहस्तदेव कीर्तिवर्धनम् ।\nशत्रूणां शरणं चैव न योग्यं भासते हृदि ॥ ४९॥"
  },
  {
    "text": "अतोऽहं विकटं गत्वा करोमि प्रश्नमद्भुतम् ।\nदेवपक्षविहीनश्चेद्व्रजामि शरणं च तम् ॥ ५०॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nषष्ठे खण्डे विकटचरिते कामासुरविचारवर्णनं नाम चतुस्त्रिंशत्तमोऽध्यायः ॥ ६.३४\n६.३५ कामासुरशान्तिवर्णनं नाम पञ्चत्रिंशत्तमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "आदिशक्तिरुवाच ।\nततः कामासुरो दैत्यैर्जगाम द्विरदाननम् ।\nजगाद भयसंयुक्तो वचनं हितकारकम् ॥ १॥"
  },
  {
    "text": "कामासुर उवाच ।\nब्रह्म त्वं विकट प्राज्ञ देव साहाय्यकृत् कथम् ।\nसुरासुरमयं तद्वै कथमेकगुणाश्रितम् ॥ २॥"
  },
  {
    "text": "विकटस्त्वं कथं वेदे कीदृशं ब्रह्म तस्य तु ।\nजन्मादिहीनभावश्चेत् कथं देहप्रधारकः ॥ ३॥"
  },
  {
    "text": "वद सर्वं विशेषेण त्वां ज्ञास्यामि यथार्थतः ।\nतदा ते शरणं नाथाऽऽगमिष्यामि न संशयः ॥ ४॥"
  },
  {
    "text": "विकट उवाच ।\nमाया नानाविधा दैत्य सा खेलति मया धृता ।\nभेदान् कृत्वा तदाधारान् मयूरेशं वदन्ति माम् ॥ ५॥"
  },
  {
    "text": "मायाशब्दं मयूराख्यं वदन्ते तत्त्वदर्शिनः ।\nतस्याः स्वामिनमेवं मां मयूरेशं विलोकय ॥ ६॥"
  },
  {
    "text": "नानाभेदयुतं ब्रह्मासद्रूपं कथ्यते बुधैः ।\nउत्पत्तिस्थितिसंहारसाक्षिरूपप्रदर्शनात् ॥ ७॥"
  },
  {
    "text": "तत्रामृतमयं ब्रह्म सदा भेदविवर्जितम् ।\nतदेव विकटं तस्मात् सत्यं जानीहि मां परम् ॥ ८॥"
  },
  {
    "text": "सदाऽखण्डमये दैत्य कुत्र ब्रह्मणि वर्तते ।\nसृष्टिस्थितिलयत्वं च साक्षिरूपं वदस्व माम् ॥ ९॥"
  },
  {
    "text": "चतुर्भिर्वर्जितं ब्रह्म चतुर्युक्तं महामते ।\nतत्र नैव विजानीहि विकटेऽमृतसंज्ञिते ॥ १०॥"
  },
  {
    "text": "सर्वेषां जीवनं ब्रह्म तदेव विकटं मतम् ।\nतं भजस्व विधानेन मृत्युहीनो भविष्यसि ॥ ११॥"
  },
  {
    "text": "सिद्धिर्भ्रान्तिकरी प्रोक्ता बुद्धिर्भ्रान्तिधरा मता ।\nतयोः स्वामी गणेशश्च विचारय हृदि स्थितः ॥ १२॥"
  },
  {
    "text": "चित्तं पञ्चविधं दैत्य तत्र भ्रान्तिश्च पञ्चधा ।\nभ्रान्तियुक्तं महच्चित्तं त्यक्त्वा चिन्तामणिं भज ॥ १३॥"
  },
  {
    "text": "सर्वेषां चित्तगोऽहं तु मत्प्राप्त्यर्थं महामते ।\nदेहधारी स्वयं भूत्वा भक्तान् शान्तिं ददाम्यहम् ॥ १४॥"
  },
  {
    "text": "सम्प्रज्ञातो नराकारो सम्प्रज्ञातात्मकं शिरः ।\nतयोर्योगेऽभवं देहधारी गजं विचारय ॥ १५॥"
  },
  {
    "text": "अतोऽहं गजवक्त्रश्च दर्शनं मे सुयोगिनाम् ।\nस्वसंवेद्यं भवेन्नूनं तेन स्वानन्दवासकृत् ॥ १६॥"
  },
  {
    "text": "मायाक्रीडार्थमानन्दाद्रचितं विविधं पुरा ।\nस्वस्वधर्मयुतं विश्वं चित्ते तिष्ठामि नित्यदा ॥ १७॥"
  },
  {
    "text": "देवासुरमयोऽहं तु न भिन्नं मे प्रवर्तते ।\nतथापि धर्मरक्षार्थं हन्मि सर्वान्न संशयः ॥ १८॥"
  },
  {
    "text": "स्वर्गेषु स्थापिता देवा नराः पृथ्व्यां मया तथा ।\nअसुरा विवरेष्वेवं त्रिविधं त्रिषु संस्थितम् ॥ १९॥"
  },
  {
    "text": "यदा लोभयुता देवाः पातालस्थान् महासुरान् ।\nहन्तुं विष्णुमुखाः क्रोधाद् बभूवुश्चोत्सुका बलात् ॥ २०॥"
  },
  {
    "text": "तदा क्रोधयुतोऽहं तु दैत्यानां हृदि संस्थितः ।\nतपःसामर्थ्यसंयुक्तान् करोमि दानवान् परान् ॥ २१॥"
  },
  {
    "text": "विघ्नकर्ताऽमराणां वै दैत्यानां विघ्नहारकः ।\nभवामि तेन दैत्येन्द्रा जययुक्ताः सदाऽभवन् ॥ २२॥"
  },
  {
    "text": "असुरैर्हन्यमानाश्च देवेन्द्रा वनवासिनः ।\nबभूवुः काम जानीहि संशयो न मदिच्छया ॥ २३॥"
  },
  {
    "text": "यदा दैत्या महादुष्टा मदयुक्ता बभूविरे ।\nकर्मनाशप्रभावेण देवानां मूलछेदकाः ॥ २४॥"
  },
  {
    "text": "तदा देवाः समर्थाश्च प्रजघ्नुर्दैत्यनायकान् ।\nदैत्यानां छिद्रकं सर्वं दर्शयामि हृदि स्थितः ॥ २५॥"
  },
  {
    "text": "ब्रह्मादीनामवध्याश्चेद्यदा दैत्या भवन्ति च ।\nतदाऽहं देहधारी तान् भूत्वा हन्मि विशेषतः ॥ २६॥"
  },
  {
    "text": "यदा स्वधर्मसंयुक्ता देवा दैत्या बभूविरे ।\nतदा तेषां हृदि स्थित्वा तिष्ठाम्यसुर सर्वदा ॥ २७॥"
  },
  {
    "text": "त्वया देवगणाः सर्वे पीडिता धर्मलोपक ।\nअतस्त्वां हन्तुमायातो देवपक्षधरो ह्यहम् ॥ २८॥"
  },
  {
    "text": "हनिष्यामि महादुष्ट यदि मामवमन्यसे ।\nजीवितुं त्वं सुखी देव वैरं त्यक्त्वा भवेच्छसि ॥ २९॥"
  },
  {
    "text": "एवमुक्त्वा महादैत्यं विकटो विरराम ह ।\nकामासुरः प्रसन्नात्मा बभूवे भाविगौरवात् ॥ ३०॥"
  },
  {
    "text": "विचारमकरोच्चित्ते विकटोऽयं न संशयः ।\nसुरासुरमयः पूर्णो व्रजामि शरणं ततः ॥ ३१॥"
  },
  {
    "text": "कामः करपुटं कृत्वा त्यक्त्वा शस्त्रादिकं पुरः ।\nविकटं प्रणनामाथ हर्षयुक्तस्वभावतः ॥ ३२॥"
  },
  {
    "text": "प्रणम्य पूजयामास पुनर्यत्नेन विघ्नपम् ।\nतुष्टाव भक्तिसंयुक्तोऽसुरः कामो गजाननम् ॥ ३३॥"
  },
  {
    "text": "कामासुर उवाच ।\nनमस्ते विकटायैव गणेशाय परात्मने ।\nसर्वपूज्याय सर्वेश देवासुरमयाय च ॥ ३४॥"
  },
  {
    "text": "अनन्तमाययायुक्त ब्रह्मभूतस्वरूपिणे ।\nगजाननाय हेरम्ब देवेशाय नमो नमः ॥ ३५॥"
  },
  {
    "text": "शूर्पकर्णाय विघ्नानां चालकाय नमो नमः ।\nभक्तानां विघ्नहर्त्रे ते ह्यभक्तानां विनाशिने ॥ ३६॥"
  },
  {
    "text": "स्वानन्दवासिने तुभ्यं योगाकारस्वरूपिणे ।"
  },
  {
    "text": "योगिभ्यः शान्तिदात्रे ते योगेशाय नमो नमः ॥ ३७॥"
  },
  {
    "text": "अनामयाय सर्वादिपूज्याय ज्येष्ठरूपिणे ।\nज्येष्ठेभ्यः पददात्रे ते ज्येष्ठराजाय वै नमः ॥ ३८॥"
  },
  {
    "text": "सिद्धिबुद्धिप्रदात्रे च सिद्धिबुद्धिविहारिणे ।\nसिद्धिबुद्धिस्वरूपाय गणानां पतये नमः ॥ ३९॥"
  },
  {
    "text": "त्रिनेत्राय नमस्तुभ्यं चतुर्बाहुधराय च ।\nलम्बोदराय ब्रह्मेश ब्रह्मणां पतये नमः ॥ ४०॥"
  },
  {
    "text": "देवानां पालकायैव दैत्येभ्यो वरदायिने ।\nसर्वेषां समभावाय ढुण्ढिराजाय ते नमः ॥ ४१॥"
  },
  {
    "text": "विष्णुपुत्राय शम्भोश्च शक्तेः पुत्राय काश्यप ।\nवरेण्यसूनवे सर्वमात्रे पित्रे नमो नमः ॥ ४२॥"
  },
  {
    "text": "किं स्तौमि त्वां गणाधीश यत्र योगीन्द्रमुख्यकाः ।\nवेदादयो विशेषेण शान्तिं प्राप्ताः स्वभावतः ॥ ४३॥"
  },
  {
    "text": "मायासुखं विशेषेण भ्रान्तिदं सर्वजन्तवे ।\nत्यक्त्वा तल्लभ्यसे नाथ भक्त्या विकटया प्रभो ॥ ४४॥"
  },
  {
    "text": "अशान्तं मायया युक्तं चित्तं भ्रान्तियुतं सदा ।\nविकटे शान्तिमापन्नमतस्त्वं विकटो मतः ॥ ४५॥"
  },
  {
    "text": "एवं संस्तुवतस्तस्य भक्त्या रोमोद्गमोऽभवत् ।\nकामासुरो ननर्ताऽसौ रुद्धकण्ठो महायशाः ॥ ४६॥"
  },
  {
    "text": "भक्तियुक्तं मनस्तस्य दृष्ट्वा तं विकटोऽवदत् ।\nवरं वरय काम त्वं दास्यामि मनसीप्सितम् ॥ ४७॥"
  },
  {
    "text": "त्वां हन्तुं क्रोधयुक्तोऽहं समागतो न संशयः ।\nअधुना न हनिष्यामि शरणागतमादरात् ॥ ४८॥"
  },
  {
    "text": "त्वया कृतमिदं स्तोत्रं सर्वकामप्रदं भवेत् ।\nश‍ृण्वते पठते चैवान्ते स्वानन्दप्रदायकम् ॥ ४९॥"
  },
  {
    "text": "एवं गणपतेर्वाक्यं श्रुत्वा कामासुरश्च तम् ।\nप्रणम्य हर्षसंयुक्तो जगाद द्विरदाननम् ॥ ५०॥"
  },
  {
    "text": "कामासुर उवाच ।\nप्रसन्नोऽसि यदा नाथ तदा ते भक्तिमुत्तमाम् ।\nदेहि स्थानादिकं देव भजामि तत्र संस्थितः ॥ ५१॥"
  },
  {
    "text": "गाणपत्यप्रियत्वं मे देहि नित्यं गजानन ।\nनान्यद्याचे परं किञ्चिन्नश्वरं सर्वमञ्जसा ॥ ५२॥"
  },
  {
    "text": "अहो योगीन्द्रमुख्यानां दुर्लभं ते पदं प्रभो ।\nसाक्षाद् दृष्टोऽसि विघ्नेश तेन ज्ञातं मयाऽधुना ॥ ५३॥"
  },
  {
    "text": "तस्य तद्वचनं श्रुत्वा विकटो भक्तवत्सलः ।\nउवाच तं महाभक्तं कामं गाणेशकामुकम् ॥ ५४॥"
  },
  {
    "text": "विकट उवाच ।\nमदीया भक्तिरुग्रा ते भविष्यति महासुर ।\nगाणपत्यप्रियत्वं तु सदा योगपरायणः ॥ ५५॥"
  },
  {
    "text": "तिष्ठ स्थाने स्वके दैत्य यथा पूर्वं तथा भव ।\nमदीयस्मरणं नैव पूजनं यत्र कर्मणि ॥ ५६॥"
  },
  {
    "text": "आदौ तत्रासुरेणैव फलं भुङ्क्ष्व सुकर्मजम् ।\nमदीयभक्तिसंयुक्तान् कुरु मत् कामसंयुतान् ॥ ५७॥"
  },
  {
    "text": "तथेति गणपं नत्वा सुरः कामो महायशाः ।\nस्वस्थानं स जगामैव गणेशे भक्तिकामुकः ॥ ५८॥"
  },
  {
    "text": "तं शान्तं दैत्यमुख्याश्च दृष्ट्वा महिषकादयः ।\nस्वस्वस्थानं ययुः सर्वे त्यक्त्वा कामासुरं किल ॥ ५९॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nषष्ठे खण्डे विकटचरिते कामासुरशान्तिवर्णनं नाम पञ्चत्रिंशत्तमोऽध्यायः ॥ ६.३५"
  },
  {
    "text": "६.३६ विकटावतारचरितसमाप्तिवर्णनं नाम षट्त्रिंशत्तमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "आदिशक्तिरुवाच ।\nकामासुरं महाशान्तियुतं दृष्ट्वा सुरर्षयः ।\nविस्मिता विकटं पूज्य तुष्टुवुः करसम्पुटाः ॥ १॥"
  },
  {
    "text": "देवर्षय ऊचुः ।\nअजं पुराणं परमव्ययं च सदात्मरूपं सकलावभासम् ।\nअसद्विहीनं विविधान्तरस्थं भजामहे तं विकटं परेशम् ॥ २॥"
  },
  {
    "text": "अनादिमध्यान्तविवर्जितं यत् सुजीवनं जीवनधर्मधारम् ।\nसदामृतं ब्रह्म विकारहीनं भजामहे तं विकटं परेशम् ॥ ३॥"
  },
  {
    "text": "त्वयैव माया रचिता स्वबिम्बात् स्वयं दधौ जीवनबिम्बवीर्यम् ।\nबभूव युक्ता रचने समर्था भजामहे तं विकटं परेशम् ॥ ४॥"
  },
  {
    "text": "तथा ह्यसद्रूपमयं च साङ्ख्यं कृतं तथा ब्रह्म सुबोधरूपम् ।\nअनन्तभेदाश्रितमप्रमेयं भजामहे तं विकटं परेशम् ॥ ५॥"
  },
  {
    "text": "ततः स्वबोधेन कृतं च सोऽहं पवित्रमेकाश्रितमादिरूपम् ।\nजगद्वरं बिन्दुमयं तथा वै भजामहे तं विकटं परेशम् ॥ ६॥"
  },
  {
    "text": "जगच्चतुष्पादमयं च ताभ्यां व्यष्ट्या समष्ट्या च युतं हि सृष्टम् ।\nअजेषु सञ्जीवनदं गणेशं भजामहे तं विकटं परेशम् ॥ ७॥"
  },
  {
    "text": "ततं त्वया भेदविहीनभावात् प्रकाशरूपेण विभासि नाथ ।\nअनन्तलीलाकरमप्रमेयं भजामहे तं विकटं परेशम् ॥ ८॥"
  },
  {
    "text": "अजैर्विहीनोऽसि गजानन त्वं तथाऽपि सर्वत्र विभासि भक्त्या ।\nअतो गणेशं विकटं वदन्ति भजामहे तं विकटं परेशम् ॥ ९॥"
  },
  {
    "text": "हरिस्वरूपेण विनायक त्वं सुरक्षसीदं रजसा विधाता ।\nतथा तमोयुक्ततया हरोऽसि भजामहे तं विकटं परेशम् ॥ १०॥"
  },
  {
    "text": "प्रसृष्टकर्माणि तदन्तरस्थोर्यमाऽसि सञ्जीवनरूपकेण ।\nक्रियास्वरूपेण तु शक्तिसंस्थो भजामहे तं विकटं परेशम् ॥ ११॥"
  },
  {
    "text": "सदात्मरूपेण च ढुण्ढिराज स्थितोऽसि विश्वम्भर विश्वमूर्ते ।\nन ते कदाचिज्जगति प्रवेशो भजामहे तं विकटं परेशम् ॥ १२॥"
  },
  {
    "text": "सदादिपूज्यं सकलैः सुवन्द्यं गणेशसिद्धिप्रदमासमन्तात् ।\nसुचित्तभासं गजकर्णधारं भजामहे तं विकटं परेशम् ॥ १३॥"
  },
  {
    "text": "स्वानन्दनाम्नि नगरे सुसंस्थं त्रिनेत्रयुक्तं मूषकोपरिस्थम् ।\nमहोदरं चैकरदं विभूपं भजामहे तं विकटं परेशम् ॥ १४॥"
  },
  {
    "text": "स्वभक्तपक्षेषु विराजमानं विघ्नैर्विहीनं मनसेप्सितं च ।\nअभक्तसर्वाश्रितनाशकारं भजामहे तं विकटं परेशम् ॥ १५॥"
  },
  {
    "text": "नियन्तृरूपं तव हस्तसंस्थं जगत्सु नानाविधब्रह्मसु प्रभो ।\nमहाङ्कुशं ह्यङ्कुशधारमेकं भजामहे तं विकटं परेशम् ॥ १६॥"
  },
  {
    "text": "भ्रमात्मकं बन्धनमेकमेव तदेव पाशं प्रभुहस्तसंस्थम् ।\nस्वभक्तिकृद्बन्धनहानिकारं भजामहे तं विकटं परेशम् ॥ १७॥"
  },
  {
    "text": "त्वदाश्रितानां न भयं कदाचित् सदाऽभयं ते करसंस्थितं च ।\nप्रत्यज्य दुष्टा भयसंयुतास्ते भजामहे तं विकटं परेशम् ॥ १८॥"
  },
  {
    "text": "निजामृतं विघ्नपते यदन्नं जगत्सु संस्थं प्रभुहस्तगं तम् ।\nसुमोदकं मोदकरं जनानां भजामहे तं विकटं परेशम् ॥ १९॥"
  },
  {
    "text": "असन्मयी सर्वगता विभिन्ना परं सदाऽस्याश्च सुशान्तिसंस्थम् ।\nअतो वदन्ते विकटं जनास्त्वां भजामहे तं विकटं परेशम् ॥ २०॥"
  },
  {
    "text": "वयं स्तुवीमोऽल्पसुबोधगाः किं प्रभुं न शक्यं निगमादिभिश्च ।\nशुकादिभिस्स्तोतुमपारगं यं भजामहे तं विकटं परेशम् ॥ २१॥"
  },
  {
    "text": "तथापि ते दर्शनजेन नाथ बोधेन ब्रह्मेश सुसंस्तुतोऽसि ।\nअतः प्रतुष्टो भव दीनपाल भजामहे तं विकटं परेशम् ॥ २२॥"
  },
  {
    "text": "आदिशक्तिरुवाच ।\nएवं स्तुत्वा महादेव्यो विकटं त्वमरर्षयः ।\nप्रणेमुर्दण्डवत् सर्वे ततश्च ननृतुः पुरः ॥ २३॥"
  },
  {
    "text": "स तानुवाच सर्वेशो विकटो भक्तियन्त्रितः ।\nदेवर्षीन् भक्तिसंयुक्तान् भक्तवात्सल्यवान् प्रभुः ॥ २४॥"
  },
  {
    "text": "विकट उवाच ।\nवरान् ब्रूत महाभागा देवा मुनिसमन्विताः ।\nदास्यामि भक्तियुक्तेभ्यो भृशं स्तोत्रेण तोषितः ॥ २५॥"
  },
  {
    "text": "इदं स्तोत्रं कृतं सर्वैर्मदीयं मत्पदप्रदम् ।\nभविष्यति जनायैव पठते श‍ृण्वते परम् ॥ २६॥"
  },
  {
    "text": "भुक्तिमुक्तिप्रदं पूर्णं पुत्रपौत्रादिवर्धनम् ।\nधनधान्यादिकं कामप्रदं स्तोत्रस्य पाठतः ॥ २७॥"
  },
  {
    "text": "षट्कर्मसाधनकरं परकृत्यविनाशनम् ।\nनानारोगहरं पूर्णं भविष्यति सुसेविनाम् ॥ २८॥"
  },
  {
    "text": "कारागृहगतानां च बन्धमोक्षकरं भवेत् ।\nसहस्रावर्तनेनैव सदा सौभाग्यवर्धनम् ॥ २९॥"
  },
  {
    "text": "नानापापसमूहानां दाहकं पठनात्तथा ।\nसर्वसिद्धिकरं चैव भविष्यति न संशयः ॥ ३०॥"
  },
  {
    "text": "एकविंशतिवारं यः पठिष्यति निरन्तरम् ।\nस सर्वं साधयेत् सद्यो दिनानामेकविंशतिम् ॥ ३१॥"
  },
  {
    "text": "एवं विकटवाक्यं ते श्रुत्वा देवर्षिसत्तमाः ।\nजगुस्तं प्रणिपत्यैव भक्तियुक्ताश्च शक्तयः ॥ ३२॥"
  },
  {
    "text": "देवर्षय ऊचुः ।\nकामासुरं महावीर्यं शान्त्या युक्तं गजानन ।\nदृष्ट्वा सर्वे च सन्तुष्टा भवामो नात्र संशयः ॥ ३३॥"
  },
  {
    "text": "अधुना कर्मसंयुक्ता भविष्यन्ति द्विजादयः ।\nदेवाः स्वपदसंस्थास्तु स्वस्वधर्मयुता जनाः ॥ ३४॥"
  },
  {
    "text": "जातं वरस्य कृत्यं यदधुना किं वृणीमहे ।\nतव भक्तिं स्थिरां देहि यथा कामभयं न हि ॥ ३५॥"
  },
  {
    "text": "तथेति तानुवाचैव विकटोंऽतर्दधे ततः ।\nदेवर्षयोऽभवंस्तत्र स्थिताः खेदसमन्विताः ॥ ३६॥"
  },
  {
    "text": "ततो मुनिगणैः सार्धं विकटं देवसत्तमाः ।\nस्थापयामासुरानन्ददायकं भक्तिकारिणे ॥ ३७॥"
  },
  {
    "text": "हिमाचलस्य प्रान्ते तत् स्थानं वायुदिशि स्थितम् ।\nविकटस्य महादेव्यः सर्वसिद्धिप्रदायकम् ॥ ३८॥"
  },
  {
    "text": "मूर्तिं देवर्षयः पूज्य विकटस्य महात्मनः ।\nगत्वा स्वस्वपदेष्वेते पुनः क्षेत्रं समाययुः ॥ ३९॥"
  },
  {
    "text": "अंशेन स्वाधिकारेषु स्थिता देवर्षयो मताः ।\nविकटं पूर्णभावेनाभजंस्ते क्षेत्रवासिनः ॥ ४०॥"
  },
  {
    "text": "चतुरस्रं महत् क्षेत्रं दशयोजनविस्तृतम् ।\nतत्र मध्ये स्वयं साक्षाद्विकटः संस्थितोऽभवत् ॥ ४१॥"
  },
  {
    "text": "चतुर्दिक्षु चतुर्देवाः शम्भुमुख्याः स्थितास्ततः ।\nअन्ये देवा वामभागे दक्षिणे मुनयस्तथा ॥ ४२॥"
  },
  {
    "text": "तीर्थानि क्षेत्रयुक्तानि पश्चिमे संस्थितानि च ।\nपुरो भक्तजनास्तत्र सेवार्थं संस्थिता बभुः ॥ ४३॥"
  },
  {
    "text": "मूषको विकटस्यैव समीपे स्थापितोऽभवत् ।\nवामाङ्गे संस्थिता सिद्धिर्बुद्धिर्वै दक्षिणाङ्गके ॥ ४४॥"
  },
  {
    "text": "ब्रह्मप्रियादिकास्तत्र गणाः सर्वत्र संस्थिताः ।"
  },
  {
    "text": "शस्त्रहस्ता भजन्ते स्म विकटं विकटप्रियाः ॥ ४५॥"
  },
  {
    "text": "तत्र विकटतीर्थं तु विख्यातमभवत् परम् ।\nजन्तुः स्नानेन सद्यश्च स्वेप्सितं लभते परम् ॥ ४६॥"
  },
  {
    "text": "अन्ते मुक्तिमवाप्नोति स्वानन्दे नात्र संशयः ।\nविकटस्य प्रियं पूर्णं तीर्थं त्रैलोक्यविश्रुतम् ॥ ४७॥"
  },
  {
    "text": "अन्यानि तीर्थमुख्यानि देवर्षीणां समन्ततः ।\nस्थितानि विकटक्षेत्रे स्नानेन सुखदानि तु ॥ ४८॥"
  },
  {
    "text": "अन्यदेवस्य ये भक्ता मृताः क्षेत्रे भवन्ति चेत् ।\nविकटस्य च ते तस्य लोकं गच्छन्ति निश्चितम् ॥ ४९॥"
  },
  {
    "text": "तत्र भोगान् प्रभुक्त्वा ते लये स्वानन्दगामिनः ।\nविकटदर्शनेनैव ब्रह्मभूता बभूविरे ॥ ५०॥"
  },
  {
    "text": "क्षेत्रस्य यात्रामात्रेणेप्सितं सर्वं लभेन्नरः ।\nदर्शनेन तथा तस्य विकटस्य न संशयः ॥ ५१॥"
  },
  {
    "text": "विकटस्य च ये भक्ता यत्र कुत्र मृता यदि ।\nब्रह्मभूता न सन्देहो बभूवुः शास्त्रसम्मतम् ॥ ५२॥"
  },
  {
    "text": "भाद्रशुक्लचतुर्थ्यां तु सा मूर्तिः स्थापिताऽभवत् ।\nविकटस्य ततो मुख्या सा बभूव तिथिः परा ॥ ५३॥"
  },
  {
    "text": "भाद्रशुक्लचतुर्थ्यां तु महोत्सवः प्रकीर्तितः ।\nवार्षिकस्तत्र कुर्वन्ति देवाद्या भक्तिसंयुताः ॥ ५४॥"
  },
  {
    "text": "मध्याह्ने पूजनं प्रोक्तं सर्वसिद्धिप्रदायकम् ।\nस्वल्पसिद्धिदमाद्यं ते ज्ञातव्यं शास्त्रमार्गतः ॥ ५५॥"
  },
  {
    "text": "धन्यास्ते पुरुषा लोके पश्यन्ति विकटं परम् ।\nकृतकृत्या महादेव्यो मता वेदेषु नित्यदा ॥ ५६॥"
  },
  {
    "text": "तत्र देवर्षयो नानाऽन्ये क्षेत्रे वासकारकाः ।\nभजन्ते विकटं नित्यं हर्षयुक्ताः स्वभावतः ॥ ५७॥"
  },
  {
    "text": "विकटस्य चरित्राणि कथयन्ति परस्परम् ।\nसाश्रुनेत्राः स रोमाञ्चा भवन्ते भक्तिभावतः ॥ ५८॥"
  },
  {
    "text": "नरदेहं समासाद्य न दृष्टो विकटो जनैः ।\nनिष्फलं जीवितं तेषां पशुतुल्यस्वभाविनाम् ॥ ५९॥"
  },
  {
    "text": "एतत् सङ्क्षेपतः प्रोक्तं माहात्म्यं क्षेत्रसम्भवम् ।\nविस्तरेणायुतैर्वर्षैर्न समर्थो भवाम्यहम् ॥ ६०॥"
  },
  {
    "text": "अन्ये देवमुखा देव्यो योगिनो वेदमुख्यकाः ।\nन समर्था वर्णयितुं भवन्ते वर्षकोटिभिः ॥ ६१॥"
  },
  {
    "text": "एवं नानाऽवतारान् स धृत्वा धर्मधरः प्रभुः ।\nविकटः कलया देव्यो रक्षति स्म चराचरम् ॥ ६२॥"
  },
  {
    "text": "एतद्विकटमाहात्म्यं यः श‍ृणोति नरोत्तमः ।\nपठेद्वा स लभेत् सर्वमन्ते ब्रह्ममयो भवेत् ॥ ६३॥"
  },
  {
    "text": "न कामस्य भयं तस्य भवेद्देव्यः कदाचन ।\nकामहीनः स्वभावेन लभेत् कामान् विशेषतः ॥ ६४॥"
  },
  {
    "text": "एवं कामं निगृह्यैव स्ववशं तं चकार ह ।\nविकटस्तत् समाख्यातं किं भूयः श्रोतुमिच्छथ ॥ ६५॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nषष्ठे खण्डे विकटचरिते विकटावतारचरितसमाप्तिवर्णनं नाम षट्त्रिंशत्तमोऽध्यायः ॥ ६.३६"
  },
  {
    "text": "६.३७ गुणेशावतारवर्णनं नाम सप्तत्रिंशत्तमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "शक्तय ऊचुः ।\nविकटस्य च माहात्म्यं श्रुत्वा शक्ते वयं परम् ।\nहर्षं प्राप्ता विशेषेण योगामृतमयं किल ॥ १॥"
  },
  {
    "text": "तथापि देवि तृप्तिं न प्रयामो रसवर्धिनीम् ।\nकथां श्रुत्वा पुनस्तां च वद वैघ्नेश्वरीं पराम् ॥ २॥"
  },
  {
    "text": "विकटेन जगन्मातरवतारा धृताः परे ।\nतेषां सङ्क्षेपतो ब्रूहि चरित्रमवतारजम् ॥ ३॥"
  },
  {
    "text": "आदिशक्तिरुवाच ।\nगण्डकी नगरीपालश्चक्रपाणिर्नृपोऽभवत् ।\nउग्रा पत्नी च तस्यासीत् पातिव्रत्यगुणान्विता ॥ ४॥"
  },
  {
    "text": "धर्मशीलो वदान्यश्च राजा नीतिपरायणः ।\nदेवविप्रातिथिप्रेप्सुः पञ्चयज्ञकरोऽभवत् ॥ ५॥"
  },
  {
    "text": "जित्वा भूमण्डलं सर्वं चकार वशवर्तिनम् ।\nसम्पत्तिं बुभुजे सोऽपि देवमान्यां विशेषतः ॥ ६॥"
  },
  {
    "text": "अपत्यं जायते यद्यत्तत्तन्नश्यति तत्क्षणात् ।\nवान्ध्यदोषसमायुक्तौ दम्पती सम्बभूवतुः ॥ ७॥"
  },
  {
    "text": "तदर्थं व्रतदानादींश्चकार विधिसंयुतः ।\nतथापि सन्ततिं राजा न प्राप परमेश्वरात् ॥ ८॥"
  },
  {
    "text": "ततो राज्यममात्येषु निक्षिप्याऽभवदुद्यतः ।\nवनं गन्तुं महादेव्यः सस्त्रीकः शोकसंयुतः ॥ ९॥"
  },
  {
    "text": "एतस्मिन्नन्तरे तत्र शौनको मुनिसत्तमः ।\nयदृच्छया ययौ योगी तं नृपं विचरन् परः ॥ १०॥"
  },
  {
    "text": "भानोस्तेनोपदिष्टं स व्रतं चक्रे नराधिपः ।\nतुष्टस्तेन रविः स्वप्ने राज्ञ्यां गर्भं समादधे ॥ ११॥"
  },
  {
    "text": "सूर्यतेजोयुतं गर्भं न क्षमा सम्बभूव ह ।\nधर्तुं दाहयुतोग्रा सा समुद्रे तं ततोऽत्यजत् ॥ १२॥"
  },
  {
    "text": "तत्र पुत्रो बभूवापि त्रिनेत्रश्चक्रधारकः ।\nजलं संशोषयामास समुद्रस्य विशेषतः ॥ १३॥"
  },
  {
    "text": "ततो ब्राह्मणरूपेण चक्रपाणिं समाययौ ।\nसमुद्रः कथयामास वृत्तान्तं पुत्रसम्भवम् ॥ १४॥"
  },
  {
    "text": "दत्वा पुत्रं समुद्रस्त्वन्तर्दधे हर्षितोऽभवत् ।\nनृपः सर्वजनैः सार्धं जातकर्माऽकरोद् द्विजैः ॥ १५॥"
  },
  {
    "text": "सिन्धुर्नाम्ना द्विजैः पुत्रः कृतस्तस्य विशेषतः ।\nअपारवीर्ययुक्तत्वात् सोऽपि बलयुतोऽभवत् ॥ १६॥"
  },
  {
    "text": "आज्ञां गृह्य वनायैव तपोऽर्थं मार्गमध्यगः ।\nकाव्यः सौरं ददौ मन्त्रं विधियुक्तं तु सिन्धवे ॥ १७॥"
  },
  {
    "text": "एकपादमधिष्ठाय तताप तप उत्तमम् ।\nनिराहारः स्वभावेन तोषयामास काश्यपम् ॥ १८॥"
  },
  {
    "text": "द्विसहस्रे तु वर्षेषु सविता वरदोऽभवत् ।\nत्रैलोक्यविभवं तस्मै ददावमृतपानकम् ॥ १९॥"
  },
  {
    "text": "त्रिगुणैर्हीनभावेन तिष्ठति ब्रह्मशास्त्रगम् ।\nदेहं धृत्वाऽमृतं सोऽपि निष्काश्य त्वां हनिष्यति ॥ २०॥"
  },
  {
    "text": "एवमुक्त्वा स्वभक्तं तु सवितांऽतर्दधे तदा ।\nहर्षयुक्तः स्वयं सिन्धुः स्वगृहं प्रत्यपद्यत ॥ २१॥"
  },
  {
    "text": "पितृभ्यां मानितोऽत्यन्तं शुशुभे तेजसा युतः ।\nतस्मै राज्यं ददौ राजा सस्त्रीको वनगोऽभवत् ॥ २२॥"
  },
  {
    "text": "ततः सिन्धुर्धरां जिग्ये सप्तद्वीपवतीं पराम् ।\nवरदानबलेनैवं ज्ञात्वा दैत्यास्तमाययुः ॥ २३॥"
  },
  {
    "text": "शुम्भोतिशुम्भवृत्रौ च कमलः शङ्ख एव च ।\nकोलासुरादयश्चान्ये तदाज्ञागा बभूविरे ॥ २४॥"
  },
  {
    "text": "तैर्युतो देवराजेन्द्रान् जिग्ये शम्भुमुखान् किल ।\nपपाल शङ्करः सद्यस्त्यक्त्वा कैलासमात्मनः ॥ २५॥"
  },
  {
    "text": "विष्णुं सूर्यं विधीन्द्रादीन् सङ्गृह्य स्वपुरं ययौ ।"
  },
  {
    "text": "कारागारे स चिक्षेप देवेन्द्रान् बलसंयुतः ॥ २६॥"
  },
  {
    "text": "एवं जित्वा त्रिलोकान् स राज्यं चक्रे महासुरः ।\nदैत्येन्द्रान् स्थापयामास देवस्थानेषु सर्वतः ॥ २७॥"
  },
  {
    "text": "ततो बहुगते काले क्रोधयुक्तो महासुरः ।\nदेवतीर्थादिकान् भङ्क्त्वा दैत्यः कर्म त्वलोपयत् ॥ २८॥"
  },
  {
    "text": "स्वकीयां प्रतिमां कृत्वा स्थापयद्भूमिमण्डले ।\nदेशे देशे पुरे ग्रामे पूजयत्तां स मानवैः ॥ २९॥"
  },
  {
    "text": "ततो हाहाकृतं सर्वैर्वर्णाश्रमयुतैर्जनैः ।\nस्वाहा स्वधादिकं कर्म नष्टं सर्वत्र शक्तयः ॥ ३०॥"
  },
  {
    "text": "अधुना तद्वधोपायं वदामि श‍ृणुत प्रियाः ।\nशङ्करो गणसंयुक्तस्त्रिसन्ध्याक्षेत्रमागमत् ॥ ३१॥"
  },
  {
    "text": "गौतमाद्यैर्युतस्तत्र वासं सस्त्रीक आकरोत् ।\nध्यानमास्थाय विघ्नेशमभजद्भक्तिसंयुतः ॥ ३२॥"
  },
  {
    "text": "एकदा संशयाविष्टा पार्वती तं प्रणम्य च ।\nजगाद शङ्करं देव्यो विनयेन समन्विता ॥ ३३॥"
  },
  {
    "text": "पार्वत्युवाच ।\nईशस्त्वं सर्वदेवानां तेनेशो विद्यते न च ।\nतेनेशो वेदवादेषु कथितोऽसि महेश्वर ॥ ३४॥"
  },
  {
    "text": "तथापि ध्यानसंयुक्तो भजसे कं विशेषतः ।\nवद मां पादपद्मस्य दासीं संशयसंयुताम् ॥ ३५॥"
  },
  {
    "text": "शिव उवाच ।\nअनीशाश्चैव देवेशि ईशा येन विनिर्मिताः ।\nतं गणेशं भजाम्येव भक्त्या ब्रह्मपतिं सदा ॥ ३६॥"
  },
  {
    "text": "अनीशश्च गकारो णकार ईशमयः स्मृतः ।\nतयोः स्वामी गणेशानः पश्य वेदे शुचिस्मिते ॥ ३७॥"
  },
  {
    "text": "तस्य तद्वचनं श्रुत्वा पार्वती विनयान्विता ।\nजगाद तस्य प्राप्त्यर्थं वचनं शकरं प्रति ॥ ३८॥"
  },
  {
    "text": "पार्वत्युवाच ।\nएतादृशं गणेशं चेन्न जानामि कदाचन ।\nप्राप्त्यर्थं वद मुख्यं मे चोपायं साधयाम्यहम् ॥ ३९॥"
  },
  {
    "text": "शिव उवाच ।\nएकाक्षरं गृहाण त्वं सविधिं च तपः कुरु ।\nध्यात्वा गजाननं देवं ततः सिद्धिमवाप्स्यसि ॥ ४०॥"
  },
  {
    "text": "एवमुक्त्वा ददौ तस्यै मन्त्रं गणपतेः परम् ।\nतं प्रणम्य ययौ देवी लेखनाद्रिं मनोहरम् ॥ ४१॥"
  },
  {
    "text": "अवायुभक्षणेनैव तपसा ध्यानशालिना ।\nतया संराधितो ढुण्ढिर्वरदश्च बभूव ह ॥ ४२॥"
  },
  {
    "text": "ययौ वर्षशते देवीं वरं याचेति सोऽब्रवीत् ।\nतया संयाचितो देव्या पुत्रो मे भव विघ्नप ॥ ४३॥"
  },
  {
    "text": "तत्र ते सेवनं नाथ करिष्यामि विशेषतः ।\nमाता पिता भविष्यावो बन्धहीनौ सुते त्वयि ॥ ४४॥"
  },
  {
    "text": "तथेति पार्वतीं दत्वा वरं सोंऽतर्हितोऽभवत् ।\nदेवी विघ्नेश्वरं तत्र स्थापयामास विप्रपैः ॥ ४५॥"
  },
  {
    "text": "पूजयित्वा गणेशानं ययौ सा शङ्करं ततः ।\nवृत्तान्तं कथयामास सोऽपि संहर्षितोऽभवत् ॥ ४६॥"
  },
  {
    "text": "ततः सा तन्मना जाता सस्मार वरदं प्रभुम् ।\nसर्वत्र गणराजं तं ददर्श भाग्यगौरवात् ॥ ४७॥"
  },
  {
    "text": "ततो भाद्रपदे मासि कृत्वा मूर्तिं पुपूज ह ।\nशङ्करेण युता देवी मध्याह्ने शुक्लपक्षगे ॥ ४८॥"
  },
  {
    "text": "चतुर्थ्यां सोमवारे तु स्वातीनक्षत्रसंयुते ।\nसचेतनाऽभवन् मूर्तिर्विकटस्य वरप्रदा ॥ ४९॥"
  },
  {
    "text": "तेजसा धर्षितौ देवौ किञ्चित् द्रष्टुं न शेकतुः ।\nस्तुतस्ताभ्यां ततः सौम्यतेजोयुक्तो बभूव ह ॥ ५०॥"
  },
  {
    "text": "शिवो ददर्श तं तत्र षड्भुजं शशिसन्निभम् ।"
  },
  {
    "text": "जातकर्मादिकं सर्वं चक्रतुर्ब्राह्मणैः परौ ॥ ५१॥"
  },
  {
    "text": "एकादशदिने नाम गुणेश इति चक्रिरे ।\nद्विजाः शिवौ हर्षयुतौ पूजयामासतुर्द्विजान् ॥ ५२॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nविकटचरिते गुणेशावतारवर्णनं नाम सप्तत्रिंशत्तमोऽध्यायः ॥ ६.३७\n६.३८ बालखेलावर्णनं नामाष्टत्रिंशत्तमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "आदिशक्तिरुवाच ।\nततः सिन्धुचरास्तत्र गुप्तरूपेण संस्थिताः ।\nज्ञात्वा सङ्कथयामासुर्वृत्तान्तं सिन्धवे परम् ॥ १॥"
  },
  {
    "text": "एतस्मिन्नन्तरे वाणी बभूवे तत्र शक्तयः ।\nअशरीरा च तां सिन्धुं शुश्राव भयदायिनीम् ॥ २॥"
  },
  {
    "text": "अयं वै दैत्यनाथाशु त्वां हनिष्यति वेगतः ।\nस्वस्वधर्मयुतं सर्वं करिष्यति चराचरम् ॥ ३॥"
  },
  {
    "text": "श्रुत्वा सम्मूर्च्छितो दैत्यः सावधानो बभूव ह ।\nमुहूर्तेन महायत्नैस्ततः शुशोच मन्दधीः ॥ ४॥"
  },
  {
    "text": "तं हन्तुं प्रेषयामास दैत्येन्द्रान् दैत्यनायकः ।\nगुप्तरूपेण ते सर्वे त्रिसन्ध्याक्षेत्रमाययुः ॥ ५॥"
  },
  {
    "text": "नानामायां समाश्रित्य तं हन्तुं तान् समागतान् ।\nपशुपक्ष्यादिरूपस्थान् जघान शिवनन्दनः ॥ ६॥"
  },
  {
    "text": "ततः सा पार्वती देवी शुशोच बहुधा सती ।\nअहा सङ्ख्यातिगा दैत्या हताः पुत्रेण नित्यदा ॥ ७॥"
  },
  {
    "text": "तथापि दैत्या राजानः किं करिष्यन्ति मे सुतम् ।\nहनिष्यन्ति गुणाधीशं न जानामि विचारतः ॥ ८॥"
  },
  {
    "text": "साक्षाद्ब्रह्मपतिः पूर्णः पुत्रो मे प्रबभूव ह ।\nभाग्यहीनप्रभावेण गमिष्यति मिषेण किम् ॥ ९॥"
  },
  {
    "text": "ततो मायां गुणेशानश्चकार मोहिनीं पराम् ।\nतया मोहयुता देवी पुत्रं मेने गणेश्वरम् ॥ १०॥"
  },
  {
    "text": "एतस्मिन्नन्तरे योगी मरीचिर्गणपं भजन् ।\nप्रार्थयामास देवेशं दर्शनं देहि विघ्नप ॥ ११॥"
  },
  {
    "text": "ततः सोऽपि महायोगी शुश्राव स्ववचोऽमलम् ।\nशिवपुत्रत्वमापन्नो गणेशस्तं विलोकय ॥ १२॥"
  },
  {
    "text": "श्रुत्वा समागतं हर्षात् पार्वती तं ददर्श ह ।\nप्रणम्यापूज्य सम्भोज्य प्रार्थयामास तं मुनिम् ॥ १३॥"
  },
  {
    "text": "त्वं साक्षाद्ब्रह्मभूतश्च न गच्छसि ममाश्रमम् ।\nत्यक्त्वा तीर्थादिकं विप्र गणेशभजने रतः ॥ १४॥"
  },
  {
    "text": "यथा विघ्नहरो देवस्तथा त्वमपि निश्चितम् ।\nअतस्त्वां प्रार्थये स्वामिन् पुत्रं मे रक्ष रक्षया ॥ १५॥"
  },
  {
    "text": "दैत्यादीनां समूहश्च सर्वदा कालधिक् कृताम् ।\nसमायाति गणेशानं हन्तुं भवन्ति ते मृताः ॥ १६॥"
  },
  {
    "text": "अस्माकं कुलदेवस्तु विघ्नेशो नात्र संशयः ।\nस रक्षति मुने पुत्रं मम नो चेन् मृतो भवेत् ॥ १७॥"
  },
  {
    "text": "शङ्करेण गणेशानः सेवितोऽभून् महामुने ।"
  },
  {
    "text": "तस्य पुण्यं सुतं मे तु रक्षत्यत्र न संशयः ॥ १८॥"
  },
  {
    "text": "पार्वतीवचनं श्रुत्वा विस्मितोऽभून् महामुनिः ।\nसाक्षाच्छक्तिरियं भ्रान्ता सुतं जानाति विघ्नपम् ॥ १९॥"
  },
  {
    "text": "गणेशकवचं तस्मै ददौ शम्भुसुताय सः ।\nतं प्रणम्य च संस्तुत्य ययौ स्वस्याश्रमं मुनिः ॥ २०॥"
  },
  {
    "text": "तथापि दैत्यराजान् स तं हन्तुं नित्यमागतान् ।\nनानावेषधरान् वीक्ष्य जघ्ने वै बालखेलतः ॥ २१॥"
  },
  {
    "text": "एकदा पार्वती प्रातः समुत्थाय शिवे रता ।\nमूर्तिं लिङ्गमयीं कृत्वा वामहस्ते दधार ताम् ॥ २२॥"
  },
  {
    "text": "आवाह्य शङ्करं तस्यां पूजने संरताऽभवत् ।\nएतस्मिन्नन्तरे तत्र गुणेशोऽभवदुत्थितः ॥ २३॥"
  },
  {
    "text": "स्तन्यं देहि जगादाऽसौ पार्वतीं सा तमब्रवीत् ।\nपूजयित्वा महेशानं दास्यामि स्तनपानकम् ॥ २४॥"
  },
  {
    "text": "ततस्तां स जगादैव किमर्थं पूजने रता ।\nमां त्यक्त्वा तेऽधिकं देवि ददते शङ्करः कुतः ॥ २५॥"
  },
  {
    "text": "स्तन्यं देहि च मे मातस्तत्रानन्तशिवादयः ।\nसन्तुष्टाः प्रभविष्यन्ति ब्रह्माणि शैलनन्दिनि ॥ २६॥"
  },
  {
    "text": "तथापि हास्यसंयुक्ता न ददौ स्तनपानकम् ।\nततो रोषसमाविष्टो मयूरेशो बभूव ह ॥ २७॥"
  },
  {
    "text": "तलाघातेन देव्याः स हस्तस्थं शिवलिङ्गकम् ।\nपातयामास भूम्यां तद्भग्नं बभूव शक्तयः ॥ २८॥"
  },
  {
    "text": "ततोऽतिदुःखसंयुक्ता पार्वती विकटं पुनः ।\nजघान तलघातेन महाक्रोधवती परम् ॥ २९॥"
  },
  {
    "text": "ततो गणेश्वरः क्रुद्धः समागत्य स्वमातरम् ।\nददंशाङ्गुलिकां तस्या रक्तं सुस्राव चोल्बणम् ॥ ३०॥"
  },
  {
    "text": "हाहाकाररवां तां स त्यक्त्वा पपाल भीतितः ।\nभीतीनां भयदाताऽपि बालक्रीडां प्रदर्शयन् ॥ ३१॥"
  },
  {
    "text": "दृष्ट्वा रुरोदातिदुःखसंयुक्ता शङ्करप्रिया ।\nप्राणप्रतिष्ठया युक्तं भग्नं लिङ्गं शिवस्य च ॥ ३२॥"
  },
  {
    "text": "शिवहत्यासमं पापं मया प्राप्तं न संशयः ।\nअन्यत्पतिवधे जातं तदेवाप्यधुना कृतम् ॥ ३३॥"
  },
  {
    "text": "अयं पुत्रो गुणेशो मे नरकस्य प्रदो मतः ।\nवन्ध्याहं चेत्तदा दैवं धन्यं मे नात्र संशयः ॥ ३४॥"
  },
  {
    "text": "अधुना दुःखिताऽहं वै स्मृत्वा हृदि गजाननम् ।\nदेहत्यागं करिष्यमि विघ्नराज नमोऽस्तु ते ॥ ३५॥"
  },
  {
    "text": "गणेशस्मरणेनैव बुद्धिभेदो बभूव ह ।\nददर्श गणराजं तं समीपे पुत्ररूपिणम् ॥ ३६॥"
  },
  {
    "text": "यष्टिहस्ता ययौ देवी हन्तुं पुत्रं परात्परम् ।\nपपाल भयसंयुक्तो गणेशस्तां विलोक्य च ॥ ३७॥"
  },
  {
    "text": "सा जग्राह स्वपुत्रं तं धावयित्वा शिवप्रिया ।\nमायां चकार विघ्नेशः शिवरूपो बभूव ह ॥ ३८॥"
  },
  {
    "text": "मोहिता शङ्करं देवी मायया दृश्य दुःखिता ।\nकिमर्थं यष्टिहस्ताऽहं महेशं हन्तुमुद्यता ॥ ३९॥"
  },
  {
    "text": "त्यक्त्वा तं दुःखिताऽत्यन्तं देहत्यागे समुद्यता ।\nबभूव गणराजोऽपि पुनः पुत्रस्वरूपधृक् ॥ ४०॥"
  },
  {
    "text": "पलन्तं भयसंयुक्तं देवी हन्तुं समुद्यता ।\nययौ तमनु वै सोऽपि पपाल वनगोऽभवत् ॥ ४१॥"
  },
  {
    "text": "एतस्मिन्नन्तरे तत्र दैत्यः कर्दमसंज्ञितः ।\nशैवो द्विजस्वरूपेण बालं जगाद चागतः ॥ ४२॥"
  },
  {
    "text": "किमर्थं पुत्र पलसि रक्षामि त्वां न संशयः ।\nयत्र माता न जानाति तत्र तस्मात् स्थिरो भव ॥ ४३॥"
  },
  {
    "text": "तथेति बालभावेन गुणेशेन कृतं वचः ।\nबालं ?जिगेल गृह्यासौ हर्षयुक्तो बभूव ह ॥ ४४॥"
  },
  {
    "text": "अहो सिन्धोर्महाशत्रुर्मया सम्भक्षितोऽभवत् ।\nसर्वेषां दैत्यमुख्यानां भयमद्य प्रणाशितम् ॥ ४५॥"
  },
  {
    "text": "एतस्मिन्नन्तरे तत्र जगदम्बा तमाययौ ।\nशैवं द्विजं प्रदृश्यैव प्रणनाम जगाद च ॥ ४६॥"
  },
  {
    "text": "पार्वत्युवाच ।\nस्वामिन् मम सुतः कुत्र गुप्तो बभूव सन्निधौ ।\nत्वदीये नात्र सन्देहः पादं पश्यामि नो पुरः ॥ ४७॥"
  },
  {
    "text": "पादमार्गेण तं विप्र गृहीतुं चागताऽभवम् ।\nपरश्वादिकचिह्नेन वद सत्यं महामते ॥ ४८॥"
  },
  {
    "text": "द्विज उवाच ।\nन दृष्टः शैलजे पुत्रो मया तव न संशयः ।\nशिवस्य शपथं कृत्वा वदामि पश्य पुत्रकम् ॥ ४९॥"
  },
  {
    "text": "ततोऽतिदुःखसंयुक्ता सस्मार द्विरदाननम् ।\nततस्तस्य मुखाम्भोजान्निःसृतो गणनायकः ॥ ५०॥"
  },
  {
    "text": "निःसृत्य मुष्टिघातेन गुणेशेन हतोऽसुरः ।\nस ममार महादुष्टोऽष्टादशयोजनोऽभवत् ॥ ५१॥"
  },
  {
    "text": "ततः सा हर्षिताऽत्यन्तं क्रोधहीना बभूव ह ।\nपुत्रं गृह्य ययौ देवी स्वाश्रमं गृहगाऽभवत् ॥ ५२॥"
  },
  {
    "text": "पुत्रः पपात भूपृष्ठेऽलोडयत्तत्र शक्तयः ।\nपुनः पुनः स जृम्भां च चकार विकटाननः ॥ ५३॥"
  },
  {
    "text": "तं तादृशं निरीक्ष्यैव पार्वती दुःखसंयुता ।\nकिं जातं मे सुतस्याद्य किं भविष्यति विघ्नप ॥ ५४॥"
  },
  {
    "text": "ततः सा तन्मुखे विश्वं ददर्श भयसङ्कुला ।\nअनन्ताण्डसमायुक्तं पपात धरणीतले ॥ ५५॥"
  },
  {
    "text": "स्वगुरुं शङ्करं सा तु सस्मार स्वेष्टदेवकम् ।\nगणेशं तेन मोहेन हीना बभूव पार्वती ॥ ५६॥"
  },
  {
    "text": "विचारमकरोद्देवी गणेशोऽयं सुतोऽभवत् ।\nतं त्यक्त्वा लिङ्गसेवायां निरता मूर्खवत् किल ॥ ५७॥"
  },
  {
    "text": "पतिभावेन देवेशं शङ्करं देहधारिणम् ।\nभजामि देवभावेन गणेशं तच्च विस्मृतम् ॥ ५८॥"
  },
  {
    "text": "स्तनपानं गणेशाय न दत्तं मूढभावतः ।\nअनन्ता वै मया यत्र संस्थिताः शङ्करादयः ॥ ५९॥"
  },
  {
    "text": "तेन तुष्टेन सर्वे ते सन्तुष्टाः सम्भवन्ति च ।\nगणेशो ब्रह्मणां नाथः सोऽपि सन्तुष्ट एव वै ॥ ६०॥"
  },
  {
    "text": "अहोऽयं शिवरूपश्च मया दृष्टः प्रसन्निधौ ।\nगृहीतस्तत्र चित्रं तु मया न ज्ञायते कथम् ॥ ६१॥"
  },
  {
    "text": "अतः परं गणेशानं पुत्रभावेन चागतम् ।\nसर्वभावेन नित्यं तं भजिष्यामि हितावहम् ॥ ६२॥"
  },
  {
    "text": "अयं पतिरयं तातो माता पुत्रः सुहृत्तथा ।\nदेवो ब्रह्म न सन्देहो गुणेशो मे सुशान्तिदः ॥ ६३॥"
  },
  {
    "text": "एवं निश्चित्य सा देवी समुत्थाय प्रणम्य तम् ।\nतुष्टाव हर्षसंयुक्ता भक्तिनम्रात्मकन्धरा ॥ ६४॥"
  },
  {
    "text": "स्तुवन्तीं तां समालोक्य गणेशो मोहमादधे ।\nततः सम्मोहिता देवी विस्मृतिं परमां ययौ ॥ ६५॥"
  },
  {
    "text": "पुत्रभावेन विघ्नेशं लालयामास गृह्य तम् ।\nगृहकार्यरता देवी बभूवे पूर्ववद्यथा ॥ ६६॥"
  },
  {
    "text": "शक्तय ऊचुः ।\nबालक्रीडार्थमुद्युक्तो गणेशो ब्रह्मनायकः ।\nपुत्रभावं समासाद्य पुत्रतुल्यः समाचरत् ॥ ६७॥"
  },
  {
    "text": "किमर्थमखिलं विश्वं नानाब्रह्माण्डसंयुतम् ।\nशिवरूपं किमर्थं स दर्शयामास शक्तये ॥ ६८॥"
  },
  {
    "text": "दर्शयित्वा किमर्थं स लोपयामास तद्भवम् ।\nज्ञानं कुतूहलं चेदं वद संशयनाशनात् ॥ ६९॥"
  },
  {
    "text": "आदिशक्तिरुवाच ।\nपुत्रभावमयी भक्तिग्रहणे लालसः सदा ।\nवरदानप्रभावेण तपः फलप्रदोऽभवत् ॥ ७०॥"
  },
  {
    "text": "कार्यं कृत्वा सुरर्षीणामन्तर्धानं करिष्यति ।\nतदा ज्ञानस्य देव्यास्तु स्मरणं सम्भविष्यति ॥ ७॥"
  },
  {
    "text": "गणेशः पुत्रभावेनागतो मे नात्र संशयः ।\nअज्ञानेन युताऽहं तं सुतं जानामि निश्चितम् ॥ ७२॥"
  },
  {
    "text": "पुत्रवन्नरदेहस्थो गणेशो मे त्वदर्शयत् ।\nब्रह्मसामर्थ्यमाहात्म्यं तथापि ज्ञायते न सः ॥ ७३॥"
  },
  {
    "text": "तेनातिभक्तिसंयुक्ता भजिष्यति गजाननम् ।\nतदर्थं गणराजोऽपि कौतुकं तत्र चाकरोत् ॥ ७४॥"
  },
  {
    "text": "एवं नानाविधान् दैत्यान् स्वयं हत्वा च शक्तयः ।\nशिवयोः सेवनं चक्रे पुत्रभावप्रभावतः ॥ ७५॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nषष्ठे खण्डे विकटचरिते बालखेलावर्णनं नामाष्टत्रिंशत्तमोऽध्यायः ॥ ६.३८\n६.३९ कमलासुरवधो नामैकोनचत्वारिंशत्तमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "आदिशक्तिरुवाच ।\nगौतमादिमुनीनां स सुतैर्नित्यं गणेश्वरः ।\nचिक्रीड बालमध्यस्थो बालवन्नात्र संशयः ॥ १॥"
  },
  {
    "text": "तेषां मुनिसुतानां स तिरस्कारादिकं कदा ।\nअसहद्धर्षसंयुक्तो मित्रभावप्रदर्शनात् ॥ २॥"
  },
  {
    "text": "तेपुः ये सख्यभक्त्यर्थं तपस्ते सततं नराः ।\nसेवार्थमभवन् सर्वे मुनिपुत्रस्वभावतः ॥ ३॥"
  },
  {
    "text": "कश्यपस्य सुतो जज्ञे मयूरो विष्णुरव्ययः ।\nयज्ञः सेवार्थमुद्युक्तो युयुधे गणपेन सः ॥ ४॥"
  },
  {
    "text": "सुतो विनतया सोऽपि बोधितः प्रणनाम तम् ।\nगणेशं याचते स्तुत्वा मयूरः स्म वरं परम् ॥ ५॥"
  },
  {
    "text": "आदौ मयूरनाम्ना संयुतं नाम त्वदीयकम् ।\nभवेत्तु सर्वविख्यातं सर्वसिद्धिप्रदायकम् ॥ ६॥"
  },
  {
    "text": "तथेत्यभून् मयूरेशो नाम्ना सर्वत्र शक्तयः ।\nसोऽपि वाहनभावेन सेवायामास विघ्नपम् ॥ ७॥"
  },
  {
    "text": "कदाचित् द्विजपुत्रैश्च मज्जितोऽभूद् गजाननः ।\nजलस्थं नागकन्यास्तं निन्युः कामप्रपीडिताः ॥ ८॥"
  },
  {
    "text": "पुरा गणेशमाहात्म्यं श्रुत्वा तेपुः तपो महत् ।\nब्राह्मण्यः पतिभावेन गणेशो भवतु प्रभुः ॥ ९॥"
  },
  {
    "text": "गणेशमन्त्रसंयुक्ता नानाऽनुष्ठानतत्पराः ।\nता एव नागकन्याश्च बभूवुस्तपसा युताः ॥ १०॥"
  },
  {
    "text": "शेषवासुकिमुख्यैस्ता लालिताः परमादरात् ।\nपत्यर्थं प्रार्थिताः सर्वा जगुस्तान्नागमुख्यकान् ॥ ११॥"
  },
  {
    "text": "गणेशं भावसंयुक्ता वृणीमहि पतिं वरम् ।\nनान्यं कदा महाराज इच्छामो ह्यसमर्थकम् ॥ १२॥"
  },
  {
    "text": "तच्छ्रुत्वा शेषमुख्यास्ता जगुः किं हठसंयुताः ।\nब्रह्मेशो गणनाथस्तु स्वानन्दस्थो बभूव ह ॥ १३॥"
  },
  {
    "text": "स कथं भवतां पुत्र्यो भविष्यति पतिः परः ।\nअभिमानं परित्यज्य समानं वृणुत प्रभुम् ॥ १४॥"
  },
  {
    "text": "तेषां वचनमाकर्ण्य क्रोधयुक्ताः कुमारिकाः ।\nजगुस्तांश्च वयं ताता ब्रह्मचर्यं वृणीमहे ॥ १५॥"
  },
  {
    "text": "पूर्वसंस्कारयोगेन मयूरेशं जलस्थितम् ।\nददृशुर्नागकन्यास्तं मेनिरे गणनायकम् ॥ १६॥"
  },
  {
    "text": "नारदस्य मुखाच्छ्रुत्वा शिवपुत्रं गजाननम् ।\nअत्रागतं प्रगृह्यैव वृणीत वरमुत्तमम् ॥ १७॥"
  },
  {
    "text": "स्वगृहे गणनाथं ताः समानाय्य सुविह्वलाः ।\nपुपूजुर्भक्तिसंयुक्ताः पतिभावेन शक्तयः ॥ १८॥"
  },
  {
    "text": "ततः सोऽपि हृदा चक्रे ददौ योगं सुशान्तिदम् ।\nताभ्यः तां कामहीनास्तं सिषेविरे विशेषतः ॥ १९॥"
  },
  {
    "text": "अकृत्रिमं सुखं ताभ्यो ददौ भक्तिप्रभावतः ।\nदिवानक्तं बुभुजिरे ह्यत्यन्तं पौरुषं सुखम् ॥ २०॥"
  },
  {
    "text": "एवं कृत्वा स्वयं शेषं गर्विष्ठं मदसंयुतम् ।\nमर्दयित्वा ययौ तत्राभवन् द्विजसुताः पुरा ॥ २१॥"
  },
  {
    "text": "एवं नानाविधान्येव चरित्राणि चकार ह ।\nस सर्वं गौतमस्यान्नं बुभुजे नादरेण च ॥ २२॥"
  },
  {
    "text": "भक्तेभ्यो भक्तिदानार्थं प्रभुः किं किं गजाननः ।\nन करोति महादेव्यो दासदास्यपरायणः ॥ २३॥"
  },
  {
    "text": "भक्तैर्यद्यत्कृतं चैव तदेवामृतरूपकम् ।\nअभक्तैः सादरतया स कृतं मन्यते विषम् ॥ २४॥"
  },
  {
    "text": "तिरस्कारादिकं देव्यस्ताडनादिकमुत्तमम् ।\nसौख्यदं गणनाथस्य बभूवे भक्तिमोहतः ॥ २५॥"
  },
  {
    "text": "पार्वतीशिवमुख्यैश्चादितिकश्यपमुख्यकैः ।\nतिरस्कृतस्ताडितः सोऽमृतं मेने गजाननः ॥ २६॥"
  },
  {
    "text": "भक्तस्य वचनार्थं स दैत्यमस्तकधारकः ।\nस्वाङ्गच्छेदकरश्चैव मलजोऽपि बभूव ह ॥ २७॥"
  },
  {
    "text": "इत्यादि विविधं चैव नीचवद्गणनायकः ।\nचकार कर्म भक्त्या सम्मोहितो मोहनाशनः ॥ २८॥"
  },
  {
    "text": "ततो गौतममुख्याश्च गणेशमायया युताः ।\nआययुः शङ्करं देवं जगुस्तं मोहिता भृशम् ॥ २९॥"
  },
  {
    "text": "गौतमाद्या ऊचुः ।\nमयूरेशयुतः शम्भो गच्छ त्वं यत्र ते रुचिः ।\nवयं पीडायुता नित्यं भवामो दैत्यसङ्गमात् ॥ ३०॥"
  },
  {
    "text": "नित्यं दैत्येन्द्रमुख्यास्तं मयूरेशं समाययुः ।\nप्रहता मायया युक्ता मयूरेशेन तत्क्षणात् ॥ ३१॥"
  },
  {
    "text": "मृता दैत्या बभूवुश्च स्वस्वरूपधराः प्रभो ।\nदश द्वादश पञ्चत्रिशतविंशतियोजनम् ॥ ३२॥"
  },
  {
    "text": "तेषां देहप्रपातेन गृहवृक्षाश्रमादिकम् ।\nभञ्जते नित्यमेवातोऽस्माकं किं करवामहै ॥ ३३॥"
  },
  {
    "text": "अतस्त्वं सर्वसंयुक्तो गच्छ यत्र च ते रुचिः ।\nअथवा वयमीशान त्वां त्यक्त्वा किं व्रजामहे ॥ ३४॥"
  },
  {
    "text": "तेषां वचनमाकर्ण्य शिवश्चिन्तातुरोऽवदत् ।\nमुनीन् सर्वान् महादेव्यो देवानां पालकः प्रभुः ॥ ३५॥"
  },
  {
    "text": "श्रीशिव उवाच ।\nभवतामाश्रमेष्वद्याहं विप्रा ह्यागतोऽभवम् ।\nमदीयसङ्गदोषेण पीडिता मुनयः परम् ॥ ३६॥"
  },
  {
    "text": "स्वाश्रमेषु सदा विप्राः स्थीयतां सुखभोगिनः ।\nगमिष्यामि स्थलेऽन्यत्र सर्वैः साकं न संशयः ॥ ३७॥"
  },
  {
    "text": "मयूरेशस्य विप्रेशा नित्यं दुःखादिकं परम् ।\nदैत्येन्द्रैः क्रियते दैत्या हतास्तेन महाबलाः ॥ ३८॥"
  },
  {
    "text": "निर्विघ्नार्थं गणेशस्य स्थानं ब्रूत महर्षयः ।"
  },
  {
    "text": "तत्राहं ससुतो नित्यं स्थास्यामि ध्यानसंयुतः ॥ ३९॥"
  },
  {
    "text": "गौतमाद्या ऊचुः ।\nक्षेत्रं दक्षिणभागे तु वैघ्नेशं सर्वसिद्धिदम् ।\nभूस्वानन्दं वदन्ते तद्ब्रह्मसायुज्यदायकम् ॥ ४०॥"
  },
  {
    "text": "मूर्तिर्गणपतेस्तत्र सिन्धुदूतैः प्रखण्डिता ।\nसिन्धोश्च प्रतिमा दुष्टैः स्थापिता हर्षसंयुतैः ॥ ४१॥"
  },
  {
    "text": "जनैस्त्यक्तं महादेव दैत्यसन्त्रासतापितैः ।\nतत्र गच्छ सपुत्रस्त्वं विघ्नहीनो भविष्यसि ॥ ४२॥"
  },
  {
    "text": "तथेति शङ्करः सर्वैर्गणैर्विघ्नेशसंयुतः ।\nनिर्ययौ तं महादेव्यो ब्राह्मणाः प्रययुः किल ॥ ४३॥"
  },
  {
    "text": "एतस्मिन्नन्तरे तत्र सिन्धुना प्रेषितो महान् ।\nकमलासुरनामा यो दैत्यपैरागतोऽभवत् ॥ ४४॥"
  },
  {
    "text": "ब्रह्मविष्णुशिवादीनामजेयं दैत्यसंयुतम् ।\nमहामायं च तं दृष्ट्वा प्रपेलुर्मुनयस्ततः ॥ ४५॥"
  },
  {
    "text": "अहो शिवं परित्यज्य न स्थातुं शक्यते कदा ।\nमुनयो दैत्यनाथैश्च हताः कुत्र व्रजामहे ॥ ४६॥"
  },
  {
    "text": "एवं विचार्य ते सर्वे पुनः शङ्करमाययुः ।\nजगुस्तं भयभीताश्च रक्ष नो दैत्यनायकात् ॥ ४७॥"
  },
  {
    "text": "मयूरेशेन संयुक्तो तिष्ठ नित्यं महेश्वर ।\nनोचेदत्रानुगाः सर्वे वयं ते प्रभवामहे ॥ ४८॥"
  },
  {
    "text": "तेषां वचनमाकर्ण्य भयभीतः सदाशिवः ।\nजगाद तान् वचो रम्यं द्विजपालनकारकः ॥ ४९॥"
  },
  {
    "text": "श्रीशिव उवाच ।\nकमलासुरनामाऽयं दैत्यनाथैर्महाबलैः ।\nसमायातश्च तं जेतुं न क्षमोऽहं कदाचन ॥ ५०॥"
  },
  {
    "text": "अधुना मां समागृह्य कारागारे महाबलः ।\nक्षेपयिष्यति नूनं मां यत्र विष्ण्वादयः सुराः ॥ ५१॥"
  },
  {
    "text": "शिवस्य वचनं श्रुत्वा मयूरेशस्तमब्रवीत् ।\nमा भयं कुरु तात त्वं हनिष्यामि महासुरम् ॥ ५२॥"
  },
  {
    "text": "त्वं साक्षाद्गणनाथस्य कलांऽशो भक्तनायकः ।\nब्राह्मणा गाणपत्याश्च तेषां विघ्नः कथं भवेत् ॥ ५३॥"
  },
  {
    "text": "मरीचिना गणेशस्य कवचं मे महेश्वर ।\nरक्षणार्थं प्रदत्तं तु न भयं मे भविष्यति ॥ ५४॥"
  },
  {
    "text": "एवमुक्त्वा महादैत्यं ययौ विघ्नविदारणः ।\nमयूरोपरि संस्थाय पर्शोः शूलस्य धारकः ॥ ५५॥"
  },
  {
    "text": "कृत्वा युद्धं महाघोरं त्रिशूलेन महासुरम् ।\nचिच्छेद त्रिविधं कृत्वा पातयामास चासुरम् ॥ ५६॥"
  },
  {
    "text": "मस्तकं मयूरक्षेत्रे तदाकारं बभूव ह ।\nउदरं राजसदने प्रवाले जघनं तथा ॥ ५७॥"
  },
  {
    "text": "त्रिषु स्थानेषु दैत्येन्द्रः पपात त्रिविधोऽभवन् ।\nगणेश्वरश्चैव तेषु संस्थितोऽभूत् प्रतापवान् ॥ ५८॥"
  },
  {
    "text": "शिवेन मुनिभिः सार्धं मयूरेश्वर आययौ ।\nक्षेत्रे मयूरसंज्ञे तु तत्रसंस्था बभूविरे ॥ ५९॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nषष्ठे खण्डे विकटचरिते कमलासुरवधो नामैकोनचत्वारिंशत्तमोऽध्यायः ॥ ६.३९"
  },
  {
    "text": "६.४० विष्ण्वादिपराधीनतादर्शनं नाम चत्वारिंशत्तमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "आदिशक्तिरुवाच ।\nतत्रागत्य मयूरेशो दृष्ट्वा मूर्तिस्थितं प्रभुः ।\nसिन्धुं क्रोधसमायुक्तश्चूर्णयामास तत्क्षणात् ॥ १॥"
  },
  {
    "text": "ततोतिभयसंयुक्ता मुनयः शङ्करादयः ।\nकिं भविष्यति दैत्येभ्यः श्रुत्वा वार्तां बभूविरे ॥ २॥"
  },
  {
    "text": "तत्रापि मायया युक्ता दैत्येन्द्राश्च समाययुः ।\nहन्तुं शिवसुतं नित्यं तान् जघान मयूरपः ॥ ३॥"
  },
  {
    "text": "ततो विघ्नविनाशार्थमिन्द्रयज्ञं समारभत् ।\nशङ्करस्तं मयूरेशो बभञ्ज क्रोधसंयुतः ॥ ४॥"
  },
  {
    "text": "तत इन्द्रः सुरेशानैर्मयूरेशमयोधयत् ।\nतं जित्वा गणराजस्तु स्वपुरस्थो बभूव ह ॥ ५॥"
  },
  {
    "text": "शक्तय ऊचुः ।\nकारागारे स्थिता देवाः सिन्धोस्ते योद्धुमाययुः ।\nकथं देवि वदाशु त्वं संशयस्यापनुत्तये ॥ ६॥"
  },
  {
    "text": "आदिशक्तिरुवाच ।\nमेरुसंस्था महेशाना दैत्यैः सम्प्रधृताः पुरा ।\nनिराधारेषु संस्थास्ते पुरेषु गणपं ययुः ॥ ७॥"
  },
  {
    "text": "तान् ग्रहीतुं न शक्ताश्च भवन्ते केऽपि शक्तयः ।\nतेषां मार्गं प्रवक्ष्यामि संशयच्छेदनाय वः ॥ ८॥"
  },
  {
    "text": "देवाश्च त्रिविधाः प्रोक्तास्तत्त्वाकाराश्च शक्तयः ।\nतथा कर्ममया शास्त्रे देहरूपा न संशयः ॥ ९॥"
  },
  {
    "text": "दीव्यन्ति सर्वभावेषु तेन देवाः प्रकीर्तिताः ।\nदेवत्वं त्रिविधं तेषु ज्ञातव्यं वेदवादिभिः ॥ १०॥"
  },
  {
    "text": "शताश्वमेधयज्ञानां कर्तेन्द्रो भवति प्रियाः ।\nतिष्ठन्ति कर्मजा देवास्तादृशाः काञ्चनाचले ॥ ११॥"
  },
  {
    "text": "मन्दारादिषु सर्वत्र नगराणि दिवौकसाम् ।\nतान् जयन्ति समर्थाश्चासुरादयो न संशयः ॥ १२॥"
  },
  {
    "text": "ब्रह्मणो दिवसान्ते ते मन्वन्तरपरायणाः ।\nलयं गच्छन्ति यज्ञानां फलं भुक्त्वा न संशयः ॥ १३॥"
  },
  {
    "text": "पुनर्जन्मधराः सर्वे भवन्ति नरजातिषु ।\nकुर्वते यादृशं कर्म लभन्ते तादृशं फलम् ॥ १४॥"
  },
  {
    "text": "अन्ये कर्ममया देवा व्याप्य ते संस्थिताः पराः ।\nकुर्वते स्वाधिकारांश्च सदा कर्मपरायणाः ॥ १५॥"
  },
  {
    "text": "जठराग्निस्तथा बाह्याग्निरित्यादि दिवौकसाम् ।\nअधिकाराः समाख्याता यमस्य यातनादयः ॥ १६॥"
  },
  {
    "text": "दैत्या धर्षयितुं शक्तास्तान् भवन्ति न कर्मणा ।\nसदाऽधिकारसंयुक्तांस्तान् देवान् प्रवदन्ति च ॥ १७॥"
  },
  {
    "text": "योगबलेन योगीशास्तान् देवांश्चालयन्ति च ।\nनान्यबलेन देवेशाश्चलन्ति स्वाधिकारिणः ॥ १८॥"
  },
  {
    "text": "ब्रह्मणो दिवसान्ते ते न मृत्युं देवसत्तमाः ।\nलभन्ते वै निराधाराः कर्मरूपप्रधारकाः ॥ १९॥"
  },
  {
    "text": "महालये लयं देवा गच्छन्त्यत्र न संशयः ।\nसलोकपरिवारास्ते पुनर्देहधरा मताः ॥ २०॥"
  },
  {
    "text": "मृत्युलोके नराः सर्वे भवन्ते कर्मयन्त्रिताः ।\nयादृशं कुर्वते कर्म लभन्ते तादृशं फलम् ॥ २१॥"
  },
  {
    "text": "तत्त्वरूपा महादेव्यो देवा वेदे प्रकीर्तिताः ।\nते तत्त्वैर्विश्वमानन्दाद्भावयन्ति चराचरम् ॥ २२॥"
  },
  {
    "text": "उत्पत्तिस्थिसंहारकर्तारः सर्वरूपकाः ।\nब्रह्माकारस्वभावेन तिष्ठन्ति जगदीश्वराः ॥ २३॥"
  },
  {
    "text": "महाप्रलयवेलायां स्वविहारं समाप्य ते ।\nयोगनिद्रां प्रकुर्वन्ति योगाकारा विशेषतः ॥ २४॥"
  },
  {
    "text": "पुनः क्रीडन्ति सृष्ट्वा च ब्रह्माण्डं देवनायकाः ।\nन तान् योगबलेनैव समो धर्षयितुं भवेत् ॥ २५॥"
  },
  {
    "text": "योगोऽयं द्विविधः प्रोक्तः शास्त्रेषु विबुधोत्तमैः ।"
  },
  {
    "text": "वायुसाधनजश्चैकः प्राणायामेन लभ्यते ॥ २६॥"
  },
  {
    "text": "तेन योगेन तत्त्वस्था देवास्तद्वशवर्तिनः ।\nन भवन्ति कदा देव्यो ज्ञातव्यं शास्त्रमार्गतः ॥ २७॥"
  },
  {
    "text": "सम्प्रज्ञाताऽसम्प्रज्ञातमयो योगः प्रकीर्तितः ।\nद्वितीयो ब्रह्मभूताख्यो योगिभिः साध्यते सदा ॥ २८॥"
  },
  {
    "text": "तेन योगबलेनैव तान् जयन्ति सुरान्नराः ।\nसाध्याः सर्वे भवन्त्येव देवास्तद्वशवर्तिनः ॥ २९॥"
  },
  {
    "text": "यं यमिच्छति योगीन्द्रस्तं तं कुर्वन्ति देवपाः ।\nप्रारब्धं चालयन्त्येव योगिवश्यपरायणाः ॥ ३०॥"
  },
  {
    "text": "यदा तेषां विहारेषु संसक्ता योगिनोऽभवन् ।\nयोगभ्रष्टा भवन्त्येव जन्ममृत्युपरायणाः ॥ ३१॥"
  },
  {
    "text": "योगिनां योगभावेन भयं गच्छन्ति देवताः ।\nतत्त्वरूपा न सन्देहो ज्ञातव्यं वेदवादतः ॥ ३२॥"
  },
  {
    "text": "कर्मैकं त्रिविधस्थानामेकैकाश्रितरूपिणाम् ।\nसेवनाद्भञ्जनात्तस्य द्वन्द्वयुक्ता भवन्ति ते ॥ ३३॥"
  },
  {
    "text": "अधुना प्रकृतं देव्यः श‍ृणुध्वं त्वेकचेतसः ।\nअवतारचरित्रं तु विकटस्य महात्मनः ॥ ३४॥"
  },
  {
    "text": "प्रद्रष्टुं स कदाचित्तं विधिः क्षेत्रे मयूरके ।\nसमाययौ स तं दृष्ट्वा मोहयुक्तो बभूव ह ॥ ३५॥"
  },
  {
    "text": "विचारमकरोच्चित्ते शिवपुत्रोऽयमुच्यते ।\nअस्मै न नमनं कार्यं मया ज्येष्ठेन शक्तयः ॥ ३६॥"
  },
  {
    "text": "अयं गणेश्वरः साक्षात् कथितो नात्र संशयः ।\nपरीक्षां गणराजस्य कृत्वा पश्चान्नमाम्यहम् ॥ ३७॥"
  },
  {
    "text": "एवं विचार्य ब्रह्माण्डं शिवशक्तिसमन्वितम् ।\nअन्तर्धाय स्थितो ब्रह्मा गुप्तरूपेण सर्वगः ॥ ३८॥"
  },
  {
    "text": "मयूरेशस्ततस्तच्च ज्ञात्वा चराचरं जगत् ।\nनिर्ममे ब्रह्मदेवस्तं जगाम शरणं पुनः ॥ ३९॥"
  },
  {
    "text": "ततः श्वासेन विघ्नेशो ब्रह्माणं स्वोदरे नयत् ।\nतत्रानन्ताण्डकं दृष्ट्वा बभ्राम यत्र तत्र सः ॥ ४०॥"
  },
  {
    "text": "गते वर्षसहस्रे च ब्रह्माणं श्वासवायुना ।\nबहिर्निःष्कासयामास मयूरेशो महायशाः ॥ ४१॥"
  },
  {
    "text": "बहिरागत्य वेधाः स क्षणमेकं ददर्श ह ।\nततोऽतिविस्मितो भूत्वा पुनस्तं प्रणतोऽभवत् ॥ ४२॥"
  },
  {
    "text": "स्तुत्वा तं स जगामैव स्वस्थलं हर्षसंयुतः ।\nमयूरक्षेत्रे तदादि स्थिता ब्रह्मकमण्डलुः ॥ ४३॥"
  },
  {
    "text": "एवं विधेर्मदं हत्वा चिक्रीड द्विजबालकैः ।\nमयूरेशो जगत्स्रष्टा भक्तेभ्यः सर्वदायकः ॥ ४४॥"
  },
  {
    "text": "ततः कदाचिद्भाद्री सा चतुर्थी शुक्लपक्षगा ।\nसमागता च तस्यां ते मृण्मयीं चक्रुरादृताः ॥ ४५॥"
  },
  {
    "text": "स्वे स्वे गृहे तु सर्वे ते मुनयः शङ्करादयः ।\nगणा गणेश्वरं कृत्वा पूजयामासुरादरात् ॥ ४६॥"
  },
  {
    "text": "मयूरेशः स्वयं चक्रे मूर्तिं शुण्डादिचिह्निताम् ।\nसम्पूज्यानम्य तुष्टाव कृत्वा करपुटं पुरः ॥ ४७॥"
  },
  {
    "text": "मयूरेश उवाच ।\nनमस्ते गणनाथाय सर्वविघ्नविदारिणे ।\nभक्तानां दुष्टरूपेभ्यो विघ्नदात्रे नमो नमः ॥ ४८॥"
  },
  {
    "text": "ब्रह्मणां पतये तुभ्यं सर्वसिद्धिप्रदायिने ।\nअमेयमायया युक्ताय नमो ढुण्ढये नमः ॥ ४९॥"
  },
  {
    "text": "वक्रतुण्डाय वक्राणां नाशकार परात्मने ।\nलम्बोदराय सर्वेषां जठरस्थाय ते नमः ॥ ५०॥"
  },
  {
    "text": "चिन्तामणिस्वरूपाय पञ्चचित्तप्रधारिणे ।\nहेरम्बाय परेशानां दीनानां बीजरूपिणे ॥ ५१॥"
  },
  {
    "text": "योगेशाय सदा शान्तिदात्रे शान्तिमयाय च ।"
  },
  {
    "text": "शान्तीनां शान्तिरूपाय गणेशाय नमो नमः ॥ ५२॥"
  },
  {
    "text": "ज्येष्ठराजाय ज्येष्ठानां पूज्याय विकटाय ते ।\nज्येष्ठेभ्यः पददात्रे वै मात्रे पित्रे नमो नमः ॥ ५३॥"
  },
  {
    "text": "अनादये च सर्वेषामादिरूपाय विघ्नप ।\nविघ्नानां विघ्नरूपाय सर्वसत्तात्मने नमः ॥ ५४॥"
  },
  {
    "text": "स्वानन्दवासिने तुभ्यं संयोगायोगमूर्तये ।\nसर्वपूज्याय भक्तेभ्यो भक्तिदात्रे नमो नमः ॥ ५५॥"
  },
  {
    "text": "महोदराय भीमाय पापिनां दण्डधारिणे ।\nस्वधर्मनिरतेभ्यस्तु सुखदाय नमो नमः ॥ ५६॥"
  },
  {
    "text": "मयूरवाहनायैव मयूरेश्वर ते नमः ।\nआखुवाहाय सर्वेश परात्पराय वै नमः ॥ ५७॥"
  },
  {
    "text": "किं स्तौमि त्वां गणाधीश योगाकारस्वरूपिणम् ।\nशिवादयो न संस्तोतुं समर्था वेदमुख्यकाः ॥ ५८॥"
  },
  {
    "text": "रक्ष नस्ते सदा दासान् देहि भक्तिं त्वदीयकाम् ।\nयया माया न बाध्यते बुद्धीश ते नमो नमः ॥ ५९॥"
  },
  {
    "text": "एवं स्तुत्वा मयूरेशं मयूरेशो नतोऽभवत् ।\nपूजाविधिं समाप्यैव भक्तियुक्तो बभूव ह ॥ ६०॥"
  },
  {
    "text": "एवं शिवादयः सर्वे पुपूजुर्गणनायकम् ।\nमुनयश्चैव सर्वेशं मृन्मूर्तिस्थं विशेषतः ॥ ६१॥"
  },
  {
    "text": "एतस्मिन्नन्तरे तत्र विश्वदेवो महायशाः ।\nसमाययौ च तीर्थानि भ्रममाणो यदृच्छया ॥ ६२॥"
  },
  {
    "text": "एकनिष्ठतया सोऽपि नारायणपरायणः ।\nपुपूज नित्यमानन्दाच्छेषशायिनमादरात् ॥ ६३॥"
  },
  {
    "text": "अव्याहतगतिः सोऽपि तपसा दग्धकिल्बिषः ।\nगत्वा समुद्रमध्यस्थं तं पुपूज जनार्दनम् ॥ ६४॥"
  },
  {
    "text": "पश्चाज्जलादिकं विप्रो बुभुजे भक्तिसंयुतः ।\nअत्यन्तभक्तियोगेन गाणेशे योग्यतां गतः ॥ ६५॥"
  },
  {
    "text": "मायया च मयूरेशस्तं ज्ञात्वा शेषशायिनः ।\nज्ञानं सञ्छादयामास विश्वदेवस्य संस्मृतिम् ॥ ६६॥"
  },
  {
    "text": "विश्वदेवस्य नित्यं तु बुद्धिमोहेन विघ्नपः ।\nअकारयत्तद्योगेशो विस्मृतं योगमायया ॥ ६७॥"
  },
  {
    "text": "आगत्य विश्वदेवस्तु पार्वतीं सर्वभाविनीम् ।\nअयाचत स भिक्षां तां सा ददौ पायसादिकम् ॥ ६८॥"
  },
  {
    "text": "अपोशनं स कृत्वा च सस्मार शेषशायिनम् ।\nमहादुःखयुतस्तत्र संस्थितोऽभूद् द्विजोत्तमः ॥ ६९॥"
  },
  {
    "text": "ततस्तं गणराजस्तु खेदयुक्तं विशेषतः ।\nदृष्ट्वा नारायणो भूत्वा सान्त्वयामास भावतः ॥ ७०॥"
  },
  {
    "text": "चतुर्वर्षात्मको मूर्तिं स पुपूज पराशरः ।\nमृन्मयैरुपचारैस्तां दर्शयामास भक्तितः ॥ ७१॥"
  },
  {
    "text": "गाणेशाख्यं ददौ ज्ञानं विश्वदेवाय शान्तिदम् ।\nगाणपत्यस्वभावेन स ननाम गुणेश्वरम् ॥ ७२॥"
  },
  {
    "text": "विश्वदेवो ययौ स्थानं स्वकीयं शान्तिसंयुतः ।\nएकनिष्ठतया विप्रो मयूरेशं तमाभजत् ॥ ७३॥"
  },
  {
    "text": "एवं विस्मृतभावेन ज्ञानसञ्छादनेन च ।\nविष्णोः पराक्रमं हत्वा चिक्रीड द्विजबालकैः ॥ ७४॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nषष्ठे खण्डे विकटचरिते विष्ण्वादिपराधीनतादर्शनं नाम चत्वारिंशत्तमोऽध्यायः ॥ ६.४०"
  },
  {
    "text": "६.४१ मयूरेशचरितवर्णनं नामैकचत्वारिंशत्तमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "आदिशक्तिरुवाच ।\nकदाचित् सुखमासीनं गणैः सर्वैः समावृतम् ।\nशिवं दृष्ट्वा मयूरेशो मायामाविश्चकार ह ॥ १॥"
  },
  {
    "text": "समागत्य महेशानं तस्य भालस्थितं प्रभुः ।\nचन्द्रं गृह्य गणेशानः प्रययौ क्रीडनोत्सुकः ॥ २॥"
  },
  {
    "text": "मायया मोहिताः सर्वे शिवमुख्या विशेषतः ।\nन जानन्ति स्म देवेशं चन्द्रतास्कर्यकारिणम् ॥ ३॥"
  },
  {
    "text": "ततः शिवः स्वभाले तं न ददर्श निशाकरम् ।\nक्रोधयुक्तो गणान् प्राह कथं चन्द्रो गतो गणाः ॥ ४॥"
  },
  {
    "text": "ततो मुनिसुताः प्रोचुः समागत्य महेश्वरम् ।\nचन्द्रं गृह्य मयूरेशः खेलत्यस्माभिरादरात् ॥ ५॥"
  },
  {
    "text": "ततः क्रोधसमाविष्ट उवाच ह शिवो गणान् ।\nबद्ध्वा गणेश्वरं ताड्यानयध्वं मेऽद्य सन्निधौ ॥ ६॥"
  },
  {
    "text": "ततो गणा ययुस्तं ते तेन निःश्वासवायुना ।\nनिक्षिप्ताः शङ्करस्याग्रे शुष्कपत्रसमप्रभाः ॥ ७॥"
  },
  {
    "text": "एवं क्रमेण सर्वान् स मयूरेशो गणेश्वरान् ।\nभग्नदर्पांश्चकारैव शिवश्चिन्तातुरोऽभवत् ॥ ८॥"
  },
  {
    "text": "ततो मायां समाश्रित्य शिवभाले निशाकरम् ।\nमयूरेशः समागत्याऽऽस्थाप्य भ्रान्तांश्चकार ह ॥ ९॥"
  },
  {
    "text": "स्वभालस्थं महेशानो दृष्ट्वा चन्द्रं गणास्तथा ।\nमेनिरे तं सदा तत्र संस्थितं तं गतागतम् ॥ १०॥"
  },
  {
    "text": "एवं शिवं पराधीनं कारयामास विघ्नपः ।\nततः कदाचिद्दैत्येन्द्रं वनं हन्तुं जगाम ह ॥ ११॥"
  },
  {
    "text": "व्याघ्ररूपधरं दृष्ट्वा शार्दूलोऽभूद्गजाननः ।\nन तं जानन्ति विप्राणां सुताः शार्दूलरूपिणम् ॥ १२॥"
  },
  {
    "text": "यत्र तत्र भ्रमन्ति स्म बालास्तद्दर्शनोत्सुकाः ।\nते सर्वे सुष्वपुः श्रान्ता निद्रां लेभुः श्रमान्विताः ॥ १३॥"
  },
  {
    "text": "पादं दक्षिणदिक्संस्थं दृष्ट्वा तेषां च भानुजः ।\nतान् गृह्य निगडैर्बद्ध्वा चिक्षपे स्वपुरे यमः ॥ १४॥"
  },
  {
    "text": "हत्वा दैत्यं मयूरेशः स्वपुरं पुनराययौ ।\nन तत्र मुनिपुत्रान् स ददर्श विस्मतोऽभवत् ॥ १५॥"
  },
  {
    "text": "गत्वा स्वर्गे यमं जित्वा ययौ तैर्मुनिबालकैः ।\nएवं नानाविधां क्रीडां चकार मयूरध्वजः ॥ १६॥"
  },
  {
    "text": "दशपञ्च वयोवर्षाण्यतिक्रम्य गणेश्वरः ।\nशुशुभे खेलसंयुक्तो दैत्यान् हत्वा विशेषतः ॥ १७॥"
  },
  {
    "text": "अथ तत्राऽऽययौ योगी नारदो गणपं स्मरन् ।\nउवाच शङ्करं सोऽपि हर्षयुक्तेन चेतसा ॥ १८॥"
  },
  {
    "text": "नारद उवाच ।\nतपसाऽऽराधितौ देव्यौ सिद्धिबुद्धी तु वेधसा ।\nवरदानेन ते पुत्र्यौ बभूवतुः प्रजापते ॥ १९॥"
  },
  {
    "text": "तदर्थं सदृशं ब्रह्मा नावाप वरमुत्तमम् ।\nमयूरेशाय अधुना दातुमिच्छति स प्रभुः ॥ २०॥"
  },
  {
    "text": "तथेति तमुवाचाथ शङ्करस्तेन संयुतः ।\nमयूरेशं समागृह्य निर्ययौ स गणः स्वयम् ॥ २१॥"
  },
  {
    "text": "मार्गमध्ये मयूरेशो ददर्श नगरं परम् ।\nसिन्धोर्देवविमोक्षार्थं विचारमकरोत् परम् ॥ २२॥"
  },
  {
    "text": "ततो युद्धं महाघोरं चकार सिन्धुना स्वयम् ।\nमयूरेशो गणैः सार्धं सोऽपि तेन महासुरः ॥ २३॥"
  },
  {
    "text": "ततः परशुना भित्वा नाभिं त्वमृतसंयुताम् ।\nमारयामास सिन्धुं च नानादैत्येन्द्रनायकैः ॥ २४॥"
  },
  {
    "text": "विष्णुभक्तः पिता तस्य चक्रपाणिर्महायशाः ।"
  },
  {
    "text": "मयूरेशार्थमेवं स विचार्य शरणं ययौ ॥ २५॥"
  },
  {
    "text": "त्यक्त्वा सर्वं गणेशे स लालसो भक्तिसंयुतः ।\nबभूव तं स्वपुर्यां तु समानाय्य पुपूज ह ॥ २६॥"
  },
  {
    "text": "कारागृहाच्चक्रपाणिर्निष्कास्य विष्णुमुख्यकान् ।\nदेवान् देवेन्द्रयुक्तांश्चापूजयद्भक्तिसंयुतः ॥ २७॥"
  },
  {
    "text": "तत्र ब्रह्मा प्रहर्षेण सस्मार तनये स्वके ।\nसिद्धिबुद्धी समायाते रूपलावण्यसंयुते ॥ २८॥"
  },
  {
    "text": "ते दृष्ट्वा कामसन्तप्ता देवेन्द्राश्च बभूविरे ।\nदेवास्तं प्रार्थयामासुः प्रत्येके विधिमादरात् ॥ २९॥"
  },
  {
    "text": "अस्मभ्यो देहि देवेश कन्ये परमसुन्दरे ।\nन दृष्टे सदृशे कुत्र कामिनीनां गणेषु च ॥ ३०॥"
  },
  {
    "text": "ततो ब्रह्मा जगादैव न सदृशः सुरेश्वराः ।\nआभ्यां तस्मान् मयूरेशाय दास्यामि मदात्मजे ॥ ३१॥"
  },
  {
    "text": "ततोऽतिप्रार्थयामासुर्देवाः सर्वे पितामहम् ।\nजगाद वचनं युक्तं सपुत्र्यौ खेदसंयुतः ॥ ३२॥"
  },
  {
    "text": "सिद्धिबुद्धी सुरेन्द्रेषु वृणुतं वरमीप्सितम् ।\nते ऊचतुर्विधातारं चित्तस्थं तं वृणीवहे ॥ ३३॥"
  },
  {
    "text": "ततो मात्रां समागृह्य चिन्तामणिं प्रदृश्य ते ।\nसिद्धिबुद्धी मयूरेशं त्यक्त्वा देवांश्च जग्मतुः ॥ ३४॥"
  },
  {
    "text": "मालां गले गणेशस्य ततश्चिक्षिपतुर्विधिः ।\nतस्मै समर्पयामास सिद्धिं बुद्धिं विधानतः ॥ ३५॥"
  },
  {
    "text": "ततः सर्वे प्रणेमुस्तं देवेन्द्रादय आदरात् ।\nसिन्धोर्वधात् प्रहर्षेण युक्ताः सम्पूज्य तुष्टुवुः ॥ ३६॥"
  },
  {
    "text": "देवर्षय ऊचुः ।\nनमस्ते शिखिवाहाय मयूरध्वजधारिणे ।\nमयूरेश्वरनाम्ने वै गणेशाय नमो नमः ॥ ३७॥"
  },
  {
    "text": "अनाथानां प्रणाथाय गताहङ्कारिणां पते ।\nमायाप्रचालकायैव विघ्नेशाय नमो नमः ॥ ३८॥"
  },
  {
    "text": "सर्वानन्दप्रदात्रे ते सदा स्वानन्दवासिने ।\nस्वस्वधर्मरतानां च पालकाय नमो नमः ॥ ३९॥"
  },
  {
    "text": "अनादये परेशाय दैत्यदानवमर्दिने ।\nविधर्मस्थस्वभावानां हर्त्रे विकट ते नमः ॥ ४०॥"
  },
  {
    "text": "शिवपुत्राय सर्वेषां मात्रे पित्रे नमो नमः ।\nपार्वतीनन्दनायैव स्कन्दाग्रज नमो नमः ॥ ४१॥"
  },
  {
    "text": "नानावताररूपैस्तु विश्वसंस्थाकराय ते ।\nकाश्यपाय नमस्तुभ्यं शेषपुत्राय ते नमः ॥ ४२॥"
  },
  {
    "text": "सिन्धुहन्त्रे च हेरम्बाय परशुधराय ते ।\nदेवदेवेश पालाय ब्रह्मणां पतये नमः ॥ ४३॥"
  },
  {
    "text": "योगेशाय सुशान्तिभ्यः शान्तिदात्रे कृपालवे ।\nअनन्ताननबाहो तेऽनन्तोदर नमो नमः ॥ ४४॥"
  },
  {
    "text": "अनन्तविभवायैव चित्तवृत्तिप्रचालक ।\nसर्वहृत्स्थाय सर्वेषां पूज्याय ते नमो नमः ॥ ४५॥"
  },
  {
    "text": "सर्वादिपूज्यरूपाय ज्येष्ठराजाय ते नमः ।\nगणानां पतये चैव सिद्धिबुद्धिवराय च ॥ ४६॥"
  },
  {
    "text": "किं स्तुमस्त्वां मयूरेश यत्र वेदादयः प्रभो ।\nयोगिनः शान्तिमापन्ना अतो नमामहे वयम् ॥ ४७॥"
  },
  {
    "text": "तेन तुष्टो भव स्वामिन् दयाघन प्रवर्तक ।\nत्वदीयाङ्गसमुद्भूतान् रक्ष नो नित्यदा प्रभो ॥ ४८॥"
  },
  {
    "text": "एवं स्तुत्वा प्रणेमुस्तं ततो देवोऽब्रवीन् स तान् ।\nवरान् वृणुत देवेशा मुनिभिश्च समन्विताः ॥ ४९॥"
  },
  {
    "text": "भवत्कृतमिदं स्तोत्रं सर्वसिद्धिप्रदायकम् ।\nभविष्यति महाभागा मम प्रीतिविवर्धनम् ॥ ५०॥"
  },
  {
    "text": "यः पठेच्छृणुयाद्वापि श्रावयेत्स लभत् पराम् ।\nभुक्तिं मुक्तिं मदीयां तु नरो भक्तिं न संशयः ॥ ५१॥"
  },
  {
    "text": "मयूरेशवचः श्रुत्वा देवाः सर्षिगणाश्च तम् ।\nप्रत्यूचुस्ते प्रणम्येदं वचनं हर्षसंयुताः ॥ ५२॥"
  },
  {
    "text": "देवर्षय ऊचुः ।\nयदि प्रसन्नभावेन वरान् दास्यसि विघ्नप ।\nत्वदीयामचलां भक्तिं देहि नाथ नमोस्तु ते ॥ ५३॥"
  },
  {
    "text": "हतः सिन्धुर्महावीर्यस्तेन सर्वे कृतार्थकाः ।\nअधुना स्वाधिकारेषु गमिष्यामस्त्वदाज्ञया ॥ ५४॥"
  },
  {
    "text": "तथेति तानुवाचाथ मयूरेशः प्रतापवान् ।\nदत्त्वा भक्तिं स्वकीयां तु राज्ञे सर्वैर्जगाम ह ॥ ५५॥"
  },
  {
    "text": "चक्रपाणिर्गणेशस्य पञ्चायतनमार्गतः ।\nअभजत्तं मयूरेशमन्ते स्वानन्दगोऽभवत् ॥ ५६॥"
  },
  {
    "text": "मयूरेशः समायातो मयूरे सर्वसंयुतः ।\nसर्वान् संस्थाप्य देवेशान् जगाद मुनिसत्तमान् ॥ ५७॥"
  },
  {
    "text": "यदर्थमागता देवास्तत् सर्वं सुकृतं मया ।\nअधुना निजलोकेऽहं गमिष्यामि मुनीश्वराः ॥ ५८॥"
  },
  {
    "text": "एवमुक्त्वान्तर्दधेऽसौ मयूरेशः स्वलीलया ।\nदेवर्षयश्च खेदेन युक्तास्तत्रैव संस्थिताः ॥ ५९॥"
  },
  {
    "text": "पार्वतीशङ्करौ तत्र मूर्च्छितौ स बभूवतुः ।\nतयोर्हृदि मयूरेशः प्रकटोऽभूद् जगाद तौ ॥ ६०॥"
  },
  {
    "text": "भवतोर्हृदि संस्थोऽहं चित्तवृत्तिप्रचालकः ।\nन वियोगः कदा मे वां पितरौ नात्र संशयः ॥ ६१॥"
  },
  {
    "text": "बहिर्मूर्तिं समास्थाप्यापूज्य तत्रैव भक्तितः ।\nसेवेथां मां विशेषेण तेन तुष्टौ भविष्यथः ॥ ६२॥"
  },
  {
    "text": "एवमुक्त्वांऽतर्दधेऽसौ गणेशो गणवल्लभः ।\nब्रह्मा मूर्तिं द्विजैस्तस्य स्थापयामास हर्षतः ॥ ६३॥"
  },
  {
    "text": "ततो हर्षयुताः सर्वे स्वांशेन स्वस्थलेषु ते ।\nसंस्थिताः कार्यसिद्ध्यर्थं स्वस्वकर्मपरायणाः ॥ ६४॥"
  },
  {
    "text": "पूर्णभावेन तत्रैव मयूरेशं सिषेविरे ।\nक्षेत्रवासपराः सर्वे भक्तियुक्ताश्च शक्तयः ॥ ६५॥"
  },
  {
    "text": "विकटस्यावतारोऽयं मयूरेश्वरसंज्ञितः ।\nभक्तानां कथितः सर्वसिद्धिदः प्रीतिवर्धनः ॥ ६६॥"
  },
  {
    "text": "यः पठेत् श‍ृणुयाच्चेद्वा स लभेदीप्सितं फलम् ।\nअन्ते स्वानन्दगो भूत्वा मोदते ब्रह्मतत्परः ॥ ६७॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nषष्ठे खण्डे विकटचरिते मयूरेशचरितवर्णनं नामैकचत्वारिंशत्तमोऽध्यायः ॥ ६.४१"
  },
  {
    "text": "६.४२ सूर्यावतारचरितं नाम द्विचत्वारिंशत्तमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "आदिशक्तिरुवाच ।\nविकटेन महादेव्यो रचितं मायया परम् ।\nनानाभेदयुतं ब्रह्माऽसद्रूपं विविधे रतम् ॥ १॥"
  },
  {
    "text": "तेन नानाविधं ब्रह्म जगन्नानाविधं तथा ।\nसृष्टं तानि विशेषेण जीवहीनानि मेनिरे ॥ २॥"
  },
  {
    "text": "ततस्तैर्विकटस्यैव तपस्तप्तं सुदारुणम् ।\nएकाक्षरविधानेन दिव्यवर्षसहस्रकम् ॥ ३॥"
  },
  {
    "text": "तुष्टस्तानि ययौ देवो वरदानार्थमादरात् ।\nरथस्थः सूर्यरूपेण सर्वात्मा सर्वभावनः ॥ ४॥"
  },
  {
    "text": "तं दृष्ट्वा तानि हर्षेण युक्तानि नेमुरादरात् ।\nतद्दर्शनजबोधेन ज्ञानयुक्तानि शक्तयः ॥ ५॥"
  },
  {
    "text": "आत्माकारोऽयमेकश्च विकटः सूर्यरूपधृक् ।\nन कुत्रचित् प्रदृश्येत भेदो विकटसूर्ययोः ॥ ६॥"
  },
  {
    "text": "तान्याऽऽपूज्य प्रणेमुस्तं पुनस्तोतुं प्रचक्रमुः ।\nस्तोत्रं नानाविधान्येव ब्रह्माणि विश्वपालकैः ॥ ७॥"
  },
  {
    "text": "नानाब्रह्माण्यूचुः ।\nविकटाय परेशाय सर्वजीवनधारिणे ।\nआत्माकाराय सूर्याय भानवे ते नमो नमः ॥ ८॥"
  },
  {
    "text": "सप्ताश्वरथसंस्थाय विघ्नेशाय परात्मने ।\nहेरम्बाय जगन्नाथ ब्रह्मनाथाय ते नमः ॥ ९॥"
  },
  {
    "text": "संज्ञापते नमस्तुभ्यं साक्षिरूपाय साक्षिणे ।\nछायानाथाय देवेश देवदेवेश ते नमः ॥ १०॥"
  },
  {
    "text": "अनामयाय नित्याय सहस्रकरधारिणे ।\nअनन्तभेदहीनायाऽद्वितीयाय नमो नमः ॥ ११॥"
  },
  {
    "text": "सर्वादये सदा सर्वाधाराय विश्वमूर्तये ।\nकर्माधाराय सर्वेषां पालकाय नमो नमः ॥ १२॥"
  },
  {
    "text": "आदित्याय परेशाय परात्परतराय ते ।\nदिनस्य पतये नाथ दिनपालाय वै नमः ॥ १३॥"
  },
  {
    "text": "अर्यम्णे काश्यपायैव तेजसां पतये नमः ।\nअनाधाराय वृष्ट्यास्तु चालकाय नमो नमः ॥ १४॥"
  },
  {
    "text": "किं स्तुमस्त्वां रवे यत्र वेदाः सङ्कुण्ठिता बभुः ।\nयोगिनं सततं सर्व आत्माकारं परात्परम् ॥ १५॥"
  },
  {
    "text": "एकमेवाद्वितीयं त्वां वदन्ति वेदवादिनः ।\nवयं भिन्नानि तेन त्वं विकटोऽसि न संशयः ॥ १६॥"
  },
  {
    "text": "एवं स्तुत्वा तं ब्रह्माणि प्रणेमुर्हर्षभावतः ।\nतान्युत्थाप्यार्यमा वाक्यं जगाद भक्तवत्सलः ॥ १७॥"
  },
  {
    "text": "सूर्य उवाच ।\nवरान् ब्रूत च ब्रह्माणि दास्यामि भक्तियन्त्रितः ।\nभवत्कृतमिदं स्तोत्रं भुक्तिमुक्तिप्रदं भवेत् ॥ १८॥"
  },
  {
    "text": "यं यमिच्छति तं तं तु दास्यामि स्तोत्रपाठतः ।\nब्रह्मभूयप्रदं मेऽस्तु स्तोत्रं मद्भक्तिवर्धनम् ॥ १९॥"
  },
  {
    "text": "सूर्यस्य वचनं श्रुत्वा हर्षेण संयुतानि तु ।\nजगुस्तं ब्रह्ममुख्यानि भक्तियुक्तानि शक्तयः ॥ २०॥"
  },
  {
    "text": "ब्रह्माण्यूचुः ।\nतुष्टश्चेद्ब्रह्मब्रह्मेश जीवयुक्तानि नित्यदा ।\nकुरुष्व सर्वभावेन स्वस्य सौख्यपराणि तु ॥ २१॥"
  },
  {
    "text": "भक्तिं देहि सदा नाथ तव पादाम्बुजे पराम् ।\nमायामोहविनाशार्थं योगं देहि परात्परम् ॥ २२॥"
  },
  {
    "text": "तथेति सविता तेभ्य उक्त्वा ज्ञानं जगाद ह ।\nमायामोहविनाशार्थं गाणेशं योगशान्तिदम् ॥ २३॥"
  },
  {
    "text": "सूर्य उवाच ।\nअसत् सत् समनेतीनां संयोगे योग उच्यते ।\nस्वसंवेद्यात्मकश्चैव गकाराक्षरवाचकः ॥ २४॥"
  },
  {
    "text": "स्वस्वरूपेण हीनोऽयमयोगो योग उच्यते ।\nणकाराक्षरगः सोऽपि वेदेषु कथितोऽभवत् ॥ २५॥"
  },
  {
    "text": "तयोर्योगे गणेशानः शान्तीनां शान्तिदायकः ।"
  },
  {
    "text": "चित्ते चिन्तामणिं दृष्ट्वा भविष्यथ सुयोगिनः ॥ २६॥"
  },
  {
    "text": "संयोगायोगरूपं यन्मायामयं विशेषतः ।\nतस्या विकटभावेन भजध्वं विकटं सदा ॥ २७॥"
  },
  {
    "text": "स्वस्वब्रह्मणि संस्थं तु कर्म कृत्वा स्वभावजम् ।\nगणेशार्पणभावेन भवद्भिः स्थीयतां सदा ॥ २८॥"
  },
  {
    "text": "एवमुक्त्वा स्वयं भानुर्ब्रह्माणि सर्वनायकः ।\nअन्तर्दधे महादेव्यः स्वानन्दस्थो बभूव ह ॥ २९॥"
  },
  {
    "text": "ततो सन्मुख्यब्रह्माणि स्वस्वविश्वयुतानि च ।\nजीवयुक्तानि जातानि खेलां चक्रुः परस्परम् ॥ ३०॥"
  },
  {
    "text": "यथा सूर्येण सन्दिष्टो योगो विकटसंज्ञितः ।\nसाधयित्वा तथा तानि सुशान्तानि बभूविरे ॥ ३१॥"
  },
  {
    "text": "हृदि चिन्तामणिं ज्ञात्वा बहिः कर्माणि कृत्स्नशः ।\nसमर्प्य विकटं देव्यो भजन् ब्रह्माणि रेमिरे ॥ ३२॥"
  },
  {
    "text": "एवं विकटमाहात्म्यं सूर्यावतारसंज्ञितम् ।\nकथितं विस्तरेणैव समासेनापि निश्चितम् ॥ ३३॥"
  },
  {
    "text": "अयं सूर्यात्मकश्चैव विकटस्य महात्मनः ।\nअवतारः समाख्यातः सर्वसिद्धिप्रदायकः ॥ ३४॥"
  },
  {
    "text": "श‍ृणुयाद्यः पठेद्वापि स सिद्धिं परमां लभेत् ।\nईप्सितं सर्वमेवं तु परत्रेह लभेत् सुखम् ॥ ३५॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nषष्ठे खण्डे विकटचरिते सूर्यावतारचरितं नाम द्विचत्वारिंशत्तमोऽध्यायः ॥ ६.४२\n६.४३ भानुविनायकचरितं नाम त्रिचत्वारिंशत्तमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "आदिशक्तिरुवाच ।\nकश्यपस्य च भार्याऽऽसीद्विनता रूपशालिनी ।\nतस्यामण्डे समुत्पन्ने द्वेऽतीव तेजसा युते ॥ १॥"
  },
  {
    "text": "ताभ्यां ज्येष्ठोऽरुणो जज्ञे गरुडोऽनुज एव च ।\nअरुणः सूर्यमाराध्य वरं प्राप हितावहम् ॥ २॥"
  },
  {
    "text": "सारथिः स रवेरासीन्नित्यं तद्भक्तिसंयुतः ।\nसेवयाऽनन्यभावेन सूर्य आत्मानमच्युतम् ॥ ३॥"
  },
  {
    "text": "गणेशं नित्यमानन्दात् सूर्यो भेजे विशेषतः ।\nप्रणम्य सोऽपि पप्रच्छारुणस्तं खेदसंयुतः ॥ ४॥"
  },
  {
    "text": "अरुण उवाच ।\nस्वामिंस्त्वं सर्वभावानामात्माऽमृतमयः सदा ।\nएक एवाद्वितीयोऽसि भजसे कं गजाननम् ॥ ५॥"
  },
  {
    "text": "कोऽसौ गणेश्वरः पूर्णो मिथ्यात्मा कश्यपात्मज ।\nमोहं करोषि देवेश स्वरूपच्छादनाय ते ॥ ६॥"
  },
  {
    "text": "योगिनो देवमुख्याश्च त्वां ज्ञात्वा शान्तिमादधुः ।\nत्वत्तः परतरं नास्ति किमर्थं भजसे परम् ॥ ७॥"
  },
  {
    "text": "सूर्य उवाच ।\nत्वयाऽनूरो सत्यमुक्तं वेत्सि मां त्वं विशेषतः ।\nन त्वत्समो मदीये तु योगे कोऽपि विशेषतः ॥ ८॥"
  },
  {
    "text": "पूर्णभावमविज्ञाय शान्तिं धृत्वा त्वमञ्जसा ।\nसंस्थितः किमहं ब्रूयामज्ञानं त्वां महायशः ॥ ९॥"
  },
  {
    "text": "गणेशादहमुत्पन्नस्तस्यान्ये शङ्करादयः ।\nज्येष्ठराजश्च तेनायं तस्य ज्येष्ठो न विद्यते ॥ १०॥"
  },
  {
    "text": "असन्नानाविधा शक्तिस्तत्राहं चात्मवाचकः ।\nतयोः समानभावे त्वाऽऽनन्दो विष्णुः प्रकीर्तितः ॥ ११॥"
  },
  {
    "text": "आनन्दाच्च परो व्यक्तः शङ्करस्तुर्यसंज्ञितः ।\nतेषां योगे गणेशानः स्वानन्दाख्यः प्रकीर्तितः ॥ १२॥"
  },
  {
    "text": "सर्वसंयोगकर्तृत्वात् मायायुक्तो गणेश्वरः ।\nस्वसंवेद्येन योगेन लभ्यतेऽरुण निश्चितम् ॥ १३॥"
  },
  {
    "text": "तस्मात्परो ह्ययोगश्च स्वसंवेद्यविवर्जितः ।\nतयोर्योगे गणेशानो वेदे पश्य विचक्षण ॥ १४॥"
  },
  {
    "text": "ब्रह्मणस्पतिवाच्योऽसौ वयं ब्रह्ममयाः किल ।\nअस्माकं गणराजस्तु स्वामी तस्माद्भजामहे ॥ १५॥"
  },
  {
    "text": "एवं तस्य वचः श्रुत्वाऽनूरुस्तं प्रणनाम ह ।\nजगाद भक्तिसंयुक्तः सूर्यं तेजस्विनां पतिम् ॥ १६॥"
  },
  {
    "text": "अरुण उवाच ।\nगणेशप्राप्तये नाथ वदोपायं सुसौख्यदम् ।\nभवामि गाणपत्यश्च येनाऽहं देवनायकः ॥ १७॥"
  },
  {
    "text": "सूर्य उवाच ।\nएकाक्षरविधानेन तं भजस्व तु काश्यप ।\nहृदि चिन्तामणिं दृष्ट्वा योगिवन्द्यो भविष्यसि ॥ १८॥"
  },
  {
    "text": "एवमुक्त्वा ददौ तस्मै मन्त्रं गणपतेः प्रभुः ।\nस विधिं तं प्रणम्याऽसौ जगाम वनमुत्तमम् ॥ १९॥"
  },
  {
    "text": "तताप तप उग्रं स गणेशध्यानतत्परः ।\nयोगमार्गेण विघ्नेशं साधयामास भक्तितः ॥ २०॥"
  },
  {
    "text": "ततो योगीन्द्रवन्द्यः स बभूवे योगसेवया ।\nचित्तं पञ्चविधं त्यक्त्वा रसयुक्तं जपे रतः ॥ २१॥"
  },
  {
    "text": "एवं वर्षशतेष्वेनं गतेषु द्विरदाननः ।\nआययौ वरदानार्थं भक्तिसम्भावितः प्रभुः ॥ २२॥"
  },
  {
    "text": "ततः सोऽपि गणेशानं न बुबोध महायशाः ।\nहृदिध्यानेऽस्य संलीनस्तत्र चित्रं बभूव ह ॥ २३॥"
  },
  {
    "text": "संज्ञायुक्तं गणेशानं रथस्थं स ददर्श ह ।\nपुनः सिद्ध्या च बुद्ध्या च युक्तं दृष्ट्वा सुविस्मितः ॥ २४॥"
  },
  {
    "text": "हृदि ध्यानं परित्यज्य नेत्रे उन्मील्य चारुणः ।\nअपश्यत्तं बहिः सोऽपि गणेशं वरदायकम् ॥ २५॥"
  },
  {
    "text": "ततोऽतिहर्षसंयुक्तः समुत्थाय ननाम तम् ।\nपुपूज विधिसंयुक्तस्तुष्टावानम्य हर्षतः ॥ २६॥"
  },
  {
    "text": "यावत् स्तोतुं समारेभे तावत्तं रथसंस्थितम् ।\nरविं संज्ञायुतं दृष्ट्वा विस्मयं परमं ययौ ॥ २७॥"
  },
  {
    "text": "गणेशकृपया तेन ज्ञातं सर्वं सुबुद्धिना ।\nगणेशोऽयं रविः प्रोक्तो विकटत्वान्न संशयः ॥ २८॥"
  },
  {
    "text": "नानाभेदमयी माया तत्रात्मा भेदवर्जितः ।\nअतो विकटसंज्ञोऽयमात्माकारो गजाननः ॥ २९॥"
  },
  {
    "text": "विकटरूपिणं सूर्यं भजिष्यामि निरन्तरम् ।\nकलांशं गणेराजस्य तेन तुष्टोऽयमञ्जसा ॥ ३०॥"
  },
  {
    "text": "एतदर्धं गणेशेन रूपं सूर्यात्मकं परम् ।\nस्वकीयाभेदभावाख्यं दर्शितं मेऽत्र साम्प्रतम् ॥ ३१॥"
  },
  {
    "text": "ततोऽतिभक्तिसंयुक्तः साश्रुनेत्रो बभूव ह ।\nनियम्यात्मानमानन्दयुक्तस्तोत्रं प्रचक्रमे ॥ ३२॥"
  },
  {
    "text": "अरुण उवाच ।\nनमस्ते गणनाथाय तेजसां पतये नमः ।\nअनामयाय देवेश आत्मने ते नमो नमः ॥ ३३॥"
  },
  {
    "text": "ब्रह्मणां पतये तुभ्यं जीवानां पतये नमः ।\nआखुवाहनगायैव सप्ताश्वाय नमो नमः ॥ ३४॥"
  },
  {
    "text": "स्वानन्दवासिने तुभ्यं सौरलोकनिवासिने ।\nचतुर्भुजधरायैव सहस्रकिरणाय च ॥ ३५॥"
  },
  {
    "text": "सिद्धिबुद्धिपते तुभ्यं संज्ञानाथाय ते नमः ।\nविघ्नहन्त्रे तमोहन्त्रे हेरम्बाय नमो नमः ॥ ३६॥"
  },
  {
    "text": "अनन्तविभवायैव नामरूपप्रधारिणे ।\nमायाचालक सर्वेश सर्वपूज्याय ते नमः ॥ ३७॥"
  },
  {
    "text": "ग्रहराजाय दीप्तीनां दीप्तिदाय यशस्विने ।\nगणेशाय परेशाय विघ्नेशाय नमो नमः ॥ ३८॥"
  },
  {
    "text": "विवस्वते भानवे ते रवये ज्योतिषां पते ।\nलम्बोदरैकदन्ताय महोत्कटाय ते नमः ॥ ३९॥"
  },
  {
    "text": "यः सूर्यो विकटः सोऽपि न भेदो दृश्यते कदा ।\nभक्तिं देहि गजास्य त्वं त्वदीयां मे नमो नमः ॥ ४०॥"
  },
  {
    "text": "किं स्तौमि त्वां गणाधीश योगाकारस्वरूपिणम् ।\nचतुर्धा भज्य स्वात्मानं खेलसि त्वं न संशयः ॥ ४१॥"
  },
  {
    "text": "एवं स्वस्य स्तुतिं श्रुत्वा विकटो रूपमादधे ।\nवामाङ्गे संज्ञया युक्तं गजवक्त्रादिचिह्नितम् ॥ ४२॥"
  },
  {
    "text": "तं दृष्ट्वा प्रणनामाथानूरुर्हर्षसमन्वितः ।\nतं जगाद गणाधीशो वरं वृणु हृदीप्सितम् ॥ ४३॥"
  },
  {
    "text": "त्वया कृतमिदं स्तोत्रं सर्वसिद्धिप्रदायकम् ।\nभविष्यति न सन्देहश्चिन्तितं स लभेत् परम् ॥ ४४॥"
  },
  {
    "text": "श‍ृणुयाद्वा जपेद्वाऽपि तस्य किञ्चिन्न दुर्लभम् ।\nभविष्यति महापक्षिन् मम सन्तोषकारकम् ॥ ४५॥"
  },
  {
    "text": "गणेशवचनं श्रुत्वाऽनूरुस्तं प्रणिपत्य च ।\nजगाद साश्रुनेत्रः सन् सरोमाञ्चो गजाननम् ॥ ४६॥"
  },
  {
    "text": "अनूरुरुवाच ।\nभक्तिं देहि गणाधीश तव पादाम्बुजाश्रिताम् ।\nगाणपत्यप्रियत्वं मे सदा सङ्गं महात्मनाम् ॥ ४७॥"
  },
  {
    "text": "तथेति तमथोक्त्वाऽसौ विकटोंऽतर्दधे स्वयम् ।\nअनूरुः खेदसंयुक्तोऽभवत्तत्रैव संस्थितः ॥ ४८॥"
  },
  {
    "text": "ततः संस्थापयामास मूर्तिं गणपतेर्द्विजैः ।\nभानुविनायक इति नाम चक्रे सुहर्षितः ॥ ४९॥"
  },
  {
    "text": "पूजयित्वा गणेशानं सूर्यं समागतोऽभवत् ।\nअरुणस्तं प्रणम्यैव वृत्तान्तं कथयत् परम् ॥ ५०॥"
  },
  {
    "text": "तेनैवं स्थापितं तत्रारुणो गणपतिं परम् ।\nअभजद्रथसंस्थश्च योगशान्तिपरोऽभवत् ॥ ५१॥"
  },
  {
    "text": "एवं विकटमाहात्म्यं भानुविघ्नेशगं परम् ।\nतदीयांशावतारस्थं कथितं सर्वसिद्धिदम् ॥ ५२॥"
  },
  {
    "text": "श‍ृणुयाद्यः पठेद्वापि श्रावयेद्वा नरः किल ।\nस ईप्सितफलं प्राप्यान्ते स्वानन्दमवाप्नुयात् ॥ ५३॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nषष्ठे खण्डे विकटचरिते भानुविनायकचरितं नाम त्रिचत्वारिंशत्तमोऽध्यायः ॥ ६.४३"
  },
  {
    "text": "६.४४ विकटवरदचरितं नाम चतुश्चत्वारिंशत्तमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "आदिशक्तिरुवाच ।\nएकमेवाद्वितीयं यद्ब्रह्म वेदेषु शक्तयः ।\nतदेव विकटः प्रोक्तस्तेन माया प्रकाशिता ॥ १॥"
  },
  {
    "text": "मायायां बिम्बितं ब्रह्म विकटस्य महात्मनः ।\nआत्माकारं च सर्वत्र भ्रमस्थं जीववाचकम् ॥ २॥"
  },
  {
    "text": "संज्ञा जाता ततस्तस्य विकटस्य परात्मनः ।\nसा संज्ञाऽभूद्रवेर्भार्या माया खेलकरी परा ॥ ३॥"
  },
  {
    "text": "तस्यां बिम्बमयाद्वीर्यान्नाना जीवा बभूविरे ।\nतेषां सूतिकरः सोऽपि सूर्य इत्यभिधीयते ॥ ४॥"
  },
  {
    "text": "संज्ञया संयुतः सूर्यो ज्ञानहीनो बभूव ह ।\nतपस्तताप घोरं स गणेशस्य महात्मनः ॥ ५॥"
  },
  {
    "text": "दिव्यवर्षसहस्रेणैकाक्षरेण सुतोषितः ।\nप्रसन्नस्तं ययौ सोऽपि भक्तवात्सल्यकारणात् ॥ ६॥"
  },
  {
    "text": "उवाच तं रविं देवो वरं ब्रूहि हृदीप्सितम् ।\nदास्यामि तपसा तुष्टो भवेद्यदपि दुर्लभम् ॥ ७॥"
  },
  {
    "text": "ततो भानुर्गणेशानं दृष्ट्वा हर्षसमन्वितः ।\nसंज्ञया सहसोत्थाय प्रणनाम गजाननम् ॥ ८॥"
  },
  {
    "text": "पुनः पुनर्ननामाथ तं सम्पूज्य महायशाः ।\nकृत्वा करपुटं संज्ञायुतः स्तोतुं प्रचक्रमे ॥ ९॥"
  },
  {
    "text": "सूर्य उवाच ।\nनमस्ते विकटायैव मायामायिकरूपिणे ।\nवामाङ्गे संज्ञया युक्त दक्षिणाङ्गे च भानवे ॥ १०॥"
  },
  {
    "text": "तयोर्योगे गणाधीश सिद्धिबुद्धिपतिर्मतः ।\nगजाननादिचिह्नैश्च संयुतस्ते नमो नमः ॥ ११॥"
  },
  {
    "text": "एकमेवाद्वितीयं यद्ब्रह्म तद्वर्णये कथम् ।\nधन्योऽहं सर्वभावेन देवं दृष्ट्वा गजाननम् ॥ १२॥"
  },
  {
    "text": "गजाननाय सर्वादिपूज्याय परमात्मने ।\nहेरम्बाय सदा ज्येष्ठराजाय ते नमो नमः ॥ १३॥"
  },
  {
    "text": "परेशाय महाविघ्ननाशनाय महात्मने ।\nदुरात्मभ्यो महाविघ्नदायकाय नमो नमः ॥ १४॥"
  },
  {
    "text": "अनाथाय सनाथानां नाथाय सर्वदायिने ।\nअनाथानां प्रणाथाय नाथनाथाय ते नमः ॥ १५॥"
  },
  {
    "text": "अनन्तविभवायैवानन्तमायाप्रधारिणे ।\nब्रह्मणस्पतये तुभ्यं कवये ते नमो नमः ॥ १६॥"
  },
  {
    "text": "मूषकवाहनायैव सर्वान्तरप्रचारिणे ।\nमूषकध्वजिने तुभ्यं मयूरेश नमोस्तु ते ॥ १७॥"
  },
  {
    "text": "किं स्तौमि त्वां गणाधीश पञ्चचित्तप्रचालक ।\nअतोऽहं प्रणमाम्येव तेन तुष्टो भव प्रभो ॥ १८॥"
  },
  {
    "text": "एवं संस्तुवतस्तस्य भक्त्या रोमोद्गमोऽभवत् ।\nरुद्धकण्ठं प्रनृत्यन्तं गणेशस्तं जगाद ह ॥ १९॥"
  },
  {
    "text": "श्रीगणेश उवाच ।\nमदीयस्तवनं चेदं सर्वदं सम्भविष्यति ।\nत्वया कृतं पठेद्यश्च श‍ृणुयात्तस्य सर्वदा ॥ २०॥"
  },
  {
    "text": "यं यमिच्छति तं तं तु दास्यामि स्तोत्रपाठतः ।\nसन्तुष्टोंऽते ब्रह्ममयं करिष्यामि महामते ॥ २१॥"
  },
  {
    "text": "दास्यामि त्वं वरान् ब्रूहि ह्यधुना भक्तिमोहितः ।\nसस्त्रीकस्तान् महाभानो मम भक्ततरो मतः ॥ २२॥"
  },
  {
    "text": "भानुरुवाच ।\nप्रसन्नोऽसि यदा ढुण्ढे देहि भक्तिं त्वदीयिकाम् ।\nज्ञानं स्वाभाविकं देहि नानाकार्यकरं प्रभो ॥ २३॥"
  },
  {
    "text": "परं सामर्थ्यमतुलं देहि सर्वात्मधारकम् ।\nमां कुरुष्व गणेशान गाणपत्यप्रियं सदा ॥ २४॥"
  },
  {
    "text": "त्वं मे पुत्रो भव स्वामिन् संसारे तारणात्मकः ।\nतत्र त्वां पुत्रभावेन भजिष्यामि निरन्तरम् ॥ २५॥"
  },
  {
    "text": "हृदये चित्तसंस्थं त्वां मूर्तौ देवस्वरूपिणम् ।\nतेनाहं कृतकृत्यश्च भविष्यामि गजानन ॥ २६॥"
  },
  {
    "text": "ओमित्युक्त्वा गणाधीशस्ततोंऽतर्धानगोऽभवत् ।\nसूर्यस्तं चिन्त्य स्वस्थानं जगाम प्रियया सह ॥ २७॥"
  },
  {
    "text": "सूर्यः सत्तासमायुक्तो ज्ञानवान्निर्ममे परम् ।\nअसद्ब्रह्म ततः सर्वं नानारूपमकल्पयत् ॥ २८॥"
  },
  {
    "text": "गणेशवरदानेन मोहहीनो बभूव ह ।\nअभजत्तं सदा भानुर्भक्त्या योगीन्द्रवन्दितः ॥ २९॥"
  },
  {
    "text": "एकदा प्रियया युक्तः सस्मार गणनायकम् ।\nतामिस्रासुरगर्वेण पीडितो बलवत्तरम् ॥ ३०॥"
  },
  {
    "text": "स्मृत्या समागतं तत्र गणेशं पुत्ररूपिणम् ।\nबालं शुण्डाधरं वीक्ष्य तं पप्रच्छ विभावसुः ॥ ३१॥"
  },
  {
    "text": "सूर्य उवाच ।\nकोऽसि त्वं वद मां बाल गणेशाकृतिधारक ।\nकिमर्थमिह चायातः किं गणेशो भवान् परः ॥ ३२॥"
  },
  {
    "text": "सूर्यस्य वचनं श्रुत्वा तं जगाद गजाननः ।\nस्मृतिजोऽहं सुतो भानो तव विघ्नेश्वरः स्वयम् ॥ ३३॥"
  },
  {
    "text": "पुरा दत्तो वरस्तेन पुत्रोऽहं ते समागतः ।\nपालयस्व पितर्मां त्वं संज्ञया सह मानद ॥ ३४॥"
  },
  {
    "text": "तस्य तद्वचनं श्रुत्वा संज्ञया सह चार्यमा ।\nप्रणम्यापूज्य तुष्टाव अथर्वशिरसा प्रभुम् ॥ ३५॥"
  },
  {
    "text": "एतस्मिन्नन्तरे तत्राऽऽजगाम सुरसत्तमः ।\nतामिस्रस्तं विलोक्यैव पपाल सविता भयात् ॥ ३६॥"
  },
  {
    "text": "उत्थाय गणनाथस्तं जघान मुष्टिघाततः ।\nपातयामास भूम्यां स निर्जीवं दैत्यपुङ्गवम् ॥ ३७॥"
  },
  {
    "text": "मृतं दैत्यं विलोक्यैवाऽऽजगाम सविता पुनः ।\nतं प्रणम्य स्थितो दूरे गणेशेन विमोहितः ॥ ३८॥"
  },
  {
    "text": "मोहितः संज्ञया सार्धं भानुस्तं गृह्य पुत्रकम् ।\nलालयामास हर्षेण पुत्रभावपरायणः ॥ ३९॥"
  },
  {
    "text": "गणेशमायया तत्र संज्ञा स्तन्यमपाययत् ।\nवरं दत्वा गतं पुत्रं वरदाख्यं चकार तम् ॥ ४०॥"
  },
  {
    "text": "ततः सोंऽतर्हित पुत्रो भानुः सम्मूर्च्छितोऽभवत् ।\nसंज्ञया च तयोर्ढुण्ढिर्हृदि संस्थो बभूव ह ॥ ४१॥"
  },
  {
    "text": "मा शोकं कुरुतं तातौ न वियोगश्च मे क्वचित् ।\nमूर्तिं कृत्वा सदा तत्र पूजयेथां निरन्तरम् ॥ ४२॥"
  },
  {
    "text": "ततस्तौ सावधानौ तु तथा चक्रतुरादरात् ।\nभक्त्या गणपतिं नित्यं भजतः परमेश्वरौ ॥ ४३॥"
  },
  {
    "text": "शक्तय ऊचुः ।\nकोऽसौ तामिस्रसंज्ञश्चासुरस्तस्य चरित्रकम् ।\nवद शक्ते यदर्थं तु वरदः सम्बभूव ह ॥ ४४॥"
  },
  {
    "text": "आदिशक्तिरुवाच ।\nसूर्योऽहङ्कारसंयुक्तो बभूवे जीवनात्मकः ।\nसर्वेषां दीप्तिदाताऽहं मम दीप्तिकरो न च ॥ ४५॥"
  },
  {
    "text": "एवं बहौ गते काले विस्मृतो गणनायकम् ।\nछायायां तस्य जज्ञेऽयं तामिस्रः पुरुषाकृतिः ॥ ४६॥"
  },
  {
    "text": "तं दृष्ट्वा हर्षितो भानुः पुत्रं मेने हितावहम् ।\nअन्धकारकरं पूर्णं वरदस्तमुवाच ह ॥ ४७॥"
  },
  {
    "text": "भानुरुवाच ।\nत्रिगुणान्नभयं पुत्र भविष्यति कदाचन ।\nत्रैलोक्यराज्यमुग्रं ते मया दत्तं विशेषतः ॥ ४८॥"
  },
  {
    "text": "यद्यदिच्छसि तत्तत्ते सफलं सर्वदा किल ।\nभविष्यति च तामिस्र नाम भव सुभाग्यवान् ॥ ४९॥"
  },
  {
    "text": "तं प्रणम्य महादैत्यः पातालमगमन्मुदा ।\nशुक्रेण प्रेरितैर्दैत्यैः कृतो राजा सुरद्विषाम् ॥ ५०॥"
  },
  {
    "text": "सह तैर्मदसंयुक्तो जिग्ये ब्रह्माण्डमण्डलम् ।\nराज्यं चकार दैत्येशैर्महाबलयुतो बभौ ॥ ५१॥"
  },
  {
    "text": "रविं तेजस्विनं दृष्ट्वा वैरभावेन संयुतः ।"
  },
  {
    "text": "अन्धकारेण नित्यं सञ्छादयामास शक्तयः ॥ ५२॥"
  },
  {
    "text": "निरर्थकं चकारासौ सूर्यं तेजस्विनां वरम् ।\nनानायत्नपरः सूर्यस्तं जेतुं न शशाक ह ॥ ५३॥"
  },
  {
    "text": "ततोऽहङ्कारहीनः स सस्मार गणनायकम् ।\nगणेशेन हतो दैत्यः सूर्यभावप्ररक्षणात् ॥ ५४॥"
  },
  {
    "text": "एतत् सर्वं समाख्यातं सूर्यपुत्रस्य चेष्टितम् ।\nवरदस्य महादेव्यः सर्वसिद्धिकरं परम् ॥ ५५॥"
  },
  {
    "text": "श‍ृणुयादिदमाख्यानं पठेद्वा तस्य सर्वदम् ।\nभविष्यति सदा चान्ते ब्रह्मभूयप्रदायकम् ॥ ५६॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nषष्ठे खण्डे विकटवरदचरितं नाम चतुश्चत्वारिंशत्तमोऽध्यायः ॥ ६.४४\n६.४५ विकटचरितसमाप्तिवर्णनं नाम पञ्चचत्वारिंशत्तमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "आदिशक्तिरुवाच ।\nएवं नानावताराश्च धृतास्तेन महात्मना ।\nविकटेन महादेव्यः सङ्ख्यातुं नैव शक्यते ॥ १॥"
  },
  {
    "text": "भक्तिप्रियस्वभावेन भक्तानां विघ्ननाशनात् ।\nकुरुते स्वावतारान् स विकटः परमेश्वरः ॥ २॥"
  },
  {
    "text": "मयूरक्षेत्रमधुना गच्छध्वं तत्र चाप्यहम् ।\nसंस्थिता पूर्णरूपेणात्र कलांशात्मिका मुदा ॥ ३॥"
  },
  {
    "text": "तत्र विघ्नेश्वरं भक्त्या सेवध्वं शक्तयः पराः ।\nतेन योगीन्द्रवन्द्याश्च भविष्यथ न संशयः ॥ ४॥"
  },
  {
    "text": "विषयादिषु भावेषु मा चित्तं कुरुत प्रियाः ।\nगाणेशमार्गमाश्रित्य भजध्वं विकटं परम् ॥ ५॥"
  },
  {
    "text": "वेदादिषु गणेशस्य प्रीतिदं कर्म चोत्तमम् ।\nतदेव भक्तिसंयुक्ताः कुरुध्वं नित्यमादरात् ॥ ६॥"
  },
  {
    "text": "गणेशमूर्तेश्च हृदि चिन्तनं कुरुत प्रियाः ।\nमानसीं बाह्यपूजां च गणेशप्रीणनाय ताम् ॥ ७॥"
  },
  {
    "text": "विषयेषु विरक्तत्वाद्विकटा भक्तिरुत्तमा ।\nगणेशे सक्तचित्ता सा कर्तव्या नित्यमादरात् ॥ ८॥"
  },
  {
    "text": "मुद्गल उवाच ।\nएवमुक्त्वा ददौ ताभ्यो मन्त्रमेकाक्षरं परम् ।\nसविधिं गणराजस्य ततो मौनं समादधे ॥ ९॥"
  },
  {
    "text": "प्रणम्य शक्तयः सर्वास्ततस्तां भक्तिसंयुताः ।\nमहाकालीमुखा दक्ष ययुः क्षेत्रं मयूरकम् ॥ १०॥"
  },
  {
    "text": "मयूरके तत्र देवीं ददृशुस्ताः सुहर्षिताः ।\nप्रणम्यापूज्य तां ढुण्ढिं ततस्तेपुस्तपो महत् ॥ ११॥"
  },
  {
    "text": "शतवर्षे गते तासां पुरतो मयूरेश्वरः ।\nसमाययौ ततस्तां ताः प्रणेमुर्हर्षसंयुताः ॥ १२॥"
  },
  {
    "text": "पूज्य नानाविधैर्देवमुपचारैर्मनोरमैः ।\nपुनः प्रणम्य विघ्नेशं तुष्टुवुः करसम्पुटाः ॥ १३॥"
  },
  {
    "text": "महाकालीमहालक्ष्मीमहासरस्वतय ऊचुः ।\nमयूरेशाय विघ्नेशाय भक्तविघ्नहारिणे ।\nविघ्नदात्रे ह्यभक्तेभ्यो गणेशाय नमो नमः ॥ १४॥"
  },
  {
    "text": "लम्बोदराय देवाय मूषकध्वजिने नमः ।\nअनाथानां सनाथाय नमो नाथाय ते नमः ॥ १५॥"
  },
  {
    "text": "परेशाय महेशेभ्यः सिद्धिदाय गजानन ।\nअनन्ताय सदा स्वेभ्यः सर्वदाय नमो नमः ॥ १६॥"
  },
  {
    "text": "ब्रह्मणां पतये तुभ्यं सदा शान्तिमयाय च ।"
  },
  {
    "text": "शान्तीनां शान्तिरूपाय परात्मने नमो नमः ॥ १७॥"
  },
  {
    "text": "हेरम्बाय नमस्तुभ्यं कवये कविरूपिणे ।\nकविभ्यः पददात्रे च कवीशाय नमो नमः ॥ १८॥"
  },
  {
    "text": "सिद्धिबुद्धिवरायैव सिद्धिबुद्धिप्रदायिने ।\nसिद्धिबुद्धिप्रचालाय तद्रूपाय नमो नमः ॥ १९॥"
  },
  {
    "text": "मायामायिकचिह्नाद्यैः प्रखेलकस्वरूपिणे ।\nयोगशान्तिस्थभावाय शान्तिदाय नमो नमः ॥ २०॥"
  },
  {
    "text": "शक्तये भानवे तुभ्यं विष्णवे शङ्करात्मने ।\nनानारूपधरायैव खेलकाय नमो नमः ॥ २१॥"
  },
  {
    "text": "किं स्तुमस्त्वां गणाधीश यत्र शान्तिं प्रलेभिरे ।\nवेदादयः शिवाद्याश्च नमामो मयूरध्वज ॥ २२॥"
  },
  {
    "text": "भक्तिं ते देहि सर्वेश वासं क्षेत्रे त्वदीयिके ।\nतथेति ता गणाधीशो ह्यगदद्भक्तियन्त्रितः ॥ २३॥"
  },
  {
    "text": "इदं स्तोत्रं पठेद्यस्तु श‍ृणुयात् स लभेत् परम् ।\nइह भुक्त्वाऽखिलान् भोगानन्ते स्वानन्दमाप्नुयात् ॥ २४॥"
  },
  {
    "text": "एवं दक्ष महच्चित्रं चरितं कथितं मया ।\nविकटस्य समासेन सर्वसिद्धिप्रदायकम् ॥ २५॥"
  },
  {
    "text": "नानेन सदृशं किञ्चित् सर्वदं कुत्र वर्तते ।\nसाक्षाद्ब्रह्मप्रदं पूर्णं तत्र किं वर्णयाम्यहम् ॥ २६॥"
  },
  {
    "text": "इदं विकटमाहात्म्यं श‍ृणुयाद्यो नरोत्तमः ।\nश्रावयेच्च पठेत्सोऽपि सर्वसिद्धिमवाप्नुयात् ॥ २७॥"
  },
  {
    "text": "एकमावर्तनं नित्यं यः कुर्यात् स मतो परः ।\nसाक्षाद्विकटरूपः स दर्शनात् पावनो नृणाम् ॥ २८॥"
  },
  {
    "text": "यावन्ति साधनान्येव साधयेत् परमादृतः ।\nशतवारं लभेत् पुण्यं खण्डस्यास्य श्रवाच्च तत् ॥ २९॥"
  },
  {
    "text": "इष्टापूर्तादिकं यस्तु कुर्याद्भक्तिसमन्वितः ।\nतस्माच्छतगुणं पुण्यं श्रवणादस्य संलभेत् ॥ ३०॥"
  },
  {
    "text": "पुराणोपपुराणानि सेतिहासानि नित्यशः ।\nश‍ृणुयाच्च ततः पुण्यमनेन स्याच्छताधिकम् ॥ ३१॥"
  },
  {
    "text": "बहुनात्र किमुक्तेन यत्र ब्रह्मपतिः परः ।\nवर्णितो विकटस्तेन समं किं सम्भवेद्वद ॥ ३२॥"
  },
  {
    "text": "सूत उवाच ।\nएवमुक्त्वा महायोगी मुद्गलो विरराम ह ।\nदक्षो हर्षयुतोऽत्यन्तं प्रणनाम च मुद्गलम् ॥ ३३॥"
  },
  {
    "text": "मया सम्पूर्णभावेन कथितं ते द्विजोत्तम ।\nकामनाशकरं पूर्णं विकटस्य चरित्रकम् ॥ ३४॥"
  },
  {
    "text": "धर्मार्थकाममोक्षाणां ब्रह्मभूयस्य दायकम् ।\nनानेन सदृशं किञ्चित् किं भूयः श्रोतुमिच्छसि ॥ ३५॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nषष्ठे खण्डे विकटचरिते विकटचरितसमाप्तिवर्णनं नाम पञ्चचत्वारिंशत्तमोऽध्यायः ॥ ६.४५\n॥ श्रीगजाननार्पणमस्तु ॥"
  },
  {
    "text": "॥ इति श्रीमुद्गलपुराणे षष्ठः खण्डः समाप्तः ॥"
  }
]
[
  {
    "text": "१.१ शौनकसूतसंवादो नाम प्रथमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "अथ श्रीमन्मौद्गलपुराणप्रारम्भः ।\nध्याये स्थिरेण चित्तेन गणेशं सर्वसिद्धिदम् ।\nबुद्धिप्रकाशकं पूर्णं योगिनां हृदि संस्थितम् ॥ १॥"
  },
  {
    "text": "जितं तेनाखिलं नानाब्रह्मवर्णनवर्णितम् ।\nनानाजगत्समूहं वै गणेशेनोभयं कृतम् ॥ २॥"
  },
  {
    "text": "भक्तसंरक्षणार्थाय निर्गुणः सगुणस्तु यः ।\nनानावतारवान्सोऽपि नानाभेदधरो बभौ ॥ ३॥"
  },
  {
    "text": "तस्मै नमो गणेशाय नरकुञ्जररूपिणे ।\nसगुणो नररूपो यो निर्गुणो गजवक्त्रकः ॥ ४॥"
  },
  {
    "text": "नमः शिवाय शान्ताय विष्णवे प्रभविष्णवे ।\nसूर्याय शक्तये चैव चतुर्धा ते विभागिने ॥ ५॥"
  },
  {
    "text": "ब्रह्माणं शेषनागं च नरं नारायणं सदा ।\nनमामि भावयुक्तोऽहं पुराणपुरुषं परम् ॥ ६॥"
  },
  {
    "text": "देवानां योगिनां चैव महर्षीणां महात्मनाम् ।\nव्रजामि शरणं नित्यं पुराणज्ञानसिद्धये ॥ ७॥"
  },
  {
    "text": "पुराकल्पेऽभवन्विप्राः शौनकाद्याः सुसाधनाः ।\nकलिदोषभयात्सर्वे नैमिषारण्यमाश्रिताः ॥ ८॥"
  },
  {
    "text": "तस्मिन्कलियुगावासं ज्ञात्वादौ ब्रह्मणो मुखात् ।\nमुनिधर्मप्रसिद्ध्यर्थं कर्मज्ञान प्रसिद्धये ॥ ९॥"
  },
  {
    "text": "अन्यच्च ब्रह्मणा प्रोक्तं पुराणश्रवणं सदा ।\nकलिदोषहरं पुण्यं तदर्थमभवन्यताः ॥ १०॥"
  },
  {
    "text": "कस्मिंश्चित्समये सूतो लोमहर्षण आययौ ।\nमुनीनां दर्शनार्थाय पुराणज्ञो विचक्षणः ॥ ११॥"
  },
  {
    "text": "नैमिषारण्यशोभां च पश्यंस्तत्र सुविस्मितः ।\nअहो धन्यं महारण्यं कलिदोषविवर्जितम् ॥ १२॥"
  },
  {
    "text": "दृष्टा वै मुनयस्तेन सुप्रसन्नाननाम्बुजाः ।\nनित्यनैमित्तिककराः स्वधर्माचरणप्रियाः ॥ १३॥"
  },
  {
    "text": "पञ्चयज्ञरतास्तत्र वेदाध्ययनकारिणः ।\nब्रह्मतेजःसमायुक्ता ज्वलन्तः पावका इव ॥ १४॥"
  },
  {
    "text": "विनाऽस्तेन यथा सूर्यो योगिनो वेदवेदिनः ।\nतारकाः सर्वजन्तूनां शौनकाद्या महर्षयः ॥ १५॥"
  },
  {
    "text": "तत्रागत्य महाभागः स सूतो रोमहर्षणः ।\nसाष्टाङ्गं प्रणतः पूर्वं परमाह्लादसंयुतः ॥ १६॥"
  },
  {
    "text": "अभिवाद्य मुनीन्सर्वान्भक्त्या नम्रात्मकन्धरः ।\nप्राञ्जलिः प्रयतो भूत्वा प्रोवाच मधुरं वचः ॥ १७॥"
  },
  {
    "text": "सूत उवाच ।\nवंशो धन्यो मदीयोऽद्य पितरौ च कुलं वयः ।\nविद्या व्रतं तपो ज्ञानं धन्यं सर्वं मुनीश्वराः ॥ १८॥"
  },
  {
    "text": "भवतां पादपद्मं च सर्वाशुभविनाशनम् ।\nकाङ्क्षितं यत्सदा देवैर्मया दृष्टं सुपुण्यतः ॥ १९॥"
  },
  {
    "text": "साक्षाद् ब्रह्मस्वरूपा वै ब्राह्मणा ब्रह्मवित्तमाः ।\nयेषां दर्शनमात्रेण कृतकृत्याश्च जन्तवः ॥ २०॥"
  },
  {
    "text": "कृतार्थोऽहं कृतार्थोऽहं कृतार्थोऽहं न संशयः ।"
  },
  {
    "text": "भवतां दर्शनेनैव मुक्तोऽहं भवसागरात् ॥ २१॥"
  },
  {
    "text": "इति ब्रुवाणं साधुं तं सूतं वै रोमहर्षणम् ।\nप्रत्यूचुर्ब्राह्मणाः सर्वे भक्तियुक्तं तपोधनाः ॥ २२॥"
  },
  {
    "text": "ब्राह्मणा ऊचुः ।\nसूत सूत महाभाग स्थीयतां पुण्यवर्धन ।\nतव दर्शनमात्रेण सन्तुष्टाः स्मो वयं खलु ॥ २३॥"
  },
  {
    "text": "इत्युक्तस्तत्र सूतस्तु मुनिदत्ते शुभासने ।\nसमासीनो महाबुद्धिः साञ्जलिः सन्प्रतापवान् ॥ २४॥"
  },
  {
    "text": "सुखासीनं च सूतं तं दृष्ट्वा तत्र महामुनिः ।\nभृगुप्रेष्ठश्च मुख्योऽसौ मुनीनां प्रत्युवाच ह ॥ २५॥"
  },
  {
    "text": "शौनक उवाच ।\nसूत सूत महाभाग सर्वज्ञ सुखदायक ।\nआराधितस्त्वया प्राज्ञः कृष्णद्वैपायनो महान् ॥ २६॥"
  },
  {
    "text": "नारायणावतारो यः साक्षान्नारायणः स्वयम् ।\nवेदस्य भागकारी स पुराणानां विभागकृत् ॥ २७॥"
  },
  {
    "text": "त्वं वै तस्मात्पुराणानि सेतिहासानि वेत्सि च ।\nतेन सर्वज्ञता जाता तवेयं पुण्यवर्धन ॥ २८॥"
  },
  {
    "text": "वयं भीताश्च कालेन कलिकल्मषरूपिणा ।\nनैमिषारण्यमास्थाय स्थिताज्ञप्ताः स्वयम्भुवा ॥ २९॥"
  },
  {
    "text": "तत्र विश्रान्तिदाता वै त्वं प्राप्तोऽसि महाद्युतिः ।\nपुराणानां प्रवक्ता च पुण्यवान्पुण्यवर्धनः ॥ ३०॥"
  },
  {
    "text": "यत्र पौराणिकी गाथा कलिस्तत्र न तिष्ठति ।\nतस्मात्कारुण्यभावेन पुराणं ब्रुहि नः प्रभो ॥ ३१॥"
  },
  {
    "text": "तव यद्दर्शनं जातं महापुण्येन सत्तम ।\nधन्यं धन्यं महाभाग साक्षात्संशयछित्स्वयम् ॥ ३२॥"
  },
  {
    "text": "छेदेन संशयानां वै सतां त्वं रोमहर्षणम् ।\nकरोषि तेन ते नाम रोमहर्षण इत्यहो ॥ ३३॥"
  },
  {
    "text": "इति पृष्टो महात्मा स शौनकेन महर्षिणा ।\nसंहृष्टः सन्नुवाचेदं वचनं धर्मसंस्कृतम् ॥ ३४॥"
  },
  {
    "text": "सूत उवाच ।\nअद्याऽहं कृतकृत्यो वै कृतोऽनुग्रहकारिणा ।\nसकलं कथयिष्यामि व्यासेन कथितं च यत् ॥ ३५॥"
  },
  {
    "text": "इत्युक्त्वा कथयामास पुराणानि स कृत्स्नशः ।\nनानाख्यानविभक्तानि नानाधर्मयुतानि च ॥ ३६॥"
  },
  {
    "text": "सर्वार्थसाधनान्येव दुःखनाशकराणि च ।\nब्रह्मभूतप्रदान्येव नानामतयुतानि च ॥ ३७॥"
  },
  {
    "text": "पुराणोपपुराणानि सेतिहासानि भागशः ।\nधर्मार्थकाममोक्षाणां दातृत्वात्पुण्यदानि च ॥ ३८॥"
  },
  {
    "text": "श्रुत्वा श्रुत्वा मुनीन्द्रास्ते हर्षयुक्ता बभूविरे ।\nनित्यं प्रमुदितास्तेन प्रीताः सम्पूर्णभावतः ॥ ३९॥"
  },
  {
    "text": "युगस्योत्क्रमणं तस्य चक्रुस्ते मुनयोऽखिलाः ॥ ४०॥"
  },
  {
    "text": "पुराणेषु च सर्वेषु सेतिहासेषु सर्वतः ।\nनानाभेदमतादीनि श्रुत्वा भ्रान्ता मुनीश्वराः ॥ ४१॥"
  },
  {
    "text": "निश्चयं नाधिगच्छन्ति परं किं सर्वसम्मतम् ।\nतदर्थंं मुनिवर्यस्तं पर्यपृच्छत्स शौनकः ॥ ४२॥"
  },
  {
    "text": "शौनक उवाच ।\nभो भो सूत महाभाग श‍ृणु मे वचनं लघु ।\nपुराणानि च संश्रुत्य भ्रान्ताः स्मो वै महाद्युते ॥ ४३॥"
  },
  {
    "text": "इदं परमिदं नेति त्वया सर्वत्र वर्णितम् ।\nभिन्नं भिन्नं महाबुद्धे तेन नो निश्चयः कथम् ॥ ४४॥"
  },
  {
    "text": "कुत्रापि शङ्करः श्रेष्ठः कुत्र विष्णुस्तथा रविः ।\nशक्तिश्चैव गणेशश्च विराजः कुत्र रूपकम् ॥ ४५॥"
  },
  {
    "text": "कुत्र ब्रह्म च योगश्च ज्ञानं कर्म च कुत्र वै ।\nआत्मा प्राणोऽन्नमित्युक्तं मनो वै परतः परम् ॥ ४६॥"
  },
  {
    "text": "कुत्र बुद्धिर्महाभाग साङ्ख्यं स्वानन्द एव च ।"
  },
  {
    "text": "इत्यादिमतभेदेन निश्चयो नैव जायते ॥ ४७॥"
  },
  {
    "text": "अतस्त्वं कृपया ब्रूहि वेदशास्त्रार्थ सम्मतम् ।\nसर्वेषां मान्यमेकं च सर्वसंशयनाशनम् ॥ ४८॥"
  },
  {
    "text": "इति पृष्टो महातेजाः शिष्यो व्यासस्य सत्तमः ।\nएकं श्रुतिस्मृतीनां यत् सारं कथितुमारभत् ॥ ४९॥"
  },
  {
    "text": "सूत उवाच ।\nश‍ृणुध्वं मुनयः सर्वे सारं मुद्गलभाषितम् ।\nसर्वश्रुतिस्मृतीनां च सर्वमान्यं विशेषतः ॥ ५०॥"
  },
  {
    "text": "पुरा दक्षाध्वरे जातं यज्ञविध्वंसनं महत् ।\nरुद्रेणागत्य सहसा कृतो विघ्नो महत्तरः ॥ ५१॥"
  },
  {
    "text": "देवाः पराजिताः सर्वे रुद्रैः परमदारुणैः ।\nदक्षमस्तकसञ्छेदो वीरभद्रेण वै कृतः ॥ ५२॥"
  },
  {
    "text": "ब्रह्मणागत्य तत्रासौ सान्त्वितो बहुलोक्तिभिः ।\nशङ्करो जीवयामास दक्षं योगेन तत्त्वतः ॥ ५३॥"
  },
  {
    "text": "यज्ञविध्वंसशोकार्तो दक्षः शापेन मोहितः ।\nअज्ञानावरणेनापि न किञ्चिन्निश्चयं ययौ ॥ ५४॥"
  },
  {
    "text": "तत्राजगाम भगवान् साक्षात्सूर्य इवोदितः ।\nवेदशास्त्रार्थतत्त्वज्ञो योगीन्द्रो मुद्गलो मुनिः ॥ ५५॥"
  },
  {
    "text": "गणेशभक्तप्रवरः सर्ववन्द्यो महायशाः ।\nतपसां कर्मणां साक्षान्निधिरेष सनातनः ॥ ५६॥"
  },
  {
    "text": "तं दृष्ट्वोत्थाय दक्षोऽसौ प्रणनाम महामुनिम् ।\nआसनाद्यैः सुसम्पूज्य वक्तुं समुपचक्रमे ॥ ५७॥"
  },
  {
    "text": "दक्ष उवाच ।\nभो भो मुनीन्द्र वन्द्यस्त्वमाङ्गिरस महाद्युते ।\nयज्ञविध्वंसशोकार्तं मां पालय जडीकृतम् ॥ ५८॥"
  },
  {
    "text": "मुद्गल उवाच ।\nमा चिन्तां कुरु भो दक्ष प्रजापालेन्द्रसत्तम ।\nविघ्नराजं स्मर त्वं वै तेन सर्वं न दुर्लभम् ॥ ५९॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nप्रथमे खण्डे वक्रतुण्डचरिते शौनकसूतसंवादो नाम प्रथमोऽध्यायः ॥ १.१\n१.२ दक्षनन्दिविवादो नाम द्वितीयोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "सूत उवाच ।\nदक्षेण मुनिशार्दूलाः श्रुतं मुद्गलभाषितम् ।\nप्रणिपत्य पुनः सोऽपि पप्रच्छ हितकारकम् ॥ १॥"
  },
  {
    "text": "शौनक उवाच ।\nदक्षमुद्गलसंवादं श्रोतुमिच्छामहे वयम् ।\nविस्तरेण समाचक्ष्व सूत सन्तोषकारक ॥ २॥"
  },
  {
    "text": "सूत उवाच ।\nश‍ृणुध्वं मुनयः सर्वे कथां लोकैकपावनीम् ।\nयां श्रुत्वा पुरुषस्येह नान्यत्कृत्यं प्रविद्यते ॥ ३॥"
  },
  {
    "text": "दक्षमुद्गलसंवादं समासेन विवर्णये ।\nसारं सर्वत्र सम्पूर्णं भवरोगविमोचनम् ॥ ४॥"
  },
  {
    "text": "मुद्गलोक्तं वचः श्रुत्वा दक्षः प्रोवाच धर्मवित् ।\nप्राञ्जलिः प्रयतो भूत्वा हृष्टरोमा महायशाः ॥ ५॥"
  },
  {
    "text": "दक्ष उवाच ।\nपुण्यं महन्मेऽस्ति पुरातनं यत्तेनैव जातं तव दर्शनं भोः ।\nमोक्षप्रदं तत्परलोकदं च भोगप्रदं धर्म्यमनन्तपुण्यम् ॥ ६॥"
  },
  {
    "text": "शापेन नष्टो मम सर्वबोधः प्रजापतित्वं प्रगतं मदीयम् ।\nयज्ञस्य भङ्गो विविधं हि कष्टं तत्रैव ते दर्शनमत्र चित्रम् ॥ ७॥"
  },
  {
    "text": "तव दर्शनमात्रेण किञ्चित् स्फूर्तिः समागता ।\nधन्योऽसि योगिनां मध्ये पूतत्वं त्वीदृशं त्वयि ॥ ८॥"
  },
  {
    "text": "कोऽसौ विघ्नपतिः पूर्णः कीदृशः किंस्वभाववान् ।\nकति तस्यावताराश्च कस्यांशो वाऽपि किंस्तवः ॥ ९॥"
  },
  {
    "text": "पूजितो विधिवत्कैश्च किं फलं दत्तवान् परम् ।\nकिंविहारश्च कस्मिन्वै लोके वसति स प्रभुः ॥ १०॥"
  },
  {
    "text": "एतत्सर्वं सुविस्तार्य पृच्छते ब्रूहि सादरम् ।\nज्ञात्वा तं देवदेवेशं भविष्यामि हितावहम् ॥ ११॥"
  },
  {
    "text": "इत्येवं कथयन्तं तं मुनयो विस्मयान्विताः ।\nपप्रच्छुः सकलं तद्वै दक्षचेष्टितमादरात् ॥ १२॥"
  },
  {
    "text": "शौनकाद्या ऊचुः ।\nदक्षः प्रजापतिः साक्षात्कथं मूढत्वमागतः ।\nप्रजापतित्वं तस्यापि कथं नष्टं महात्मनः ॥ १३॥"
  },
  {
    "text": "यज्ञध्वंसः कथं प्राप्तः शम्भुः प्रकुपितः कथम् ।\nएतत्सर्वं सुविस्तार्य ब्रूहि सूत महामते ॥ १४॥"
  },
  {
    "text": "श्रुत्वा मुनिवचो रम्यं कृष्णद्वैपायनस्य च ।\nशिष्यः प्रोवाच मधुरं वचनं सम्प्रहर्षयन् ॥ १५॥"
  },
  {
    "text": "सूत उवाच ।\nश‍ृणु शौनक यत्नेन कथां भुवनपावनीम् ।\nकथयामि यथातथ्यं श्रुतां व्यासमुखेन याम् ॥ १६॥"
  },
  {
    "text": "ब्रह्मणो दश पुत्रा ये तत्र दक्षो महान्प्रभुः ।\nअतः प्रजापतिस्त्राता कृतस्तेन स वेधसा ॥ १७॥"
  },
  {
    "text": "स राज्यं प्राप्य मत्तोऽभूद् गर्वेणैव परिप्लुतः ।\nअहं प्रजापतीनां च श्रेष्ठो राजा न मत्समः ॥ १८॥"
  },
  {
    "text": "एकदा गिरिवर्ये तु कैलासे शङ्करस्य च ।\nदर्शनार्थं गता देवा मुनयः सिद्धकिन्नराः ॥ १९॥"
  },
  {
    "text": "गन्धर्वा नागमुख्याश्च विद्याधर्यप्सरोगणाः ।\nब्रह्मा विष्णुर्महेन्द्रश्च सर्वे तेन सुसत्कृताः ॥ २०॥"
  },
  {
    "text": "सभामध्ये समासीनाः शङ्करेण च पूजिताः ।\nवामभागे स्थितो विष्णुदक्षिणाङ्गे पितामहः ॥ २१॥"
  },
  {
    "text": "क्रमेण सर्वे देवाश्च यथायोग्यं स्थिता मुने ।\nगणा नन्दिमुखास्तत्र समीपे संस्थिता बभुः ॥ २२॥"
  },
  {
    "text": "तत्र ते मुनयो हृष्टा वसिष्ठाद्याः प्रतुष्टुवुः ।\nनारदप्रमुखाः सर्वे गन्धर्वा ललितं जगुः ॥ २३॥"
  },
  {
    "text": "नृत्यमप्सरसश्चक्रुरेवं सर्वे पुपूजिरे ।\nशङ्करं परिवाराढ्यमानन्दन समन्वितम् ॥ २४॥"
  },
  {
    "text": "कथा नानाविधास्तत्र तेऽकुर्वन् भावपूर्वकम् ।\nतत्राजगाम दक्षः स प्रजापतिपतिः स्वयम् ॥ २५॥"
  },
  {
    "text": "शिवेन मानितस्तत्र वचसा चैव सत्कृतः ।\nनमनं न कृतं तस्मा ईश्वरेण प्रभावतः ॥ २६॥"
  },
  {
    "text": "तेन सङ्कुपितोऽत्यन्तमृचिवान् गर्वमोहितः ।\nश‍ृणुध्वं ये सभाश्रेष्ठा याथातथ्यानुवर्तिनः ॥ २७॥"
  },
  {
    "text": "रुद्रस्य श्वशुरोऽहं वै पुत्रतुल्यो ममाप्ययम् ।\nनमनं न कृतं कस्मात् तस्मात्त्याज्यो महेश्वरः ॥ २८॥"
  },
  {
    "text": "ऐश्वर्यगर्वयुक्तोऽयं स्वधर्मन्यूनतां गतः ।\nदेवपङ्क्तो कथं योग्यः पिशाचानामधीश्वरः ॥ २९॥"
  },
  {
    "text": "वर्णाश्रमविहीनोऽयं नग्नो भिक्षाशने रतः ।\nसर्पभूषणसक्तश्च चिताभस्माङ्गलेपनः ॥ ३०॥"
  },
  {
    "text": "व्याघ्राजिनपरीतश्च मुण्डमालाधरः सदा ।\nइत्यादिदोषयुक्तत्वान्न स्पृश्योऽयं महात्मभिः ॥ ३१॥"
  },
  {
    "text": "अशिवः शिवनामा वै वृथेशित्वाभिमानवान् ।\nअतो न भाषणीयोऽयं दोषकारी पिशाचराट् ॥ ३२॥"
  },
  {
    "text": "इति ब्रुवन्तमत्यन्तं स्वयम्भूस्तं निराकरोत् ।"
  },
  {
    "text": "न गृहीतं पितुर्वाक्यं क्रोधावेशेन तेन तत् ॥ ३३॥"
  },
  {
    "text": "नानानिन्दायुतं वीक्ष्य भगवान्नन्दिकेश्वरः ।\nउवाच सर्वसान्निध्ये क्रोधेनारक्तलोचनः ॥ ३४॥"
  },
  {
    "text": "नन्दिकेश्वर उवाच ।\nधिक्त्वां व्यर्थं प्रजापाल शिवनिन्दापरायण ।\nशिवतत्त्वं न जानासि मदेनासिक्त दुर्मते ॥ ३५॥"
  },
  {
    "text": "मायाखेलनवानेष तथा तद्दोषवर्जितः ।\nतेनायं शिवतां प्राप्तः कथं निन्दा करोषि रे ॥ ३६॥"
  },
  {
    "text": "शिवनिन्दाकराः शास्त्रे नारका ज्ञानवर्जिताः ।\nअतस्त्वं ज्ञानहीनस्तु भवितास्यपवाक्यतः ॥ ३७॥"
  },
  {
    "text": "निन्दा येनैव वक्त्रेण कृता शम्भोर्महात्मनः ।\nअजास्यो भवितासि त्वं भ्रष्टराज्यो भविष्यसि ॥ ३८॥"
  },
  {
    "text": "इति श्रुत्वा वचः सोऽपि तं पुनः प्रत्युवाच ह ।\nन त्वं जानासि दुर्बुद्धे शङ्करं कर्मदूषितम् ॥ ३९॥"
  },
  {
    "text": "वर्णाश्रमविहीनश्च यस्तिष्ठेत्पुरुषः कदा ।\nपदे पदे महापापो नारकी मरणे भवेत् ॥ ४०॥"
  },
  {
    "text": "तस्माद्यूयं महापापाः शैवाः स्पृश्या न कुत्रचित् ।\nभुवि ये शाङ्करा नित्यं ज्ञानहीना भवन्तु ते ॥ ४१॥"
  },
  {
    "text": "कलौ प्राप्ते च पाखण्डा भविष्यन्ति जटाधराः ।\nशूद्रा नेदं पठिष्यन्ति नग्ना भस्माङ्गलेपनाः ॥ ४२॥"
  },
  {
    "text": "स्त्रीमांसमदिरासक्ता नानाभोगकरास्तथा ।\nनरके वै पतिष्यन्ति शम्भुमार्गपरायणाः ॥ ४३॥"
  },
  {
    "text": "प्रजापतिं प्रभुः साक्षाद् ब्रह्मा तं निरभत्सर्यत् ।\nततो जगाम स्वगृहं दक्षः क्रोधपरिप्लुतः ॥ ४४॥"
  },
  {
    "text": "सर्वे ते स्वस्थलं जग्मुदुःखितास्तेन वै कृताः ।\nशिवोऽपि दुःखसंयुक्तो म्लानतां परमां गतः ॥ ४५॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nप्रथमे खण्डे वक्रतुण्डचरिते दक्षनन्दिविवादो नाम द्वितीयोऽध्यायः ॥ १.२\n१.३ पार्वतीदेहत्यागो नाम तृतीयोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "सूत उवाच ।\nश‍ृणुध्वं मुनयः सर्वे स्थिरीकृत्य मनश्चलम् ।\nविघ्नेशभक्तिहीना ये विघ्नाक्रान्ता भवन्ति ते ॥ १॥"
  },
  {
    "text": "दक्षोऽभूत् स्वगृहं गत्वा क्रोधामर्षसमन्वितः ।\nन किञ्चित् सुखवान् विप्राः शूलयुक्तो यथा नरः ॥ २॥"
  },
  {
    "text": "शिक्षां शिवस्य कर्तुं स हृदि व्यवसितोऽभवत् ।\nन किञ्चित्प्राप्तवांस्तत्र विचारं भृशदुःखितः ॥ ३॥"
  },
  {
    "text": "एतस्मिन्नन्तरे तत्र नारदो दिव्यदर्शनः ।\nआजगाम महातेजा दक्षेणैव सुसत्कृतः ॥ ४॥"
  },
  {
    "text": "आसनं पाद्यमर्घ्यं च दत्वा सम्यक् प्रपूजितः ।\nपृष्टः स कुशलं प्रश्नैःप्रसन्नो नारदोऽब्रवीत् ॥ ५॥"
  },
  {
    "text": "नारद उवाच ।\nदक्ष किं दुःखितस्त्वं ते मुखं म्लानतया युतम् ।\nकथयस्व महातेजाः प्रजापतिपतिर्भवान् ॥ ६॥"
  },
  {
    "text": "दक्ष उवाच ।\nश‍ृणु नारद येनाहं दुःखितो म्लानतां गतः ।"
  },
  {
    "text": "शिवेनासत्कृतस्तत्र सभायां सर्वसन्निधौ ॥ ७॥"
  },
  {
    "text": "दर्पणैवावृतः शम्भुस्तस्य दर्पहृतिः कथम् ।\nतादृशं ब्रूहि मे शीघ्रं सर्वार्थज्ञ विचक्षण ॥ ८॥"
  },
  {
    "text": "नारद उवाच ।\nबृहस्पतिसवं दक्ष कुरु त्वं सर्वभावनः ।\nयज्ञभागविहीनं तं तत्र शम्भुं कुरुष्व भोः ॥ ९॥"
  },
  {
    "text": "यज्ञभागेन हीनोऽयं देवपङ्क्तिबहिष्कृतः ।\nपिशाचेशो भवेच्छम्भुर्देवत्वं तत्र संहृतम् ॥ १०॥"
  },
  {
    "text": "प्रजापतिपतिः साक्षाद्भवान्सर्वत्र सम्मतः ।\nकरिष्यसि यथा पूर्वं पश्चाद्वै तादृशं भवेत् ॥ ११॥"
  },
  {
    "text": "एवं परम्पराप्राप्तं तस्यैश्वर्य प्रकाशितम् ।\nइति मे मनसि प्राप्तं यथेच्छसि तथा कुरु ॥ १२॥"
  },
  {
    "text": "इत्युक्त्वा नारदस्तस्माद् गतो ब्रह्माण्डमण्डले ।\nवीणागानरतो भूत्वा योगी ब्रह्मणि तत्परः ॥ १३॥"
  },
  {
    "text": "दक्षोऽपि हर्षितो जातः सत्यं मानितवानभूत् ।\nबृहस्पतिसवं कर्तुं समारेभे स तत्क्षणात् ॥ १४॥"
  },
  {
    "text": "तत्राजगाम भगवान् विष्णुर्देववरः प्रभुः ।\nआजग्मुर्देवगन्धर्वा नानावाहनशोभिताः ॥ १५॥"
  },
  {
    "text": "तत्राजग्मुर्द्विजाः सर्वे नानातत्त्वार्थकोविदाः ।\nजामातरः सपत्नीकाः कश्यपप्रमुखास्तथा ॥ १६॥"
  },
  {
    "text": "यथोद्दिष्टं चकारासौ दक्षः परमहर्षितः ।\nगणनाथविहीनं तं यज्ञं शङ्करवर्जितम् ॥ १७॥"
  },
  {
    "text": "गणेशस्यास्मृतिर्जाता सर्वेषां भाविगौरवात् ।\nदधीचिप्रमुखास्तत्र शैवाः क्रोधेन पूरिताः ॥ १८॥"
  },
  {
    "text": "दधीचिस्तत्र तूवाच क्रोधावेशसमन्वितः ।\nश‍ृणु दक्ष महाप्राज्ञ हितं वचनमुत्तमम् ॥ १९॥"
  },
  {
    "text": "शङ्करेण विहीनोऽयं यज्ञो नैव प्रशोभते ।\nप्राणहीनो यथा देहस्तथैवासौ न राजते ॥ २०॥"
  },
  {
    "text": "इति श्रुत्वा वचस्तस्य दक्षो रोषसमन्वितः ।\nउवाच गर्वमोहेन शापेनैव विमोहितः ॥ २१॥"
  },
  {
    "text": "शिवोऽशिवरूपश्च पिशाचानामधीश्वरः ।\nवर्णाश्रमविहीनत्वान्न योग्यो यज्ञ कर्मणि ॥ २२॥"
  },
  {
    "text": "यत्र लक्ष्मीपतिः साक्षाद् भगवान्मङ्गलालयः ।\nतत्र किं न्यूनतां याति मिथ्यावाचं तु मा वद ॥ २३॥"
  },
  {
    "text": "श्रुत्वा तस्य वचः क्रूरं दधीचिः पुनरब्रवीत् ।\nशिवनिन्दां करोषि त्वमज्ञानेन विमोहितः ॥ २४॥"
  },
  {
    "text": "यज्ञनाशो भवेद् दक्ष शङ्करद्वेषतस्तव ।\nन सिद्धिं लभसे त्वं तु नष्टभाग्यो न संशयः ॥ २५॥"
  },
  {
    "text": "अत्र ये ब्राह्मणाद्या वै वर्णा नाना समागताः ।\nसर्वे कलियुगे पापाः पाखण्डाश्च भवन्तु ते ॥ २६॥"
  },
  {
    "text": "स्वधर्महीनतां प्राप्य नरकेऽन्ते पचन्तु वै ।\nविष्णुः प्रमोदयुक्तोऽत्र स वै पाखण्ड कारकः ॥ २७॥"
  },
  {
    "text": "कलौ देवो भवेन्नित्यं पाखण्डानां सहायवान् ।\nपाखण्डप्रियवज्जन्तुः कलौ मलकरः सदा ॥ २८॥"
  },
  {
    "text": "शिवहीने तथा यज्ञे मुख्यो जातो हि केशवः ।\nवेदबाह्यं स्वयं कर्म कुरुते तेन शापितः ॥ २९॥"
  },
  {
    "text": "सर्वे देवाश्च शीघ्रं हि भवितारः पराजिताः ।\nमुनयो दुःखसंयुक्ता एवं शप्त्वा गतो मुनिः ॥ ३०॥"
  },
  {
    "text": "तमनुप्रययुः सर्वे शैवाः परमधार्मिकाः ।\nगौतमो गालवश्चैव वामदेवो द्वितस्त्रितः ॥ ३१॥"
  },
  {
    "text": "मार्कण्डेयो ह्यगस्त्याद्याः क्रोधयुक्ता महर्षयः ।\nयज्ञोऽयं नावलोक्यो वै वेदबाह्यक्रियात्मकः ॥ ३२॥"
  },
  {
    "text": "विष्णुनान्ये ततः सर्वे सान्त्विताः संस्थिताः पदे ।\nदेवता मुनयो वर्णा द्रष्टुं यज्ञं प्रहर्षिताः ॥ ३३॥"
  },
  {
    "text": "भृग्वादिमुनिभिस्तत्र यज्ञारम्भः कृतोऽभवत् ।\nयथाविधि यथाभागं देवास्तत्राश्रिता मखे ॥ ३४॥"
  },
  {
    "text": "दक्षो हृष्टोऽभवत् तत्र यजमानः सुमन्दधीः ।\nवेदकल्पानुसारेण मुनयस्तन्विरे मखम् ॥ ३५॥"
  },
  {
    "text": "एतस्मिन्नन्तरे तत्र कैलासे नारदो गतः ।\nशिवया सह शम्भुं च प्रणतोऽभूत्स भाविकः ॥ ३६॥"
  },
  {
    "text": "सतीं प्रति प्रहस्याह नारदः कलहप्रियः ।\nदेवि दक्षाध्वरे कस्माद् गमनं न कृतं त्वया ॥ ३७॥"
  },
  {
    "text": "हृष्टपुष्टजनाः सर्वे महोत्सवसुमोदिताः ।\nभगिन्यस्तत्र ते रेजुः पतिभिः सह मोदिताः ॥ ३८॥"
  },
  {
    "text": "पितृभर्तृगृहे स्त्रीणां मानामानं न विद्यते ।\nइत्युक्त्वा नारदस्तस्मात्प्रययौ कौतुकी मुनिः ॥ ३९॥"
  },
  {
    "text": "गते मुनौ सती तत्र मानसे दुःखिता भृशम् ।\nशङ्करं प्रणिपत्याह हृदयेन विदूयता ॥ ४०॥"
  },
  {
    "text": "नीलकण्ठ नमस्तुभ्यं शङ्कराय शिवाय च ।\nसगुणाय मृडायैव निर्गुणाय नमो नमः ॥ ४१॥"
  },
  {
    "text": "गन्तुमिच्छा त्वया सार्धमस्ति मे दक्षमन्दिरे ।\nतत्र यज्ञोत्सवो नाथ प्रसीद प्रार्थये विभो ॥ ४२॥"
  },
  {
    "text": "एवं श्रुत्वा भारतीं तां सती शम्भुः सुबोधयन् ।\nस्मयमानश्च तामूचे किमिदं भाषसे प्रिये ॥ ४३॥"
  },
  {
    "text": "मद्द्वेषी जनको दक्षस्तव तेन निमन्त्रितः ।\nनाहं तस्मान्न गन्तव्यं विपरीतं भविष्यति ॥ ४४॥"
  },
  {
    "text": "भवती च महामाया मायिकोऽहं न संशयः ।\nसृज त्वं मुनिदेवादीनत्र यज्ञं करोम्यहम् ॥ ४५॥"
  },
  {
    "text": "श्रुत्वा शम्भुवचो रम्यं हृदयेन विदूयता ।\nउवाच दुःखिता देवी ममाज्ञां देहि शङ्कर ॥ ४६॥"
  },
  {
    "text": "न किञ्चिदुक्तवान् शम्भुस्तदा देवी पितुर्गृहे ।\nन प्रयोजनमाज्ञाया विचार्यैवं जगाम च ॥ ४७॥"
  },
  {
    "text": "एतज्ज्ञात्वा महाऽऽश्चर्यं विस्मितेन शिवेन च ।\nभावि यद्भविता तद्वै विमानं प्रेषितं वरम् ॥ ४८॥"
  },
  {
    "text": "विमानमास्थाय शक्तिराजगाम विहायसा ।\nपितुर्गृहं महाभागा मानिता सर्वबन्धुभिः ॥ ४९॥"
  },
  {
    "text": "मात्रा पित्रा स्वसृभिस्तु सत्कृता हर्षितात्मभिः ।\nदक्षस्तत्र प्रमोदेन जगाद तनयां प्रति ॥ ५०॥"
  },
  {
    "text": "आगता त्वं महाभागे यज्ञोऽयं शोभितस्त्वया ।\nश्रुत्वा पितृवचो रम्यं तं सा प्रोवाच दुःखिता ॥ ५१॥"
  },
  {
    "text": "सत्युवाच ।\nशोभयामि कथं यज्ञं नाहूता भवतात्र भोः ।\nअनाहूताऽगता चाहं त्वदीये यजनालये ॥ ५२॥"
  },
  {
    "text": "ततः स कुपितो दक्ष उवाच श‍ृणु पुत्रिके ।\nमदीयो बहुलो दोषस्तेन त्वां दत्तवान्भ्रमात् ॥ ५३॥"
  },
  {
    "text": "पिशाचभूतराजाय पित्रा मे कथितं कृतम् ।\nवर्णाश्रमविहीनाय वृथेश्वरपदाय च ॥ ५४॥"
  },
  {
    "text": "तस्य दोषेण देवि त्वं नाहूता यज्ञकर्मणि ।\nस्वागतं ते तथाप्यद्य तिष्ठ त्वं मत्समीपगा ॥ ५५॥"
  },
  {
    "text": "सूत उवाच ।\nपितुर्वचनमाकर्ण्य शिवनिन्दायुतं महत् ।\nक्रोधसन्तप्तगात्रा सा पश्यन्ती यज्ञमन्दिरम् ॥ ५६॥"
  },
  {
    "text": "अरुद्रभागसंयुक्तं यज्ञं दृष्ट्वा चुकोप ह ।\nउवाच किं कृतं तात वेदबाह्यक्रियात्मकः ॥ ५७॥"
  },
  {
    "text": "रुद्रभागविहीनोऽयं यज्ञो नैव फलप्रदः ।\nशिवनिन्दां करोषि त्वं ह्यशिवोऽसि न संशयः ॥ ५८॥"
  },
  {
    "text": "शिवेति द्व्यक्षरं ब्रह्म निगुर्णं गुणधारणम् ।\nन जानासि यतस्त्वं भोस्तेनाहं दुःखिता भृशम् ॥ ५९॥"
  },
  {
    "text": "तव देहात समुद्भूतो मम देहस्त्वयं पितः ।\nन योग्यः शिवनिन्दायाः कारणात् तं त्यजाम्यहम् ॥ ६०॥"
  },
  {
    "text": "इत्युक्त्वा सा हृदि ध्याने नीत्वा तं शङ्करं प्रभुम् ।\nयोगाग्निना समुज्ज्वाल्य देहं धाम्नि गताऽभवत् ॥ ६१॥"
  },
  {
    "text": "पुनः स्वमायया देवी हिमाचलसुताऽभवत् ।\nशिवध्यानपरा साक्षात्तं लेभे सा पुनः पतिम् ॥ ६२॥"
  },
  {
    "text": "तपस्तप्तं सुतीव्रं यत्तेन चात्मवशेन सा ।\nलेभे मुदं शिवेनापि पार्वती प्रेमविह्वला ॥ ६३॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nप्रथमे खण्डे वक्रतुण्डचरिते पार्वतीदेहत्यागो नाम तृतीयोऽध्यायः ॥ १.३\n१.४ दक्षचरितं नाम चतुर्थोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "सूत उवाच ।\nकैलासशिखरे रम्ये शिवश्चिन्तापरोऽभवत् ।\nअनाहूता गता देवी द्विट्गृहे किं भविष्यति ॥ १॥"
  },
  {
    "text": "वटमूले समासीनो नन्दिकेशादिभिर्वृतः ।\nयोगिभिः सेवितस्तत्र कथा नाना प्रवर्तयन् ॥ २॥"
  },
  {
    "text": "नानाऽपशकुनं तत्र बभूवातिभयानकम् ।\nस्तुतिभिस्तेन सर्वे ते उत्पाताशङ्कया भृशम् ॥ ३॥"
  },
  {
    "text": "एतस्मिन्नतरे तत्र नारदो मुनिराययौ ।\nतं प्रणम्य स्थितो योगी शिवं कल्याणदं परम् ॥ ४॥"
  },
  {
    "text": "कथावसरमासाद्य प्रोवाच कठिनं वचः ।\nधन्या सती त्रिभुवने न समा कामिनी तया ॥ ५॥"
  },
  {
    "text": "सतीत्येव च यन्नाम कृतं तत्सार्थकं परम् ।\nशिवनिन्दां समाकर्ण्य तृणवज्ज्वलितं वपुः ॥ ६॥"
  },
  {
    "text": "नारदस्य वचः श्रुत्वा वज्रसारमयोपमम् ।\nउवाच तमृषिं शम्भुः किं नु देवी मृता मुने ॥ ७॥"
  },
  {
    "text": "न किञ्चिदुक्तवांस्तत्र शम्भुक्रोधभयाकुलः ।\nशोकाग्निर्मां दहेत्किं वा ततो देवोऽन्वबुध्यत ॥ ८॥"
  },
  {
    "text": "शोकसागरमग्नोऽभूत्किं मां त्यक्त्वा गता शिवा ।\nशक्तिहीनः कृतोऽहं वै ह्यशक्त सर्वकर्मणि ॥ ९॥"
  },
  {
    "text": "निःश्वासपरमोप्यासीदर्धमङ्गं गतं त्विति ।\nजीवितेन च किं कार्यं देहत्यागं करोम्यहम् ॥ १०॥"
  },
  {
    "text": "योगिभि सान्त्वितो देवो न किञ्चित्सुखवानभूत् ।\nशिवश्चिन्तापरो भूत्वा विचारं कृतवान् हृदि ॥ ११॥"
  },
  {
    "text": "अहो विघ्नाकुलोऽहं वै कृतो विघ्नकरेण च ।\nगर्वितः परमैश्वर्यात्कृतं गर्वस्य खण्डनम् ॥ १२॥"
  },
  {
    "text": "अतुला शक्तिरर्धाङ्गे जगन्माताऽस्ति मे सदा ।\nअर्धनारीश्वरोऽहं च न वियोगो मम क्वचित् ॥ १३॥"
  },
  {
    "text": "शक्तियुक्ततया नित्यं शक्तोऽहं प्रभुरीश्वरः ।\nअखण्डैश्वर्यमोहेन विघ्नराजं च नामस्मरम् ॥ १४॥"
  },
  {
    "text": "इति गत्वा स्वयं शम्भुर्मनसा गणपं भजन् ।\nभक्त्यैकचेतसा चैव ध्यात्वा रूपमनुत्तमम् ॥ १५॥"
  },
  {
    "text": "चतुर्भुजं महाकायं गजवक्त्रं महोदरम् ।\nमुकुटेन विराजन्तं कर्णकुण्डलधारिणम् ॥ १६॥"
  },
  {
    "text": "रत्नमालाधरं पूर्णं नाभिशेषविभूषितम् ।\nकिङ्किणीकायुक्तपादं क्वणच्चरणनूपुरम् ॥ १७॥"
  },
  {
    "text": "सिद्धिबुद्धियुतं चिन्तामणिभूषितवक्षसम् ।\nएकचित्तेन च ध्यात्वाऽसाधयत्तं समाधिना ॥ १८॥"
  },
  {
    "text": "तुष्टाव विविधैर्वाक्यैर्गणेशं ब्रह्मरूपिणम् ।\nनिराकारं च साकारं विघ्नराजं हृदि स्थितम् ॥ १९॥"
  },
  {
    "text": "शिव उवाच ।\nनमस्ते विघ्नराजाय नमस्ते विघ्नहारिणे ।\nविघ्नकर्त्रे गणेशाय विघ्नानां पतये नमः ॥ २०॥"
  },
  {
    "text": "लम्बोदराय सर्वाय वक्रतुण्डस्वरूपिणे ।\nत्रैगुण्येन जगद्रूपनानाभेदप्रधारिणे ॥ २१॥"
  },
  {
    "text": "नैर्गुण्येन च वै साक्षाद् ब्रह्मरूपधराय च ।\nनमो नमो बन्धहन्त्रे भक्तानां पालकाय ते ॥ २२॥"
  },
  {
    "text": "अभक्तेभ्यस्तमोदाय नानाभयकराय च ।\nहेरम्बाय नमस्तुभ्यं वेदवेद्याय शाश्वते ॥ २३॥"
  },
  {
    "text": "अनन्ताननरूपायानन्तबाह्वङ्घ्रिकाय ते ।\nअनन्तकरकर्णायानन्तोदरधराय ते ॥ २४॥"
  },
  {
    "text": "नमो नमस्ते गणनायकाय ते अनादिपूज्याय च सर्वरूपिणे ।\nअखण्डलीलाकरपूर्णमूर्तये महोत्कटायास्तु नमो महात्मने ॥ २५॥"
  },
  {
    "text": "आदौ च निर्माय विधिं रजोमयं तेनैव सृष्टिं विदधासि देव ।\nसत्त्वात्मकं विष्णुमथो हि मध्ये निर्माय पासि त्वमखण्डविक्रम ॥ २६॥"
  },
  {
    "text": "अन्ते तमोरूपिणमेव सृष्ट्वा शम्भु स्वशक्त्या हरसि त्वमाद्य ।\nएवंविधं त्वां प्रवदन्ति वेदाः तं वै गणेशं शरणं प्रपद्ये ॥ २७॥"
  },
  {
    "text": "मायामयं वै गुणपं तु सृष्ट्वा तस्मात्पुरस्त्वं गणराज चादौ ।\nस्वानन्दसंज्ञे नगरे विभासि सिद्ध्या च बुद्ध्या सहितः परेश ॥ २८॥"
  },
  {
    "text": "तं त्वां गणेशं शरणं प्रपद्ये स्थितं सदा हृत्सु च योगिनां वै ।\nवेदैर्न वेद्यं मनसा न लभ्यं तं वक्रतुण्डं हृदि चिन्तयामि ॥ २९॥"
  },
  {
    "text": "अर्धनारीश्वरत्वं यत्तद्गतं मेऽधुना प्रभो ।\nशक्तिहीनत्वमापन्नो नष्टवत्कर्मणा कृतः ॥ ३०॥"
  },
  {
    "text": "नानैश्वर्ययुता देवी सा गता गणप प्रभो ।\nअनीश्वरपदं प्राप्तं मम वै देवदेव भोः ॥ ३१॥"
  },
  {
    "text": "निर्गुणोऽहं सदा शम्भुः सगुणः सर्वभाववित् ।\nशक्त्या युक्तो यदा स्वामिन्नधुना किं करोम्यहम् ॥ ३२॥"
  },
  {
    "text": "शक्तिहीनः पदा गन्तुं न शक्नोमि गणेश्वर ।\nअतस्त्वं कृपया देव शक्तं मां कुरु कर्मणि ॥ ३३॥"
  },
  {
    "text": "ततः प्रादुरभूत्तस्य पुरतः स गणाधिपः ।\nउवाच शङ्करं तत्र हर्षयन् श्लक्ष्णया गिरा ॥ ३४॥"
  },
  {
    "text": "अहो पश्य च मां शम्भो किं शोचसि महेश्वर ।\nभवितासि सशक्तिस्त्वं मद्वाक्यान्नात्र संशयः ॥ ३५॥"
  },
  {
    "text": "अहमेवेश्वरो देवो ह्येको ब्रह्माण्डमण्डले ।\nतेन गर्वेण युक्तस्त्वं स विघ्नः सहसा कृतः ॥ ३६॥"
  },
  {
    "text": "अधुना ते गतो मोहो मदीया स्मृतिरागता ।\nध्यातस्तुतश्च तेनाऽहं प्रसन्नोऽस्मि न संशयः ॥ ३७॥"
  },
  {
    "text": "हिमाचलसुता देवी भविष्यति न संशयः ।\nवृणोषि त्वं सतीं तां वै पार्वतीं च पुनः शिव ॥ ३८॥"
  },
  {
    "text": "रमसे च तया सार्धं मद्भक्त्या भावितो दृढम् ।\nईश्वरः सहशक्तिस्त्वं मत्प्रसादात्सदा भव ॥ ३९॥"
  },
  {
    "text": "स्मृतमात्रस्तवाग्रेऽहं प्रत्यक्षः स्यां सदाशिव ।\nइति दत्त्वा वरं देवस्तत्रैवान्तरधीयत ॥ ४०॥"
  },
  {
    "text": "ततश्च शङ्करः क्षुब्धः शक्तो जातः स्वकर्मणि ।\nजटामास्फालयामास गणेशं मनसा स्मरन् ॥ ४१॥"
  },
  {
    "text": "तस्माज्जातो महाबाहुर्वीरभद्रस्त्रिमस्तकः ।\nत्रिपदः शूलवान् साक्षान्मृत्युरूपो महाद्युतिः ॥ ४२॥"
  },
  {
    "text": "शङ्कर प्रणनामाथ प्राञ्जलिः सन्पुरः स्थितः ।\nआज्ञां कुरु महादेव दासोऽहं ते वशे स्थितः ॥ ४३॥"
  },
  {
    "text": "वचनं तस्य संश्रुत्य प्रहृष्टः शङ्करोऽब्रवीत् ।\nसयज्ञस्य च दक्षस्य हरणं कुरु साम्प्रतम् ॥ ४४॥"
  },
  {
    "text": "तदाज्ञां शिरसा धृत्वा अट्टहासमथाकरोत् ।\nतेन त्रिभुवनं सर्वं कम्पितं भयविह्वलम् ॥ ४५॥"
  },
  {
    "text": "ततो निर्गम्य वेगेन शरीरान्निर्ममे महान् ।\nनानारुद्रानपारांश्च तैर्वृतः स गतो मखम् ॥ ४६॥"
  },
  {
    "text": "तमन्वयुर्गणाः शम्भोर्नन्दिकेशादयोऽपरे ।\nक्षुभिताः क्रोधसंयुक्ता ब्रह्माण्डाशनसन्निभाः ॥ ४७॥"
  },
  {
    "text": "दुर्निमित्तानि सर्वाणि दक्षगेहेऽभवंस्तदा ।\nशङ्किता मुनयो देवाः किं भवेदिति विह्वलाः ॥ ४८॥"
  },
  {
    "text": "एतस्मिन्नन्तरे तत्र दक्षयज्ञे महाबलः ।\nआजगामावृतो रुद्रैर्वीरभद्रो भयानकः ॥ ४९॥"
  },
  {
    "text": "नन्दी भृङ्गरिटिर्भृङ्गी पुष्पदन्तमुखास्तथा ।\nआगताः क्रोधदीप्तास्या भक्षयन्तो यथान्तकाः ॥ ५०॥"
  },
  {
    "text": "सहसा वेगतः सर्वे मारयन्त इतस्ततः ।\nपलायन्त च दिक्प्रान्ते दक्षस्यानुचरास्तदा ॥ ५१॥"
  },
  {
    "text": "यज्ञमण्डपमासाद्य बभञ्जुस्तत्क्षणेन च ।\nदेवान् सर्वान् मुनींश्चैव पीडयन्तः सुदारुणाः ॥ ५२॥"
  },
  {
    "text": "ऋषिपत्नीर्दधुस्तत्र देवपत्नीः सहस्रशः ।\nअताडयन्महावीर्या हाहाकाराः प्रवर्तिताः ॥ ५३॥"
  },
  {
    "text": "कथं त्वसाधुपतयो भवतीभिर्वृताः खलु ।\nशिवद्वेषकरा दुष्टास्तस्य प्राप्तं महत्फलम् ॥ ५४॥"
  },
  {
    "text": "एवमूचुर्हविद्रव्यं बभक्षुस्ते प्रहर्षिताः ।\nवेदिकायां प्रचक्रुस्ते विट्सर्गं मूत्रणं तथा ॥ ५५॥"
  },
  {
    "text": "जगाम भगवांस्तत्र शङ्करः क्रोधसंयुतः ।\nधनुर्बाणधरः साक्षात्प्रलयाग्निरिवोत्थितः ॥ ५६॥"
  },
  {
    "text": "तत्र युद्धमभूद् घोरं देवानां रुद्रचारिणाम् ।\nस्वयं च युयुधे शम्भुः शस्त्रास्त्रैर्मर्मभेदिभिः ॥ ५७॥"
  },
  {
    "text": "पूष्णो दन्तांश्च नाराचैर्भेदयामास शङ्करः ।\nभगस्य नेत्रमुन्मूल्य पाटयामास संयुगे ॥ ५८॥"
  },
  {
    "text": "धर्मं धृत्वा महावीरो नन्दिकेशोऽब्रवीत्तदा ।\nको धर्मो वद रे दुष्ट शिवहीने मखे खल ॥ ५९॥"
  },
  {
    "text": "कश्यपं धृतवांस्तत्र भृङ्गी तेजस्विनां वरः ।\nवरुणं ताडयामास पुष्पदन्तश्च वीर्यवान् ॥ ६०॥"
  },
  {
    "text": "भैरवेण धृतस्तत्र देवेन्द्रो मूर्छितः कृतः ।\nवीरभद्रो बलाद्दक्षं पातयामास भूतले ॥ ६१॥"
  },
  {
    "text": "एवं प्रमथिते यज्ञे शङ्खचक्रगदाधरः ।\nयुयुधे विष्णुरव्यग्रो महाबलसमन्वितः ॥ ६२॥"
  },
  {
    "text": "शस्त्रास्त्रैर्बहुभिस्तेन मर्दिता बलवत्तराः ।\nरुद्रा भूतपिशाचाद्या हाहाकारं प्रचक्रिरे ॥ ६३॥"
  },
  {
    "text": "तं दृष्ट्वा सहसा शम्भुर्हृदि ध्यात्वा गणाधिपम् ।\nबाणैस्तं हृदि संविध्य पातयामास भूतले ॥ ६४॥"
  },
  {
    "text": "पुनः संज्ञां समासाद्य स्वास्त्रं नारायणात्मकम् ।"
  },
  {
    "text": "मोचयामास गोविन्दो जगत्संहारकारकम् ॥ ६५॥"
  },
  {
    "text": "ततः शम्भुर्मुमोचापि स्वास्त्रं पाशुपतं महत् ।\nते उभे व्योम्नि चात्यन्तं युयुधाते परस्परम् ॥ ६६॥"
  },
  {
    "text": "तस्माज्जातो महानग्निर्ददाह पृथिवीमिमाम् ।\nभयक्रान्तं त्रिभुवनं जातं तत्र मृतोपमम् ॥ ६७॥"
  },
  {
    "text": "एतस्मिन्समये तत्र वीरभद्रेण कल्पितम् ।\nपशुरूपं शिरश्छित्वा दक्षस्याग्नौ हुतं ततः ॥ ६८॥"
  },
  {
    "text": "रुद्रैर्नानाविधैः कोलाहलस्तत्र प्रवर्तितः ।\nछिन्नभिन्नाः सुरा जातास्त्रातारं लेभिरे न ते ॥ ६९॥"
  },
  {
    "text": "मुनयोऽपिभयोद्विग्ना व्यद्रवंस्तु दिशो दश ।\nपिशाचादिभिराकृष्टाश्चक्रुशुश्चातिदारुणम् ॥ ७०॥"
  },
  {
    "text": "विष्णुना तत्र चक्रं वै भ्रामितं क्रोधधारिणा ।\nकृतान्तसदृशं मुक्तं शम्भोः सन्निधिमागतम् ॥ ७१॥"
  },
  {
    "text": "चक्रं तच्छङ्करं दृष्ट्वा तं नत्वा तत्र संस्थितम् ।\nतेन क्रोधपरीताङ्गः शिवः शूलं समाददे ॥ ७२॥"
  },
  {
    "text": "शूलमुद्यम्य तं विष्णुं हन्तुं यावत्प्रवर्तते ।\nतत्राकाशोद्भवा वाणी वारयामास शङ्करम् ॥ ७३॥"
  },
  {
    "text": "न हन्तव्यो हरिः शम्भो त्वया पाल्योऽयमप्युत ।\nजहि कोपं महादेव शिवाय सततं नमः ॥ ७४॥"
  },
  {
    "text": "तत्राजगाम सहसा स्वयम्भूस्तं न्यषेधयत् ।\nमा कुरुष्व वधं शम्भो विष्णोः संहारकारक ॥ ७५॥"
  },
  {
    "text": "नमः शिवाय शान्ताय शूलिने शम्भवे नमः ।\nमहादेवाय रुद्राय पशूनां पतये नमः ॥ ७६॥"
  },
  {
    "text": "संहाररूपी त्वं साक्षादकाले किं प्रवर्तसे ।\nजहि कोपं महाबाहो नमस्ते परमेश्वर ॥ ७७॥"
  },
  {
    "text": "ब्रह्मणा संस्तुतो देवः प्रशान्तोऽभून्महामुने ।\nतस्मिन्काले स्वयं विष्णुर्ब्रह्मणा ज्ञापितः प्रभुः ॥ ७८॥"
  },
  {
    "text": "शिवाय नमनं कृत्वा स्थितः संलज्जितो भृशम् ।\nप्रोवाच मधुरं ब्रह्मा शङ्करं वृषभध्वजम् ॥ ७९॥"
  },
  {
    "text": "शान्त उर्वरितं यज्ञे हविर्द्रव्यं च यत्प्रभो ।\nरुद्रभागः स विज्ञेयो गृहाण त्वं सदाशिव ॥ ८०॥"
  },
  {
    "text": "विघ्नेशमायया भ्रान्ता दक्षाद्याः सततं शिव ।\nमोहितानां विशेषेण द्रष्टव्यं न प्रचेष्टितम् ॥ ८१॥"
  },
  {
    "text": "अतस्त्वं कृपया देव प्रसन्नो भव शङ्कर ।\nसर्वेभ्यः सुखदाता वै यज्ञं तं पुनरारभ ॥ ८२॥"
  },
  {
    "text": "देवानां च मुनीनां च स्त्रीणां दासादिजीविनाम् ।\nयथापूर्वं स्थितं रूपं तादृशं कुरु शङ्कर ॥ ८३॥"
  },
  {
    "text": "भगः स नेत्रसंयुक्तः पूषा वै पिष्टभुक् कृतः ।\nदेवाश्च मुनयः सर्वे स्त्रियो दासादयस्तथा ॥ ८४॥"
  },
  {
    "text": "यथापूर्वं कृतास्तेन युक्ता रूपेण तेजसा ।\nगतदुःखाश्च सर्वे ते ववन्दुः शङ्करं पुनः ॥ ८५॥"
  },
  {
    "text": "दक्षस्य मस्तकं तत्र दग्धं वै जातवेदसि ।\nतज्ज्ञात्वा शङ्करो देवो भृङ्गिणं प्रत्युवाच ह ॥ ८६॥"
  },
  {
    "text": "गच्छ चानय तं हत्वा य आदौ दृश्यते त्वया ।\nतस्य मस्तकमेतत्तु भवेद् दक्षस्य मस्तकम् ॥ ८७॥"
  },
  {
    "text": "तदा तेन पुरो दृष्टो ह्यजः परमशोभितः ।\nतं हत्वा तच्छिरस्तत्र समानीतं च भृङ्गिणा ॥ ८८॥"
  },
  {
    "text": "तदेव योजयित्वा तमजीवयत शङ्करः ।\nस सद्य उत्थितस्तत्र दक्षोऽजमुखतां गतः ॥ ८९॥"
  },
  {
    "text": "ब्रह्मणा प्रेरितो दक्षः पुनस्तुष्टाव शङ्करम् ।\nगतमानो महाबाहुः भक्त्या सर्वेश्वरं ततः ॥ ९०॥"
  },
  {
    "text": "दक्ष उवाच ।\nनमामि शङ्कर साक्षाद्यदाधारमिदं जगत् ।\nकालरूपं यथाकालं बोधयामास तं शिवम् ॥ ९१॥"
  },
  {
    "text": "कालेन फलमूलानि जायन्तेऽन्नादिकानि च ।\nशीतोष्णसमभावश्च सदा कालेन जायते ॥ ९२॥"
  },
  {
    "text": "सूर्यस्तपति कालेन ज्योतिषां गण एव च ।\nकालेन जायते वृष्टिरनावृष्टिस्तथा विभो ॥ ९३॥"
  },
  {
    "text": "कालेन सृज्यते सृष्टिर्ब्रह्मणा वै पुनः पुनः ।\nकालेन पालनं तत्र कुरुते विष्णुरव्ययः ॥ ९४॥"
  },
  {
    "text": "कालेन स्वेच्छया शम्भुः संहारं प्रकरोति च ।\nयत्किञ्चिदिह तत्सर्वं कालाधीनं न संशयः ॥ ९५॥"
  },
  {
    "text": "स एव कालो भगवानीश्वरो ब्रह्मसंज्ञितः ।\nशिवः साक्षाच्च वेदेषु कथ्यते वेदवादिभिः ॥ ९६॥"
  },
  {
    "text": "क्षमस्व मेऽपराधं त्वं त्वन्मायागर्वितस्य च ।\nयत्कृतं तद्दयासिन्धो नमस्ते परमेश्वर ॥ ९७॥"
  },
  {
    "text": "सगुणाय नमस्तुभ्यं निर्गुणाय नमो नमः ।\nसृष्टिकर्त्रे च संहर्त्रे पात्रे नानास्वरूपिणे ॥ ९८॥"
  },
  {
    "text": "अनन्तगुणराशिस्त्वं वर्णनीयं किमप्यहो ।\nनान्तं ब्रह्मादयो जग्मुर्मादृशानां च का कथा ॥ ९९॥"
  },
  {
    "text": "नमो नमो ब्रह्ममयाय देवादये शिवायाथ च पूर्णमूर्ते ।\nअनादिमध्यान्तविहीन भूम्ने नमो नमो भक्तभयापहन्त्रे ॥ १००॥"
  },
  {
    "text": "इत्येवं स्तुवतस्तत्र प्रेमगद्गदया गिरा ।\nअजवत्तस्य सञ्जातं भाषणं लललल्ललम् ॥ १०१॥"
  },
  {
    "text": "तेन हृष्टो महादेवस्तं पुनर्नरमस्तकम् ।\nभगवान् कारयामास यथापूर्वं मुनीश्वराः ॥ १०२॥"
  },
  {
    "text": "प्रोवाच मधुरं वाक्यं शिवस्तं सर्वसन्निधौ ।\nप्रजापतिपतिर्दक्ष सर्वमान्यो भविष्यसि ॥ १०३॥"
  },
  {
    "text": "त्वया यद्रचितं स्तोत्रं मदीयं मत्प्रियं भवेत् ।\nयस्तोष्यति प्रदास्यामि तस्मै काममनेन माम् ॥ १०४॥"
  },
  {
    "text": "इह भुक्त्वाऽखिलान्भोगानन्ते मल्लोकमाप्नुयात् ।\nमम प्रीतिकरश्चासौ भविष्यति न संशयः ॥ १०५॥"
  },
  {
    "text": "त्वया यदजवद्वाक्यं कृतं मे खलु सन्निधौ ।\nतद्वद्यो मत्समीपे वै करिष्यति नरः सकृत् ॥ १०६॥"
  },
  {
    "text": "तेन हृष्टो भविष्यामि वाञ्छितं पूरयामि च ।\nएवं दत्त्वा वरं शम्भुस्तत्रैवान्तरधीयत ॥ १०७॥"
  },
  {
    "text": "सर्वे स्वस्वस्थलं जग्मुर्हर्षिता धर्षितास्तथा ।\nदक्षश्च स्वगृहे विप्रा दुःखितः स्थितवान् स्वयम् ॥ १०८॥"
  },
  {
    "text": "तदादि शिवभक्ता ये ते कुर्वन्ति शिवालये ।\nअजवन्निनदं तेन हृष्टो भवति शङ्करः ॥ १०९॥"
  },
  {
    "text": "इति सर्वं समाख्यातं दक्षशापादिकं च यत् ।\nयज्ञभङ्गस्य हेतुं च पुनः किं श्रोतुमिच्छथ ॥ ११०॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nप्रथमे खण्डे वक्रतुण्डचरिते दक्षचरितं नाम चतुर्थोऽध्यायः ॥ १.४"
  },
  {
    "text": "१.५ पार्वतीप्रश्नविचारो नाम पञ्चमोऽध्यायः"
  },
  {
    "text": "॥ श्रीगणेशाय नमः ।\nशौनक उवाच ।\nश्रुतं दक्षस्य चरितं यज्ञध्वंसादिकं महत् ।\nमुद्गलस्य च दक्षस्य संवादं कथयस्व भोः ॥ १॥"
  },
  {
    "text": "सूत उवाच ।\nश‍ृणु शौनक संवादं दक्षमुद्गलसम्भवम् ।\nब्रह्मभूयकरं पूर्णं भावेन च श्रुतं हृदि ॥ २॥"
  },
  {
    "text": "दक्षप्रश्नं परं धृत्वा मुद्गलो गणपप्रियः ।\nतं प्रत्युवाच भावेन महर्षिर्योगिनां वरः ॥ ३॥"
  },
  {
    "text": "मुद्गल उवाच ।\nसर्वेषां गणपो माता पिता चैव न संशयः ।\nतेन सर्वादिपूज्योऽयं सर्वपूज्यः स देवराट् ॥ ४॥"
  },
  {
    "text": "ज्येष्ठराजेति यद्वाक्यं वेदेन प्रतिपादितम् ।\nज्येष्ठं भावाच्च तस्यापि ज्ञातव्यं सर्वसम्मतम् ॥ ५॥"
  },
  {
    "text": "तस्य सर्वे कलांशा वै कलांशांशाश्च केचन ।\nन कला तस्य सम्पूर्णा जगत्यां कुत्र दृश्यते ॥ ६॥"
  },
  {
    "text": "विनायको नाम तेन जातोऽसौ भगवान् खलु ।\nविशेषेण च सर्वेषां नायकोऽयं गणाधिपः ॥ ७॥"
  },
  {
    "text": "विगतो नायको यस्य स्वेच्छाचारी विनायकः ।\nस्वानन्दलोकवासी च स्वसुखेन प्रभावतः ॥ ८॥"
  },
  {
    "text": "ब्रह्मविष्णुशिवाद्यैश्च वेदैर्योगिभिरेव च ।\nसर्वैः सम्पूजितो देवो धर्मकामार्थमुक्तये ॥ ९॥"
  },
  {
    "text": "अहं ब्रह्मेति माहात्म्याद् गर्वो भवति शाश्वतः ।\nशिवादीनां यदाधारादिदं सर्वं प्रवर्तते ॥ १०॥"
  },
  {
    "text": "तदा मदहरोऽयं वै तेषां ज्ञानार्थसिद्धये ।\nविघ्नकर्ता महाराजः स्वयं भवति विघ्नपः ॥ ११॥"
  },
  {
    "text": "पदभ्रष्टाः कृतास्तेन सर्वे देवादयो द्विजाः ।\nकिमाधारमिदं सर्वं विचिन्वन्ति समाधिना ॥ १२॥"
  },
  {
    "text": "तेन पश्यन्ति योगेन चेतसः पञ्चवृत्तिभिः ।\nतासां प्रकाशकोऽयं वै चिन्तामणिरिति स्मृतः ॥ १३॥"
  },
  {
    "text": "वेदैः सम्पादितं ज्ञात्वा शरणं तं व्रजन्ति ते ।\nततो विघ्नहरो जातस्तेषां सर्वार्थदः स्मृतः ॥ १४॥"
  },
  {
    "text": "सर्वसत्तात्मकोऽयं वै विघ्नराजः प्रकीर्तितः ।\nअत एव गणेशाद्धि परं किचिन्न विद्यते ॥ १५॥"
  },
  {
    "text": "सविघ्नस्त्वं प्रजातोऽसि तमेव शरणं व्रज ।\nचिन्तामणिं विघ्नहरं गणेशं च विनायकम् ॥ १६॥"
  },
  {
    "text": "सूत उवाच ।\nप्रजापतिरिति श्रुत्वा दक्षो हृष्टमनाः पुनः ।\nपप्रच्छ विनयेनैव कथां पापप्रणाशिनीम् ॥ १७॥"
  },
  {
    "text": "दक्ष उवाच ।\nकोऽयं स्वानन्दवासी वै कथं ज्ञेयो भवेन्मया ।\nवद तत्र विभो मार्गं तेन तं सततं भजे ॥ १८॥"
  },
  {
    "text": "मुद्गल उवाच ।\nअत्र ते कथयिष्यामि इतिहासं पुरातनम् ।\nपार्वतीशिवसंवादं यथा जातं श‍ृणुष्व भोः ॥ १९॥"
  },
  {
    "text": "कैलासे गिरिवर्ये तु सुखासीनं महेश्वरम् ।\nपार्वती प्रणता भूत्वा पृच्छति स्म मुदायुता ॥ २०॥"
  },
  {
    "text": "पार्वत्युवाच ।\nशिव त्वं सर्वदेवानां नागानां रक्षसां तथा ।\nमानवानां च सर्वेषां पूज्यः स्वामी न संशयः ॥ २१॥"
  },
  {
    "text": "तेभ्यः पदप्रदाता त्वं सर्वाधीशः पुरातनः ।\nमायाविकारहीनश्च शिवस्तेन प्रकीर्तितः ॥ २२॥"
  },
  {
    "text": "त्वं किं समाधिना देव ध्यायसे मां वद प्रभो ।\nत्वत्तः परतरं किञ्चिन्न दृष्टं नैव संश्रुतम् ॥ २३॥"
  },
  {
    "text": "इति पृष्टो महादेवस्तां प्रत्यूचे च सादरम् ।\nसारं वेदादिमान्यं च ब्रह्मभूयकरं परम् ॥ २४॥"
  },
  {
    "text": "श्रीमहादेव उवाच ।\nश‍ृणु प्रिये प्रवक्ष्यामि यं ध्यायामि दिवानिशम् ।"
  },
  {
    "text": "गणेशं हृदि संस्थं मे स्वानन्दावासिनं परम् ॥ २५॥"
  },
  {
    "text": "साकारं च निराकारं तस्मिन्देवि न विद्यते ।\nमनोवाणीविहीनं न मनोवाणीमयं न वै ॥ २६॥"
  },
  {
    "text": "शिवस्य वचनं श्रुत्वा पार्वती प्रेमसंयुता ।\nउवाच मधुरं वाक्यं वाक्यज्ञा भावपूर्वकम् ॥ २७॥"
  },
  {
    "text": "पार्वत्युवाच ।\nकोऽसौ गणेशनामा वै कथं स हृदि तिष्ठति ।\nस्वानन्दवसतिः का च यत्र तिष्ठति स प्रभुः ॥ २८॥"
  },
  {
    "text": "साकारो न निराकारो कथं स ज्ञायते जनैः ।\nमनोवाणीमयो नैव हीनस्ताभ्यां न च क्वचित् ॥ २९॥"
  },
  {
    "text": "तस्य ध्यानं महेशापि कर्तुं नैव प्रशक्यते ।\nध्यायसे केन मार्गेण भव मे कथय प्रभो ॥ ३०॥"
  },
  {
    "text": "अहं दासी त्वदीया वै शिष्यभावेन संस्थिता ।\nकथयस्व महादेव ध्यानं गाणेशकं मम ॥ ३१॥"
  },
  {
    "text": "तमहं साधयिष्यामि साक्षात्कारेण वै यथा ।\nकृतकृत्या भविष्यामि प्रसादात्ते न संशयः ॥ ३२॥"
  },
  {
    "text": "मुद्गल उवाच ।\nइति पृष्टो महादेवो देव्या भक्त्यादरेण च ।\nपात्रं गणेशमार्गस्य दृष्ट्वा प्रेमयुतोऽब्रवीत् ॥ ३३॥"
  },
  {
    "text": "तत्तेऽहं श‍ृणु वक्ष्यामि गुह्याद् गुह्यतमं महत् ।\nरहस्यं वेदशास्त्राणां यस्मात्परतरं न च ॥ ३४॥"
  },
  {
    "text": "दक्ष उवाच ।\nतव वाक्यामृतेनाऽहं प्रीतो मुद्गल साम्प्रतम् ।\nउमामहेशसंवादं योगीन्द्र कथयस्व मे ॥ ३५॥"
  },
  {
    "text": "सूत उवाच ।\nदक्षस्य भावयुक्तं तद्वचनं मुद्गलेन वै ।\nश्रुतं तेन सुसन्तुष्टो वक्तुं समुपचक्रमे ॥ ३६॥"
  },
  {
    "text": "मुद्गल उवाच ।\nशम्भुः स्मृत्वा गणेशानं हृदि ध्यात्वा महायशाः ।\nप्रत्युवाच महादेवीं गाणपत्यः प्रतापवान् ॥ ३७॥"
  },
  {
    "text": "श्रीशिव उवाच ।\nसर्व मायामयं विद्धि जायते यच्च चेतसा ।\nचित्तप्रवेशहीनं च मायातीतं निगद्यते ॥ ३८॥"
  },
  {
    "text": "रचितं द्विविधं येन स एव गणनायकः ।\nस्वसंवेदं महः प्रोक्तं वेदयेत्तद्विशेषतः ॥ ३९॥"
  },
  {
    "text": "तत्रैव दृश्यते देवो योगिभिर्यागपारगैः ।\nतेन स्वानन्दवासी स कथ्यते वेदवादिभिः ॥ ४०॥"
  },
  {
    "text": "चित्तस्य पञ्चभूमीनां प्रकाशनकरः स्मृतः ।\nचिन्तामणिरिति ख्यातो हृदि सन्तिष्ठति प्रभुः ॥ ४१॥"
  },
  {
    "text": "समूहे गणधातुश्च तेषां स्वामी गणेश्वरः ।\nअभेदयोगमार्गेण सदा ध्यातुं स शक्यते ॥ ४२॥"
  },
  {
    "text": "मुद्गल उवाच ।\nश्रुत्वा शिववचो रम्यं पार्वती विनयान्विता ।\nचकिता प्रत्युवाचेदं वचनं हितकारकम् ॥ ४३॥"
  },
  {
    "text": "पार्वत्युवाच ।\nभगवन्कथितं कूटवचनं योगभावितम् ।\nन बुद्धं तन्मया स्वामिंस्तस्माच्च सुलभं वद ॥ ४४॥"
  },
  {
    "text": "ब्रह्म मायामयं प्रोक्तं कीदृशं कथय प्रभो ।\nमायाहीनं कथं ज्ञेयं विस्तरेण वदस्व मे ॥ ४५॥"
  },
  {
    "text": "मुद्गल उवाच ।\nशक्तिप्रश्नं च संश्रुत्य हृष्टः शम्भुः सुयोगवित् ।\nसाश्रुनेत्रः सरोमाञ्चो भक्त्या जातो महायशाः ॥ ४६॥"
  },
  {
    "text": "आदिमायां प्रशंसन् सन् वक्तुं तामुपचक्रमे ।\nयोगमार्गस्य सिद्धयर्थं विस्तरेण महेश्वरः ॥ ४७॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nप्रथमे खण्डे वक्रतुण्डचरिते पार्वतीप्रश्नविचारो नाम पञ्चमोऽध्यायः ॥ १.५"
  },
  {
    "text": "१.६ प्रकृतिपुरुषवरप्रदानं नाम षष्ठोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "शौनक उवाच ।\nपार्वतीशिवसंवादं कथयस्व महामते ।\nपाराशर्यस्य सर्वज्ञ शिष्य सर्वार्थतत्त्ववित् ॥ १॥"
  },
  {
    "text": "सूत उवाच ।\nमुद्गलेन यथा प्रोक्तं दक्षे वै शान्तिकारकम् ।\nशिवयोस्तं च सञ्जातं संवादं कथयामि भोः ॥ २॥"
  },
  {
    "text": "श्रीशिव उवाच ।\nधन्या देवि महाभागे त्वत्समान्या न विद्यते ।\nमहापुण्येन ते बुद्धिगणेशज्ञानलालसा ॥ ३॥"
  },
  {
    "text": "कारितोऽहं त्वया शक्ते सत् स्त्रिया नात्र संशयः ।\nममैवेदं महद्भाग्यं गाणपत्यप्रिया गृहे ॥ ४॥"
  },
  {
    "text": "गणेशाय नमः कृत्वा कथयामि कथानकम् ।\nआदौ मायामयं विद्धि मायातीतं ततः परम् ॥ ५॥"
  },
  {
    "text": "स्वस्वरूपमयं सर्वं ज्ञातव्यं योगिना सदा ।\nद्विविधं योगमार्गेण साधनेन विशेषतः ॥ ६॥"
  },
  {
    "text": "आदौ ब्रह्म स्थितं देवि एकानेकादिवर्जितम् ।\nस्वतः परत उत्थानात्तदेव द्विविधं बभौ ॥ ७॥"
  },
  {
    "text": "स्वत उत्थानके नैव विकल्पः सदृशः कृतः ।\nअहमस्मीति भावेन बिम्बं भिन्नं विनिःसृतम् ॥ ८॥"
  },
  {
    "text": "सकलाभेदरूपं यन्निराकारं स्वभावतः ।\nअहमस्मि सदा प्रोक्तं ब्रह्मरूपं च शाश्वतम् ॥ ९॥"
  },
  {
    "text": "तेनापि स्वस्वरूपं तद् दृष्टमात्मात्मकं परम् ।\nकीदृशोऽहं विकल्पश्च कृतो मोहेन तत्क्षणात् ॥ १०॥"
  },
  {
    "text": "चतुश्चतुः पदार्था ये योगरूपेण संस्थिताः ।\nतेषामभेदरूपं च दृष्टं सर्वात्मकं परम् ॥ ११॥"
  },
  {
    "text": "मायया बिम्बरूपोऽयं जातः सद्यश्च नामतः ।\nमाया बिम्बं द्वितीयं तत्तत्र मोहप्रधारणात् ॥ १२॥"
  },
  {
    "text": "मोहधारणमात्रेण विस्मृतं स्वस्वरूपकम् ।\nमायासुखेप्सुना जाता तस्य देवस्य तत्क्षणात् ॥ १३॥"
  },
  {
    "text": "सर्वाकारा निराकारा माया जाता द्विधापरा ।\nबुद्धिरूपा महाभागा तया सर्वं प्रबुध्यते ॥ १४॥"
  },
  {
    "text": "निराकारं च साकारं बुद्धया सम्बुध्यते जनैः ।\nबुद्धया यद्बुध्यते क्षेत्र बुद्धिरूपं तदेव च ॥ १५॥"
  },
  {
    "text": "तत्र मोहो च साकारो निराकारः स्वयं प्रभुः ।\nमोहहीन इति भ्रान्तिर्द्विधा गुणसमुत्थिता ॥ १६॥"
  },
  {
    "text": "सा सिद्धिर्मोहकर्त्री वै नानाभ्रान्तिप्रकाशिका ।\nएका बुद्धिश्च सर्वत्र तथा द्वैधे प्रवर्तिता ॥ १७॥"
  },
  {
    "text": "सिध्या सम्मोहिता बुद्धिर्भ्रान्ता जाता च पार्वती ।\nसाकारमोहसंयुक्ता निराकारविमोहिता ॥ १८॥"
  },
  {
    "text": "मोहधारकबुद्धिश्च सिद्धिर्मोहप्रदायिनी ।\nतयोः प्रकाशदाता स गणेशानोऽभवत् स्वयम् ॥ १९॥"
  },
  {
    "text": "स एव नामतस्तत्र न गतो निजरूपधृक् ।\nबिम्बबिम्बिप्रभावत्वाद्भासते तादृशो वृथा ॥ २०॥"
  },
  {
    "text": "सर्वात्मकं च बिम्बं यत्परं तत्रैव बिम्बितम् ।\nआत्मरूपं निराकारं तयोः संयोगितां गतः ॥ २१॥"
  },
  {
    "text": "स एव गणराजोऽयं मायाखेलकरः प्रभुः ।\nतस्येच्छया तद् द्विविधं चलति प्रतिसूत्रवत् ॥ २२॥"
  },
  {
    "text": "त्रिविधं चैकभावं च जातं मोहेन पार्वती ।\nविकल्पः प्रकृतस्तेन एकोऽहं स्यां बहुस्त्विति ॥ २३॥"
  },
  {
    "text": "विकल्पेन द्विधा भूतं देहदेहिस्वरूपकम् ।\nसोऽहं ब्रह्मेति यत्प्रोक्तं वेद वै वेदवादिभिः ॥ २४॥"
  },
  {
    "text": "तदेव देहि रूपं च देहमोहप्रवारणात् ।\nदेहरूपं तथा तत्र बिन्दुमात्रं प्रकीर्तितम् ॥ २५॥"
  },
  {
    "text": "चतुर्विधानां देहानां ब्रह्मरूपं पुरातनम् ।"
  },
  {
    "text": "बहुरूपं च तद्विद्धि देहकैवल्यसंज्ञितम् ॥ २६॥"
  },
  {
    "text": "सोऽहं ब्रह्मैकरूपं यद्बहुरूपं च बिन्दुमत् ।\nस्वस्वकार्येषु नो शक्तं सत्ताहीनतया शिवे ॥ २७॥"
  },
  {
    "text": "ताभ्यां तपः कृतं घोरं स्वस्वरूपस्य सुन्दरि ।\nदिव्यवर्षसहस्रान्ते प्रसन्नोऽभूद् गजाननः ॥ २८॥"
  },
  {
    "text": "प्रत्यक्षतां ययौ तत्र शुण्डादण्डविराजितः ।\nलम्बोदरो महाकर्णश्चतुर्बाहुस्त्रिनेत्रभृत् ॥ २९॥"
  },
  {
    "text": "तस्य दर्शनमात्रेण स्फूर्तिर्जाता तयोस्तदा ।\nतया तं तौ समाबुध्य नतौ स्तोत्रं प्रचक्रतुः ॥ ३०॥"
  },
  {
    "text": "प्रकृतिपुरुषावूचतुः ।\nनमस्ते गणनाथाय स्वसंवेद्यमयाय ते ।\nनिराकारस्वरूपा वै शुण्डा यस्य विराजते ॥ ३१॥"
  },
  {
    "text": "यस्य देहश्च साकारः कण्ठाधः परिकथ्यते ।\nअभेद एतयोर्जातस्तेन त्वं वै गजानन ॥ ३२॥"
  },
  {
    "text": "चतुर्विधं निजानन्दाद्वेदेषु कथितं भवेत् ।\nएकमव्यक्तरूपं च द्वितीय समरूपकम् ॥ ३३॥"
  },
  {
    "text": "तृतीयं सत्स्वरूपं च चतुर्थं यत्सदा ह्यसत् ।\nचतुर्हस्तस्वरूपं ते तेन त्वं वै चतुर्भुजः ॥ ३४॥"
  },
  {
    "text": "तवोदरे स्थितं सर्वं तेन लम्बोदरः स्मृतः ।\nमायामायिकरूपं च द्वौ पादौ द्विविधं च ते ॥ ३५॥"
  },
  {
    "text": "एते सर्वे गणा ढुण्ढे त्वदीया नात्र संशयः ।\nगणनाथोऽसि तेन त्वं नाम्ना ख्यातश्च सर्वदा ॥ ३६॥"
  },
  {
    "text": "एतादृशो निजात्मासावावयोर्ध्यान आबभौ ।\nस्वसंवेद्यतया ध्यातो भक्तानुग्रहकारकः ॥ ३७॥"
  },
  {
    "text": "भक्ताभिमानभावेन देहधारी स्वयं ह्यभूत् ।\nएतैश्च लक्षणैर्युक्तो गणेशो नामधारकः ॥ ३८॥"
  },
  {
    "text": "धन्यं सर्वं कृतं स्वामिन् येन त्वं देहवानभूः ।\nस्वानन्दवासभृत् साक्षाद् हृदि नित्यं स्थिरो भव ॥ ३९॥"
  },
  {
    "text": "नमस्ते विघ्नराजाय नमस्ते विघ्नहारिणे ।\nभक्तानां वै ह्यभक्तानां विघ्नकर्त्रे नमोऽस्तु ते ॥ ४०॥"
  },
  {
    "text": "कर्मणां फलदात्रे च ज्ञानानां सिद्धिदायिने ।\nअमेयशक्तये तुभ्यं सर्वाधाराय ते नमः ॥ ४१॥"
  },
  {
    "text": "किं कर्तव्यं दयासिन्धो तदेवाज्ञापय प्रभो ।\nतव भक्तिं महातीव्रां देहि नौ गणनायक ॥ ४२॥"
  },
  {
    "text": "एवं स्तुतिं समाकर्ण्य परितुष्टो गणाधिपः ।\nमेघगम्भीरया वाचा हर्षयन्नब्रवीत्तदा ॥ ४३॥"
  },
  {
    "text": "श्रीगणेश उवाच ।\nसाधु साधु महाभागौ यदुक्तं स्तोत्रमुत्तमम् ।\nमम प्रीतिकरं सर्वकामदं प्रभविष्यति ॥ ४४॥"
  },
  {
    "text": "धमार्थकाममोक्षाणा दायकं पुष्टिवर्धनम् ।\nकारागृहस्थितानां च मोचकं लक्षपाठतः ॥ ४५॥"
  },
  {
    "text": "मारणोच्चाटनादीनां नाशकं तत्तथैव च ।\nएकविंशतिवारं यः एकविंशद्दिनावधि ॥ ४६॥"
  },
  {
    "text": "पठेत्तु यदि वै भत्त्या स ईप्सितफलं लभेत् ।\nब्रह्मभूयकरं चैतन्निष्कामपठनाद्भवेत् ॥ ४७॥"
  },
  {
    "text": "भवतोस्तपसा तुष्टः स्तोत्रेणानेन भावतः ।\nप्रीतो दास्यामि सम्पूर्णं भवद्भ्यामीप्सितं च यत् ॥ ४८॥"
  },
  {
    "text": "बिन्दुमात्रस्वरूपेण यत्स्थितं ब्रह्म शाश्वतम् ।\nतस्माच्चतुर्विधं विश्वं प्रकटं सम्भविष्यति ॥ ४९॥"
  },
  {
    "text": "प्रकर्षेण च सर्वेषां कृतिस्तस्माद्विनिःसृता ।\nप्रकृतिस्तेन ते नाम भविष्यति जनेष्विदम् ॥ ५०॥"
  },
  {
    "text": "सृष्ट्वा चतुर्विधं विश्वं बन्धहीना भविष्यसि ।\nमदीयां भक्तिमचलां प्रकृते प्राप्स्यसि ध्रुवम् ॥ ५१॥"
  },
  {
    "text": "जनास्त्वदीयभक्तिं ये करिष्यन्ति सकामतः ।"
  },
  {
    "text": "निष्कामतश्च तेभ्यस्त्वं सर्वं दास्यसि शोभने ॥ ५२॥"
  },
  {
    "text": "चतुर्विधेप्ययं शेते पुरे तेनैव पूरुषः ।\nसोऽहम्मात्रात्मको भावी नाम्ना सर्वत्र तिष्ठतु ॥ ५३॥"
  },
  {
    "text": "सर्वाकारविहीनोऽयं तत्र भ्रान्तो भविष्यति ।\nबिम्बबिम्बित भावेन प्रकृतौ मोहितः सदा ॥ ५४॥"
  },
  {
    "text": "स्वयं मोहविहीनः स सोऽहम्मात्रात्मकः सदा ।\nमत्प्रसादाद्भवेन्नित्यं ब्रह्म सोऽहं सुखात्मकः ॥ ५५॥"
  },
  {
    "text": "मदीया भक्तिरचला भविष्यति तवापि च ।\nतया बन्धविहीनस्त्वं तथा मान्यो भविष्यसि ॥ ५६॥"
  },
  {
    "text": "तव भक्तिं करिष्यन्ति जना भावेन संयुताः ।\nतेभ्यस्तदीप्सितं सर्वं दास्यसि त्वं न संशयः ॥ ५७॥"
  },
  {
    "text": "ब्रह्मभूयपदं चैव दास्यसे योगसेवया ।\nसाक्षात्पुरुषरूपस्त्वं सर्वसत्तात्मको भव ॥ ५८॥"
  },
  {
    "text": "प्रकृतौ वीर्यमाधत्स्व सर्वसत्तात्मकं विभो ।\nतेनेयं सर्वसूर्विश्वं सृजिष्यति न संशयः ॥ ५९॥"
  },
  {
    "text": "सृष्ट्वा चतुर्विधं सर्वं पालनं हरणं तथा ।\nकर्तव्यं कालयोगेन करणीयमिदं स्मृतम् ॥ ६०॥"
  },
  {
    "text": "सर्वेषां प्रकृतिर्माता पिता पुरुष उच्यते ।\nनानारूपाणि नामानि कल्पयिष्यन्ति वै जनाः ॥ ६१॥"
  },
  {
    "text": "इत्युक्त्वा गणराजस्तु तत्रैवान्तरधीयत ।\nप्रकृतिः पुरुषश्चैव यथाज्ञप्तौ प्रचक्रतुः ॥ ६२॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nप्रथमे खण्डे वक्रतुण्डचरिते प्रकृतिपुरुषवरप्रदानं नाम षष्ठोऽध्यायः ॥ १.६\n१.७ तत्त्वकृतस्तुतिवर्णनं नाम सप्तमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "पार्वत्युवाच ।\nश्रुत्वेदं त्वन्मुखाम्भोजाद्धर्षश्चेतस्यजायत ।\nपुनर्वदस्व मे स्वामिन् गणराजकथामृतम् ॥ १॥"
  },
  {
    "text": "कथानां च रहस्यं यत्तदेवैतन्न संशयः ।\nपुनाति प्राश्निकं श्रोतॄन् वक्तारं भक्तितः श्रुतम् ॥ २॥"
  },
  {
    "text": "प्रकृतिः पुरुषश्चोभौ कथं सृष्टिं प्रचक्रतुः ।\nअन्तर्हिते निजानन्दे गणेशे स्वेच्छया विभौ ॥ ३॥"
  },
  {
    "text": "मुद्गल उवाच ।\nपार्वतीवचनं श्रुत्वा प्रहृष्टः शङ्करोऽब्रवीत् ।\nकथां रसयुतां रम्यां पावनानां च पावनीम् ॥ ४॥"
  },
  {
    "text": "शङ्कर उवाच ।\nश‍ृणु देवि प्रवक्ष्यामि गणनाथकथां शुभाम् ।\nधन्यासि सादरा जाता सप्रेमा विघ्ननाशिनी ॥ ५॥"
  },
  {
    "text": "अन्तर्हिते गणेशे च प्रकृतिः पुरुषस्तथा ।\nसामर्थ्येन युतौ जातौ परस्परमनोनुगौ ॥ ६॥"
  },
  {
    "text": "तपसा वरदानेन मोहयामास तत्क्षणात् ।\nपुरुषं प्रकृतिः सा वै नानाभावार्थदर्शिनी ॥ ७॥"
  },
  {
    "text": "नानाविभवयुक्तां तां दृष्ट्वा पुरुषसत्तमः ।"
  },
  {
    "text": "मोहितः पूर्णभावेन तदधीनोऽभवत्सदा ॥ ८॥"
  },
  {
    "text": "संवीक्षिता महामाया पुरुषेण महात्मना ।\nहावभावयुता तत्र संस्थिता भक्तिभावतः ॥ ९॥"
  },
  {
    "text": "तस्यां सत्तात्मकं वीर्यं पुरुषेण प्रकाशकम् ।\nनिक्षिप्तं सहसा देवि तेन सा गर्भवत्यभूत् ॥ १०॥"
  },
  {
    "text": "स गर्भो ववृधे तत्र तेजसा स्वेन संवृतः ।\nमहता कालयोगेन पूर्णो जातः प्रतापवान् ॥ ११॥"
  },
  {
    "text": "समये सुषुवे सा तं पुत्रं तेजोमयं परम् ।\nतस्य नामाऽभवल्लोके महानित्यभिविश्रुतम् ॥ १२॥"
  },
  {
    "text": "अन्तस्तु यत्स्थितं देवि सर्वान्तर्यामि तत्परम् ।\nलोकेषु च महत्तत्वं ज्ञातव्यं तत्समाधिना ॥ १३॥"
  },
  {
    "text": "सर्वेषामादिभूतोऽयं महानात्माऽभवत्प्रभुः ।\nज्येष्ठोऽयं तत्त्वजातीनां हृदि तेषां समास्थितः ॥ १४॥"
  },
  {
    "text": "महता च ततः सृष्टं यदहङ्काररूपकम् ।\nस एव त्रिविधो जातो भिन्नमूर्तिः प्रतापवान् ॥ १५॥"
  },
  {
    "text": "अहं सर्वत्र तिष्ठामि मदाधारमिदं स्मृतम् ।\nतेनाहङ्कारनामा स सदाहङ्करणात् शिवे ॥ १६॥"
  },
  {
    "text": "स एव बाह्यभावेन स्थितः सर्वत्र सर्वराट् ।\nइच्छितं महता यद्वै तत् कर्तुं सुसमाहितः ॥ १७॥"
  },
  {
    "text": "त्रिविधोऽसौ गुणैस्तत्र तन्निबोध जगन्मयि ।\nसात्त्विको राजसश्चैव तामसः कथ्यते बुधैः ॥ १८॥"
  },
  {
    "text": "तेनाहङ्करणस्यापि त्रिशक्तित्वं समागतम् ।\nसात्त्विकी ज्ञानशक्तिश्च तया भावः प्रबुध्यते ॥ १९॥"
  },
  {
    "text": "राजसी या क्रियाशक्तिस्तया कार्यं प्रवर्तते ।\nतामसी द्रव्यशक्तिर्या देहरूपा प्रकथ्यते ॥ २०॥"
  },
  {
    "text": "तत्रादौ तामसी शक्तिः प्रेरिता विश्वयोनिना ।\nनिर्ममे शब्दरूपं सा तेनाकाशं विनिर्मितम् ॥ २१॥"
  },
  {
    "text": "आकाशेन स्पर्श एवं निर्मितः सर्वसिद्धये ।\nस्पर्शेन निर्मितो वायुर्महाबलयुतः प्रभुः ॥ २२॥"
  },
  {
    "text": "वायुना निर्मितं रूपं तेजोरूपेण निर्मितम् ।\nतेजसश्च रसोत्पत्ती रसादापो विनिःसृताः ॥ २३॥"
  },
  {
    "text": "अद्भिश्च निर्मितो गन्धो गन्धाद्भूमिरजायत ।\nतमोगुणमयी सृष्टिरेषा जाता महाद्भुता ॥ २४॥"
  },
  {
    "text": "तन्मात्रा भूतसर्गश्च पञ्चपञ्चात्मकः स्वराट् ।\nपञ्चभूतात्मको देहः सर्वत्रैव प्रदृश्यते ॥ २५॥"
  },
  {
    "text": "ततो राजसशक्त्या च पञ्चभूतमयानि वै ।\nइन्द्रियाणि प्रसृष्टानि क्रियारूपाणि तानि वै ॥ २६॥"
  },
  {
    "text": "पञ्च ज्ञानेन्द्रियाण्याहुर्ज्ञानरूपधराणि च ।\nजिह्वा चक्षुस्त्वचा नासा कर्णश्चैवाऽत्र पञ्चमः ॥ २७॥"
  },
  {
    "text": "कर्मेन्द्रियाणि पञ्चैव हस्तौ पादौ गुदं च वाक् ।\nलिङ्गं पञ्चममत्रैव एभिः सञ्जायते क्रिया ॥ २८॥"
  },
  {
    "text": "पञ्च प्राणास्तथा ज्ञेयाः प्राणो व्यानस्त्वपानकः ।\nउदानश्च समानो वै राजसाः पञ्च वायवः ॥ २९॥"
  },
  {
    "text": "सप्तधातुविभागार्थं क्रियारूपा उदाहृताः ।\nएषां क्रियात्मिका सृष्टी राजसी कथिता प्रिये ॥ ३०॥"
  },
  {
    "text": "सात्त्विक्या मायया देवा इन्द्रियाणां विनिर्मिताः ।\nदिशो वायुश्च वरुणोऽश्विनौ सूर्यः प्रकीर्तितः ॥ ३१॥"
  },
  {
    "text": "एता ज्ञानेन्द्रियाणां च देवताः परिकीर्तिताः ।\nअग्निर्विष्णुः प्रजापाल इन्द्रो मित्रश्च पञ्चमः ॥ ३२॥"
  },
  {
    "text": "एताः कर्मेन्द्रियाणां वै देवताः परिकीर्तिताः ।\nसात्त्विकी सृष्टिरित्युक्ता दशदेवस्वरूपिणी ॥ ३३॥"
  },
  {
    "text": "एते तत्त्वस्वरूपाख्या आदिदेवाः प्रकीर्तिताः ।\nयथाविधि तथा जाता ज्ञानहीना बभूविरे ॥ ३४॥"
  },
  {
    "text": "ज्ञानहीनत्वदोषेण सृष्टिं कर्तुं न च क्षमाः ।\nतेभ्यो ज्ञानप्रदानार्थमुपदेशं प्रचक्रतुः ॥ ३५॥"
  },
  {
    "text": "प्रकृतिः पुरुषश्चोभौ मन्त्रमेकाक्षरं परम् ।\nअनुष्ठानविधायुक्तं ददतुर्गणपस्य तौ ॥ ३६॥"
  },
  {
    "text": "ते तत्रैव स्थिताः सर्वे तपश्चक्रुर्महद् भृशम् ।\nतेन सन्तुष्टतां यातो गणेशो गणवल्लभः ॥ ३७॥"
  },
  {
    "text": "प्रत्यक्षतां ययौ तेषां समीपे संस्थितो महान् ।\nतं दृष्ट्वा हर्षिताः सर्वे देवाः स्तोत्रं प्रचक्रिरे ॥ ३८॥"
  },
  {
    "text": "तत्त्वान्यूचुः ।\nनमस्ते वक्रतुण्डाय भक्तसंरक्षकाय च ।\nसर्वाधीशाय सर्वाय गणानां पतये नमः ॥ ३९॥"
  },
  {
    "text": "अव्यक्ताव्यक्तरूपाय सत्यासत्याय ते नमः ।\nसमाय विषमायैव विघ्नेशाय नमो नमः ॥ ४०॥"
  },
  {
    "text": "आत्मनेऽनात्मने तुभ्यं निर्गुणाय गुणात्मने ।\nनामरूपधरायैव द्वाभ्यां हीनाय ते नमः ॥ ४१॥"
  },
  {
    "text": "अनन्तोदरसंस्थाय नानाभोगकराय च ।\nभोगहीनाय सर्वत्र स्वानन्दपतये नमः ॥ ४२॥"
  },
  {
    "text": "मायाधाराय वै तुभ्यं मायाहीनाय ते नमः ।\nमायिनां मोहकाराय सर्वज्ञाय च ते नमः ॥ ४३॥"
  },
  {
    "text": "सर्वसिद्धिधरायैव सिद्धीनां पतये नमः ।\nसिद्धिहीनाय सिद्धाय सिद्धानां पतये नमः ॥ ४४॥"
  },
  {
    "text": "जगन्मयाय वै तुभ्यं जगद्धीनाय ते नमः ।\nकर्मणां फलदात्रे च कर्मरूपाय ते नमः ॥ ४५॥"
  },
  {
    "text": "कर्महीनाय तेऽज्ञानज्ञानदात्रे नमो नमः ।\nज्ञानिनां ज्ञानकर्त्रे च ज्ञानहीनाय ते नमः ॥ ४६॥"
  },
  {
    "text": "चतुर्विधधरायैव चतुर्विधमयाय च ।\nचतुर्विधविहीनाय स्वसंवेद्याय ते नमः ॥ ४७॥"
  },
  {
    "text": "पाशाङ्कुशधरायैव दन्ताभयधराय च ।\nचतुर्भुजाय वै शूर्पश्रुतये तुन्दिलाय च ॥ ४८॥"
  },
  {
    "text": "महते चैकदन्ताय महतां च महीयसे ।\nलघवे लघुरूपाय लघूनां लाघवे नमः ॥ ४९॥"
  },
  {
    "text": "गजवक्त्राय देवाय ब्रह्मणे ब्रह्मरूपिणे ।\nब्रह्मणस्पतये चैव ब्रह्मदात्रे नमो नमः ॥ ५०॥"
  },
  {
    "text": "किमस्माभिः स्तुतिः कार्या ह्यपारगुणराशये ।\nनमो नमो गणेशाय त्वं तुष्टो भव सर्वदा ॥ ५१॥"
  },
  {
    "text": "कृताञ्जलिपुटाः सर्वे ऋषयश्च स्थिताः पुरः ।\nतान् दृष्ट्वा गणराजस्तु हृष्टः सन् प्रत्युवाच ह ॥ ५२॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nप्रथमे खण्डे वक्रतुण्डचरिते तत्त्वकृतस्तुतिवर्णनं नाम सप्तमोऽध्यायः ॥ १.७"
  },
  {
    "text": "१.८ गुणेशवरप्रदानं नामाष्टमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "श्रीशिव उवाच ।\nश‍ृणु देवि गणेशस्य चरितं पापनाशनम् ।\nभुक्तिमुक्तिप्रदं चैव स्मरणेन सुसिद्धिदम् ॥ १॥"
  },
  {
    "text": "गजाननः प्रसन्नात्मा परमात्मा परात्परः ।\nभक्तानन्दकरः साक्षादूचिवान् भक्तिभावितः ॥ २॥"
  },
  {
    "text": "श्रीगजानन उवाच ।\nभो भोस्तत्त्वानि सर्वाणि वरं ब्रूत हृदीप्सितम् ।\nतपसाऽहं प्रसन्तुष्टो भक्त्या स्तोत्रेण भावतः ॥ ३॥"
  },
  {
    "text": "भवत्कृतमिदं स्तोत्रमतिप्रीतिकरं मम ।\nसर्वसिद्धिप्रदं चैव पठते श‍ृण्वते भवेत् ॥ ४॥"
  },
  {
    "text": "विद्याकामो लभेद्विदयां धनकामो धनं लभेत् ।\nस्त्रीकामः स्त्रियमाप्नोति पुत्रकामः सुपुत्रकान् ॥ ५॥"
  },
  {
    "text": "मुक्तिकामो लभेन्मुक्तिं जयकामो जयं लभेत् ।\nअस्य स्तोत्रस्य पठनात् वाञ्छितं लभते परम् ॥ ६॥"
  },
  {
    "text": "श्रीशिव उवाच ।\nगणेशवचनं श्रुत्वा भक्तिनम्रात्मकन्धराः ।\nऋषयस्तं प्रणम्यादावूचुस्ते हृष्टमानसाः ॥ ७॥"
  },
  {
    "text": "आदिऋषय ऊचुः ।\nप्रसन्नो भगवन्नद्य यदि देयो वरो महान् ।\nत्वदीयामचलां भक्तिं देहि नो गणनायक ॥ ८॥"
  },
  {
    "text": "सृष्टिसामर्थ्यमत्यन्तमस्माकं त्वत्प्रसादतः ।\nअस्तु वै भजतां सर्वसिद्धिदाश्च वयं तथा ॥ ९॥"
  },
  {
    "text": "यद्यत् हृदीप्सितं देव तत्तत् सिध्यतु सर्वदा ।\nबन्धहीनत्वमनिशं देहि त्वं विघ्ननाशन ॥ १०॥"
  },
  {
    "text": "तत्त्वानां वचनं सर्वे श्रुत्वा गणपतिः स्वयम् ।\nददौ तेषामभीष्टं स महादेवि महप्रदः ॥ ११॥"
  },
  {
    "text": "श्रीगजानन उवाच ।\nदत्ता वरा मया देवा ये भवद्भिर्वृताः पराः ।\nइत्युक्त्वान्तर्दधे ढुण्ढिः ऋषीणां पश्यतां खलु ॥ १२॥"
  },
  {
    "text": "स्वानन्दे च गते देवे गणेशे परमात्मनि ।\nखिन्ना इवाऽभवन् देवाः परस्परमुखेक्षणाः ॥ १३॥"
  },
  {
    "text": "गणेशवरदानेन ज्ञानं प्राप्य महाद्भुतम् ।\nबुद्धियुक्ता महादेवाः सृष्टिं चक्रुः प्रभावतः ॥ १४॥"
  },
  {
    "text": "परस्परप्रवेशं च चक्रुस्त ऋषयस्तदा ।\nतेनैकभावतां प्राप्तास्तस्मादण्डं बभूव वै ॥ १५॥"
  },
  {
    "text": "तस्मिन्नण्डे पुमानादिरेकः सर्वात्मशक्तिमान् ।\nजातो वै भगवान् साक्षाद् गुणेशो गुणवल्लभः ॥ १६॥"
  },
  {
    "text": "महता कालयोगेन देहात्तस्य विनिःसृताः ।\nआपस्तत्र स्थितं ह्यण्डं तत्र वृद्धिं ययौ च सः ॥ १७॥"
  },
  {
    "text": "कालेनावयवी जातस्ततः सम्पूर्णदेहवान् ।\nतस्य तेजःप्रभावेण तदण्डं स्फुटितं महत् ॥ १८॥"
  },
  {
    "text": "स एव निःसृतः साक्षादसङ्ख्यातार्कसन्निभः ।\nअपारमहिमा यस्य सर्वादिः सर्वभावनः ॥ १९॥"
  },
  {
    "text": "सर्वतो हस्तपादो वै सर्वतो नासिकोदरः ।\nसर्वतोऽक्षिमुखोऽनन्तः सर्वतः श्रुतिमान् बभौ ॥ २०॥"
  },
  {
    "text": "असङ्ख्यावयवो देवो ह्यसङ्ख्योदारविक्रमः ।\nअसङ्ख्यलीलया युक्तः परमात्मस्वभाववान् ॥ २१॥"
  },
  {
    "text": "आदिमध्यान्तहीनः स सर्वत्र व्याप्य संस्थितः ।\nमहतां च महीयान् यो यस्य पारो न दृश्यते ॥ २२॥"
  },
  {
    "text": "अणुभ्योऽणुतरो देवो रोमरन्ध्रेषु यस्य वै ।\nब्रह्माण्डानि भ्रमन्ति स्म परागा इव चाम्बरे ॥ २३॥"
  },
  {
    "text": "महाकारणनामा वै तुरीयो देहधारकः ।\nआत्मप्रतीतिरूपं यत्कथ्यतेऽसौ महाद्युतिः ॥ २४॥"
  },
  {
    "text": "गुणानामधिपोऽयं वै गुणेशस्तेन कथ्यते ।\nसर्वात्मा सर्वरूपश्च नाददेहधरः प्रभुः ॥ २५॥"
  },
  {
    "text": "गुणेशेन कृतं कर्म नानाचेष्टात्मकं ततः ।\nतेन नामानि जातानि पश्चात्तस्य महात्मनः ॥ २६॥"
  },
  {
    "text": "आपः शरीरसंसृष्टास्तत्र सुप्तोऽयमीश्वरः ।\nनारायण इति प्राप्तं नाम तस्य महात्मनः ॥ २७॥"
  },
  {
    "text": "आपो नरप्रसूताश्च तेन नाराः प्रकीर्तिताः ।\nता एवायतनं तस्य कर्मणा तेन स प्रभुः ॥ २८॥"
  },
  {
    "text": "भिन्नं भिन्नं सृजति च त्रिविधं त्रिविधं पृथक् ।\nब्रह्मेति तेन सम्प्राप्तं नाम तस्य प्रभावतः ॥ २९॥"
  },
  {
    "text": "वेदोपनिषदि प्रोक्तो ब्रह्मलोकः सनातनः ।\nसर्वेभ्यो यः परः श्रेष्ठमेनं विद्धि सुनिश्चितम् ॥ ३०॥"
  },
  {
    "text": "सर्वेषां यत्नदाता स कालरूपेण वर्तते ।\nचालकस्तेन नामाभून् महादेव इति प्रभोः ॥ ३१॥"
  },
  {
    "text": "कर्मणामयमाधारो जातः सूर्य इति स्मृतः ।\nमोहको वस्तुजातानामादिशक्तिश्च तेन सः ॥ ३२॥"
  },
  {
    "text": "इत्यादिनामतां प्राप्तो नानाभावेन कर्मणा ।\nगुणेशस्तु तुरीयात्मा सर्वत्राऽसौ महान् प्रभुः ॥ ३३॥"
  },
  {
    "text": "कारणानां च सर्वेषां कारणं च न संशयः ।\nमहाकारणमेतच्च पुराणेषु प्रपठ्यते ॥ ३४॥"
  },
  {
    "text": "कर्तुः कर्ता स्वयं साक्षाद्धर्तुर्हर्ता न संशयः ।\nपातुः पाता प्रकाशस्य प्रकाशोऽयं गुणेश्वरः ॥ ३५॥"
  },
  {
    "text": "त्रिदेहो गुणतश्चायं वामे राजसतां गतः ।\nसात्त्विको मध्यभागे स दक्षिणे तामसो बभौ ॥ ३६॥"
  },
  {
    "text": "एतादृशो महात्मासावादिदेवो गुणेश्वरः ।\nअज्ञानेनावृतो यस्मात्तेन वै तपसि स्थितः ॥ ३७॥"
  },
  {
    "text": "सोऽतपत्तप उग्रं तु हृदि ध्यात्वा गजाननम् ।\nबहुकाले व्यतिक्रान्ते प्रसन्नोभूद्गजाननः ॥ ३८॥"
  },
  {
    "text": "आगतो देवदेवेशो धेनुर्वत्समिवादरात् ।\nबोधयामास तं शीघ्रं गुणेशं भक्तवत्सलः ॥ ३९॥"
  },
  {
    "text": "श्रीगणेश उवाच ।\nएकाक्षरस्य मन्त्रस्य जपेन तपसाऽपि ते ।\nप्रसन्नोऽहं महाबाहो गुणेश वृणु वाञ्छितम् ॥ ४०॥"
  },
  {
    "text": "इत्येवं बोधितो देवि गणेशेन कृपावता ।\nगुणेश्वरःप्रतुष्टाव भक्तिभावसमन्वितः ॥ ४१॥"
  },
  {
    "text": "गुणेश उवाच ।\nनमामि देवं गणनाथमीशं सदा सुशान्तं हृदि योगिनां वै ।\nअपारयोगं दृढयोगनाथं सुशान्तयोगेश्वरमानतोऽस्मि ॥ ४२॥"
  },
  {
    "text": "अयोगरूपं कथितुं त्वशक्यं निवृत्तिमात्रं ह्यसमाधिसंस्थम् ।\nअभेदभेदात्मकमूलहीनं सुशान्तयोगेश्वरमानतोऽस्मि ॥ ४३॥"
  },
  {
    "text": "सदा समाधिस्थमनन्तपारं प्रभुं स्वसंवेद्यमयं विभान्तम् ।\nनिजात्मयोगेन च लभ्यमेवं सुशान्तयोगेश्वरमानतोऽस्मि ॥ ४४॥"
  },
  {
    "text": "विदेहयोगेन च साङ्ख्यरूपं जनेन लभ्यं गणराजमीड्यम् ।\nसदा ह्युपाधौ न हितं गणेशं सुशान्तयोगेश्वरमानतोऽस्मि ॥ ४५॥"
  },
  {
    "text": "सुसंस्थितं सर्वविलासयुक्तं हृद्विज्ञबोधात्मकमादिदेवम् ।\nअभेदमात्रं परमार्थरूपं सुशान्तयोगेश्वरमानतोऽस्मि ॥ ४६॥"
  },
  {
    "text": "अनादिमध्यान्तमनन्तपारं सुसंवृतं सन्ततमात्मरूपम् ।\nगणेशमाद्यं पुरुषं पुराणं सुशान्तयोगेश्वरमानतोऽस्मि ॥ ४७॥"
  },
  {
    "text": "अनादिरूपं प्रकृतिप्रभेदं सदा सुबिन्द्वात्मकमप्रमेयम् ।\nअमायिकं मोहकरं प्रसिद्धं सुशान्तयोगेश्वरमानतोऽस्मि ॥ ४८॥"
  },
  {
    "text": "गुणेषु रूपेण विराजमानमपारमव्यक्तमयं गणेशम् ।"
  },
  {
    "text": "गुणैर्विहीनं गुणचालकं च सुशान्तयोगेश्वरमानतोऽस्मि ॥ ४९॥"
  },
  {
    "text": "समस्वरूपं जगदीशमेकं सुषुप्तिरूपं सकलावभासम् ।\nअनादिमायामयमोहधारं सुशान्तयोगेश्वरमानतोऽस्मि ॥ ५०॥"
  },
  {
    "text": "जगन्मयं सूक्ष्मविभूतिधारं हिरण्मयं स्वप्नगतं गणेशम् ।\nजनस्य विज्ञानकर पुराणं सुशान्तयोगेश्वरमानतोऽस्मि ॥ ५१॥"
  },
  {
    "text": "स्तुतं सदा देवमुनीन्द्रसिद्वैः स्थितं जगन्मोहमयं प्रसिद्धम् ।\nसदा परं स्थूलविहारयुक्तं सुशान्तयोगेश्वरमानतोऽस्मि ॥ ५२॥"
  },
  {
    "text": "असत्स्वरूपं विविधेष्वभेदं गणेशमायामयशक्तिरूपम् ।\nमनोवचोहीनमहानुभावं सुशान्तयोगेश्वरमानतोऽस्मि ॥ ५३॥"
  },
  {
    "text": "रविस्वरूपं ह्यमृतं पुराणमभेदोकात्मकमात्मरूपम् ।\nअखण्डमानन्दघनं गणेशं सुशान्तयोगेश्वरमानतोऽस्मि ॥ ५४॥"
  },
  {
    "text": "समं सदा विष्णुमचिन्त्यभावमभेदभेदादिविवर्जितं च ।\nसदा सुखानन्दमयं गणेशं सुशान्तयोगेश्वरमानतोऽस्मि ॥ ५५॥"
  },
  {
    "text": "अचिन्त्यरूपं सकलैर्विहीनं सदाशिवं मोहविहीनमाद्यम् ।\nअपारवेशं स्वसुखावभासं सुशान्तयोगेश्वरमानतोऽस्मि ॥ ५६॥"
  },
  {
    "text": "पदार्थरूपं विविधप्रभेदं विकारयुक्तं परमप्रमेयम् ।\nबोधात्मकं त्वम्पदरूपमेव सुशान्तयोगेश्वरमानतोऽस्मि ॥ ५७॥"
  },
  {
    "text": "अखण्डमेकात्मकविश्वरूपं विकारहीनं महदप्रमेयम् ।\nगणेशमेकं हृदि तत्पदस्थं सुशान्तयोगेश्वरमानतोऽस्मि ॥ ५८॥"
  },
  {
    "text": "गणेश चैते विविधस्वरूपाः कलावतारा भवतो हि भव्याः ।\nसुशान्तमेकं भवदीयरूपं कथं विभाव्यं मनसा न लभ्यम् ॥ ५९॥"
  },
  {
    "text": "यदा च सर्वात्ममयं वदामि तदा तु सोऽहं प्रकृतिस्वरूपम् ।\nगकाररूपं जगदीशभेदं गकारमेकं शरणं प्रपदये ॥ ६०॥"
  },
  {
    "text": "मनोवचोहीनमथो वदामि ह्ययोगसंयोगमयं णकारम् ।\nनिवृत्तिरूपं शरणं सदा वै नमामि तं सर्ववरिष्ठमाद्यम् ॥ ६१॥"
  },
  {
    "text": "न शक्यसे वक्तुमवक्तुमेवमतो भवन्तं प्रणमामि ढुण्ढे ।\nगणेश विघ्नेश महानुभाव प्रसीद भो ब्रह्मपते महात्मन् ॥ ६२॥"
  },
  {
    "text": "जन्म धन्यं धन्यमक्षि विद्या ज्ञानं तपः फलम् ।\nयेन दृष्टो गणाधीशः कृतकृत्योऽस्मि साम्प्रतम् ॥ ६३॥"
  },
  {
    "text": "मह्यं यदि वरो देयस्तदा भक्तिं दृढां त्वयि ।\nदेहि मे परमेशान यया मोहो विनश्यति ॥ ६४॥"
  },
  {
    "text": "सृष्टिसर्जनसामर्थ्यं भजतां कामपूरणम् ।\nनिर्विघ्नं सर्वकार्येषु देहि विघ्नविनाशन ॥ ६५॥"
  },
  {
    "text": "गुणेशवचनं श्रुत्वा सुप्रसन्नो गजाननः ।\nमेघगाम्भीर्यसादृश्यं वचनं त्विदमब्रवीत् ॥ ६६॥"
  },
  {
    "text": "श्रीगणेश उवाच ।\nभविता मे महाभक्तिः सृष्टीनां रचनास्तथा ।\nनानाविधा भविष्यन्ति निर्विघ्नं सर्वदा भवेत् ॥ ६७॥"
  },
  {
    "text": "भवद्भ्यः सर्वदातृत्वं भविष्यति तथाऽनघ ।\nमहाकार्ये समुत्पन्ने दास्येऽहं दर्शनं च ते ॥ ६८॥"
  },
  {
    "text": "स्तोत्रं त्वया कृतं यच्च सर्वमान्यं भविष्यति ।\nपठतां श‍ृण्वतां चैव ब्रह्मभूतकरं महत् ॥ ६९॥"
  },
  {
    "text": "स्तोत्रं ब्रह्मपतेः साक्षान्नाम्ना वै स्तुतिसारकम् ।\nभविष्यति महाभाग सर्वसिद्धिकरं परम् ॥ ७०॥"
  },
  {
    "text": "सकामेभ्यो जनेभ्योऽपि कामदं चिन्तितप्रदम् ।\nनिष्कामेभ्यः स्वभक्तेभ्यो मुक्तिदं प्रभविष्यति ॥ ७१॥"
  },
  {
    "text": "मम प्रीतिकरं पूर्णं सारं सर्वत्र भाषितम् ।\nत्रिकालपठनादस्य साध्योऽहं नात्र संशयः ॥ ७२॥"
  },
  {
    "text": "श्रीशिव उवाच ।\nइत्युक्त्वान्तर्हितः साक्षाद्गणेशो भक्तवत्सलः ।\nदेवस्यापि वियोगेन गुणेशो विमना ह्यभूत् ॥ ७३॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nप्रथम खण्डे वक्रतुण्डचरिते गुणेशवरप्रदानं नामाष्टमोऽध्यायः ॥ १.८\n१.९ अष्टधा प्रकृतिवर्णनं नाम नवमोऽध्यायः"
  },
  {
    "text": "॥ श्रीगणेशाय नमः ।\nश्रीशिव उवाच ।\nवरदानप्रभावेण गुणेशो ज्ञानवानभूत् ।\nसमर्थो भगवान् साक्षात् स्रष्टुं तत्र मनो दधे ॥ १॥"
  },
  {
    "text": "तस्य निःश्वासतो वेदा निःमृता रूपधारिणः ।\nसर्वज्ञानकराः साक्षाद्भास्वन्तो गुरवः सताम् ॥ २॥"
  },
  {
    "text": "पश्चात्तेन गुणेशेन समभूतात्मकं जगत् ।\nसृष्टं सुषुप्तिसंज्ञं च महत्तत्त्वादिभिः समैः ॥ ३॥"
  },
  {
    "text": "आनन्दव्यवहारत्वात् प्रधानमिति कथ्यते ।\nकारण द्वन्द्वभावानां तेन कारणकं स्मृतम् ॥ ४॥"
  },
  {
    "text": "माया तमःकरी यस्मात्तेन तामसतां गतम् ।\nसमानव्यवहारं च प्रधानं मोहदं बभौ ॥ ५॥"
  },
  {
    "text": "स्वस्यापि जडभावश्च तेन न ज्ञायते सदा ।\nकिं कर्तव्यमकर्तव्यमिति तेन ततो महत् ॥ ६॥"
  },
  {
    "text": "तपः कृतं महोग्रं च दिव्यं वर्षसहस्रकम् ।\nतेन प्रत्यक्षतां यातो गणेशो भक्तवत्सलः ॥ ७॥"
  },
  {
    "text": "स्तुतः प्रपूजितस्तेन कारणेन महायशाः ।\nसामर्थ्यं योगरूपं च ददौ परमभावितः ॥ ८॥"
  },
  {
    "text": "वेदैश्चापि कृतं घोरं तपः परमदारुणम् ।\nतेषां प्रत्यक्षतां यातो विघ्नेशो विघ्नवारणः ॥ ९॥"
  },
  {
    "text": "वेदैश्च संस्तुतो देवः स्तोत्रैः स्वस्वसमुद्भवैः ।\nब्राह्मणस्पत्यसूक्तेन बह्वृचः स्तुतवान् प्रभुम् ॥ १०॥"
  },
  {
    "text": "गणेशशान्तिकेनैव यजुस्तं स्तुतवत्तथा ।\nनामाष्टकार्थकृत्स्तोत्रं तेन साम्ना च संस्तुतः ॥ ११॥"
  },
  {
    "text": "अथर्वशीर्षकं नाम तेनैवाथर्वणास्तुतः ।\nइत्यादि गाणपत्यश्च स्तोत्रैर्नानाविधैः स्तुतः ॥ १२॥"
  },
  {
    "text": "पूजितो मूलमन्त्रेण सन्तुष्टस्तेन विघ्नहा ।\nसर्वेषां गुरुरूपा वै भविष्यथ वरं ददौ ॥ १३॥"
  },
  {
    "text": "सर्वमान्या जगत्पूज्या वेदास्तेन कृतास्तदा ।\nसाङ्गोपाङ्गसमाचारा गुरवस्ते मताः खलु ॥ १४॥"
  },
  {
    "text": "पार्वत्युवाच ।\nतमोगुणमयं स्वामिन् प्रधानं समरूपकम् ।"
  },
  {
    "text": "वरं प्राप्य गणेशात्तु किं कृतं तेन तद्वद ॥ १५॥"
  },
  {
    "text": "मुद्गल उवाच ।\nप्रियोक्तं वचनं श्रुत्वा हृष्टरोमा महेश्वरः ।\nतां प्रत्युवाच भगवान् स्मयन्निव सुशान्तधीः ॥ १६॥"
  },
  {
    "text": "श्रीशिव उवाच ।\nश‍ृणु प्रिये प्रवक्ष्यामि गणेशप्रीतिवर्धने ।\nविभूतिं तस्य देवस्य त्वं वै भाग्यवती शिवे ॥ १७॥"
  },
  {
    "text": "गणेशवरदानेन सृष्टं तेनापि सूक्ष्मकम् ।\nहिरण्यगर्भमान्तर्यं सात्त्विकं स्वप्नरूपकम् ॥ १८॥"
  },
  {
    "text": "महदादिमहातत्त्वैः सूक्ष्मभूतैश्च संवृतम् ।\nद्वन्द्वविज्ञानमूलं तदन्तरिक्षस्थितं बभौ ॥ १९॥"
  },
  {
    "text": "बोधहीनेन तेनैव तपस्तप्तं सुदुष्करम् ।\nतेन तुष्टो गणेशानो वाञ्छितं प्रददौ वरम् ॥ २०॥"
  },
  {
    "text": "वरदानप्रभावेण नानासामर्थ्यवानभूत् ।\nहिरण्यगर्भो भगवान् स्वप्नमायाधरः प्रभुः ॥ २१॥"
  },
  {
    "text": "तेन स्थूलस्वरूपं यत्सृष्टं राजससंज्ञकम् ।\nजाग्रद्भोगकरं पूर्णं तत्त्वैश्च स्थूलरूपिभिः ॥ २२॥"
  },
  {
    "text": "ज्ञानहीनेन तेनाथ तपस्तप्तं सुदारुणम् ।\nतपसा चैव सन्तुष्टो गणेशः करुणानिधिः ॥ २३॥"
  },
  {
    "text": "प्रत्यक्षतां ययौ तस्य जाग्रदन्नमयस्य च ।\nतेनापि पूजितो देवः स्तुतस्तस्मै वरं ददौ ॥ २४॥"
  },
  {
    "text": "वरदानप्रभावेण नानासामर्थ्यवानभूत् ।\nईश्वरोन्नमयश्चासावेकोनेकमकल्पयत् ॥ २५॥"
  },
  {
    "text": "जाग्रत्स्वप्नसुषुप्त्याख्यत्र्यवस्थाप्रचुराणि च ।\nभिन्नभिन्नानि जातानि कोटिशः कोटिशः खलु ॥ २६॥"
  },
  {
    "text": "गुणेशरोमकूपेभ्यो निःसृतानि महन्ति च ।\nअण्डानि भिन्नभिन्नानि सर्वतः संस्थितानि वै ॥ २७॥"
  },
  {
    "text": "व्याप्यरूपाणि चाण्डानि व्यापकश्च गुणेश्वरः ।\nतयोरभेदभावे सा प्रकृतिर्ब्रह्मबिन्दुकम् ॥ २८॥"
  },
  {
    "text": "जाग्रता सृष्टमाकाशं ब्रह्म सर्वप्रकाशम् ।\nशब्दमात्रमयं भूतमादिरूपं सनातनम् ॥ २९॥"
  },
  {
    "text": "आकाशेन च संसृष्टो वायुः स्पर्शगुणात्मवान् ।\nवायुना रूपतन्मात्रं तेजः सृष्टं प्रकाशवत् ॥ ३०॥"
  },
  {
    "text": "तेजसा रससंयुक्ता आपः सृष्टाः प्रसारिणा ।\nअद्भिर्गन्धगुणा पृथ्वी सृष्टा धारणधर्मिका ॥ ३१॥"
  },
  {
    "text": "तत्रैकैकप्रवेशेन पञ्चीकरणभागतः ।\nपृथ्वी पञ्चगुणा जाता चतुर्भूतप्रवेशनात् ॥ ३२॥"
  },
  {
    "text": "आपश्चतुर्गुणा जातास्त्रयाणां सम्प्रवेशनात् ।\nतेजस्त्रिगुणतां प्राप्तं भूतयोश्च प्रवेशनात् ॥ ३३॥"
  },
  {
    "text": "वायुर्द्विगुणवान् जात आकाशस्य प्रवेशनात् ।\nआकाशमेकगुणभृद्भूतानां ब्रह्मसंज्ञितम् ॥ ३४॥"
  },
  {
    "text": "पञ्च भूतानि जातानि व्यवस्थासंयुतानि च ।\nअष्टधा प्रकृतिः प्रोक्ता कोशरूपा सुशोभना ॥ ३५॥"
  },
  {
    "text": "तत्र कोशीस्वरूपेण गुणेशो बिम्बितो यतः ।\nतेन सामर्थ्यमाप्राप्ता प्रकृतिश्चाष्टरूपिणी ॥ ३६॥"
  },
  {
    "text": "अष्टावरणसंयुक्तमण्डं सृष्टं स्वभावतः ।\nतत्रैव पुरुषो जज्ञे विराट् स भगवान् शिवे ॥ ३७॥"
  },
  {
    "text": "पञ्चाशत्कोटिविस्तारः पृथ्व्याः प्रोक्तो मया च ते ।\nआपो दशाधिकास्तस्यास्तेजस्ताभ्यो दशाधिकम् ॥ ३८॥"
  },
  {
    "text": "तस्माद्दशाधिको वायुस्तस्मात्स्वं वै दशाधिकम् ।\nतस्माद्दशाधिकं जाग्रदभिमानं प्रकथ्यते ॥ ३९॥"
  },
  {
    "text": "तस्माद्दशाधिकं स्वाप्नं महत्तत्वमिति स्मृतम् ।\nद्वितीयं नाम तस्यापि कथ्यते मुनिभिः सदा ॥ ४०॥"
  },
  {
    "text": "तस्माद्दशगुणा माया ज्ञेया सौषुप्तिकाऽधिका ।\nगुणेशः पुरुषो ज्ञेयोऽनन्तोऽपारश्चतुर्थकः ॥ ४१॥"
  },
  {
    "text": "विराडावरणं कृत्वा स्थिता पृथ्वी सनातना ।\nअद्भिः समावृता पृथ्वी तेजसापः समावृताः ॥ ४२॥"
  },
  {
    "text": "वायुना चावृतं तेजः खेन वायुः समावृतः ।\nअहङ्कारेण संवृत्तमाकाशं देवि सर्वतः ॥ ४३॥"
  },
  {
    "text": "अहङ्कारश्च महता संवृतो राजसः स्वयम् ।\nमायया च महत्तत्त्वं संवृतं स्वप्नसंज्ञितम् ॥ ४४॥"
  },
  {
    "text": "मायावरणमान्त्यं च ज्ञातव्यं विबुधैः परम् ।\nअष्टावरणसंयुक्तमण्डं ते कथितं मया ॥ ४५॥"
  },
  {
    "text": "अण्डान्येतादृशान्येवासङ्ख्यातानि प्रिये बभुः ।\nतिर्यगूर्ध्वमधस्तद्वद् गुणेशेन धृतानि च ॥ ४६॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nप्रथमे खण्डे वक्रतुण्डचरिते अष्टधा प्रकृतिवर्णनं नाम नवमोऽध्यायः ॥ १.९\n१.१० नानाब्रह्माण्डवर्णनं नाम दशमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "पार्वत्युवाच ।\nश्रोतुमिच्छामि सर्वेश विराजश्च स्वरूपकम् ।\nकीदृशोऽयं महाभाग तन्मे कथय शङ्कर ॥ १॥"
  },
  {
    "text": "शिव उवाच ।\nपञ्चकोटिप्रविस्तारे योजनानां समन्ततः ।\nतस्य देहे च भूतानि स्थावराणि चराणि च ॥ २॥"
  },
  {
    "text": "संस्थितानि च सर्वाणि भुवनानि चतुर्दश ।\nतत्तेऽहं सम्प्रवक्ष्यामि समाहितमनाः श‍ृणु ॥ ३॥"
  },
  {
    "text": "पादयोस्तस्य पातालं गुल्फे तस्य रसातलम् ।\nपार्ष्ण्योर्महातलं तस्य जङ्घयोश्च तलातलम् ॥ ४॥"
  },
  {
    "text": "सुतलं जानुभागेऽस्य वितलं तूरुमण्डले ।\nअतलं कटिसन्धौ च कट्यां भूलोकसंस्थितिः ॥ ५॥"
  },
  {
    "text": "नाभौ तस्य भुवर्लोकः स्वर्लोकश्च हृदि स्थितः ।\nमहर्लोकश्व कण्ठे वै जनो लोको मुखे स्थितः ॥ ६॥"
  },
  {
    "text": "तपो लोको ललाटे च सत्यलोकः शिरःस्थितः ।\nएतावद्देहरूपो वै विराट् स पुरुषो महान् ॥ ७॥"
  },
  {
    "text": "सहस्रशीर्षशोभाढ्यः सहस्राननपादवान् ।\nसहस्रहस्तकर्णः स सहस्रोदरवान् प्रभुः ॥ ८॥"
  },
  {
    "text": "सर्वत्र व्याप्यभावेन स्थितोऽसौ परमेश्वरः ।\nमर्त्येष्वमृतभोक्ता च स्वप्रकाशेन वर्तते ॥ ९॥"
  },
  {
    "text": "तस्यान्तरे स्थितं रूपं नाम्ना हैरण्यगर्भकम् ।\nएतादृशं तथा स्वप्नं विश्वरूपं विराजति ॥ १०॥"
  },
  {
    "text": "बहिर्वैश्वानरश्चायं जाग्रद्वैराटसंज्ञितः ।\nहिरण्यगर्भकोशस्थः स्वप्नवैराटधारकः ॥ ११॥"
  },
  {
    "text": "उभयोः समभावेन बाह्यान्तरसरूपतः ।\nईश्वरो नाम वैराटः सुषुप्तेर्धारको बभौ ॥ १२॥"
  },
  {
    "text": "त्रिविधं यद्विराड् रूपं कथितं ते तु पार्वति ।"
  },
  {
    "text": "तुरीयमात्मरूपं यत् त्रिविधेषु प्रवर्तते ॥ १३॥"
  },
  {
    "text": "अथ श‍ृणु विभिन्नानामुत्पत्तिं त्वल्पभावनाम् ।\nनानाभावधरां तां वै चराचरमयीं पराम् ॥ १४॥"
  },
  {
    "text": "विराडज्ञानभावेनावृतस्तेन तपः कृतम् ।\nएकाक्षरविधानेन गणेशं सन्दधौ हृदि ॥ १५॥"
  },
  {
    "text": "सोऽतपत्तप उग्रं च दिव्यवर्षसहस्रकम् ।\nतपसा ध्यानभावेन प्रत्यक्षो गणपोऽभवत् ॥ १६॥"
  },
  {
    "text": "बोधयामास तं देवो वरं ब्रूहीति सोऽब्रवीत् ।\nगणेशं सहसा दृष्ट्वा पादयोः प्रणनाम तम् ॥ १७॥"
  },
  {
    "text": "धन्यं जन्म तपो मेऽद्य धन्यं ज्ञानं वपुश्च दृक् ।\nधन्या मे सम्पदो देव त्वदङ्घ्रियुगदर्शनात् ॥ १८॥"
  },
  {
    "text": "इत्युक्त्वा स्तोतुमारेभे गणेशं ब्रह्मनायकम् ।\nवाचा संस्पष्टया हृष्टो भगवान् विश्वधारकः ॥ १९॥"
  },
  {
    "text": "विराडुवाच ।\nनमस्ते गणनाथाय गणानां पतये नमः ।\nविघ्नेशाय परेशाय विघ्नहर्त्रे नमो नमः ॥ २०॥"
  },
  {
    "text": "सिद्धिबुद्धिपते तुभ्यं नानासिद्धिप्रदायिने ।\nनानाज्ञानप्रदात्रे च ब्रह्मणे ब्रह्मरूपिणे ॥ २१॥"
  },
  {
    "text": "मनोवागतिभूताय योगिनां हृदि वासिने ।\nनानावतारकर्त्रे च भक्तसंरक्षकाय ते ॥ २२॥"
  },
  {
    "text": "नमो नमो महेशाय शिवाय शिवदायिने ।\nसर्वत्र समभावाय विष्णवे प्रभविष्णवे ॥ २३॥"
  },
  {
    "text": "तेजोराशिपते तुभ्यं भानवे ते नमो नमः ।\nनानामायाप्रभेदात्मशक्तये शक्तिरूपिणे ॥ २४॥"
  },
  {
    "text": "स्रष्ट्रे पात्रे च संहर्त्रे चराचरमयाय च ।\nसर्वेभ्यो ज्ञानदात्रे च निर्मलाय नमो नमः ॥ २५॥"
  },
  {
    "text": "सर्वेभ्यो भिन्नरूपाय मायाहीनाय ते नमः ।\nमायिभ्यो मोहदात्रे च मायाधाराय ते नमः ॥ २६॥"
  },
  {
    "text": "गुणान्तं न ययुर्यस्य नानाब्रह्माणि ते नमः ।\nअतो मयि गणेशान कृपयाऽनुग्रहं कुरु ॥ २७॥"
  },
  {
    "text": "इति स्तुत्वा गणेशानं मौनवानभवत्स्वयम् ।\nवैराटः पुरुषस्तत्र कृताञ्जलिपुटः स्थितः ॥ २८॥"
  },
  {
    "text": "भगवांस्तं गणेशान ऊचिवान् भक्तिभावितः ।\nवरं वरय दास्यामि शङ्कां मा कुरु विश्वप ॥ २९॥"
  },
  {
    "text": "इदं त्वया कृतं स्तोत्रं मम प्रीतिकरं भवेत् ।\nयः पठेद्भावपूर्वं तु सिद्धिस्तस्य भविष्यति ॥ ३०॥"
  },
  {
    "text": "यं यं चिन्तयते कामं तं तं दास्यामि वाञ्छितम् ।\nभुक्तिमुक्तिप्रदं भावि पठनाच्छ्रवणादपि ॥ ३१॥"
  },
  {
    "text": "इत्युक्तवन्तं गणनाथमाद्यं वैराटदेवः प्रणनाम तं वै ।\nभावेन युक्तो वचनं जगाद हृष्टः स्वयं विघ्नहरं प्रभुं च ॥ ३२॥"
  },
  {
    "text": "वैराट उवाच ।\nयदि तुष्टोऽसि देवेश यदि देयो वरो महान् ।\nतव भक्तिं दृढां देहि यया मोहो विनश्यति ॥ ३३॥"
  },
  {
    "text": "अतुलं सर्जनं सृष्टेः पालनं हरणं तथा ।\nकरोमि त्वत्प्रसादेन भक्तेभ्यो भुक्तिमुक्तिद ॥ ३४॥"
  },
  {
    "text": "ऐश्वर्यमतुलं देहि गजानन महाप्रभो ।\nयं यमिच्छामि तत्सर्वं सिध्यतु त्वत्प्रसादतः ॥ ३५॥"
  },
  {
    "text": "शिव उवाच ।\nतथेति वचनं चोक्त्वा गणेशोन्तरधीयत ।\nविराट् हर्षेण संयुक्तो गणेशं हृद्यभावयत् ॥ ३६॥"
  },
  {
    "text": "एवं देवि च सर्वत्र नानाण्डेषु स्थितैः परैः ।\nवैराटैस्तैः कृतं पूर्णं गणेशतप उत्तमम् ॥ ३७॥"
  },
  {
    "text": "तेन सर्वे महात्मानः स्वस्वकर्मणि संस्थिताः ।\nनिर्विघ्ना वरदानेन भगवन्तः सनातनाः ॥ ३८॥"
  },
  {
    "text": "अनन्तानि प्रजानीहि ब्रह्माण्डानि न शक्यते ।\nवक्तुं केनापि हेरम्बं विना तानि यथायथम् ॥ ३९॥"
  },
  {
    "text": "सततं गणनाथोऽपि न सङ्ख्यातुं प्रवर्तते ।\nगणना शब्दशास्त्रेषु यावती ह्यधिकं ततः ॥ ४०॥"
  },
  {
    "text": "अतः केनापि सङ्ख्यानं न कृतं वेदवादिना ।\nअनन्तानि महाण्डानि ज्ञातव्यानि जगन्मयि ॥ ४१॥"
  },
  {
    "text": "एवं प्रभावयुक्तोऽसौ हृदये मे प्रवर्तते ।\nगणेशो ध्यानलोभी च भक्तेशो भक्तवत्सलः ॥ ४२॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nप्रथमे खण्डे वक्रतुण्डचरिते नानाब्रह्माण्डवर्णनं नाम दशमोऽध्यायः ॥ १.१०\n१.११ पञ्चदेववरप्रदानं नामैकादशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "पार्वत्युवाच ।\nभगवन् देवदेवेश कृपां कृत्वा वदस्व मे ।\nवैराटेन कथं सृष्टं जगत्स्थावरजङ्गमम् ॥ १॥"
  },
  {
    "text": "अन्यच्च ब्रुहि मे नाथ ध्यानमार्गं पुरातनम् ।\nयेन साक्षात्करिष्यामि गणेशं नाऽत्र संशयः ॥ २॥"
  },
  {
    "text": "मुद्गल उवाच ।\nइति पृष्टो महादेव्या महादेवः प्रहृष्टवान् ।\nकथां परमपुण्यां च कथयामास तां श‍ृणु ॥ ३॥"
  },
  {
    "text": "दक्ष उवाच ।\nगणेशस्य कथां श्रुत्वा हर्षश्चेतसि जायते ।\nकथयस्व महाभाग शिवेन कथितं तु यत् ॥ ४॥"
  },
  {
    "text": "मुद्गल उवाच ।\nधन्योऽसि दक्ष लोकेषु येन सादरता च ते ।\nगणेशेऽमृतधारायां कथायां नाऽत्र संशयः ॥ ५॥"
  },
  {
    "text": "प्रहृष्टां गिरिजां दृष्ट्वा शिवो वचनमब्रवीत् ।\nधन्या धन्या महाभागे श‍ृणु सादरमादितः ॥ ६॥"
  },
  {
    "text": "शिव उवाच ।\nगणेशं मनसा ध्यात्वा वैराटः स्रष्टुमारभत् ।\nतस्य नाभेः समुत्पन्नो ब्रह्मा लोकपितामहः ॥ ७॥"
  },
  {
    "text": "मुखाद्विष्णुर्जगत्पाता नेत्राच्चाऽहं हरोऽभवम् ।\nसृष्टिस्थितिलयाधारास्त्रिरूपगुणधारकाः ॥ ८॥"
  },
  {
    "text": "वामाङ्गाच्छक्तिरुत्पन्ना त्वं वै पार्वति मोहिनी ।\nदक्षिणाङ्गाद्रविः साक्षात्कर्माधारः समाभवत् ॥ ९॥"
  },
  {
    "text": "पञ्च देवाः समुत्पन्ना भिन्ना जाताः स्वभावतः ।\nन विदुः किञ्चिदात्मानं वैराटं चापि शोभने ॥ १०॥"
  },
  {
    "text": "अन्धे तमसि सर्वत्र बभ्रमुर्बहुकालतः ।\nन किञ्चित्प्रापुरायासात् स्थिताः परमदुःखिताः ॥ ११॥"
  },
  {
    "text": "किं कर्तव्यं क्व गन्तव्यमज्ञानेनावृता भृशम् ।\nकस्माद्वयं समुत्पन्ना न जानीमो महाप्रभुम् ॥ १२॥"
  },
  {
    "text": "अथ चिन्तयतां तेषां बुद्धिर्जाता सुनिश्चिता ।\nतपः कर्तुं समारब्धं यस्मै कस्मै नमोस्त्विति ॥ १३॥"
  },
  {
    "text": "सर्वेषां मूलभूतं यद्यादृशं तादृशं खलु ।"
  },
  {
    "text": "स्वधीस्थं तत्समाचिन्त्य तपस्तप्तं सुदारुणम् ॥ १४॥"
  },
  {
    "text": "तपसा गणनाथस्तु प्रसन्नोंऽतरमाश्रितः ।\nतत्र दृष्टिः समुत्पन्ना तेषां वै भावितात्मनाम् ॥ १५॥"
  },
  {
    "text": "हृदये बीजरूपं यत्स्फुरत्तद् दृष्टमद्भुतम् ।\nएकाक्षरं महामन्त्रं प्राप्य तं हर्षमाययुः ॥ १६॥"
  },
  {
    "text": "तं मन्त्रं जपमानैस्तैस्तदारभ्य जगन्मयि ।\nतेन मन्त्रप्रभावेण ज्ञानं प्राप्तं सुनिर्मलम् ॥ १७॥"
  },
  {
    "text": "दिव्यवर्षसहस्रेण प्रत्यक्षः समजायत ।\nगणेशो भक्तिभावेन पुरस्तेषां समुत्थितः ॥ १८॥"
  },
  {
    "text": "अनन्तकोटिसूर्यौजाः शुण्डादण्डविराजितः ।\nचतुर्बाहुधरो लम्बोदरः साक्षात् विभूषितः ॥ १९॥"
  },
  {
    "text": "भूषणैरायुधैश्चैव सिद्धिबुद्धिसमन्वितः ।\nभक्तानन्दकरः श्रीमानाखुवाहो महाद्युतिः ॥ २०॥"
  },
  {
    "text": "तं दृष्ट्वा भयभीतास्ते देवाः शम्भुपुरोगमाः ।\nकिमिदं तेज आयाति प्रलयाग्निसमं महत् ॥ २१॥"
  },
  {
    "text": "अस्मान् धक्ष्यति किं देवः विघ्नेश करुणानिधे ।\nतव भक्ता वयं स्वामिन् कथं विघ्नेन भाविताः ॥ २२॥"
  },
  {
    "text": "इति तेषां वचः श्रुत्वा त्वभवत्सौम्यरूपवान् ।\nतं दृष्ट्वा हर्षिताः सर्वे प्रणेमुर्भावपूर्वकम् ॥ २३॥"
  },
  {
    "text": "गणेशदर्शनेनैव स्फूर्तिः प्राप्ता महाद्भुता ।\nतया सर्वे यथातथ्यं ज्ञातं तैः पञ्चभिः पुरः ॥ २४॥"
  },
  {
    "text": "ततस्तं तुष्टुवुः सर्वे भक्तिनम्रात्मकन्धराः ।\nहृष्टरोमाण एवं ते स्रवदश्रुजलाविलाः ॥ २५॥"
  },
  {
    "text": "पञ्चदेवा ऊचुः ।\nनमस्ते विघ्नराजाय भक्तानां विघ्नहारिणे ।\nविघ्नकर्त्रे ह्यभक्तानां गणेशाय नमो नमः ॥ २६॥"
  },
  {
    "text": "हेरम्बाय नमस्तुभ्यं दुढिराजाय ते नमः ।\nविनायकाय देवाय ब्रह्मणां नायकाय च ॥ २७॥"
  },
  {
    "text": "लम्बोदराय सिद्धेश गजाननधराय च ।\nशूर्पकर्णाय गूढाय चतुर्हस्त नमोऽस्तु ते ॥ २८॥"
  },
  {
    "text": "लम्बोष्ठायैकदन्ताय सर्वेशाय गणाधिप ।\nअनन्तमहिमाधार धरणीधर ते नमः ॥ २९॥"
  },
  {
    "text": "नमो मायामयायैव मायाहीनाय ते नमः ।\nमोहदाय नमस्तुभ्यं मोहहन्त्रे नमो नमः ॥ ३०॥"
  },
  {
    "text": "पञ्चभूतमयायैव पञ्चभूतधराय च ।\nइन्द्रियाणां चाधिपायेन्द्रियज्ञानप्रकारिणे ॥ ३१॥"
  },
  {
    "text": "अध्यात्मनेऽधिभूतायाधिदैवाय च ते नमः ।\nअन्नायान्नपते तुभ्यमन्नान्नाय नमो नमः ॥ ३२॥"
  },
  {
    "text": "प्राणाय प्राणनाथाय प्राणानां प्राणरूपिणे ।\nचित्ताय चित्तहीनाय चित्तेभ्यश्चित्तदायिने ॥ ३२॥"
  },
  {
    "text": "विज्ञानाय च विज्ञानपतये द्वन्द्वधारिणे ।\nविज्ञानेभ्यः स्वविज्ञानदायिने ते नमो नमः ॥ ३४॥"
  },
  {
    "text": "आनन्दाय नमस्तुभ्यमानन्दपतये नमः ।\nआनन्दानन्ददात्रे च कारणाय नमो नमः ॥ ३५॥"
  },
  {
    "text": "चैतन्याय च यत्नाय चेतनाधारिणे नमः ।\nचैतन्येभ्यः स्वचैतन्यदायिने नादरूपिणे ॥ ३६॥"
  },
  {
    "text": "बिन्दुमात्राय बिन्दूनां पतये प्राकृताय च ।\nभेदाभेदमयायैव ज्योतीरूपाय ते नमः ॥ ३७॥"
  },
  {
    "text": "सोऽहम्मात्राय शून्याय शून्याधाराय देहिने ।\nशून्यानां शून्यरूपाय पुरुषाय नमो नमः ॥ ३८॥"
  },
  {
    "text": "ज्ञानाय बोधनाथाय बोधानां बोधकारिणे ।\nमनोवाणीविहीनाय सर्वात्मक नमो नमः ॥ ३९॥"
  },
  {
    "text": "विदेहाय नमस्तुभ्यं विदेहाधारकाय च ।\nविदेहानां विदेहाय साङ्ख्यरूपाय ते नमः ॥ ४०॥"
  },
  {
    "text": "नानाभेदधरायैव चैकानेकादिमूर्तये ।\nअसत्स्वानन्दरूपाय शक्तिरूपाय ते नमः ॥ ४१॥"
  },
  {
    "text": "अमृताय सदाखण्डभेदाभेदविवर्जित ।\nसदात्मरूपिणे सूर्यरूपाधाराय ते नमः ॥ ४२॥"
  },
  {
    "text": "सत्यासत्यविहीनाय समस्वानन्दमूर्तये ।\nआनन्दानन्दकन्दाय विष्णवे ते नमो नमः ॥ ४३॥"
  },
  {
    "text": "अव्यक्ताय परेशाय नेतिनेतिमयाय च ।\nशिवाय शाश्वतायैव मोहहीनाय ते नमः ॥ ४४॥"
  },
  {
    "text": "संयोगेन च सर्वत्र समाधौ रूपधारिणे ।\nस्वानन्दाय नमस्तुभ्यं मौनभावप्रदायिने ॥ ४५॥"
  },
  {
    "text": "अयोगाय नमस्तुभ्यं निरालम्बस्वरूपिणे ।\nमायाहीनाय देवाय नमस्ते ह्यसमाधये ॥ ४६॥"
  },
  {
    "text": "शान्तिदाय नमस्तुभ्यं पूर्णशान्तिप्रदाय ते ।\nयोगानां पतये चैव योगरूपाय ते नमः ॥ ४७॥"
  },
  {
    "text": "गणेशाय परेशाय ह्यपारगुणकीर्तये ।\nयोगशान्तिप्रदात्रे च महायोगाय ते नमः ॥ ४८॥"
  },
  {
    "text": "गुणान्तं न ययुर्यस्य वेदाद्या वेदकारकाः ।\nस कस्य स्तवनीयः स्याद्यथामति तथा स्तुतः ॥ ४९॥"
  },
  {
    "text": "तेन वै भगवान् साक्षाच्चिन्तामणिगजाननः ।\nप्रसन्नो भवतु त्राताऽस्माकं त्वं परमा गतिः ॥ ५०॥"
  },
  {
    "text": "इत्येवमुक्त्वा देवेशास्तूष्णीं भूतास्तथा शिवे ।\nगणेशोऽपि प्रसन्नात्मा हृष्टः सन् प्रत्युवाच तान् ॥ ५१॥"
  },
  {
    "text": "श्रीगणेश उवाच ।\nपञ्चदेवा महाभागाः प्रसन्नो भवतां स्तवैः ।\nतपसा च तथा भक्त्या वाञ्छितं ब्रूत वै वरम् ॥ ५२॥"
  },
  {
    "text": "भवत्कृतमिदं स्तोत्रं परमाल्हादवर्धनम् ।\nमम प्रीतिकरं भक्त्या सर्वदं प्रभविष्यति ॥ ५३॥"
  },
  {
    "text": "यः पठेद्भावपूर्वं स धर्मकामार्थमोक्षभाक् ।\nपुत्रपौत्रयुतः श्रीमानन्ते स्वानन्दमाप्नुयात् ॥ ५४॥"
  },
  {
    "text": "सप्तवारं पठेन्नित्यमेकविंशतिवासरम् ।\nकारागृहगतो वाऽपि मुच्यते बन्धनात् स्वयम् ॥ ५५॥"
  },
  {
    "text": "एककालं द्विकालं वा त्रिकालमपि यः पठेत् ।\nस वै देवादिकैर्वन्द्यो भविष्यति न संशयः ॥ ५६॥"
  },
  {
    "text": "मारणोच्चाटनादिभ्य एकविंशतिवारतः ।\nतावद्दिनानि पाठेन तस्य नैव भयं भवेत् ॥ ५७॥"
  },
  {
    "text": "धनधान्यादिकं सर्वम्मारोग्यं पशुवर्धनम् ।\nयं यं चिन्तयते कामं तं तं प्राप्नोति निश्चितम् ॥ ५८॥"
  },
  {
    "text": "शिव उवाच ।\nगणेशवचनं श्रुत्वा हृष्टा विष्ण्वादयः सुराः ।\nप्रणिपत्य गणाधीशं कृताञ्जलिपुटा जगुः ॥ ५९॥"
  },
  {
    "text": "पञ्चदेवा ऊचुः ।\nसनाथा हि वयं जाताः सर्वे त्वय्यागते प्रभो ।\nवरं देहि गणाधीश तव भक्तिं दृढां तथा ॥ ६०॥"
  },
  {
    "text": "तेन माया न बाधेत नरान् देवानपि प्रभो ।\nकिमस्माभिः प्रकर्तव्यं तदाज्ञापय सर्वदा ॥ ६१॥"
  },
  {
    "text": "सामर्थ्यं विविधं देहि भजतां कामपूरणम् ।\nस्थानं सदानन्दनाम देहि नाथ नमोऽस्तु ते ॥ ६२॥"
  },
  {
    "text": "गणेश उवाच ।\nचतुर्मुख महाबाहो रजोगुणसमुद्भव ।\nसृष्टिकर्ता भव त्वं वै ब्रह्मा नाम्ना महाद्युते ॥ ६३॥"
  },
  {
    "text": "सत्यलोकनिवासी तु हंसवाहनवान् भव ।\nवेदादिज्ञानयुक्तश्च सर्वेषां त्वं पितामहः ॥ ६४॥"
  },
  {
    "text": "चतुर्भुजोऽसि देवेश त्वं वै सत्त्वसमुद्भवः ।\nपालकः सर्वलोकानां विष्णुनामा भविष्यसि ॥ ६५॥"
  },
  {
    "text": "वैकुण्ठे वसतिस्ते स्यात् वाहनं गरुडस्तव ।"
  },
  {
    "text": "नानावतारवांश्चापि भविष्यसि महाबलः ॥ ६६॥"
  },
  {
    "text": "पञ्चवक्त्र महातेजस्तमोगुणसमुद्भव ।\nसंहारकारको नित्यं हरनामा भविष्यसि ॥ ६७॥"
  },
  {
    "text": "कैलासे वसतिस्तेऽस्तु वाहनं वृषभस्तथा ।\nतृतीयेन स्वनेत्रेण सर्वं भस्मीकरिष्यसि ॥ ६८॥"
  },
  {
    "text": "सहस्रकिरण त्वं वै सूर्यनामा भविष्यसि ।\nकर्मणां चालकत्वात् षडृतुधर्मप्रकाशकः ॥ ६९॥"
  },
  {
    "text": "त्रिगुणानामहम्भावात्त्वं जातोऽसि प्रकाशकः ।\nरथोश्वालङ्कृतश्चापि वाहनं ते भविष्यति ॥ ७०॥"
  },
  {
    "text": "सौरलोके निवासश्च ग्रहराजो भविष्यसि ।\nवृष्टिमूलं त्वमेऽवासि तेजोराशिः प्रतापवान् ॥ ७१॥"
  },
  {
    "text": "चतुर्भुजे महाशक्ते त्वं जाताऽसि त्रिदेहतः ।\nनानाविषयभोगार्थं सदेहा मोहकारिणी ॥ ७२॥"
  },
  {
    "text": "शक्तिनाम्नी महामाया भविष्यसि न संशयः ।\nद्विधा मोहप्रदात्री त्वं भुक्तिमुक्तिभ्रमात्मिका ॥ ७३॥"
  },
  {
    "text": "सिंहवाहनगा नित्यं शक्तिलोकनिवासिनी ।\nनानाभोगविमोहेन जगत्त्वं मोहयिष्यसि ॥ ७४॥"
  },
  {
    "text": "महाकार्ये समुत्पन्ने प्रत्यक्षोऽहं भवामि वै ।\nमत्तुल्याः सर्वभावेन कृता देवा न संशयः ॥ ७५॥"
  },
  {
    "text": "आयुधं भूषणं श्रेष्ठं नानासामर्थ्यमद्भुतम् ।\nसङ्कल्पसिद्धतां चैव ददौ तेभ्यो गणाधिपः ॥ ७६॥"
  },
  {
    "text": "शिव उवाच ।\nइति दत्त्वा वरान् देवो गणेशोंऽतर्दधे स्वयम् ।\nतेऽपि हृष्टा निजात्मानं कृतकृत्यं च मेनिरे ॥ ७७॥"
  },
  {
    "text": "भजतां भक्तिभावेन कामपूराः कृता वयम् ।\nपरमेश्वरतां प्राप्ताः प्रसादाद्गणपस्य च ॥ ७८॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nप्रथमे खण्डे वक्रतुण्डचरिते पञ्चदेववरप्रदानं नामैकादशोऽध्यायः ॥ १.११\n१.१२ ब्रह्मविष्णुविवादो नाम द्वादशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "शौनक उवाच ।\nसूत सूत महाप्राज्ञ परमानन्ददायक ।\nकथाममृतरूपां च कथयस्व महाद्युते ॥ १॥"
  },
  {
    "text": "वयं प्रसन्नतां याताः कृतकृत्या यथा तथा ।\nसुकथामृतपानेन स्वानन्देन परिप्लुताः ॥ २॥"
  },
  {
    "text": "कथयस्व कथां दिव्यां पञ्चदेवैश्च किं कृतम् ।\nविस्तारेण यथान्यायं येन मुक्ता भवाम च ॥ ३॥"
  },
  {
    "text": "श्रुत्वा तेषां मुनीनां च वचनं भक्तिभावितम् ।\nहृष्टः सूतः पुनः प्राह कथां पापप्रणाशिनीम् ॥ ४॥"
  },
  {
    "text": "सूत उवाच ।\nएवमेव स दक्षेण पृष्टो योगीश्वरो महान् ।\nमुद्गलस्तं यथोवाच तथा वच्मि महामुने ॥ ५॥"
  },
  {
    "text": "मुद्गल उवाच ।\nश‍ृणु दक्ष महाभाग पार्वत्या शिवसन्निधौ ।\nयत्पृष्टं यछ्रुच्तं सर्वं कथयामि सविस्तरम् ॥ ६॥"
  },
  {
    "text": "पार्वत्युवाच ।\nभगवन् देवदेवेश तारिताऽहं त्वया प्रभो ।\nसुकथामृतपानेन कृतकृत्याऽस्मि साम्प्रतम् ॥ ७॥"
  },
  {
    "text": "पञ्च देवाः समर्थाश्च प्राभवन् वरदानतः ।\nकिं चक्रुस्ते महात्मानः कथयस्व विधानतः ॥ ८॥"
  },
  {
    "text": "गणेशभक्तियुक्तं चेच्चरितं कथयस्व मे ।\nअथवा गाणपत्यानां चरितं ब्रह्मदायकम् ॥ ९॥"
  },
  {
    "text": "व्यर्थसंलपनेनायुर्नाशः कार्यो न शोभनैः ।\nधन्यास्ते साधवो लोका गणराड्भक्तिभाविताः ॥ १०॥"
  },
  {
    "text": "मुद्गल उवाच ।\nप्रियाया वचनं श्रुत्वाऽतिहृष्टः स महेश्वरः ।\nउवाच स्मयमानश्चालिङ्ग्य देवीं महायशाः ॥ ११॥"
  },
  {
    "text": "शिव उवाच ।\nधन्याऽसि पार्वति त्वं च सार्थकं जन्म ते परम् ।\nभक्त्या धृतो गणेशोऽयं हृदि तेन वरानने ॥ १२॥"
  },
  {
    "text": "गणेशभक्तियुक्ता ये नरास्ते ब्रह्मरूपिणः ।\nदर्शनान्मुक्तिदातारः सर्वेभ्यो नात्र संशयः ॥ १३॥"
  },
  {
    "text": "गणेशं यः परित्यज्य सिद्धिमिच्छति शाश्वतीम् ।\nस मूढात्मा तु विज्ञेयो नारकी नात्र संशयः ॥ १४॥"
  },
  {
    "text": "अन्यदेवस्य ये भक्ता गणेशं नार्चयन्ति चेत् ।\nतेषां न भविता सिद्धिर्नरकेषु पतन्ति ते ॥ १५॥"
  },
  {
    "text": "सुधां सन्त्यज्य रूक्षान्नं सेवते दुर्मतिर्यथा ।\nगणेशानं तथा त्यक्त्वाऽन्यस्य देवस्य सेवकः ॥ १६॥"
  },
  {
    "text": "अस्माकं जनको माता सर्वेषां नात्र संशयः ।\nज्येष्ठराज इति ख्यातस्तेनादौ पूज्यकोऽभवत् ॥ १७॥"
  },
  {
    "text": "त्यक्त्वा गणेशं मूढात्मा देवादीनपि पूजयेत् ।\nगणेशोल्लङ्घनात्तं वै क्षिपामो नरके वयम् ॥ १८॥"
  },
  {
    "text": "गणेशनिन्दको जन्तुरस्माकं भक्तिकारकः ।\nनारकी भविता सद्योस्मद्गुरुद्वेषकारकः ॥ १९॥"
  },
  {
    "text": "अतस्त्वं धन्यरूपाऽसि सर्वेषां मूलबीजकम् ।\nभजसि त्वं गणेशानं भक्तिभावसमन्विता ॥ २०॥"
  },
  {
    "text": "सत्यं देवि त्वया प्रोक्तं गाणेशानां प्रकीर्तनम् ।\nगणेशस्य च वा कार्ये तेन जन्म कृतार्थकम् ॥ २१॥"
  },
  {
    "text": "गणेशं प्रार्थयामीति श‍ृणु चिन्तामणे प्रभो ।\nचित्त निवासकारिन् वै गजानन महोदर ॥ २२॥"
  },
  {
    "text": "गाणपत्या महाभागास्तेषां सङ्गः सदास्तु मे ।\nतेषां मध्ये तथा वासं देहि त्वं द्विरदानन ॥ २३॥"
  },
  {
    "text": "अग्रे मे गाणपत्यास्ते पृष्ठे वामे च दक्षिणे ।\nसर्वत्र सह तैर्वासो गाणपत्यैर्भवत्विति ॥ २४॥"
  },
  {
    "text": "येषां मुखारविन्देषु गणेशचरितं बभौ ।\nभवबन्धहरं पूर्णमिहाऽमुत्र सुखप्रदम् ॥ २५॥"
  },
  {
    "text": "चरितं गाणपत्यानां गणराट्सेवनात्मकम् ।\nअहर्निशं प्रभवति चेष्टदं ढुण्ढिभक्तिदम् ॥ २६॥"
  },
  {
    "text": "तारितोऽहं त्वया देवि कथां पृच्छसि मां पुनः ।\nगणेशभक्तिपूतां वा भक्तानां तस्य भावतः ॥ २७॥"
  },
  {
    "text": "प्रष्टुः श्रोतुश्च वक्तुर्या ब्रह्मभूयपदप्रदा ।\nइह तां तु वदामि त्वां गाणेशीं सुखदायिनीम् ॥ २८॥"
  },
  {
    "text": "पञ्चदेवास्तथा जाता यथा गणपतिः स्वयम् ।\nवरदः कथयामास ईश्वराज्ञानभाविताः ॥ २९॥"
  },
  {
    "text": "पञ्चलोकाः समुद्भता वरदानप्रभावतः ।\nनिराधारा अखण्डाश्चावसंस्तेषु विभागशः ॥ ३०॥"
  },
  {
    "text": "कैलासे शङ्करश्चैव वैकुण्ठे विष्णुरेव च ।\nसौरलोके रविः शक्तिलोके चैव जगन्मयि ॥ ३१॥"
  },
  {
    "text": "सत्यलोके तथा ब्रह्मा वसति स्म मुदान्वितः ।"
  },
  {
    "text": "ऐश्वर्यभोगभोक्तारः परस्परहिते रताः ॥ ३२॥"
  },
  {
    "text": "सत्यसङ्कल्पवन्तस्त ईश्वरा ब्रह्ममानिनः ।\nबहुकालेन तेषां वै मत्सरः समजायत ॥ ३३॥"
  },
  {
    "text": "अहं श्रेष्ठतमश्चैव सर्वेषां प्रभुरीश्वरः ।\nहृदये मन्यमानास्ते विवादं चक्रुरञ्जसा ॥ ३४॥"
  },
  {
    "text": "आपश्च तत्र संसृष्टा विष्णुना स्वशरीरतः ।\nतासु संसुप्तवान् देवो बहुकालं यथासुखम् ॥ ३५॥"
  },
  {
    "text": "जले शैवालवल्ली च समुत्पन्ना क्रमेण वै ।\nबहुकालेन तन्मध्ये पृथ्वी जाता स्वभावतः ॥ ३६॥"
  },
  {
    "text": "लीलार्थे विष्णुना सृष्टं नाभ्यां कमलमुज्ज्वलम् ।\nशतयोजनविस्तारं कर्णिकापत्रशोभितम् ॥ ३७॥"
  },
  {
    "text": "सुवासबहुलं वीक्ष्य तेन रेमे जनार्दनः ।\nएककाले जगाम स्म तत्र ब्रह्मा पितामहः ॥ ३८॥"
  },
  {
    "text": "कमलं तेन सन्दृष्टं विस्मितो हृदये भृशम् ।\nकेन सृष्टमिदं दिव्यं पद्म परमशोभनम् ॥ ३९॥"
  },
  {
    "text": "तत्र नारायणं दृष्ट्वा प्रसुप्तं स महार्णव ।\nप्रभुमुत्थापयामास ब्रह्मा तं स्नेहभावतः ॥ ४०॥"
  },
  {
    "text": "ब्रह्मणो वचनेनैव समुत्तस्थौ जनार्दनः ।\nब्रह्माणं मानयामास स्वागतं भो पितामह ॥ ४१॥"
  },
  {
    "text": "तत्र ब्रह्मा महाविष्णुं प्रत्युवाच समत्सरः ।\nकिं मोहार्थं त्वया स्मृष्टं पद्मं परमशोभनम् ॥ ४२॥"
  },
  {
    "text": "अहं ब्रह्मा जगत्स्रष्टा सर्वादिः सर्वभावनः ।\nमया प्रक्रियते सृष्टिः पश्चात्त्वं पालयिष्यसि ॥ ४३॥"
  },
  {
    "text": "सृजामि यदि नो तां चेत्किं पासि त्वं जनार्दन ।\nमदधीनश्च सर्वेषां भावस्तेनाहमीश्वरः ॥ ४४॥"
  },
  {
    "text": "ब्रह्मणो वचनं श्रुत्वा विस्मितः स जनार्दनः ।\nउवाच मधुरं वाक्यं ब्रह्माणं सान्त्वयन्निव ॥ ४५॥"
  },
  {
    "text": "विष्णुरुवाच ।\nसृष्टवान् कमलं नाहं मोहितुं त्वां पितामह ।\nलीलार्थं पद्ममेवेदं पश्य त्वं नात्र संशयः ॥ ४६॥"
  },
  {
    "text": "समत्सरमिदं वाक्यं त्वयोक्तं यत् पितामह ।\nअहं त्वां पालयामीदं तेन स्रष्टा भवान् किल ॥ ४७॥"
  },
  {
    "text": "नान्यो पातास्ति मत्तस्ते सर्वेषां पातृभावतः ।\nअहं स्थितो महाविष्णुर्मत्समो नैव विद्यते ॥ ४८॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nप्रथमे खण्डे वक्रतुण्डचरिते ब्रह्मविष्णुविवादो नाम द्वादशोऽध्यायः ॥ १.१२"
  },
  {
    "text": "१.१३ पञ्चदेवविवादो नाम त्रयोदशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "शिव उवाच ।\nश‍ृणु देवि कथां पुण्यां गणेशप्रीतिवर्धिनीम् ।\nयज्जातमादिकाले वै तत्तेऽहं कथयामि च ॥ १॥"
  },
  {
    "text": "विष्णोर्वचनमाकर्ण्य गर्वयुक्तं प्रभावतः ।\nभगवांस्तमुवाचेदं वेदकर्ता पितामहः ॥ २॥"
  },
  {
    "text": "ब्रह्मोवाच ।\nविष्णो त्वं यदि मां पाता सर्वेशश्च महान् प्रभुः ।\nपश्योदरगतो भूत्वा प्रभावं मे जगद्गुरो ॥ ३॥"
  },
  {
    "text": "ब्रह्मणो गिरमाकर्ण्य प्रविष्टोऽसौ जनार्दनः ।\nयोगमायाबलेनैव योगीशो जठरे विधेः ॥ ४॥"
  },
  {
    "text": "ब्रह्माण्डरचनां तत्र दृष्ट्वा नानाविधां पराम् ।\nनाभिपद्मयुतं विष्णुं ददर्श पुरुषोत्तमः ॥ ५॥"
  },
  {
    "text": "विस्मितो हृदि मोहेन किमद्भुतमिदं महत् ।\nपश्यन्नान्तं जगामाऽसौ निःसृतो देहमध्यतः ॥ ६॥"
  },
  {
    "text": "निःसृतः प्रणिपत्याऽऽदौ तं विधिं त्ववदत्प्रभुः ।\nब्रह्मन्नान्तं प्रजानामि त्वदीयं वै न संशयः ॥ ७॥"
  },
  {
    "text": "त्वदीयजठरेऽहं वै स्थितस्तेन भवान् गुरुः ।\nसर्वेशो नात्र सन्देहः स्रष्टा त्वं स्वप्रभावतः ॥ ८॥"
  },
  {
    "text": "त्वमेव भगवन् पश्य मदीये जठरे परम् ।\nप्रभावं पूर्णभावेन मदीयं कीदृशं प्रभो ॥ ९॥"
  },
  {
    "text": "नारायणवचः श्रुत्वा ब्रह्मा विस्मितमानसः ।\nयोगस्यैव प्रभावेण गतस्तत्र यथारुचि ॥ १०॥"
  },
  {
    "text": "विष्णोश्च जठरे ब्रह्मा ब्रह्माण्डं लोकसङ्कुलम् ।\nब्रह्माणमपरं तत्र स्थितं पश्यन् विमोहितः ॥ ११॥"
  },
  {
    "text": "ब्रह्मा नान्तं जगामाऽसौ पश्यन् पश्यन् महात्मनः ।\nबहिर्गन्तुं मनश्चक्रे विष्णुना मार्ग आवृतः ॥ १२॥"
  },
  {
    "text": "द्वाराणि योगभावेन पिहितानि स्वमायया ।\nभ्रमन् भ्रमन् स्वयं ब्रह्मा प्राप नो मार्गमुत्तमम् ॥ १३॥"
  },
  {
    "text": "तत्र योगबलेनाऽपि ब्रह्मा वै पद्मनालतः ।\nनिर्भिद्य सहसा द्वारं ययौ तेन बहिर्विधिः ॥ १४॥"
  },
  {
    "text": "बहिरागत्य विष्णु तं क्रोधेन स जगाद ह ।\nवशमानीय मां किं त्वं स्वच्छन्दो भवसि प्रभो ॥ १५॥"
  },
  {
    "text": "अहं स्वेन प्रभावेण निःसृतो योगमायया ।\nद्वाराणि पिहितान्येव किमर्थं वद माधव ॥ १६॥"
  },
  {
    "text": "वचनं प्राह देवस्य श्रुत्वा विष्णुमहायशाः ।\nप्रहस्य तमुवाचेत्थं स्नेहयुक्तं समाहितः ॥ १७॥"
  },
  {
    "text": "विष्णुरुवाच ।\nवशीकर्तुं विधे त्वाहमिच्छामि न जगद्गुरो ।\nद्वाराणि पिहितान्येव मया क्रीडार्थमादरात् ॥ १८॥"
  },
  {
    "text": "परस्परं तु लीलार्थं कृतं यत्प्रपितामह ।\nप्रभावं ज्ञातुकामस्य त्वपराधं क्षमस्व मे ॥ १९॥"
  },
  {
    "text": "इति प्रसादितो ब्रह्मा प्रसन्नः प्राह तं पुनः ।\nक्रीडार्थं यत्त्वया विष्णो कृतं ज्ञातं न वै मया ॥ २०॥"
  },
  {
    "text": "अहं क्रोधसमायुक्तः सञ्जातोऽज्ञानतः प्रभो ।\nअप्रियं भाषणं विष्णो यत् क्षमस्व कृतं मया ॥ २१॥"
  },
  {
    "text": "तवान्तं नैव जानामि जठरेऽहं समास्थितः ।\nत्वं श्रेष्ठो मे गुरुः साक्षान्नात्र संशयवान् हरे ॥ २२॥"
  },
  {
    "text": "भवानहमतः प्राज्ञौ श्रेष्ठौ सर्वेश्वरौ परौ ।\nशम्भुः शक्तिश्च सूर्यश्च गर्वयुक्ता बभूविरे ॥ २३॥"
  },
  {
    "text": "तेषां प्रमाणं तज् ज्ञेयमिति सस्मरतुः प्रभू ।\nतयोः स्मरणमात्रेण संययुस्तत्र ते त्रयः ॥ २४॥"
  },
  {
    "text": "प्रथमं प्राप्तवांस्तत्र शङ्करः शूलधृक् प्रभुः ।\nउक्तवांस्तौ किमर्थं मे स्मरणं वदतं कृतम् ॥ २५॥"
  },
  {
    "text": "तत्रोचतुर्हरिर्ब्रह्मा श‍ृणु शङ्कर मे वचः ।\nतवैश्वर्यं कियन्मानं दर्शयस्व सदाशिव ॥ २६॥"
  },
  {
    "text": "तयोर्वचनमाकर्ण्य गर्वयुक्तः सदाशिवः ।\nउवाच क्रोधसंयुक्तो वचनं विस्मयन्निव ॥ २७॥"
  },
  {
    "text": "शिव उवाच ।\nअहं हर्ता च सर्वेषां युवयोर्नात्र संशयः ।\nमत्तः परं न किञ्चिद्वै ज्ञातव्यं सर्वभावतः ॥ २८॥"
  },
  {
    "text": "इत्युक्त्वा स स्वयं शम्भुर्दर्शयामास तौ वपुः ।\nज्योतीरूपं महालिङ्गं परं सर्वत्र संस्थितम् ॥ २९॥"
  },
  {
    "text": "तत्तौ दृष्ट्वा महाश्चर्यं विस्मितौ विधिमाधवौ ।\nअध ऊर्ध्वं पुरः पश्चाद्वामदक्षिणसन्ततम् ॥ ३०॥"
  },
  {
    "text": "तत्र ब्रह्मा स्वयं विष्णुमुवाच मधुरं वचः ।\nअधस्त्वं गच्छ देवेश ऊर्ध्वं गच्छामि भावतः ॥ ३१॥"
  },
  {
    "text": "शिवस्यान्तं प्रपश्यावः कीदृशोऽयं महेश्वरः ।\nअतस्त्वं त्वरितो भूत्वा कुरु शीघ्रमिदं वचः ॥ ३२॥"
  },
  {
    "text": "इत्युक्तो ब्रह्मणा विष्णुस्तं प्रत्यूचे प्रभावतः ।\nब्रह्मन्मह्यं वरं देहि पश्चाद्गन्तुं समुत्सहे ॥ ३३॥"
  },
  {
    "text": "भ्रान्तो ब्रह्माऽभवत्तत्र वरं ब्रूहीति सोऽब्रवीत् ।\nदास्यामि नात्र सन्देहः प्रीतस्त्वं वरयाशु च ॥ ३४॥"
  },
  {
    "text": "विष्णुरुवाच ।\nत्वं मे पुत्रो भव ब्रह्मन्नेष एव वरो मतः ।\nतस्य तद्वचनं श्रुत्वा विस्मितो विधिरब्रवीत् ॥ ३५॥"
  },
  {
    "text": "वञ्चितोऽहं त्वया नूनं सम्भ्रमेऽस्मिन् समुत्थिते ।\nदत्तो वरो यतस्तेन तव पुत्रो भवाम्यहम् ॥ ३६॥"
  },
  {
    "text": "सृष्टिकाले च सम्प्राप्ते त्वन्नाभिकमलात् स्वयम् ।\nदेहं सृजामि योगेन पद्मजोऽहं तवात्मजः ॥ ३७॥"
  },
  {
    "text": "इत्युक्तः स हरिस्तत्र तं प्रणम्य तथेति च ।\nप्रविष्टोधः शिवस्यापि द्रष्टुं पारं महात्मनः ॥ ३८॥"
  },
  {
    "text": "ब्रह्माऽपि त्वरितो भूत्वोर्ध्वं ययौ पारलिप्सया ।\nन तत्र पारमीशस्य प्राप्तवान् स पितामहः ॥ ३९॥"
  },
  {
    "text": "विष्णुश्च शङ्करस्याधो न पारं दृष्टवान् ततः ।\nबहुकालेन तो तत्राऽऽगतौ तौ खिन्नमानसौ ॥ ४०॥"
  },
  {
    "text": "परस्परविचारेण शङ्करं स्तोतुमुद्यतौ ।\nबद्धाञ्जलिपुटावेतौ स्तोत्रं चक्रतुरुत्तमम् ॥ ४१॥"
  },
  {
    "text": "ब्रह्मविष्णू ऊचतुः ।\nनमस्ते शङ्करायैव नमस्ते शूलपाणये ।\nरुद्राय कालरूपाय त्र्यम्बकाय नमो नमः ॥ ४२॥"
  },
  {
    "text": "उमापते नमस्तुभ्यं वृषभेश्वरवाहन ।\nआदिदेवाय देवाय महादेवाय ते नमः ॥ ४३॥"
  },
  {
    "text": "प्रसीद भगवन् शम्भो नान्तं पश्यावहे विभो ।\nकिंरूपं किंस्वभावं त्वां न जानीवः कथञ्चन ॥ ४४॥"
  },
  {
    "text": "दर्शय स्वात्मरूपं भो महेश्वर नमोऽस्तु ते ।\nयेन ते भजनं देव जनाः कुर्वन्ति निर्भयाः ॥ ४५॥"
  },
  {
    "text": "तयोर्वचनमाकर्ण्य शम्भुः प्राकट्यमास्थितः ।\nततस्तं तौ ददृशतुर्हरिश्च भगवान् विधिः ॥ ४६॥"
  },
  {
    "text": "वामभागे स्थितं विष्णुं दक्षिणाङ्गे पितामहम् ।\nविश्वं चराचरं सर्वं लिङ्गे तत्रास्य संस्थितम् ॥ ४७॥"
  },
  {
    "text": "अपारमहिमानं तं दृष्ट्वा नेमतुरादरात् ।\nउपसंहर रूपं तत्त्वमेव परमेश्वरः ॥ ४८॥"
  },
  {
    "text": "तयोर्वचनमाकर्ण्य हृष्टः सन् शङ्करः प्रभुः ।\nभगवान् पूर्वरूपेण सन्तस्थौ वृषभध्वजः ॥ ४९॥"
  },
  {
    "text": "उवाच तौ महादेवो वृणुतं वरमीप्सितम् ।\nदास्यामि भवतोभावात् स्तोत्रसन्तुष्टमानसः ॥ ५०॥"
  },
  {
    "text": "य एतत्पठति स्तोत्रं स कामान् लभतेऽखिलान् ।\nमत्प्रियः सोऽपि भवति मल्लोकेंऽते प्रगच्छति ॥ ५१॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nप्रथमे खण्डे वक्रतुण्डचरिते पञ्चदेवविवादो नाम त्रयोदशोऽध्यायः ॥ १.१३\n१.१४ गणेशप्रादुर्भावो नाम चतुर्दशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "शिव उवाच ।\nश‍ृणु देवि प्रवक्ष्यामि यज्जातं चाद्भुतं ततः ।\nगणेशमायामोहेन मोहितानां चरित्रकम् ॥ १॥"
  },
  {
    "text": "शिवस्य वचनं श्रुत्वा विष्णुब्रह्माणमब्रवीत् ।\nवरं वृणु विरिञ्च त्वां शिवात्पुत्रो भवेति मे ॥ २॥"
  },
  {
    "text": "तव पुत्रः शिवो जातस्तेन मे पौत्रतां गतः ।\nउभयोः सफलं पूर्णं वाञ्छितं जातमद्भुतम् ॥ ३॥"
  },
  {
    "text": "विष्णोर्वचनमाकर्ण्य विधिः शङ्करमब्रवीत् ।\nमम पुत्रो भव त्वं वै वर एष वृतो मया ॥ ४॥"
  },
  {
    "text": "विष्णुनाऽपि तदेवोक्तं तथा वै शङ्करोऽब्रवीत् ।\nतव भालाद्भविष्यामि रुद्रोऽहं त्वंशतो विधे ॥ ५॥"
  },
  {
    "text": "शिवस्य वचनं श्रुत्वा सन्तुष्टौ विधिमाधवौ ।\nऊचतुः शङ्करं तत्र स्नेहात्तं भावपूर्वकम् ॥ ६॥"
  },
  {
    "text": "विधिवच्छिव पश्य त्वमैश्वर्यं चावयोः पृथक् ।\nतेन तुष्टौ महादेव भविष्यावो न संशयः ॥ ७॥"
  },
  {
    "text": "तयोर्यदैश्वरं भावं शिवोऽपि ज्ञानचक्षुषा ।\nदृष्ट्वा नान्तं जगामाऽसौ तौ पुनः प्रत्युवाच ह ॥ ८॥"
  },
  {
    "text": "भवतोर्महिमानं चापारं पश्यामि शाश्वतम् ।\nवयं त्रयः समाख्याता ईश्वराः सर्वतः पराः ॥ ९॥"
  },
  {
    "text": "एतस्मिन्नन्तरे तत्राऽजगाम स दिवाकरः ।\nतेजोराशिः सदात्मा च पृच्छति स्म समाहितः ॥ १०॥"
  },
  {
    "text": "किमर्थं स्मरणं देवा मदीयं कृतमादरात् ।\nतन्मे कथयताद्य त्वागतोऽहं स्नेहतः परम् ॥ ११॥"
  },
  {
    "text": "भानोर्वचनमाकण्ये प्रहृष्टास्ते त्रयो भृशम् ।\nऊचुः प्रसन्नभावेनैश्वर्यं ते दर्शय प्रभो ॥ १२॥"
  },
  {
    "text": "तेषां श्रुत्वा गिरं सौम्यां दर्शयामास रूपकम् ।\nतेजोमयमपारं यच्चराचरमयं महत् ॥ १३॥"
  },
  {
    "text": "सूर्यस्य तेजसा सर्वे निष्प्रभास्ते त्रयः कृताः ।\nप्रणष्टदृष्टयो जाता न शेकुर्द्रष्टुमञ्जसा ॥ १४॥"
  },
  {
    "text": "ज्ञानदृष्ट्या च तं दृष्ट्वा चराचरतनुं प्रभुम् ।\nअपाररूपं भास्वन्तं नतास्तं स्नेहभावतः ॥ १५॥"
  },
  {
    "text": "दर्शयित्वा तथात्मानं सौम्यरूपोर्यमाऽभवत् ।\nतमूचुस्ते त्रयो देवा नान्तं ददृशिम प्रभो ॥ १६॥"
  },
  {
    "text": "अस्माकमपि पश्य त्वमैश्वर्यं स्नेहभावतः ।\nतेषां तद्वचनं श्रुत्वा रविहृष्टो बभूव ह ॥ १७॥"
  },
  {
    "text": "ज्ञानदृष्ट्या रविस्तेषामैश्वर्यं दृष्टवान् परम् ।\nउवाच प्रणतो भूत्वा विस्मितश्चेतसा भृशम् ॥ १८॥"
  },
  {
    "text": "भवन्तोऽपि महात्मानो नान्तं पश्यामि सर्वतः ।\nयुष्माकमैश्वरं भावमद्भुतं दृष्टवानहम् ॥ १९॥"
  },
  {
    "text": "वयं सर्वेश्वराः सर्वे भगवन्तः सनातनाः ।\nन्यूनाधिकं कलामात्रं विद्यते नैव निश्चितम् ॥ २०॥"
  },
  {
    "text": "तस्मिन् क्षणे स्वयं शक्तिरागता मोहिनी परा ।\nउवाच तान् प्रसन्ना मे किमर्थं स्मरणं कृतम् ॥ २१॥"
  },
  {
    "text": "तामूचुस्ते च चत्वारो देवाः स्नेहेन भाविताः ।\nदर्शयस्व महादेवि ऐश्वर्यं कीदृशं तव ॥ २२॥"
  },
  {
    "text": "इत्युक्ता सा स्वरूपं तद्दर्शयामास सुन्दरम् ।\nचराचरमयं पूर्णं स्थूलसूक्ष्मादिभिर्युतम् ॥ २३॥"
  },
  {
    "text": "दृष्ट्वा रूपं तदीयं वै भ्रान्तास्ते शरणं ययुः ।\nनान्तं ददृशिमार्ये ते रूपस्य महतः किल ॥ २४॥"
  },
  {
    "text": "सौम्यरूपा तदा जाता तामूचुः पश्य भावतः ।\nअस्माकं देवि चैश्वर्यं कीदृशा वयमेव च ॥ २५॥"
  },
  {
    "text": "तेषां वचनमाकर्ण्य ज्ञानदृष्ट्या स्म पश्यति ।\nनान्तं जगाम तेषां वै नता सा तान्विशेषतः ॥ २६॥"
  },
  {
    "text": "उवाच स्नेहभावेन नान्तं पश्यामि कुत्रचित् ।\nभवन्तोऽपि महात्मान ईश्वराः पूर्णभावतः ॥ २७॥"
  },
  {
    "text": "वयं पञ्च समा नाथा नान्तरं दृश्यते क्वचित् ।\nकः समर्थो भवेद्देवो निश्चयो नैव दृश्यते ॥ २८॥"
  },
  {
    "text": "गणेशमायया भ्रान्ता अवदंस्ते परस्परम् ।\nप्रभुरेकश्च सर्वत्र वेदे वै पठ्यते बुधैः ॥ २९॥"
  },
  {
    "text": "प्रभवः पञ्च कुत्रापि नोक्ताः शास्त्रेषु सम्मताः ।\nअतः कोऽपि प्रभुर्भाव्यः स च वै कुत्र वर्तते ॥ ३०॥"
  },
  {
    "text": "एवं विवादे सम्प्राप्ते विस्मृतं ज्ञानमाद्यकम् ।\nगाणेशं चित्तचाञ्चल्यादूर्ध्वं जग्मुः प्रभावतः ॥ ३१॥"
  },
  {
    "text": "न किञ्चिद्ददृशुस्तत्राधो भागे प्रययुस्ततः ।\nएवं दश दिशो भ्रान्ताः पश्यन्तस्ते परस्परम् ॥ ३२॥"
  },
  {
    "text": "न किञ्चिद्ददृशुस्तत्र स्थिता एकत्र ते पुनः ।\nयोगमार्गेण चित्ते स्वे ध्यानं चक्रुः क्रमेण च ॥ ३३॥"
  },
  {
    "text": "ब्रह्माऽभेदस्वरूपं ते रेमिरे योगभावतः ।\nएकीभूता इवात्मानः शान्तिं प्राप्ताः स्वभावतः ॥ ३४॥"
  },
  {
    "text": "ततस्तान् दर्शयामास योगिध्येयमनुत्तमम् ।\nस्वरूपं गणराजस्तु हृदये संस्थितं परम् ॥ ३५॥"
  },
  {
    "text": "चतुर्भुज त्रिनेत्रं तच्छुण्डादण्डविराजितम् ।\nएकदन्तं शूर्पकर्णं वक्रतुण्ड महोदरम् ॥ ३६॥"
  },
  {
    "text": "रक्तवर्णं महाकायं सिन्दूरालिप्तमेव च ।\nनाभिशेषं किरीटादिनानाभूषणशोभितम् ॥ ३७॥"
  },
  {
    "text": "सिद्धिबुद्धियुतं पूर्णं विभूतिभिरूपासितम् ।\nचिन्तामणिं मणिं चैव दधत्तु हृदये शुभम् ॥ ३८॥"
  },
  {
    "text": "प्रसन्नवदनं भक्तानुग्रहाणां प्रकारकम् ।\nहृदि दृष्टाऽभवन्नेव विस्मितास्ते सुराः प्रिये ॥ ३९॥"
  },
  {
    "text": "तमादौ शङ्करस्यैव हृदि प्रकटतां गतः ।\nतं पप्रच्छ स्वयं शभुः को भवान् वद मे प्रभो ॥ ४०॥"
  },
  {
    "text": "शान्तियोगेन सम्प्राप्तः किं न ब्रह्मपतिः परः ।\nकथयस्व महाभाग त्वां न जानामि तत्त्वतः ॥ ४१॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nप्रथमे खण्डे वक्रतुण्डचरिते गणेशप्रादुर्भावो नाम चतुर्दशोऽध्यायः ॥ १.१४"
  },
  {
    "text": "१.१५ गणेशप्रसन्नभावो नाम पञ्चदशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "सूत उवाच ।\nशिवस्य वचनं श्रुत्वा भक्तिभावेन तोषितः ।\nउवाच मधुरं वाक्यं विघ्नेशस्तं प्रहर्षयन् ॥ १॥"
  },
  {
    "text": "वक्रतुण्ड उवाच ।\nश‍ृणु शम्भो महाभाग मम मायाविमोहित ।\nगणेशोऽहं पुनर्दृष्टस्तपसा भावितात्मना ॥ २॥"
  },
  {
    "text": "यः पुरा भवतो देव वरदाताऽभवं परः ।\nउग्रेण तपसा तुष्टोऽकरवं ज्ञानसंयुतम् ॥ ३॥"
  },
  {
    "text": "ममैषा सततं माया प्रमोहयति मानवान् ।\nतेन विस्मरणं प्राप्तं तवाऽपि न च संशयः ॥ ४॥"
  },
  {
    "text": "एवमुक्त्वा शिवं मायामोहजालं निराकरोत् ।\nसर्वं च स्मरणं तेन पुनः प्राप्तं शिवस्य च ॥ ५॥"
  },
  {
    "text": "सर्वं स्मृत्वा शिवस्तत्र स्तोतुं समुपचक्रमे ।\nतावदन्तर्हितं जातं रूपं गणपतेः शुभम् ॥ ६॥"
  },
  {
    "text": "पुनर्ध्यानेन शम्भुः स तमेवाचिन्तयन् स्थितः ।\nनापश्यद् हृदि तद्रूपं तेनाकुल इवाऽभवत् ॥ ७॥"
  },
  {
    "text": "आययौ विष्णुरभ्याशे सर्वं त्वकथयच्छिवम् ।\nअदृष्टं तादृशं रूपं कथयामास सोऽपि तम् ॥ ८॥"
  },
  {
    "text": "एवं पञ्चाप्यदृष्ट्वा तत् विस्मिता अभवन् परम् ।\nएकत्र मिलिता जातास्तुष्टुवुस्तं गतस्मयाः ॥ ९॥"
  },
  {
    "text": "पञ्च देवा ऊचुः ।\nनमस्ते वक्रतुण्डाय त्रिनेत्रं दधते नमः ।\nचतुर्भुजाय देवाय पाशाङ्कुशधराय च ॥ १०॥"
  },
  {
    "text": "लम्बोदर नमस्तुभ्यं नाभिशेषाय ते नमः ।\nमहते चैकदन्ताय शूर्पकर्णाय ते नमः ॥ ११॥"
  },
  {
    "text": "सिन्दूरारुणदेहाय रक्तवर्णधराय च ।\nमहाकायाय सूक्ष्माय गणेशाय नमो नमः ॥ १२॥"
  },
  {
    "text": "सिद्धिबुद्धियुतायैव विभूतिसहिताय च ।\nचिन्तामणिधरायैव तथा चिन्तामणे नमः ॥ १३॥"
  },
  {
    "text": "अव्यक्ताय परेशाय परेषां च पराय ते ।\nमनोवाणीविहीनाय विघ्नेशाय नमो नमः ॥ १४॥"
  },
  {
    "text": "नानामायाधरायैव मायिनां मोहकारिणे ।\nहेरम्बाय नमस्तुभ्यं ब्रह्मणां पतये नमः ॥ १५॥"
  },
  {
    "text": "दर्शयस्व निजं रूपं भक्तेभ्यः प्रीतिदायकम् ।\nसनाथा हि वयं तेन सर्वनाथाय ते नमः ॥ १६॥"
  },
  {
    "text": "स्तुवतां तु पुरः प्रादुरासीद्देवो गजाननः ।\nतं दृष्ट्वा दण्डवत् सर्वे प्रणता भक्तिभावतः ॥ १७॥"
  },
  {
    "text": "तानुत्थाप्य स्वयं ढुण्ढिर्वचनं चेदमब्रवीत् ।\nस्तोत्रेण भावितो देवाः प्रीतो वो नात्र संशयः ॥ १८॥"
  },
  {
    "text": "यः पठेत् स्तोत्रमेतद्वै स मे मान्यो भवेत् सुराः ।\nवाञ्छितं पूरयिष्याम्यन्ते मे सायुज्यमाप्नुयात् ॥ १९॥"
  },
  {
    "text": "श‍ृणुध्वं मे वचो रम्यं मा गर्वं कुरुत प्रियाः ।\nभवन्तो मदधीनाश्च कलांशा नात्र संशयः ॥ २०॥"
  },
  {
    "text": "क्रीडार्थं निर्मिताः सर्वे स्पर्धमानाः परस्परम् ।\nकिमर्थं मनसि भ्रान्ता जाताः पूर्णात्मका अपि ॥ २१॥"
  },
  {
    "text": "श्राव्यं ज्ञानं रहस्यं यन् मदीयं तेन भाविताः ।\nसदा मोहविनिर्मुक्ता भवितारश्च मत्समाः ॥ २२॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nप्रथमे खण्डे वक्रतुण्डचरिते गणेशप्रसन्नभावो नाम पञ्चदशोऽध्यायः ॥ १.१५"
  },
  {
    "text": "१.१६ गणेशगीतासारकथनं नाम षोडशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "शिव उवाच ।\nगणेशवचनं श्रुत्वा प्रणता भक्तिभावतः ।\nपप्रच्छुस्तं पुनः शान्ता ज्ञानं ब्रूहि गजानन ॥ १॥"
  },
  {
    "text": "गणेश उवाच ।\nदेहश्चतुर्विधः प्रोक्तस्त्वं पदं ब्रह्मभेदतः ।\nसोऽहं देही चतुर्धा तत्पदं ब्रह्म सदैक्यतः ॥ २॥"
  },
  {
    "text": "संयोग उभयोर्यश्चाऽसि पदं ब्रह्म कथ्यते ।\nस्वत उत्थानकं देवा विकल्पकरणाद् द्विधा ॥ ३॥"
  },
  {
    "text": "सदा स्वसुखनिष्ठं यद्ब्रह्म साङ्ख्यं प्रकीर्तितम् ।\nपरतश्चोत्थानकं तत् क्रीडाहीनतया परम् ॥ ४॥"
  },
  {
    "text": "स्वतः परत उत्थानहीनं यद्ब्रह्म कथ्यते ।\nस्वानन्दः सकलाभेदरूपः संयोगकारकः ॥ ५॥"
  },
  {
    "text": "तदेव पञ्चधा जातमीश्वरास्तन्निबोधत ।\nस्वतश्च परतो ब्रह्मोत्थानं यद् द्विविधं स्मृतम् ॥ ६॥"
  },
  {
    "text": "ब्रह्मणो नाम तद्वेदे कथ्यते भिन्नभावतः ।\nतयोरनुभवो यश्च योगिनां हृदि जायते ॥ ७॥"
  },
  {
    "text": "रूपं तदेव ज्ञातव्यमसद्वेदेषु कथ्यते ।\nसा शक्तिरियमाख्याता ब्रह्मरूपा ह्यसन्मयी ॥ ८॥"
  },
  {
    "text": "तत्रामृतमयाधारः सूर्य आत्मा प्रकथ्यते ।\nशक्तिसूर्यमयो विष्णुरानन्दो नन्दनात्तयोः ॥ ९॥"
  },
  {
    "text": "त्रिविधेषु तदाकारस्तत् क्रियाहीनरूपकः ।\nशिवो नेति चतुर्थोऽयं त्रिनेति करणात्परः ॥ १०॥"
  },
  {
    "text": "त्रिविधं मोहमात्रं यन्निर्मोहस्तु सदाशिवः ।\nतेषामभेदे यद्ब्रह्म स्वानन्दः सर्वयोगतः ॥ ११॥"
  },
  {
    "text": "पञ्चानां ब्रह्मणां यच्च बिम्बं मायामयं स्मृतम् ।\nब्रह्मा स एव विज्ञेयः सर्वादिः सर्वभावनः ॥ १२॥"
  },
  {
    "text": "बिम्बेन सकलं सृष्टं तेनायं प्रपितामहः ।\nअसत् सत् समनेति स्वानन्दरूपा वयं स्मृताः ॥ १३॥"
  },
  {
    "text": "स्वानन्दाद्यत् परं ब्रह्मायोगाख्यं ब्रह्मणां भवेत् ।\nकेषामपि प्रवेशो न तत्र तस्याऽपि कुत्रचित् ॥ १४॥"
  },
  {
    "text": "मदीयं दर्शनं तत्रायोगे नो योगिनां भवेत् ।\nस्वानन्दे दर्शनं प्राप्तं स्वसंवेद्यात्मकं च मे ॥ १५॥"
  },
  {
    "text": "स्वानन्दवासिनं तेन वेदेषु प्रवदन्ति माम् ।\nचतुर्णां ब्रह्मणां भोगास्तं योगाभेदयोगतः ॥ १६॥"
  },
  {
    "text": "संयोगश्च ह्ययोगश्च तयोः परतरो मतः ।\nपूर्णशान्तिप्रदो योगश्चित्तवृत्तिनिरोधतः ॥ १७॥"
  },
  {
    "text": "क्षिप्तं मूढं च विक्षिप्तमेकाग्रं च निरोधकम् ।\nपञ्चभूमिमयं चित्तं तत्र चिन्तामणिः स्थितः ॥ १८॥"
  },
  {
    "text": "पञ्चभूमिनिरोधेन प्राप्यते योगिभिर्हृदि ।\nशान्तिरूपात्मयोगेन ततः शान्तिर्मदात्मिका ॥ १९॥"
  },
  {
    "text": "एतद्योगात्मकं ज्ञानं गाणेशं कथितं मया ।\nनित्यं युक्तं च योगेन नैव मोहं प्रगच्छथ ॥ २०॥"
  },
  {
    "text": "चित्तरूपा स्वयं बुद्धिः सिद्धिर्मोहमयी स्मृता ।\nनानाब्रह्मविभेदेन ताभ्यां क्रीडति तत्पतिः ॥ २१॥"
  },
  {
    "text": "त्यक्वा चिन्ताभिमानं च गणेशोहं समाधिना ।\nभविष्यन्ति भवन्तोऽपि मद्रूपा मोहवर्जिताः ॥ २२॥"
  },
  {
    "text": "शिव उवाच ।\nइत्युक्त्वा विररामाऽथ गणेशो भक्तवत्सलः ।\nतेऽपि भेदं परित्यज्य शान्तिं प्राप्ताश्च तत्क्षणात् ॥ २३॥"
  },
  {
    "text": "एकविंशतिसुश्लोकैर्गणेशेन प्रकीर्तितम् ।\nगीतासारं सुशान्तेभ्यः शान्तिदं योगसाधनैः ॥ २४॥"
  },
  {
    "text": "गणेशगीतासारं च यः पठिष्यति भावतः ।\nश्रोष्यति श्रद्धधानश्चेद्ब्रह्मभूतसमो भवेत् ॥ २५॥"
  },
  {
    "text": "इह भुक्त्वाऽखिलान् भोगानन्ते योगमयो भवेत् ।"
  },
  {
    "text": "दर्शनात्तस्य लोकानां सर्वपापं लयं व्रजेत् ॥ २६॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nप्रथम खण्डे वक्रतुण्डचरिते गणेशगीतासारकथनं नाम षोडशोऽध्यायः ॥ १.१६\n१.१७ शिवपार्वतीसंवादसमाप्तिर्नाम सप्तदशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "शिव उवाच ।\nगणेशगीतासारं ते श्रुत्वा पञ्च सुरेश्वराः ।\nऊचुस्तं विस्मिताः सर्वे प्रणम्य गणनायकम् ॥ १॥"
  },
  {
    "text": "पञ्च देवा ऊचुः ।\nभगवन् भवता सर्वं कथितं तथ्यमेव च ।\nतेन तृप्ता वयं स्वामिन् मोहशून्याः कृतास्त्वया ॥ २॥"
  },
  {
    "text": "तव दर्शनमात्रेण स्मरणं पूर्वकं कृतम् ।\nगुणरूपा वयं ढुण्ढे कथं ब्रह्ममया वद ॥ ३॥"
  },
  {
    "text": "तेषां वचनमाकर्ण्य तानुवाच गजाननः ।\nभक्तवत्सलभावेन तोषितोऽसौ महाप्रभुः ॥ ४॥"
  },
  {
    "text": "गणेश उवाच ।\nस्वपदे जगति ब्रह्मरूपा वै जगदीश्वराः ।\nभिन्नभावे गुणात्मानो भवन्तोऽपि मया कृताः ॥ ५॥"
  },
  {
    "text": "चतुर्विधेन भावेन क्रीडामि ननु तत्र च ।\nक्रीडया पतितं बिम्बं तेन पञ्चविधोऽभवम् ॥ ६॥"
  },
  {
    "text": "बहलेषु विलासेषु तेषु भावेषु देवपाः ।\nभवन्तो मदधीनाश्च संस्थिता नात्र संशयः ॥ ७॥"
  },
  {
    "text": "एषु भिन्नविहारेषु रजःसत्त्वतमोमयाः ।\nमया ब्रह्मा हरिः शम्भुर्भिन्ना जाता हि मायया ॥ ८॥"
  },
  {
    "text": "अहङ्कारस्त्रिदेवानां सूर्यो मोहमयी तथा ।\nशक्तिस्त्रिगुणसिध्यर्थमेते पञ्च मया कृताः ॥ ९॥"
  },
  {
    "text": "अहमत्र स्थितोंऽशेन वक्रतुण्ड इति स्मृतः ।\nबिन्दुब्रह्ममयः साक्षाद्भिन्नभावप्रकाशकः ॥ १०॥"
  },
  {
    "text": "तुरीयं मे मया रूपं कृतं यद् गुणपं सुराः ।\nज्ञातव्यं बुद्धिरूपं तद्दक्षिणाङ्गं प्रकथ्यते ॥ ११॥"
  },
  {
    "text": "पञ्चदेवविहाराख्यं वामाङ्गं सिद्धिरूपकम् ।\nसिद्धिबुद्धियुतोऽहं वै बिन्दुमात्रात्मकोऽभवम् ॥ १२॥"
  },
  {
    "text": "भक्तानां विघ्नरूपा ये वक्रास्ते कथिताः सुरैः ।\nतांस्तुण्डेन हनिष्यामि वक्रतुण्डस्ततः स्मृतः ॥ १३॥"
  },
  {
    "text": "मम माया मयाज्जीवाद्वक्रं ब्रह्ममुखं यतः ।\nतेनाऽहं वक्रतुण्डस्तु लभ्य उन्मनसा भवेः ॥ १४॥"
  },
  {
    "text": "भवतां कार्यसिद्धयर्थं विहारार्थं तु मायया ।\nबिन्दुरूपधरो भूत्वा स्थितोऽहं भावपूर्वकम् ॥ १५॥"
  },
  {
    "text": "यदि मे स्मरणं यूयं विस्मरिष्यथ वै तदा ।\nमायामोहेन सम्भ्रान्ता भविष्यथ महेश्वराः ॥ १६॥"
  },
  {
    "text": "भवद्भिः सततं तस्मात् कर्तव्यं स्मरणं हृदि ।\nआदौ पूज्यो भविष्यामि दैवे पित्र्ये च कर्मणि ॥ १७॥"
  },
  {
    "text": "तेन सिद्धियुताः सर्वे भविष्यन्ति न संशयः ।\nइत्युक्त्वान्तर्दधे देवो गणेशो गणपालकः ॥ १८॥"
  },
  {
    "text": "शिव उवाच ।\nइति ते कथितो देवि ध्यानमार्गः पुरातनः ।\nतं ध्यायामि हृदिस्थं मे गणेशं ब्रह्मनायकम् ॥ १९॥"
  },
  {
    "text": "अखिलं ब्रह्मणा सृष्टं चराचरमयं शिवे ।\nनानावतारवान् विष्णुः स पाति गणपाज्ञया ॥ २०॥"
  },
  {
    "text": "अहं संहारकारी च त्वं प्रमोदप्रदा शिवे ।\nकर्मणां चालकः कालैर्भानुर्जातो न संशयः ॥ २१॥"
  },
  {
    "text": "हिमाचलसुता त्वं वै जाता तेन सुविस्मृतम् ।\nत्वयाऽखिलं हृदिस्थं च ज्ञानं गणपबोधकम् ॥ २२॥"
  },
  {
    "text": "मया सुस्मारितं तुभ्यं स्मर सर्वं शुचिस्मिते ।\nभवती च महामाया पश्य त्वं गणपं हृदि ॥ २३॥"
  },
  {
    "text": "अष्टौ तस्याऽवतारांश्च कथयामि समासतः ।\nभजता तेन मार्गेण भवेद्योगो न दुर्लभः ॥ २४॥"
  },
  {
    "text": "प्रथमो वक्रतुण्डश्च त्वम्पदब्रह्म कथ्यते ।\nद्वितीयं एकदन्तश्च तत्पदब्रह्मबोधकः ॥ २५॥"
  },
  {
    "text": "महोदरस्तृतीयस्तु ब्रह्मासि पदधारकम् ।\nगजाननश्चतुर्थश्च साङ्ख्यरूपो महेश्वरि ॥ २६॥"
  },
  {
    "text": "लम्बोदर इति ख्यातो ह्येतद्ब्रह्म त्वयि स्थितम् ।\nषष्ठो विकटनामा च सद्ब्रह्मात्मरविः परः ॥ २७॥"
  },
  {
    "text": "विघ्नराजः स्वयं विष्णुः सप्तमः समताङ्गतः ।\nधूम्रवर्णोऽष्टमः शम्भुरव्यक्तो नेति कथ्यते ॥ २८॥"
  },
  {
    "text": "अष्टब्रह्मसु तत्पालाः कलारूपधराः स्मृताः ।\nगणपा गणराजस्य ह्यवताराः प्रकीर्तिताः ॥ २९॥"
  },
  {
    "text": "स्वसंवेद्यमयं ब्रह्म तेन वै प्रधृताः प्रिये ।\nसर्वेषां ब्रह्मणां देवि खेलकस्तेन स स्मृतः ॥ ३०॥"
  },
  {
    "text": "अयोगस्यावतारश्च खेलनादि न विद्यते ।\nस्वानन्दवासिनं विद्धि खेलकं सततं प्रिये ॥ ३१॥"
  },
  {
    "text": "पूर्णयोगो गणाधीशः स्वानन्दायोगवर्जितः ।\nयोगिनां तत्र शान्तिश्च ह्यभवद्योगसेवया ॥ ३२॥"
  },
  {
    "text": "इति सर्वं समाख्यातं यत्पृष्टं देवि शोभनम् ।\nअनेन विधिना नित्यं गणेशं भज सर्वदा ॥ ३३॥"
  },
  {
    "text": "अस्माकं कुलदेवश्च गणेशो नात्र संशयः ।\nपूज्यते स मया नित्यं चिन्तामणिविनायकः ॥ ३४॥"
  },
  {
    "text": "पञ्चानां चित्तवृत्तीनां प्रकाशकतया स्थितः ।\nतेन चिन्तामणिर्नाम कथ्यते स गजाननः ॥ ३५॥"
  },
  {
    "text": "गजवक्त्रात्मिकां मूर्तिं पश्य देवि गृहे स्थिताम् ।\nमणिरत्नमयीं साक्षात् पूजयामि सुभक्तितः ॥ ३६॥"
  },
  {
    "text": "मुद्गल उवाच ।\nइत्युक्त्वा दर्शयामास ध्यानस्थानं सदाशिवः ।\nएकान्ते वीक्ष्य वै देवी विस्मिता साऽभवत्परम् ॥ ३७॥"
  },
  {
    "text": "इत्युक्त्वा विररामाथ शङ्करः करुणानिधिः ।\nतं पुनः प्रत्युवाचेदं महादेवी जगन्मयी ॥ ३८॥"
  },
  {
    "text": "शक्तिरुवाच ।\nसर्वेषां मोहसन्दात्री तामसस्य सदाशिव ।\nतव पत्नी कथं जाता ह्येकभागस्थितस्य वै ॥ ३९॥"
  },
  {
    "text": "अमुं मे संशयं देव छेत्तुमर्हसि साम्प्रतम् ।\nत्वदन्यः संशयच्छेत्ता सर्वज्ञो नास्ति कुत्रचित् ॥ ४०॥"
  },
  {
    "text": "पार्वतीवचनं श्रुत्वा शिवो हर्षसमन्वितः ।\nउवाच मधुरं वाक्यं बोधयंस्तां सहेतुकम् ॥ ४१॥"
  },
  {
    "text": "शिव उवाच ।\nश‍ृणु देवि पुरा वृत्तं येन त्वं मत्प्रियाऽभवः ।\nतत्तेऽहं कथयिष्यामि कथासारं सुखप्रदम् ॥ ४२॥"
  },
  {
    "text": "विवादः पञ्चदेवानां स्पर्धया समभूच्च यः ।\nतत्रैश्वर्यं मया दृष्टं त्वदीयं महदद्भुतम् ॥ ४३॥"
  },
  {
    "text": "पञ्चानां बोधको देवो गणेशोंऽतर्दधे यदा ।\nबोधयित्वा यथान्यायमस्मान् ब्रह्ममयः प्रभुः ॥ ४४॥"
  },
  {
    "text": "ततो मया तपस्तप्तं तव प्राप्तौ प्रिये महत् ।\nभक्तिभावेन सन्तुष्टा त्वं जाता शतवर्षतः ॥ ४५॥"
  },
  {
    "text": "मत्समीपे समागम्य वृणुष्व वरमीप्सितम् ।\nप्रसन्नाऽहं महादेव दास्येऽहमिति चाब्रवीः ॥ ४६॥"
  },
  {
    "text": "त्वां नत्वा स्तुतवान्नानाचेष्टितैस्त्वत्स्वरूपकैः ।\nतेन तष्टिः परा जाता तवापि जगदीश्वरि ॥ ४७॥"
  },
  {
    "text": "मया प्रयाचितं देवि त्वं मे पत्नी भव प्रिये ।\nएष एव वरो मह्यं दातव्यो जगदीश्चरि ॥ ४८॥"
  },
  {
    "text": "मदीयं वचनं श्रुत्वा सस्मिता भावपूर्वकम् ।\nजाता त्वं मे वरं दत्त्वांऽतर्धानं च कृतं त्वया ॥ ४९॥"
  },
  {
    "text": "अतस्त्वं मे प्रिया जाता वरदानप्रभावतः ।\nतव वामाङ्गसम्भूता लक्ष्मीनारायणप्रिया ॥ ५०॥"
  },
  {
    "text": "दक्षिणाङ्गात् समुद्धता सावित्री ब्रह्मणः प्रिया ।\nहृदयात्ते च सम्भूता संज्ञा पत्नी रवेरपि ॥ ५१॥"
  },
  {
    "text": "इति सर्वं समाख्यातं स्मर सर्वं शुचिस्मिते ।\nसाधय त्वं पुनर्योगं गाणेशं शान्तिदं परम् ॥ ५२॥"
  },
  {
    "text": "मुद्गल उवाच ।\nशिवेन कथितं सर्वं श्रुत्वा देवी नगात्मजा ।\nएकान्ते साधयामास योगं गणपतेः परम् ॥ ५३॥"
  },
  {
    "text": "पूर्वसंस्कारभावेन स्वल्पकालेन सा शिवा ।\nशान्तिं प्राप्ता महाभागा प्रययौ शिवसन्निधौ ॥ ५४॥"
  },
  {
    "text": "मुदल उवाच ।\nइति ते कथितं दक्ष चेष्टितं गणपस्य च ।\nभज त्वं सर्वभावेन गणेशं ब्रह्मनायकम् ॥ ५५॥"
  },
  {
    "text": "तेन त्वं विघ्नहीनोऽपि भवितासि न संशयः ।\nसर्वमान्यो महायोगी शोकहीनो जगद्गुरुः ॥ ५६॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nप्रथमे खण्डे वक्रतुण्डचरिते शिवपार्वतीसंवादसमाप्तिर्नाम सप्तदशोऽध्यायः ॥ १.१७\n१.१८ मुद्गलदेवदूतसंवादो नामाष्टादशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "शौनक उवाच ।\nश्रुतं सूत महाभाग कथितं परमाद्भुतम् ।\nचरितं गणनाथस्य तेन तृप्ता वयं प्रभो ॥ १॥"
  },
  {
    "text": "शिवशक्तिमहावादं श्रुत्वा तृष्णा विवर्धते ।\nपुनश्च वद सूत त्वं गणेशस्य विचेष्टितम् ॥ २॥"
  },
  {
    "text": "सूत उवाच ।\nश‍ृणु शौनक यत्नेन दक्षेणैवं महामुनिः ।\nसत्कथामृतपानं च कृत्वा पृष्टः पुनश्च यत् ॥ ३॥"
  },
  {
    "text": "शक्तिशङ्करसंवादं ब्रह्मभूयपदप्रदम् ।\nश्रुत्वा दक्षो महाभागः पप्रच्छ मुनिसत्तमः ॥ ४॥"
  },
  {
    "text": "दक्ष उवाच ।\nकिञ्चित्पुरातनं पुण्यं फलितं मे महाद्भुतम् ।\nपीतं मुद्गल ते वक्त्रात् कथामृतमिदं मया ॥ ५॥"
  },
  {
    "text": "धन्योऽसि कृतकृत्योऽसि गणेशे भक्तिमानसि ।\nगणेशाच्च परं नास्ति ज्ञातं त्वद्वाक्यतो मया ॥ ६॥"
  },
  {
    "text": "वद मुद्गल माहात्म्यं पुनर्गणपतेः शुभम् ।\nन तृप्तोहं महायोगिन् पीत्वा ब्रह्मामृतं महत् ॥ ७॥"
  },
  {
    "text": "शिवशैलसुतावादो महानन्दप्रदायकः ।\nतत्राष्टौ गणराजस्य ह्यवताराः श्रुता मया ॥ ८॥"
  },
  {
    "text": "तेषां तच्चरितं चाऽपि माहात्म्यं तेऽपि यन् महत् ।\nश्रोतुमिच्छामि योगीश दयां कृत्वा वदस्व मे ॥ ९॥"
  },
  {
    "text": "किमर्थं गणराजोऽयमवतारं करोति वै ।\nब्रह्मभूयमयो देवस्तद्वदस्व महामुने ॥ १०॥"
  },
  {
    "text": "परोपकरणार्थाय त्वादृशा मुनिसत्तमाः ।\nभ्रमन्ति धरणीं ब्रह्मन् पतितेभ्यः सुखप्रदाः ॥ ११॥"
  },
  {
    "text": "दर्शनस्पर्शनेनैव भाषणेन विशेषतः ।\nपावयन्ति जनान् सर्वान् साधवः समदर्शिनः ॥ १२॥"
  },
  {
    "text": "सूत उवाच ।\nश्रुत्वा दक्षवचो रम्यं प्रत्युवाच स मुद्गलः ।\nप्रहृष्टो भावयुक्तस्य दक्षस्य च महात्मनः ॥ १३॥"
  },
  {
    "text": "मुद्गल उवाच ।\nश‍ृणु दक्ष महाभाग धन्योऽसि न च संशयः ।\nयेन त्वं गणनाथस्य कथां पृच्छसि मां प्रभो ॥ १४॥"
  },
  {
    "text": "पापिनां नास्तिकानां वै दाम्भिकानां कदाचन ।\nसत्कथाऽमृतपानस्य चेच्छा नोत्पद्यते क्वचित् ॥ १५॥"
  },
  {
    "text": "द्वन्द्वभावविचारज्ञास्तथा सहनकारकाः ।\nभूतेषु समभावाश्च संसारतरणे रताः ॥ १६॥"
  },
  {
    "text": "परोपकारकार्येषु मतिस्तेषां प्रवर्तते ।\nएतादृशा महाभागा गणेशे सादराः प्रभो ॥ १७॥"
  },
  {
    "text": "कथां गणपतेर्नित्यं श‍ृण्वन्ति च पठन्ति ते ।\nश्रावयन्ति जनानन्यान् भक्तिभावसमन्विताः ॥ १८॥"
  },
  {
    "text": "अतस्त्वं सादरो भूत्वा श‍ृणुषे पापनाशिनीम् ।\nकृत्वा वर्धयसि प्रश्नं कथां गणपतेः शुभाम् ॥ १९॥"
  },
  {
    "text": "श‍ृणु यच्च पुरावृत्तं मदीयं भावपूर्वकम् ।\nतवाऽग्रे कथयिष्यामि संशयो येन नश्यति ॥ २०॥"
  },
  {
    "text": "अवतारकथामग्रे ज्ञास्यसि त्वं यथार्थतः ।\nगणराजपदं सर्वं प्राप्स्यसि त्वं च भक्तिमान् ॥ २१॥"
  },
  {
    "text": "अहं तपसि संविष्टः शिलोञ्छाजीवमाश्रितः ।\nदश पञ्च दिनेष्वेव द्वादश्यां मम पारणम् ॥ २२॥"
  },
  {
    "text": "द्रोणमात्रं चिनोम्यन्नमुपोषणसमन्वितः ।\nतेनान्नेन यथान्यायं पञ्चयागानकृष्यहम् ॥ २३॥"
  },
  {
    "text": "एवं बहुगते काले तपसे मयि संस्थिते ।\nदेवाः सर्वे भयोद्विग्नाः किमयं साधयिष्यति ॥ २४॥"
  },
  {
    "text": "ऐद्रं पदं विधातुर्वा वैष्णवं शैवमेव च ।\nकिं वाञ्छति महाभागो मुनिस्तपसि संस्थितः ॥ २५॥"
  },
  {
    "text": "इति देवैः प्रेषितस्तु मुनिः सर्वार्थकोविदः ।\nममाश्रमे परीक्षार्थं दुर्वासाः कोपवान् ययौ ॥ २६॥"
  },
  {
    "text": "नग्न उन्मत्ततुल्यः सन्नागतः पारणे मम ।\nमह्यं भिक्षां मुने देहि यया तृप्तो भवाम्यहम् ॥ २७॥"
  },
  {
    "text": "इत्यूचे तु मया दत्तमन्नं तस्मै महात्मने ।\nन ज्ञातो मुनिमुख्योऽयं दुर्वासा आगतो गृहम् ॥ २८॥"
  },
  {
    "text": "तदन्नं सकलं भुक्त्वा द्रोणमात्रं महामुनिः ।"
  },
  {
    "text": "उच्छिष्टं लिप्तवान् देहे गतो विकलमानसः ॥ २९॥"
  },
  {
    "text": "मानसे मे महानन्दः प्राप्तो दक्ष प्रजापते ।\nधन्यं तपो मदीयं वै तृप्तः सर्वान्नभुक् जनः ॥ ३०॥"
  },
  {
    "text": "उपोषणे समायुक्तोऽहं तत्र तपसि स्थितः ।\nपुनः स द्वादशीघस्रे पारणार्थं समाययौ ॥ ३१॥"
  },
  {
    "text": "दुर्वाससं पुनर्यातं तादृशं वेषमास्थितम् ।\nमहता हर्षयुक्तेनाऽपूजयं च महामुनिम् ॥ ३२॥"
  },
  {
    "text": "सर्वान्नं भुक्तवान् सद्य एवं षड्वारमाययौ ।\nमम भावपरीक्षार्थं तपःखण्डनकारकः ॥ ३३॥"
  },
  {
    "text": "पूर्वपुण्यप्रभावेण च्यावितो न मनागपि ।\nत्रिमासोपोषितो भावयुक्तेन तपसाऽभवम् ॥ ३४॥"
  },
  {
    "text": "तपसा भावशुद्धेन परितुष्टो महामुनिः ।\nस्वरूपं दर्शयामास योगरूपं महाद्भुतम् ॥ ३५॥"
  },
  {
    "text": "उवाच शुद्धिमापन्नो मुद्गल त्वं न संशयः ।\nगच्छ स्वर्गं महाभाग अक्षयं भोक्तुमर्हसि ॥ ३६॥"
  },
  {
    "text": "स्वर्गलोका जिताः सर्वे त्वयाऽक्षय्यप्रकाशकाः ।\nतपसा शुद्धभावेनाधुना तान् गच्छ मुद्गल ॥ ३७॥"
  },
  {
    "text": "इत्युक्त्वा मां स दुर्वासा गतः स्वाश्रममण्डले ।\nतस्मिन्नेव क्षणे स्वर्गाद्विमानं तत्र चागतम् ॥ ३८॥"
  },
  {
    "text": "विमानात् पुरुषो दिव्यभूषणैर्भूषितः परः ।\nउत्तीर्य मे सुसान्निध्यमागतः पूजितो मया ॥ ३९॥"
  },
  {
    "text": "उवाच मधुरं वाक्यं चलेति त्वं मयासह ।\nस्वर्गादागतवन्तं वै विद्धि मुद्गल मां तथा ॥ ४०॥"
  },
  {
    "text": "बृहस्पतिपुरोगः स देव इन्द्रः प्रतापवान् ।\nत्वदर्थं संस्थितः स्वामिन् तेनाहं प्रेषितो मुने ॥ ४१॥"
  },
  {
    "text": "इदं विमानमारुह्य नानाभोगसमन्वितम् ।\nमया सार्धं महाभाग चल स्वर्गं सुभोगदम् ॥ ४२॥"
  },
  {
    "text": "सूत उवाच ।\nदेवदूतवचो रम्यं श्रुत्वैवं मुद्गलो मुनिः ।\nविनयावनतो भूत्वा तं पप्रच्छ मुदान्वितः ॥ ४३॥"
  },
  {
    "text": "मुद्गल उवाच ।\nस्वर्गेषु सर्वलोकेषु के गुणाः सन्ति तान् वद ।\nदोषाः के तत्र तिष्ठन्ति श्रुत्वा यामि त्वरान्वितः ॥ ४४॥"
  },
  {
    "text": "सूत उवाच ।\nमुद्गलस्य वचः श्रुत्वा देवदूतस्तमब्रवीत् ।\nविनयेन च सन्तुष्टो यथातथ्यं विभागशः ॥ ४५॥"
  },
  {
    "text": "देवदूत उवाच ।\nकर्मभूमिरियं ब्रह्मन् भोगभूमिस्तु सा मता ।\nस्वर्गरूपा नरादीनां कर्मभोगप्रदायिनी ॥ ४६॥"
  },
  {
    "text": "नानासुखप्रदं तत्र गुणं वक्तुं न शक्यते ।\nईप्सितं लभते सर्वं सदा यौवनसंस्थितिः ॥ ४७॥"
  },
  {
    "text": "क्लमः स्वेदादिकं तत्र नैव शीतोष्णता तथा ।\nअप्सरोभिर्विहाराश्च कामरूपा गतिर्भवेत् ॥ ४८॥"
  },
  {
    "text": "स्वकर्मतुल्यभोगाश्च भोक्तव्याः सर्वभावतः ।\nये ये भोगा देहिनां च ते ते तत्र समास्थिताः ॥ ४९॥"
  },
  {
    "text": "भोगभूमिः समाख्याता स्वर्गरूपा महामुने ।\nवद तत्र च किं न्यूनं यतः पृच्छसि मां प्रभो ॥ ५०॥"
  },
  {
    "text": "त्वया नानाविधं कर्म तपसा साधितं मुने ।\nस्वर्गलोकाः कृताः सर्वेऽक्षयास्तान् भोक्तुमर्हसि ॥ ५१॥"
  },
  {
    "text": "तत्र स्वर्गे त्रयो दोषास्तान् श‍ृणुष्व महामुने ।\nइह कर्म कृतं लोकैर्भोक्तव्यं शुभरूपकम् ॥ ५२॥"
  },
  {
    "text": "तत्र कर्म कृतं लोकैः तदेव फलहीनकम् ।\nतेन लोको हि दुःख्यस्ति तदन्ते किं भवेदिति ॥ ५३॥"
  },
  {
    "text": "एतादृशं मया कर्म पुण्यरूपं कृतं महत् ।\nएतावन्तं च कालं मे स्वर्गवासो भविष्यति ॥ ५४॥"
  },
  {
    "text": "एकं दोषं महान्तं च जानीहि मुनिसत्तम ।\nद्वितीयं श‍ृणु दोषं त्वं कथयामि सविस्तरम् ॥ ५५॥"
  },
  {
    "text": "नाना स्वर्गषु मित्राणि नाना प्रीतिविवर्धनाः ।\nदेवास्तत्र महाभाग सह तैर्मोदते स्वयम् ॥ ५६॥"
  },
  {
    "text": "सत्कर्म तस्य तेनैव भुक्तं स्वर्गे यथायथम् ।\nपश्चात् पतनकाल तु तमधः पातयन्ति ते ॥ ५७॥"
  },
  {
    "text": "क्षणमेकं न तं कोऽपि स्नेहं पश्यति लोकपः ।\nपतनस्य भयं चित्ते दोषोऽयं पातरूपकः ॥ ५८॥"
  },
  {
    "text": "तृतीयं दोषरूपं यच्छृणु त्वं भावपूर्वकम् ।\nतद्वदिष्यामि ते प्रीत्या येन ज्ञानं भवेत्परम् ॥ ५९॥"
  },
  {
    "text": "सत्कर्मकारिणस्त्वन्ये महाभोगकरा मुने ।\nसन्ति स्वर्गेषु चानेके तान् दृष्ट्वा तपति स्वयम् ॥ ६०॥"
  },
  {
    "text": "धिङ् मां न्यूनविहारेण तिष्ठामि स्वल्पपुण्यतः ।\nमहापुण्यकरा अन्ये अधिकं विहरन्त्युत ॥ ६१॥"
  },
  {
    "text": "सदा हृदि तपत्येवं स्वर्गभूमिस्वभावतः ।\nहृदि तापात्मको दोषस्तृतीयः कथितो मया ॥ ६२॥"
  },
  {
    "text": "अनन्तगुणसंयुक्तं स्वर्गं जानीहि तापस ।\nदोषैस्त्रिभिः समायुक्तं महापुण्यप्रभावतः ॥ ६३॥"
  },
  {
    "text": "धन्यस्त्वं मुनिशार्दूल तत् स्वर्गे विजिते त्वया ।\nभुङ्क्ष्व भोगान् मनोज्ञान् वै चल शीघ्रं मया सह ॥ ६४॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nप्रथमे खण्डे वक्रतुण्डचरिते मुद्गलदेवदूतसंवादो नामाष्टादशोऽध्यायः ॥ १.१८\n१.१९ अङ्गिरामुद्गलसंवादो नामैकोनविंशतितमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "सूत उवाच ।\nदेवदूतवचः श्रुत्वा मुद्गलस्तमथाब्रवीत् ।\nश‍ृणु शौनक माहाम्यं मुनेस्तस्य सुयोगिनः ॥ १॥"
  },
  {
    "text": "मुद्गल उवाच ।\nदेवदूत मया सर्व त्वयोक्तं बुद्धिपूर्वकम् ।\nश्रुतं पुनः प्रपृच्छामि तन् मे वद महामते ॥ २॥"
  },
  {
    "text": "दोषैस्त्रिभिविहीनं तं कं लोकं वद मे प्रभो ।\nमनस्तापविहीनाश्च मोदन्ते यत्र मानवाः ॥ ३॥"
  },
  {
    "text": "सूत उवाच ।\nमुद्गलस्य वचः श्रुत्वा देवदूत उवाच ह ।\nलोकं च तमहं तुभ्यं कथयामि सविस्तरम् ॥ ४॥"
  },
  {
    "text": "देवदूत उवाच ।\nनिष्कामकर्मणा विप्र ब्रह्मलोकः प्रलभ्यते ।\nवैकुण्ठः शिवलोकश्च सौरः शाक्तो जनेन च ॥ ५॥"
  },
  {
    "text": "तत्राऽपि दोषयुक्तत्वं वर्तते मुनिसत्तम ।\nब्रह्मभूयपदं यच्च दोषहीनं प्रचक्षते ॥ ६॥"
  },
  {
    "text": "देवदूतमुखादित्थं श्रुत्वा वै मुद्गलो मुनिः ।\nतं पप्रच्छ पुनः साधुर्भक्तिनम्रात्मकन्धरः ॥ ७॥"
  },
  {
    "text": "मुद्गल उवाच ।\nकुत्र तल्लभ्यते स्वामिन् वद सर्वमशेषतः ।\nउपकारपरोऽसि त्वं तेन पृच्छामि तत्त्वतः ॥ ८॥"
  },
  {
    "text": "देवदूत उवाच ।\nकर्मभूमिरियं ब्रह्मन्नत्र वै लभ्यते जनैः ।\nधर्मार्थकाममोक्षादि ब्रह्मभूयं न संशयः ॥ ९॥"
  },
  {
    "text": "श्रुत्वा तस्य वचो रम्यं मुद्गलस्तमुवाच ह ।\nगच्छ दूत नमस्तुभ्यं स्वर्गं प्रति नयाम्यहम् ॥ १०॥"
  },
  {
    "text": "हृदि सन्तापसंयुक्तं पुनः पातभयात्मकम् ।\nस्वर्गं नेच्छामि भो विद्वन् ब्रह्म तत्साधयाम्यहम् ॥ ११॥"
  },
  {
    "text": "देवदूत उवाचेदं मुद्गलं मुनिसत्तमम् ।\nभाग्यहीनोऽसि नूनं त्वं स्वर्गं नैवाभिनन्दसि ॥ १२॥"
  },
  {
    "text": "स्वर्गेच्छा कस्य नैवास्ति नरस्य वद मां मुने ।\nउग्रैस्तपोभिर्दानैश्च यज्ञैः स्वर्गश्च लभ्यते ॥ १३॥"
  },
  {
    "text": "नानापुण्यादिकं कृत्वा सत्कर्मादिसुसाधनैः ।\nइच्छन्ति मनुजाः स्वर्गं महासौख्यप्रदं परम् ॥ १४॥"
  },
  {
    "text": "स स्वर्गश्च त्वया प्राप्तस्तपसोग्रैः सुसाधनैः ।\nनेच्छसि त्वं महामूढ ज्ञानहीनोऽसि मे मतम् ॥ १५॥"
  },
  {
    "text": "देवदूतं वदन्तं तं तदा पुनरिदं वचः ।\nमुद्गलः स्नेहसंयुक्तः प्रत्युवाच हसन्निव ॥ १६॥"
  },
  {
    "text": "मुद्गल उवाच ।\nकिं मां मोहयसि प्राज्ञ देहोऽयं बन्धनात्मकः ।\nदेहसौख्यकरः स्वर्गो मुक्तिदो न बुधैः स्मृतः ॥ १७॥"
  },
  {
    "text": "तत्रापि हृदि सन्तापो वर्तते दूतसत्तम ।\nतापत्रयसमायुक्तं विद्वान्नेच्छति कर्हिचित् ॥ १८॥"
  },
  {
    "text": "गच्छ त्वं च महाभाग बृहस्पतिपुरोगमम् ।\nइन्द्रं प्रणामं कथय नाऽऽगतो मुनिरित्यपि ॥ १९॥"
  },
  {
    "text": "एवमुक्त्वा नमस्कृत्य देवदूतमहं प्रभो ।\nअग्नेश्च गतवान् शालां गतो दूतो यथागतम् ॥ २०॥"
  },
  {
    "text": "मयाऽपि स्वाश्रमे तत्र स्थितं मनसि धारितम् ।\nविधिना ब्रह्मवेदेषु नानारूपं प्रकथ्यते ॥ २१॥"
  },
  {
    "text": "किं प्रमाणं भवेत्तेषां साधनीयं मया कथम् ।\nपूर्णभावमविज्ञाय भ्रान्तोऽहं नात्र संशयः ॥ २२॥"
  },
  {
    "text": "अतः संशयनाशार्थं गमिष्यामि महामुनिम् ।\nयोगिश्रेष्ठैरङ्गिरसं वन्द्यं वेदज्ञमुत्तमम् ॥ २३॥"
  },
  {
    "text": "शब्दब्रह्मणि निष्णातं परे ब्रह्मणि तन्मयम् ।\nअस्माकं मूलपुरुषं साक्षाद् ब्रह्मशरीरकम् ॥ २४॥"
  },
  {
    "text": "इति निश्चितवांस्तत्र गतोऽहं मुनिसन्निधौ ।\nआश्रमोऽस्य मया दृष्टः सर्वभूताभयप्रदः ॥ २५॥"
  },
  {
    "text": "नातपो न च शीतत्वं न क्रोधः कामसम्भवः ।\nन मात्सर्यादिकं तत्र समकालयुतो बभौ ॥ २६॥"
  },
  {
    "text": "नावृष्टिर्नातिवृष्टिश्च ह्यकाले मरणं न च ।\nन ग्रहादिकृता पीडा तत्र रक्षोभयं न च ॥ २७॥"
  },
  {
    "text": "सर्वशान्तिप्रदः पूर्णस्तापसानां हितावहः ।\nविस्मितेन सुपुण्येन प्रविष्टो भाग्ययोगतः ॥ २८॥"
  },
  {
    "text": "तत्र नानामुनीनां च वत्साः परमशोभनाः ।\nमया दृष्टा महाभाग वेदघोषनिनादिताः ॥ २९॥"
  },
  {
    "text": "अग्निहोत्रादिभिर्युक्ता नानापक्षिनिनादिताः ।\nवृक्षवल्लीसमायुक्ता नानापुष्पफलाश्रिताः ॥ ३०॥"
  },
  {
    "text": "नानासरोवराण्येव हंसकारण्डवैर्बभुः ।\nनानापक्षिवृतान्येव सुधारूपजलानि वै ॥ ३१॥"
  },
  {
    "text": "सुनिर्मलपयांस्येव मकरादियुतानि च ।\nकमलैः कुमुदैर्नानाशोभमानानि षट्पदैः ॥ ३२॥"
  },
  {
    "text": "सिंहव्याघ्रमृगा नागा गजा गावश्च मूषिकाः ।"
  },
  {
    "text": "निर्वैराः प्राणिनस्तत्र निवसन्ति प्रजापते ॥ ३३॥"
  },
  {
    "text": "एवं दृष्ट्वा महाभाग आश्रमं हर्षसंयुतः ।\nपश्यन् पुनश्च ह्यभवं विस्मितो निजचेतसि ॥ ३४॥"
  },
  {
    "text": "तं वै कुशासनस्थं च साक्षात् सूर्यमिवापरम् ।\nतेजसा दीप्यमानं त्वपश्यमङ्गिरसं मुनिम् ॥ ३५॥"
  },
  {
    "text": "सिद्धैर्नानाविधैश्चैव योगिभिर्मुनिभिर्वृतम् ।\nशिष्येभ्यो ब्रह्मविद्यां तां कथयन्तं यथार्थतः ॥ ३६॥"
  },
  {
    "text": "दण्डवत्तं प्रणम्यादौ भक्तिभावयुतोऽभवम् ।\nप्राञ्जलिः प्रयतो भूत्वा संस्थितो मुनिसन्निधौ ॥ ३७॥"
  },
  {
    "text": "तव गोत्रभवं स्वामिन् मुद्गलं मुनिसत्तम ।\nदर्शनार्थं समायातं विद्धि मां ब्रह्मदायक ॥ ३८॥"
  },
  {
    "text": "मदीयं वचनं श्रुत्वा प्रसन्नः प्राह मां मुनिः ।\nवत्स त्वमागतस्तात तिष्ठाऽत्र मम सन्न्निधौ ॥ ३९॥"
  },
  {
    "text": "अविघ्नभावयुक्तेन तपस्तप्तं त्वया सुत ।\nतेन मे दर्शनं प्राप्तं सत्पुत्रोऽसि न संशयः ॥ ४०॥"
  },
  {
    "text": "मुनेर्वचनमाकर्ण्य प्राप्तोऽहं परमां मुदम् ।\nतत्र स्थितोऽभवं दक्ष सन्निधौ तस्य धीमतः ॥ ४१॥"
  },
  {
    "text": "कस्मिंश्चिद् दिवसे तत्र लब्ध्वाऽवसरमुत्तमम् ।\nपृष्टो मया महायोगी श‍ृण्वत्सु च मुनिष्वपि ॥ ४२॥"
  },
  {
    "text": "ज्ञातुमिच्छामि भो स्वामिन् वद मां करुणानिधे ।\nअस्माकं त्वं गतिः साक्षात् सर्वेषां चैव भक्तितः ॥ ४३॥"
  },
  {
    "text": "सूत उवाच ।\nवचनं मुद्गलस्याऽपि श्रुत्वा तं पुनरब्रवीत् ।\nअङ्गिरा भगवान् योगी प्रहसंस्तं प्रहर्षयन् ॥ ४४॥"
  },
  {
    "text": "अङ्गिरा उवाच ।\nमह्यं पृच्छसि किं तात तद् ब्रूहि त्वं महाद्युते ।\nभावतो मन्त्रकर्ता त्वं पुराणाचार्य एव च ॥ ४५॥"
  },
  {
    "text": "मुद्गल उवाच ।\nकथितं ब्रह्मवेदेषु नानाभावसमन्वितम् ।\nकिं प्रमाणं वेदितव्यं ब्रह्मभूयेप्सुभिः प्रभो ॥ ४६॥"
  },
  {
    "text": "अङ्गिरा उवाच ।\nश‍ृणु पुत्र प्रवक्ष्यामि वेदान्तैयन्त्प्रभाषितम् ।\nक्रमेण ब्रह्मलाभार्थं नानाब्रह्मनिरूपणम् ॥ ४७॥"
  },
  {
    "text": "अन्नं ब्रह्मेति यत्प्रोक्तं तत्रोपाधिः समागतः ।\nअन्नरूपो महातेजा अन्नकोशमयं ततः ॥ ४८॥"
  },
  {
    "text": "प्राणो ब्रह्मेति यत्प्रोक्तं प्राणकोशप्रकाशकम् ।\nमनो ब्रह्मेति जानीहि मनःकोशमयं तथा ॥ ४९॥"
  },
  {
    "text": "विज्ञानं ब्रह्म चोक्तं विज्ञानकोशप्रधारकम् ।\nआनन्दो ब्रह्म समतानन्दकोशप्रभासकम् ॥ ५०॥"
  },
  {
    "text": "चैतन्यं ब्रह्म यत्प्रोक्तं महाकारणधारकम् ।\nबिन्दुब्रह्म यदुक्तं तज्ज्ञानदेहमयं मुने ॥ ५१॥"
  },
  {
    "text": "चिद्ब्रह्मेति समाख्यातं सोऽहं मात्रात्मकं मतम् ।\nबोधो ब्रह्मेति वेदेषु स्वत उत्थानवेदकम् ॥ ५२॥"
  },
  {
    "text": "साङ्ख्यं ब्रह्मेति यत्प्रोक्तं विदेहाधारकं सुत ।\nकर्मज्ञाने तु वेदे च कथिते ते तदात्मके ॥ ५३॥"
  },
  {
    "text": "समं ब्रह्मेति जानीहि कथितं नन्दनात्मकम् ।\nअव्यक्तं सहजं ब्रह्म ज्ञातव्यं नेतिरूपकम् ॥ ५४॥"
  },
  {
    "text": "शक्तिब्रह्मेति वेदेषु ह्यसद्रूपप्रकाशकम् ।\nसूर्यो ब्रह्मेति यत्प्रोक्तमात्मरूपं प्रकीर्तितम् ॥ ५५॥"
  },
  {
    "text": "विष्णुर्ब्रह्मेति यत्प्रोक्तमुभयात्मकधारकम् ।\nशिवो ब्रह्मेति शास्त्रेषु निर्मोहस्य प्रकाशकम् ॥ ५६॥"
  },
  {
    "text": "स्वानन्दो ब्रह्मवेदे च संयोगमयमुत्तमम् ।\nनिर्वृत्तिर्ब्रह्मशास्त्रेषु ह्ययोगाधारकं परम् ॥ ५७॥"
  },
  {
    "text": "एवं नानाप्रकारैश्च वेदादौ च प्रकथ्यते ।\nमुनिभिर्ब्रह्मवादज्ञैः सर्वं तथ्यं प्रमाणतः ॥ ५८॥"
  },
  {
    "text": "बृंहत्यथो बृंहयति यद्ब्रह्म श्रुतिवाक्यतः ।\nतदेव ब्रह्मभूतत्वं ज्ञातव्यं मुनिभिः सदा ॥ ५९॥"
  },
  {
    "text": "अनाद्यात्मचिदाद्यैर्यद्युक्तं ब्रह्म प्रकथ्यते ।\nतदेवोपाधियुक्तं वै योगिभिः सुविचारितम् ॥ ६०॥"
  },
  {
    "text": "ब्रह्मेति ब्रह्म विज्ञेयं तच्च योगेन लभ्यते ।\nतदर्थं मथनं सर्वं कर्मज्ञानादिकस्य च ॥ ६१॥"
  },
  {
    "text": "तदेव ब्रह्म प्रत्यक्षं ब्रह्मणस्पतिवाचकम् ।\nब्रह्मणां ब्रह्म विख्यातं वेदस्मृतिसुभाषितम् ॥ ६२॥"
  },
  {
    "text": "बृंहत्यथो बृंहयति गणशब्दः प्रकीर्तितः ।\nसमूहे गणधातुश्च कविभिः कथितो भवेत् ॥ ६३॥"
  },
  {
    "text": "बाह्यान्तरादिकानां च समूहो गण उच्यते ।\nतत्राऽभेदेन योगेन प्राप्यते योगिभिः परः ॥ ६४॥"
  },
  {
    "text": "अन्नानां बहवो भेदा बाह्यान्तरविभावतः ।\nतदेव गणवाच्यं च ज्ञातव्यं विवुधैः सदा ॥ ६५॥"
  },
  {
    "text": "इत्यादयो गणास्तस्यानन्ता ब्रह्मप्रवाचकाः ।\nतेषां स्वामी गणेशानः स एव ब्रह्मणस्पतिः ॥ ६६॥"
  },
  {
    "text": "तं भजस्व महाभाग ब्रह्मभूयं यदीच्छसि ।\nतस्यावतारदेहा यं ज्ञानादिब्रह्मसंज्ञिताः ॥ ६७॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nप्रथमे खण्डे वक्रतुडचरिते अङ्गिरामुद्गलसंवादो नामैकोनविंशतितमोऽध्यायः ॥ १.१९\n१.२० गणेशमुद्गलसमागमो नाम विंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "सूत उवाच ।\nवचः श्रुत्वा चाङ्गिरसो हृष्टरोमा स मुद्गलः ।\nविनयावनतो भूत्वोवाच तं विस्मयन्निव ॥ १॥"
  },
  {
    "text": "मुद्गल उवाच ।\nतस्यावतारमाहात्म्यं कथयस्व महामुने ।\nतत्क्रमेण भजिष्यामि ब्रह्मभूयस्य सिद्धये ॥ २॥"
  },
  {
    "text": "अङ्गिरा उवाच ।\nअनन्ता ह्यवताराश्च गणेशस्य महात्मनः ।\nन शक्यन्ते च ते वक्तुं मया वर्षशतैरपि ॥ ३॥"
  },
  {
    "text": "सङ्क्षेपेण प्रवक्ष्यामि मुख्यानां मुख्यतां गतान् ।\nअवतारांश्च तस्याष्टौ विख्यातान् ब्रह्मधारकान् ॥ ४॥"
  },
  {
    "text": "वक्रतुण्डावतारश्च देहानां ब्रह्मधारकः ।\nमत्सरासुरहन्ता स सिंहवाहनगः स्मृतः ॥ ५॥"
  },
  {
    "text": "एकदन्तावतारो वै देहिनां ब्रह्मधारकः ।\nमदासुरस्य हन्ता स आखुवाहनगः स्मृतः ॥ ६॥"
  },
  {
    "text": "महोदर इति ख्यातो ज्ञानब्रह्मप्रकाशकः ।\nमोहासुरस्य शत्रुर्वै आखुवाहनगः स्मृतः ॥ ७॥"
  },
  {
    "text": "गजाननः स विज्ञेयः साङ्ख्येभ्यः सिद्धिदायकः ।"
  },
  {
    "text": "लोमासुरप्रहर्ता वै आखुगश्च प्रकीर्तितः ॥ ८॥"
  },
  {
    "text": "लम्बोदरावतारो वै क्रोधासुरनिबर्हणः ।\nशक्तिब्रह्माखुगः सद्यत्तस्य धारक उच्यते ॥ ९॥"
  },
  {
    "text": "विकटो नाम विख्यातः कामासुरविदाहकः ।\nमयूरवाहनश्चाऽयं सौरब्रह्मधरः स्मृतः ॥ १०॥"
  },
  {
    "text": "विघ्नराजावतारश्च शेषवाहन उच्यते ।\nममतासुरहन्ता स विष्णुब्रह्मेति वाचकः ॥ ११॥"
  },
  {
    "text": "धूम्रवर्णावतारश्चाभिमानासुरनाशकः ।\nआखुवाहन एवाऽसौ शिवात्मा तु स उच्यते ॥ १२॥"
  },
  {
    "text": "एतेऽष्टौ ते मया प्रोक्ता गणेशांशा विनायकाः ।\nएते भजनमात्रेण स्वस्वब्रह्मप्रदायकाः ॥ १३॥"
  },
  {
    "text": "स्वानन्दवासकारी यो गणेशानः प्रकथ्यते ।\nस्वानन्दे योगिभिर्दृष्टो ब्रह्मण्येव न संशयः ॥ १४॥"
  },
  {
    "text": "तस्यावतारभूताश्चाऽष्टौ विघ्नहरणाः स्मृताः ।\nस्वानन्दभजनेनैव लीनास्तत्र भवन्ति ते ॥ १५॥"
  },
  {
    "text": "माया तत्र स्वयं लीना भविष्यति सुपुत्रक ।\nसंयोगे मौनभावश्च समाधिः प्राप्यते जनैः ॥ १६॥"
  },
  {
    "text": "अयोगिगणराजस्य भजनेन विनश्यति ।\nमायाभेदमयं ब्रह्म निवृत्तिः प्राप्यते परा ॥ १७॥"
  },
  {
    "text": "योगात्मकगणेशानो ब्रह्मणस्पतिवाचकः ।\nतत्र शान्तिः समाख्याता योगरूपा जनैः कृता ॥ १८॥"
  },
  {
    "text": "नानाशान्तिप्रभेदश्च स्थाने स्थाने प्रकथ्यते ।\nशान्तीनां शान्तिरूपा सा योगशान्तिः प्रकीर्तिता ॥ १९॥"
  },
  {
    "text": "योगस्य योगता दृष्टा सर्वब्रह्मसुपुत्रक ।\nन योगात् परमं ब्रह्म ब्रह्मभूतेन लभ्यते ॥ २०॥"
  },
  {
    "text": "एतदेव परं गुह्यं कथितं वत्स तेऽखिलम् ।\nभज त्वं सर्वभावेन गणेशं ब्रह्मनायकम् ॥ २१॥"
  },
  {
    "text": "मया पूर्णं तपश्चीर्णं गणेशस्य महात्मनः ।\nमह्यं दत्तो वरस्तेन वाञ्छितो भक्तितोषतः ॥ २२॥"
  },
  {
    "text": "तव वंशे च गाणेशा भविष्यन्ति विशेषतः ।\nतत्रापि मुद्गलोऽत्यन्तं गाणपत्यो भविष्यति ॥ २३॥"
  },
  {
    "text": "न मुगलसमो भक्तो गणेशस्य प्रदृश्यते ।\nन भूतो न भविष्यन् वा भक्तराजः स एकराट् ॥ २४॥"
  },
  {
    "text": "मुद्गलस्य प्रणामेन स्पर्शभाषणदर्शनैः ।\nवायुस्पर्शादिभिर्भावैरुद्धरिष्यन्ति जन्तवः ॥ २५॥"
  },
  {
    "text": "मह्यमेवं वरं दत्वा गणेशोऽतर्दधे सुत ।\nस त्वं मुद्गलनामासि मम वंशस्य भूषणम् ॥ २६॥"
  },
  {
    "text": "धन्यो वंशो मदीयोद्य गाणपत्यश्च यत्र वै ।\nसमुत्पन्ना महाभागा जन्तूनां नारकाः स्मृताः ॥ २७॥"
  },
  {
    "text": "त्वं साक्षान् मूर्तिमांस्तेषु गाणपत्यः प्रतापवान् ।\nसमुत्पन्नो महायोगी भविष्यसि न संशयः ॥ २८॥"
  },
  {
    "text": "मुद्गलं चैवमुक्त्वातमङ्गिरा उपदिष्टवान् ।\nएकाक्षरमहामन्त्रं गणेशस्य यथाविधि ॥ २९॥"
  },
  {
    "text": "गच्छ पुत्र त्वमद्यैव तपसे वनमुत्तमम् ।\nआराधय गणेशं स दर्शनं ते प्रदास्यति ॥ ३०॥"
  },
  {
    "text": "प्रणम्याऽसौ चाङ्गिरसं मुद्गलः प्रययौ वनम् ।\nएकनिष्ठतया तेपे तपः पूर्ण महाद्भुतम् ॥ ३१॥"
  },
  {
    "text": "एकाक्षरविधानेन साङ्गेन परितुष्टवान् ।\nगणेशोऽब्दसहस्रेण दिव्येन च समागतः ॥ ३२॥"
  },
  {
    "text": "आखुवाहश्चतुर्बाहुः सिद्धिबुद्धिसमन्वितः ।\nप्रमोदामोदकाद्यैश्च संवृतो भक्तवत्सलः ॥ ३३॥"
  },
  {
    "text": "नानाभूषणशोभाढयो गजवक्त्रो महोदरः ।"
  },
  {
    "text": "एकदन्तस्त्रिनेत्रश्च चतुरायुधभूषितः ॥ ३४॥"
  },
  {
    "text": "चिन्तामणिमणिं बिभ्रद् हृदये द्युतिजालकम् ।\nमहाभक्तमुवाचेत्थं हर्षयन् सर्वभावतः ॥ ३५॥"
  },
  {
    "text": "श्रीगणेश उवाच ।\nवरं वृणु महाभाग मुद्गल स्वेप्सितं हृदि ।\nदास्यामि परमप्रीत एकाक्षरविधानतः ॥ ३६॥"
  },
  {
    "text": "सूत उवाच ।\nगणेशवचनं श्रुत्वा मुद्गलः प्रणनाम तम् ।\nबद्धाञ्जलिपुटो भूत्वा पूजयामास भक्तितः ॥ ३७॥"
  },
  {
    "text": "पूजयित्वा यथान्यायं प्रहृष्टहृदयो मुनिः ।\nपुलकाङ्कितसर्वाङ्गः साश्रुनेत्रो बभूव ह ॥ ३८॥"
  },
  {
    "text": "सगद्गदमुवाचाऽथ तं प्रणम्य पुनः पुनः ।\nमहता भक्तिभावेन तथा चाङ्गिरसो मुनिः ॥ ३९॥"
  },
  {
    "text": "मुद्गल उवाच ।\nधन्यो वंशो मदीयोऽद्य धन्यं जन्म वयोऽपि च ।\nविद्या ज्ञानं तपस्तीर्थ धन्यं त्वदर्शनात् प्रभो ॥ ४०॥"
  },
  {
    "text": "इयं धन्याऽद्य पृथ्वी च वृक्षाः पुष्पफलान्विताः ।\nपशुपक्षिलताद्या ये आगतोऽत्र महाप्रभुः ॥ ४१॥"
  },
  {
    "text": "इत्युक्त्वा तं प्रतुष्टाव गणेशं सर्वसिद्धिदम् ।\nस्तोत्रेण स्वात्मनिष्ठः सन् भक्त्या परमया युतः ॥ ४२॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nप्रथमे खण्डे वक्रतुण्डचरिते गणेशमुद्गलसमागमो नाम विंशोऽध्यायः ॥ १.२०\n१.२१ गणेशस्तोत्रोत्तमवर्णने एकविंशतितमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "शौनक उवाच ।\nकथं स्तुतिः कृता तेन गणेशस्य महात्मनः ।\nतां मे वद महाभाग सर्वज्ञोऽसि मतो बुधैः ॥ १॥"
  },
  {
    "text": "सूत उवाच ।\nभवते कथयिष्यामि भावयुक्तेन चेतसा ।\nस्तुतिं कृतां गणेशस्य मुद्गलेन च तां मुने ॥ २॥"
  },
  {
    "text": "मुद्गल उवाच ।\nकिं स्तौमि त्वां गणाध्यक्ष वेदैः स्तोतुं न शक्यते ।\nब्रह्मादिभिश्च योगीन्द्रैर्यथामति च वच्मि भोः ॥ ३॥"
  },
  {
    "text": "त्वद्दर्शनप्रभावेण शक्तोऽस्मि न च संशयः ।\nत्वदनुग्रहतः सर्वे स्तोतुं शक्ता भवन्ति वै ॥ ४॥"
  },
  {
    "text": "नमस्ते गणेशाय सर्वादिभूम्ने परेषां परेशाय वेदातिगाय ।\nपरं मायिने मायिनां मोहदात्रे ह्यगण्याय गण्याय ते वै नमस्ते ॥ ५॥"
  },
  {
    "text": "पुराणादिशास्त्रैः सदा संस्तुताय शिवाद्यैः सुरेन्द्रैर्नमस्ते स्तुताय ।\nअनाद्यन्तमध्यादिभेदैर्विहीनाय नानामयायास्तु सर्वेश्वराय ॥ ६॥"
  },
  {
    "text": "नमो लक्षवेदाष्टयोनिप्रचारतदाकाररूपाय योगेन योगिन् ।\nनमो ह्यन्नभूताय सर्वाकराय कलानन्तरूपाय पुष्टिप्रदाय ॥ ७॥"
  },
  {
    "text": "नमो भूमिरूपाय नानाप्रभेदधरायाथ धाराय नित्याय तेऽस्तु ।\nजलाधिस्वरूपाय तृप्तिप्रदाय तदाकारहीनाय साराय धाम्ने ॥ ८॥"
  },
  {
    "text": "नमस्तेजसां द्योतरूपाय ढुण्ढे प्रकाशाय भोक्त्रे च सर्वस्थिताय ।\nनमो वायुरूपाय ते चालकाय प्रचारस्वरूपाय भिन्नाय तस्मात् ॥ ९॥"
  },
  {
    "text": "नमः स्वस्वरूपाय दीप्ताय पूर्णप्रकाशाय भूतादिकब्रह्मदात्रे ।"
  },
  {
    "text": "नमः स्थूलभोगस्वरूपाय जाग्रन्मयाय प्रभो राजसायाथ तेऽस्तु ॥ १०॥"
  },
  {
    "text": "नमः स्वप्नमायामयायापि सूक्ष्मस्वरूपाय सर्वान्तरे संस्थिताय ।\nनमः कारणायोभयब्रह्मदाय समायापि सौषुप्तभोगिन्नमस्ते ॥ ११॥"
  },
  {
    "text": "नमश्चेतनाधाररूपाय तेऽस्तु प्रयत्नप्रदाय त्रिभोगप्रदाय ।\nगुणेशाय चैतन्यधाराय तेऽस्तु नमो नादरूपाय कालाय चात्मन् ॥ १२॥"
  },
  {
    "text": "नमो बिन्दुरूपाय वक्राननाय नमो देहमायाविहाराय तुभ्यम् ।\nनमश्चित्स्वरूपाय सोऽहं प्रदाय निराकारदेहिस्वरूपाय तेऽस्तु ॥ १३॥"
  },
  {
    "text": "सदा ह्येकदन्ताय जन्मातिगाय परायाथ शून्याय दैत्यान्तकाय ।\nमदादेश्च शत्रो महाखुध्वजाय नमोऽनादिसिद्धाय मायाधराय ॥ १४॥"
  },
  {
    "text": "नमो ज्ञानरूपाय नानाविहारप्रदायाथ पूर्णाय सर्वत्रगाय ।\nनमो मायिमायादिभेदाकराय सदा बोधरूपाय ते वै महात्मन् ॥ १५॥"
  },
  {
    "text": "नमः साङ्ख्यरूपाय वै देहिनां वै पराय स्वसम्भोगहीनाय देव ।\nसदा केवलब्रह्मभूताय तेऽस्तु नमो ज्ञानहीनाय मेधामयाय ॥ १६॥"
  },
  {
    "text": "नमः स्वस्वरूपाय चानन्ददाय समाधिस्वरूपाय मौनात्मकाय ।\nस्वसंवेद्ययोगेन लभ्याय तेऽस्तु विनात्मप्रबोधाय सर्वाधिपाय ॥ १७॥"
  },
  {
    "text": "नमः पञ्चपञ्चादिमायाकराय चतुर्धा चतुर्धा विभिन्नाय धर्मिन् ।\nअसद्रूपकायाऽथ शक्त्यात्मकाय नमोऽभेदभेदादिनानात्मकाय ॥ १८॥"
  },
  {
    "text": "नमः सत्स्वरूपाय सूर्यात्मकाय सदात्मप्रबोधाय मायाधराय ।\nअखण्डामृतायाद्वितीयाय तेऽस्तु सदा कालकालाय मोक्षप्रदाय ॥ १९॥"
  },
  {
    "text": "नमो विष्णुरूपाय चानन्ददाय समाय स्वमायोभयस्रष्ट्र एव ।\nअनन्ताय भेदादिहीनाय भूम्ने सदा भेदरूपाय सर्वात्मकाय ॥ २०॥"
  },
  {
    "text": "नमः शम्भुरूपाय नेतिप्रदाय सदा मोहहीनाय च त्र्यम्बकाय ।\nत्रिधा मायया भासितुर्यस्वरूपपरब्रह्मरूपाय ते धूम्रवर्ण ॥ २१॥"
  },
  {
    "text": "चतुर्णामभेदाय संयोगकारिन् स्वसंवेद्यभावेन विघ्नाधिपाय ।\nस्वभक्तस्य पक्षे सदा संस्थिताय गणाधीश हन्त्रे महादैत्यकानाम् ॥ २२॥"
  },
  {
    "text": "नमः कर्मरूपाय कर्मादिकर्त्रे जनानां स्वकर्मादिना भोगदात्रे ।\nनमो ज्ञानरूपाय निःसङ्गदाय सदा कर्महीनाय ते केवलाय ॥ २३॥"
  },
  {
    "text": "नमस्ते समानप्रदायोभयाय समायाऽथ योगेन चानन्ददाय ।\nनमः साहजब्रह्मभूयप्रदाय त्रिधाम्ने त्रिहीनाय सन्तोषदाय ॥ २४॥"
  },
  {
    "text": "चतुर्धा स्थितीनां सदा पालकाय निजात्मस्वरूपाय संयोगकारिन् ।\nअपाराय नाना चतुर्णां समूहेष्वधीशाय हेरम्ब तुभ्यं नमस्ते ॥ २५॥"
  },
  {
    "text": "अयोगाय मायाविहीनाय तुभ्यं नमस्ते निरानन्दरूपाय नित्यम् ।\nनिवृत्तिस्वरूपाय भिन्नाय तेऽस्तु नमो योगरूपासमाधिस्थिताय ॥ २६॥"
  },
  {
    "text": "नमो योगशान्तिस्वरूपाय शान्तिप्रदात्रे गणेशाय योगाय तुभ्यम् ।\nसदा ब्रह्मणां ब्रह्मदात्रेऽखिलेश गणानां पते ज्येष्ठराजाय तेऽस्तु ॥ २७॥"
  },
  {
    "text": "नमो ब्रह्मणे सृष्टिकर्त्रे सदा वै रजोधारिणे वेदशास्त्रादिकर्त्रे ।\nसदा सृष्टिहीनाय साम्याय धाम्ने नमो मायिने मध्यवृत्तिस्थिताय ॥ २८॥"
  },
  {
    "text": "नमः सत्वरूपाय विष्णुप्रभेदाज्जगत्पालकायाथ मायाधराय ।\nनमः सत्त्वहीनाय सर्वातिगाय कवीनां पते विघ्नहन्त्रे नमस्ते ॥ २९॥"
  },
  {
    "text": "नमस्तामसायाऽथ संहारकर्त्रे त्रिनेत्रप्रदीपाय शक्तेर्धराय ।\nसदा कालरूपाय कैलासदाय तमोहीनरूपाय लम्बोदराय ॥ ३०॥"
  },
  {
    "text": "नमः कर्मणां मूलबीजाय तेऽस्तु नमो भानुरूपाय तेजोमयाय ।\nत्रिकालादिबोधाय सूर्याय भूम्ने प्रकाशैर्विहीनाय हेरम्ब तेऽस्तु ॥ ३१॥"
  },
  {
    "text": "नमः शक्तिरूपाय मोहप्रदाय क्रियाधारभूताय नानाभ्रमाय ।\nअनन्तस्वरूपाधिलीलाधराय नमः शक्तिहीनाय सिद्धीश तुभ्यम् ॥ ३२॥"
  },
  {
    "text": "नमश्चन्द्ररूपाय पुष्टिप्रदाय कलाभिस्त्रिलोकस्थभूतादिकेभ्यः ।\nसुधाधारकायाऽथ नक्षत्रकादिप्रकाशाय ते ह्यन्नहीनाय ढुण्ढे ॥ ३३॥"
  },
  {
    "text": "नमः कामरूपाय कामारये ते नमस्ते गजाकारतुण्डाय तुभ्यम् ।\nहरीन्द्रादिदेवैः सदा संस्तुताय शुकाद्यैर्महद्भिश्च वन्द्याय तेऽस्तु ॥ ३४॥"
  },
  {
    "text": "अनित्याय नित्याय देवेश देव सकामाय निष्कामभावप्रदाय ।\nसदा सर्वपूज्याय सर्वाधिपाय जलेशेन्द्रशेषादिभिः संस्तुताय ॥ ३५॥"
  },
  {
    "text": "नमः काश्यपायाऽथ वै कापिलाय वरेण्यस्य पुत्राय पाराशराय ।\nनमः शम्भुपुत्राय पार्श्वात्मजाय नमो भक्तिभोक्त्रे गणाधीश तेऽस्तु ॥ ३६॥"
  },
  {
    "text": "नमो माधवस्त्रीसुतायाऽथ तुभ्यं नमः सर्वमात्रे नमः सर्वपित्रे ।\nनमः सर्वपुत्राय सर्वात्मकाय नमः सर्वसर्वाय नानामयाय ॥ ३७॥"
  },
  {
    "text": "नमः पाशधारिन् नमो दन्तधारिन् सृणिं बिभृते वै सदानन्ददायिन् ।\nनमः पुत्रपौत्रादि राज्यप्रदात्रे नमो भुक्तिमुक्तिप्रदायाऽथ तुभ्यम् ॥ ३८॥"
  },
  {
    "text": "नमोऽनन्तशक्ते गुणानामधीश मयूरेश योगेश मायेश तुभ्यम् ।\nनमोऽव्यक्तसुव्यक्तरूपाय दन्तिन् गजाकारसाकारमोहाय तेऽस्तु ॥ ३९॥"
  },
  {
    "text": "नमो ह्येकरूपाय नानाप्रभेदादये विघ्नपालाय शुण्डाधराय ।\nअनाथाय नाथाय देवादिकानां निवासाय सर्वात्मनां ते नमो वै ॥ ४०॥"
  },
  {
    "text": "नमस्त्वम्पदाकारदेहाय तुभ्यं नमस्तत्पदाकारतुण्डाय तेऽस्तु ।\nतयोरेकभावाऽसिरूपप्रयुक्तशरीराय साक्षात् सुधाम्ने नमस्ते ॥ ४१॥"
  },
  {
    "text": "नमो वामभागेन सिद्धिस्वरूपाधृतामोहमायाजनानां जनित्री ।\nसदा बुद्धिरूपा धृता दक्षिणाङ्गे न पुंस्त्रीस्वरूपाऽसिरूपाय तेऽस्तु ॥ ४२॥"
  },
  {
    "text": "नमो भ्रामरी त्वम्पदाधारशक्तिः सदा तत्पदा कामदात्री ह्यभेदा ।\nतयोरेकभावे स्वसंवेद्यनाम्नि पुरे मस्तके वासकारिंश्च तासाम् ॥ ४३॥"
  },
  {
    "text": "अखण्डामृतं यत्र तोयं सुताम्रं समुद्रे स्थितं चेक्षुसंज्ञे नमस्ते ।\nनिराधाररूपे च पानेन तस्य न पुंस्त्रीप्रदायाऽत्र खेलंश्च तेऽस्तु ॥ ४४॥"
  },
  {
    "text": "जनानां सदा त्र्यक्षरं श‍ृण्वतां च गणेशेति चानन्ददायिन्नमस्ते ।\nसकृज्जल्पतां जन्ममृत्यू न तेषामपारप्रधाम्ने च ढुण्ढीश्वराय ॥ ४५॥"
  },
  {
    "text": "तवोपासका ब्रह्मभूता न चित्रं जनेभ्यश्च संस्पर्शनैर्ब्रह्मदा वै ।\nसुरेन्द्रादिपूज्या गणेशस्वरूपा भवेयुर्नमस्ते नमस्ते गणेश ॥ ४६॥"
  },
  {
    "text": "सूत उवाच ।\nइति स्तुत्वा गणेशानं मुद्गलो मौनधारकः ।\nपादौ धृत्वा गणेशस्य पतितो दण्डवत् क्षितौ ॥ ४७॥"
  },
  {
    "text": "समुत्थाप्य स्वभक्तं तं सस्वजे परमादरात् ।\nगजाननः प्रसन्नात्मा तमुवाच महामुनिम् ॥ ४८॥"
  },
  {
    "text": "गणेश उवाच ।\nत्वया स्तोत्रं कृतं यच्च मदीयं मम सन्निधौ ।\nस्तोत्रोत्तमं प्रविख्यातं भविष्यति न संशयः ॥ ४९॥"
  },
  {
    "text": "स्तोत्रोत्तमेन मां स्तौति तस्मै मुक्तिं सभुक्तिकाम् ।\nददामि दृढभक्तिं च मदीयां नात्र संशयः ॥ ५०॥"
  },
  {
    "text": "न सङ्कटं न रोगं च प्राप्नोति स नरोत्तमः ।\nपुत्रपौत्रादिकं सर्वं धनं धान्यं ददामि वै ॥ ५१॥"
  },
  {
    "text": "मारणोच्चाटनादीनि नश्यन्ति पठनेन च ।\nएकविंशतिवारं च तथा तावद्दिनावधि ॥ ५२॥"
  },
  {
    "text": "कारागृहादिजाः पीडा नश्यन्ति पठनेन च ।\nमनसेप्सितमाप्नोति नरो मे परमप्रियः ॥ ५३॥"
  },
  {
    "text": "त्वं तु मत्तो वरान् ब्रूहि दास्येऽहं भक्तियन्त्रितः ।\nत्वत्समो नास्ति भावज्ञो वशे तेऽहं सदा स्थितः ॥ ५४॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nप्रथमे खण्डे वक्रतुण्डचरिते गणेशस्तोत्रोत्तमवर्णने एकविंशतितमोऽध्यायः ॥ १.२१\n१.२२ मुद्गलवरप्रदानं नाम द्वाविंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "सूत उवाच ।\nगणेशवचनं श्रुत्वा भक्तिभावसमन्वितः ।\nमुद्गलः प्रणिपत्यैनमूचिवान् हर्षपूरितः ॥ १॥"
  },
  {
    "text": "मुद्गल उवाच ।\nकिं मां लोभयसे ढुण्ढे वृणोमि च न किञ्चन ।\nतव वाक्यानुरोधेन वृणोमि त्वं ददासि चेत् ॥ २॥"
  },
  {
    "text": "तव भक्तिं दृढां देहि सदाऽखण्डात्मिकां प्रभो ।\nसम्पूर्णा भक्तिमिच्छामि गाणेशीं यत्रकुत्र च ॥ ३॥"
  },
  {
    "text": "मुद्गलस्य वचः श्रुत्वा विस्मितो गणराट् स्वयम् ।\nअहो सम्पूर्णभावेन भक्तिमेकांवृणोषि यत् ॥ ४॥"
  },
  {
    "text": "गणेश उवाच ।\nमदीया त्वचला भक्तिः सम्पूर्णा प्रभविष्यति ।\nत्रैलोक्ये तव भाग्येन समं भाग्यं न विद्यते ॥ ५॥"
  },
  {
    "text": "भक्तिः सा नवधा विप्र चित्ते ते रसदायिका ।\nदशमं नास्ति संस्थानं चित्तस्य रसधारणे ॥ ६॥"
  },
  {
    "text": "श्रवणं कीर्तनं चैव स्मरणं पादसेवनम् ।\nअर्चनं वन्दन दास्यं सख्यं देहनिवेदनम् ॥ ७॥"
  },
  {
    "text": "नवचिह्नं प्रवक्ष्यामि भक्तिमाहात्म्यमुत्तमम् ।\nतेनैव प्राप्यते भक्तिर्जनैर्मे नाऽत्र संशयः ॥ ८॥"
  },
  {
    "text": "श्रवणं मद्गुणानां च मननं तादृशं पुनः ।"
  },
  {
    "text": "तस्यानुकूलं कर्तव्यं जायतेऽनुभवस्ततः ॥ ९॥"
  },
  {
    "text": "रसोत्पत्तिस्त्वनुभवे तत्र सर्वा प्रजायते ।\nश्रवणं मे तया कार्यं गुणानां जन्तुना सदा ॥ १०॥"
  },
  {
    "text": "प्रियं भवति नान्यच्च मदेकरसभावतः ।\nतेनान्यश्रवणे प्रीतिर्यदा नोत्पद्यते क्वचित् ॥ ११॥"
  },
  {
    "text": "तदा सम्पूर्णतां प्राप्ता भक्तिर्मे श्रवणात्मिका ।\nअहं वसामि तत्कर्णे सदा तद्भक्तिलालसः ॥ १२॥"
  },
  {
    "text": "मद्गुणानां सदा यस्य कीर्तनं रसदायकम् ।\nनान्यकीर्तनभावेषु तस्य वै मनसो रसः ॥ १३॥"
  },
  {
    "text": "तदा भक्तिः सुसम्पूर्णा मदीया कीर्तनात्मिका ।\nप्राप्ता तेन सदा तस्य जिह्वाग्रे प्रवसाम्यहम् ॥ १४॥"
  },
  {
    "text": "मदीयकार्यभावस्य विस्मृतिर्नैव जायते ।\nसमये सावधानो यो व्रतपूजादिमार्गतः ॥ १५॥"
  },
  {
    "text": "तेन स्मरणरूपा सा भक्तिः प्राप्ता महामुने ।\nस्मृत्यां वसामि तस्याऽहं भक्तिभोगार्थमेव हि ॥ १६॥"
  },
  {
    "text": "मदीयपादपद्मं यत्सत्यमन्यदसत्यकम् ।\nज्ञात्वा देहश्रमे वै यो नालस्येन प्रवर्तते ॥ १७॥"
  },
  {
    "text": "मम पादाश्रयः पूर्णः सदा येन कृतो मुने ।\nअन्यत्राऽलस्यभावेन मिथ्याभूते स्थितेन च ॥ १८॥"
  },
  {
    "text": "तस्य भक्तिः समुत्पन्ना पादसेवनरूपिका ।\nतस्याऽलसविहीनेऽहं देहे स्थास्यामि निश्चलः ॥ १९॥"
  },
  {
    "text": "साङ्गोपाङ्गं प्रकर्तव्यं मदीयं कर्म भावतः ।\nअन्यच्च यादृशं जातं तादृशं किल तद्भवेत् ॥ २०॥"
  },
  {
    "text": "अर्चनात्मकभक्तिः सा सदा प्राप्ता नरेण वै ।\nसाङ्गोपाङ्गतया तत्र वसेयं भक्तिभावितः ॥ २१॥"
  },
  {
    "text": "न मत्समं भवेज्जातु वेदादिषु विचारतः ।\nमयि श्रेष्ठत्वमापन्नं श्रेष्ठं मन्नमनं भवेत् ॥ २२॥"
  },
  {
    "text": "यदा वै मत्समं नास्ति चित्ते यस्य प्रतिष्ठितम् ।\nतदा वदनजा भक्तिः प्राप्ता तेन न संशयः ॥ २३॥"
  },
  {
    "text": "तस्य श्रेष्ठत्वभावेऽहं सदा तिष्ठामि सर्वतः ।\nभक्तिभोक्ता स्वयं भूत्वाऽन्यत्र श्रेष्ठत्वनाशकः ॥ २४॥"
  },
  {
    "text": "गणेशोपासनामार्गो यथा शास्त्रेषु दृश्यते ।\nतं दृष्ट्वा तादृशं भूत्वा गाणपत्योऽभिमानतः ॥ २५॥"
  },
  {
    "text": "मां भजेत् यः स्वभावेन गाणेशाऽहङ्कृतेर्धरः ।\nतेन दास्यं समापन्नं भक्तिभावेन भावितम् ॥ २६॥"
  },
  {
    "text": "गाणपत्यस्वभावेऽहं तं स्थास्यामि स्वभावतः ।\nदास्यभक्तिविभोगार्थमेकनिष्ठाप्रकाशकः ॥ २७॥"
  },
  {
    "text": "मित्रस्य सन्निधाने तु यथा गोप्यं न विद्यते ।\nबाह्यान्तरं च मित्रस्य मित्रं जानाति सर्वतः ॥ २८॥"
  },
  {
    "text": "तथा बाह्यान्तरैर्हीनो दम्भहीनः स्वभावतः ।\nभजते मां नरो यस्तु सख्यं प्राप्तं मदीयकम् ॥ २९॥"
  },
  {
    "text": "यत्र कुत्र स्थितेनैव यद्यन् मनमि सन्धृतम् ।\nगणेश्वरण तज्ज्ञातं सर्वान्तर्यामिनाऽखिलम् ॥ ३०॥"
  },
  {
    "text": "एतादृशविचारेण भययुक्तेन चेतसा ।\nसर्वभावेन मां यस्तु भजतेऽनन्यचेतसा ॥ ३१॥"
  },
  {
    "text": "तस्य सख्ये सदाऽहं वै तिष्ठेयं भक्तिलोलुपः ।\nबाह्यान्तरैकभावेषु मोहितस्तस्य चेष्टया ॥ ३२॥"
  },
  {
    "text": "पञ्चधा चित्तभूमिर्या तां त्यक्त्वाऽहं तया विना ।\nगणेशोऽहं न सन्देहो येनात्मेति निवेदितः ॥ ३३॥"
  },
  {
    "text": "अहम्भावविहीनेऽहं भक्तिभावेन संस्थितः ।\nनैव भिन्नो भविष्यामि तस्माज्जानीहि भो मुने ॥ ३४॥"
  },
  {
    "text": "इत्येवं नवधा भक्तिं रसयुक्तां करोति यः ।\nसहते क्षणमात्रं न चित्तं मद्रसहीनकम् ॥ ३५॥"
  },
  {
    "text": "तदा सम्पूर्णभक्तो मे जातो वै नात्र संशयः ।\nअहं मोहेन संयुक्तस्तत्र तिष्ठामि सर्वदा ॥ ३६॥"
  },
  {
    "text": "न क्षणं तं परित्यक्तुं शक्तोऽहं भक्तियन्त्रितः ।\nनवधा चित्तभावेन तं रक्षिष्यामि सर्वदा ॥ ३७॥"
  },
  {
    "text": "न च भक्तिसमो भावो मम प्रीतिकरः कदा ।\nतेन बद्धो भविष्यामि हृदये तस्य धीमतः ॥ ३८॥"
  },
  {
    "text": "नवधा मां भजन्ते ये नरा नानाविधाः सदा ।\nतेषां यत्राधिकत्वं च भक्तावेकस्वभावतः ॥ ३९॥"
  },
  {
    "text": "अधिका च रसोत्पत्तिर्यत्र भक्तौ समागता ।\nतस्यां मुख्यत्वमापन्नं नवधा भवने सति ॥ ४०॥"
  },
  {
    "text": "तत्र मुख्यस्वभावेन भक्तराजाश्च ये स्थिताः ।\nतान् वदामि महाभाग श‍ृणु तत्त्वमिदं महत् ॥ ४१॥"
  },
  {
    "text": "श्रवणे मद्गुणानां यदाधिक्यं खलु विद्यते ।\nतत्र वै कार्तिकेयश्च भक्तराजः प्रकीर्तितः ॥ ४२॥"
  },
  {
    "text": "कीर्तने भक्तराजस्तु सूर्य आत्मा शरीरिणाम् ।\nस्मरणे रामचन्द्रो वै भक्तराजः स्मृतो बुधैः ॥ ४३॥"
  },
  {
    "text": "पार्वती पादसेवायां भक्ताधीशा च संस्मृता ।\nमहाविष्णुः स्वयं राजा भजतामर्चने मम ॥ ४४॥"
  },
  {
    "text": "वन्दने भक्तराजेन्द्रः शङ्करः सर्वभावतः ।\nदास्यं भक्ताधिपः प्रोक्तो रामो वै जमदग्निजः ॥ ४५॥"
  },
  {
    "text": "सख्ये चतुर्मुखः साक्षाद्भक्तानामधिपः स्मृतः ।\nवैयासकिः शुको भूपो मयि त्वात्मनिवेदिनाम् ॥ ४६॥"
  },
  {
    "text": "एते भक्ताधिपाः प्रोक्ता अन्तरायविहीनकाः ।\nमां भजन्ते महाभागा ब्रह्मभूतास्ततोऽप्यहो ॥ ४७॥"
  },
  {
    "text": "त्वं तेषां च सदा राजा कृतो मे नात्र संशयः ।\nपूर्णभक्तिस्वभावेन मां भजिष्यसि यत्नतः ॥ ४८॥"
  },
  {
    "text": "नवधा भक्तिभावेषु तवाधिक्यं भविष्यति ।\nपूर्णभक्तो मदीयस्त्वं भक्तेशेशः कृतो मया ॥ ४९॥"
  },
  {
    "text": "मद्भक्तो त्वत्समो नैवाभवन्न प्रभविष्यति ।\nवर्तते न कदा विप्र त्वदधीनोऽहमञ्जसा ॥ ५०॥"
  },
  {
    "text": "तवाङ्गवायुना स्पृष्टाः पूता वै दर्शनादिभिः ।\nभविष्यति न सन्देहो ब्रह्मबुद्धियुतास्तथा ॥ ५१॥"
  },
  {
    "text": "सूत उवाच ।\nएवमुक्त्वान्तर्दधेऽसौ गणेशो ब्रह्मनायकः ।\nतदादि स मुनिः प्रोक्तः सर्वेषां वन्द्यतां गतः ॥ ५२॥"
  },
  {
    "text": "मुद्गलस्य चरित्रं यः श‍ृणुयाद्वा पठेन्नरः ।\nश्रावयेद्भावयुक्तेभ्यः स वै सर्वार्थसिद्धिभाक् ॥ ५३॥"
  },
  {
    "text": "इह भुक्त्वाऽखिलान् भोगानन्ते ब्रह्ममयो भवेत् ।\nभक्तराजेन्द्रता तस्य विघ्नेशस्य भविष्यति ॥ ५४॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nप्रथमे खण्डे वक्रतुण्डचरिते मुद्गलवरप्रदानं नाम द्वाविंशोऽध्यायः ॥ १.२२"
  },
  {
    "text": "१.२३ मत्सरासुरतपोवर्णनं नाम त्रयोविंशतितमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "दक्ष उवाच ।\nधन्योऽसि योगिराजोऽसि भक्तराजेन्द्रता च ते ।\nमदीयं भाग्ययोगेन सम्प्राप्तं दर्शनं प्रभो ॥ १॥"
  },
  {
    "text": "अष्टौ ये गणराजस्य ह्यवताराः प्रकीर्तिताः ।\nतान् मे कथय योगीश विस्तरेण महामुने ॥ २॥"
  },
  {
    "text": "दैत्याः सन्निहितास्तैस्तु तेषां जन्मादिकं परम् ।\nसकलं युद्धभागं मां कथयस्व विशेषतः ॥ ३॥"
  },
  {
    "text": "एतादृशा महादैत्या न श्रुताः कुत्रचित्प्रभो ।\nविस्मापयति चेयं मां कथा पापापनोदिनी ॥ ४॥"
  },
  {
    "text": "मुद्गल उवाच ।\nप्रजापते कथां दिव्यां तव भावनियन्त्रितः ।\nकथयामि समासेन गणनाथप्रमोदिनीम् ॥ ५॥"
  },
  {
    "text": "प्रथमं वक्रतुण्डस्य चरित्रं श‍ृणु पुण्यदम् ।\nमत्सरासुरयुद्धं च गणेशेन महाद्भुतम् ॥ ६॥"
  },
  {
    "text": "इन्द्रस्येन्द्रपदप्राप्तिर्जाता यस्मिन् दिने परा ।\nतस्मिन् दिने महोत्साहो वार्षिकः क्रियते मुने ॥ ७॥"
  },
  {
    "text": "कदाचिदमरावत्यां महोत्सवपरायणः ।\nसुभद्रासनगोतिष्ठद्देवेन्द्रः सर्वपूजितः ॥ ८॥"
  },
  {
    "text": "तावद्देवाः सगन्धर्वा अप्सराभिः समागताः ।\nनागा यक्षा मुनीन्द्राश्च राक्षसा देवयोषितः ॥ ९॥"
  },
  {
    "text": "आगतो भगवांस्तत्र सर्वभूतगणैर्वृतः ।\nस्कन्दनन्दीश्वराद्यैश्च पार्वत्या सह शङ्करः ॥ १०॥"
  },
  {
    "text": "लक्ष्म्या सह स्वयं विष्णुर्विष्वक्सेनादिभिर्गणैः ।\nवेदादिभिर्वृतो ब्रह्मा प्रजापतिभिराययौ ॥ ११॥"
  },
  {
    "text": "सर्वग्रहैः समायुक्तो भानुस्तत्रागमत् स्वयम् ।\nअग्निश्च धर्मराजश्व कुबेरो वरुणस्तथा ॥ १२॥"
  },
  {
    "text": "आदित्या मनवश्चैव वसवो रुद्रकास्तथा ।\nसाध्या विद्याधरा विश्वेदेवास्तत्राययुः प्रभो ॥ १३॥"
  },
  {
    "text": "अश्विनौ शेषनागश्च बहवस्तत्र चागताः ।\nउपविष्टा मुदा युक्ता उत्सवे वै शतक्रतोः ॥ १४॥"
  },
  {
    "text": "तत्र नाना कथाश्चक्रुरानन्दपरिवर्धिनीः ।\nमुनयो भावसंयुक्ताः पुरातनभवा मुने ॥ १५॥"
  },
  {
    "text": "नृत्यमप्सरसश्चक्रुर्गन्धर्वा ललितं जगुः ।\nहाहाहूहूमुखा अन्ये तुम्बरुनारदस्तथा ॥ १६॥"
  },
  {
    "text": "वादयन्ति स्म वादित्रं तान् स्तुवन्ति स्म चारणाः ।\nहृष्टा पुष्टा जनास्तत्र स्त्रियः परमहर्षिताः ॥ १७॥"
  },
  {
    "text": "तत्र रम्भा विचित्राणि नृत्यादीनि चकार ह ।\nहावभावप्रयुक्तानि चेष्टितानि प्रजापते ॥ १८॥"
  },
  {
    "text": "कन्दुकक्रीडनोद्युक्ता सभायां यत्र तत्र सा ।\nबभ्राम तां प्रपश्यन् सन्निन्द्रोऽभूत् कामपीडितः ॥ १९॥"
  },
  {
    "text": "मोहितो मञ्जुलरवैर्नृत्यादिकलया तथा ।\nकर्तव्यं नैव सञ्जज्ञौ तन्मनाः स सुरेश्वरः ॥ २०॥"
  },
  {
    "text": "शीघ्रमेव समाप्तं तमुत्सवं कृतवान् स्वयम् ।\nसर्वे स्वस्वस्थलं जग्मुर्मानिता हर्षिता विभो ॥ २१॥"
  },
  {
    "text": "रम्भां निमन्त्र्य चेन्द्रश्च जगाम वनमेकलः ।\nनानापरिमलैर्युक्ता यत्र वृक्षाः सुपुष्पिताः ॥ २२॥"
  },
  {
    "text": "नानाप्रस्रवयुक्तानि निर्मलानि जलानि च ।\nसुवर्णपद्मशोभानि षट्पदैः शोभितानि च ॥ २३॥"
  },
  {
    "text": "इत्यादिकामपुष्टानि नानावस्तुयुतानि च ।\nवनानि तत्र रेमे साविन्द्रः कामविमोहितः ॥ २४॥"
  },
  {
    "text": "रम्भयासक्तचित्तस्य वज्रिणः क्रीडतो भृशम् ।\nन तृप्तिरभवत्तत्र घृतेन दहनस्य वा ॥ २५॥"
  },
  {
    "text": "तत्राजगाम दुर्वासाः स्वेच्छया विचरन् मुनिः ।\nतं दृष्ट्वा लज्जितो राजा देवानां विनयं श्रितः ॥ २६॥"
  },
  {
    "text": "त्यक्त्वा रम्भां नमस्कृत्य तं मुनिं प्राञ्जलिः स्थितः ।\nतादृशं तं परित्यज्य जगाम मुनिसत्तमः ॥ २७॥"
  },
  {
    "text": "अतिविह्वलगात्रत्वाच्चस्कन्द सुरशत्रुहा ।\nरेतोऽभूत् पतितं भूमौ तस्माद्दैत्यसमुद्भवः ॥ २८॥"
  },
  {
    "text": "इन्द्रोऽपि स्वगृहं गत्वा रम्भां त्यक्त्वा चकार ह ।\nसुराणामखिलं राज्यमात्मानं निन्दयन्मुहुः ॥ २९॥"
  },
  {
    "text": "अहो धिक् बत राज्यं मे सुराणां स्त्रीजितस्य च ।\nअसुराणामिवात्यन्तं मनो मे चञ्चलं भृशम् ॥ ३०॥"
  },
  {
    "text": "पुंश्चल्या मोहितं नित्यं धिङ् मां साध्वभिनिन्दितम् ।\nकुकुर्मकृत्यदोषाच्च भयमग्रे भविष्यति ॥ ३१॥"
  },
  {
    "text": "इत्येवमात्मनात्मानं निन्दयामास देवपः ।\nस्वधरर्मे संस्थितो दक्ष वृत्रहा पुनरेव च ॥ ३२॥"
  },
  {
    "text": "इन्द्रवीर्याच्च कालेन भूम्यां जातो महासुरः ।\nतं पृथ्वी पालयामास स्तनपानादिना भृशम् ॥ ३३॥"
  },
  {
    "text": "स तु संववृधे तत्र हिमाचल इवापरः ।\nआजानुबाहुर्दीर्घाक्षो महावक्षा महाबलः ॥ ३४॥"
  },
  {
    "text": "रक्तवर्णः क्रूरकर्मा यथाग्निर्ज्वलितो बभौ ।\nनाम तस्याऽकरोद्भूमिर्मत्सरेति स्वभावतः ॥ ३५॥"
  },
  {
    "text": "पञ्चवर्षवयोगस्य चोपवीतप्रदानकम् ।\nब्राह्मणैः कारयामास धरित्री स्नेहभावतः ॥ ३६॥"
  },
  {
    "text": "स तु वेदादिकं सर्वं शिक्षितुं गुरुसन्निधौ ।\nस्थित आर्जवसंयुक्तो ग्राहकः श्रवणेन वै ॥ ३७॥"
  },
  {
    "text": "महाबुद्धिः स कालेनाल्पेन वेदादिपारगः ।\nदुर्बुद्धेः कन्यकां रम्यां तामुवाह विलासिनीम् ॥ ३८॥"
  },
  {
    "text": "नाम्ना मदकराख्याता सर्वावयवशोभिनी ।\nचतुरा सर्वकार्येषु विषयस्य विवर्धिनी ॥ ३९॥"
  },
  {
    "text": "एकस्मिन् दिवसे तस्य मतिर्जाता दुरात्मनः ।\nविपुलं सुतपस्तप्त्वा जेयं ब्रह्माण्डमोजसा ॥ ४०॥"
  },
  {
    "text": "स शुक्रमुपसङ्गम्य विद्यां पञ्चाक्षरीमगात् ।\nतपसा च तया शम्भुं तोषयामास भक्तितः ॥ ४१॥"
  },
  {
    "text": "निर्जने वन एकान्ते पुष्पपल्लवशोभिते ।\nकन्दमूलफलोपेते सुजले संस्थितोऽतपत् ॥ ४२॥"
  },
  {
    "text": "दिव्यवर्षसहस्रं स निराहारतया स्थितः ।\nजपन् पञ्चाक्षरं मन्त्रं ध्यात्वा हृदि सदाशिवम् ॥ ४३॥"
  },
  {
    "text": "दीक्षां पाशुपतीं धृत्वा तोषयामास शङ्करम् ।\nतस्य प्रतपसा देवाः क्षुभिताश्च समन्ततः ॥ ४४॥"
  },
  {
    "text": "न प्रकाशो रवेरासीन्नाग्निज्वाल भास्वरः ।\nभूतान्याकुलतां तत्र प्राप्तानि तपसो बलात् ॥ ४५॥"
  },
  {
    "text": "देवाः सर्षिगणाः सर्वे शङ्करं शरणं ययुः ।\nमत्सरस्य तपस्तप्तान् रक्ष नो जगदीश्वर ॥ ४६॥"
  },
  {
    "text": "शङ्करस्तैः समायुक्तः पार्वत्या स्वगणैः सह ।\nतं देशमगमद् हृष्टो भक्तं ज्ञातुं महाद्भुतम् ॥ ४७॥"
  },
  {
    "text": "अस्थित्वचासमायुक्तं श्वासमात्रावशेषितम् ।\nहीनाङ्गमावृतं तत्र वल्मीकेन समन्ततः ॥ ४८॥"
  },
  {
    "text": "महोग्रतपसा युक्तं देवाः सर्वे विसिस्मिरे ।\nऋषयोऽपि महाभागा दृष्ट्वा तं तापसं परम् ॥ ४९॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nप्रथमे खण्डे वक्रतुण्डचरिते मत्सरासुरतपोवर्णनं नाम त्रयोविंशतितमोऽध्यायः ॥ १.२३"
  },
  {
    "text": "१.२४ मत्सरासुरसमागमो नाम चतुर्विंशतितमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nमत्सरासुरमुग्रं तं तापसं शाम्भवं प्रभो ।\nबोधयामास तं शम्भुर्दानवेन्द्रं महाबलम् ॥ १॥"
  },
  {
    "text": "शङ्कर उवाच ।\nभो भो मत्सर चोत्तिष्ठ वरान् वरय सुव्रत ।\nतवोग्रतपसा भक्त्त्या सन्तुष्टोऽहं ददामि तान् ॥ २॥"
  },
  {
    "text": "अहो धैर्यमहो धैर्यं धन्यं ते तापसोत्तम ।\nदेहभावमतिक्रम्य स्थितोऽसि दृढभक्तितः ॥ ३॥"
  },
  {
    "text": "क्लेशं त्यज तपो जातं सिद्धिं प्राप्तां तपोभुवम् ।\nपश्येच्छसि तथा यं यं तं तं दास्यामि दुर्लभम् ॥ ४॥"
  },
  {
    "text": "शिवस्य वचनं श्रुत्वा प्रबुद्धो मत्सरासुरः ।\nउन्मील्य लोचनेऽपश्यच्छङ्करं पुरतः स्थितम् ॥ ५॥"
  },
  {
    "text": "शिवदर्शनमात्रेण सत्तावानभवत्किल ।\nउत्थाय तं नमस्कृत्य विनम्रः प्रेमविह्वलः ॥ ६॥"
  },
  {
    "text": "उवाच तं महाबुद्धिः शिवं कल्याणकारकम् ।\nभक्तानां कल्पवृक्षं च पार्वतीसहितं प्रभुम् ॥ ७॥"
  },
  {
    "text": "मत्सरासुर उवाच ।\nधन्यो वंशो मदीयोऽद्य जन्म सम्पत्तिशास्त्रजम् ।\nज्ञानं मे जनको माता तपो धन्यं महत्प्रभो ॥ ८॥"
  },
  {
    "text": "मुनयो यं न जानन्ति योगिनो ध्यानशालिनः ।\nवेदाः स्मृतिसमायुक्तास्तं पश्यामि सदाशिवम् ॥ ९॥"
  },
  {
    "text": "एवमुक्त्वा नमस्कृत्य पूजयामास हर्षतः ।\nऋषिदेवयुतं शम्भु भक्तिभावसमन्वितः ॥ १०॥"
  },
  {
    "text": "यथाविधि स सम्पूज्य शङ्करं दण्डवत् क्षितौ ।\nप्रणिपत्य समुत्थाय प्राञ्जलिः स्तोत्रमाकरोत् ॥ ११॥"
  },
  {
    "text": "मत्सरासुर उवाच ।\nनमस्ते त्रिदशेशाय शङ्कराय शिवाय च ।\nनिर्गुणाय गुणानां चेशाय सर्वगुणाय ते ॥ १२॥"
  },
  {
    "text": "अपाराय महादेव पिनाकधर ते नमः ।\nनमो नमो महेशाय सर्वाधिपतये नमः ॥ १३॥"
  },
  {
    "text": "उमाकान्त नमस्तुभ्यं भक्तसंरक्षकाय च ।\nभक्तिप्रियाय देवाय सर्पहाराय ते नमः ॥ १४॥"
  },
  {
    "text": "वृषध्वजाय नन्दीशवाहनाय त्रिशूलिने ।\nभस्माङ्गरागधाराय व्याघ्राम्बरधराय ते ॥ १५॥"
  },
  {
    "text": "भालचन्द्र नमस्तुभ्यं पञ्चवक्त्राय शम्भवे ।\nदशबाहुधरायैव त्रिनेत्राय कपालिने ॥ १६॥"
  },
  {
    "text": "जटाजूटधरायैव नमो गङ्गाधराय ते ।\nगिरिशाय नमस्तुभ्यं गजचर्मधराय ते ॥ १७॥"
  },
  {
    "text": "सदा ब्रह्ममयायैव नमो ब्रह्मप्रदायिने ।\nनिराधाराय नित्याय सुयोगिपतये नमः ॥ १८॥"
  },
  {
    "text": "अपारगुणधाराय रुद्राय तु नमो नमः ।\nकिं स्तौमि त्वां महादेव यत्र वेदा विकुण्ठिताः ॥ १९॥"
  },
  {
    "text": "इति स्तुत्वा महेशानं मत्सरः प्रणनाम तम् ।\nउत्थितं तं शिवः प्राह वरं वरय सुव्रत ॥ २०॥"
  },
  {
    "text": "इदं त्वया कृतं स्तोत्रं मम प्रीतिविवर्धनम् ।\nपठते श‍ृण्वते सर्वकामदं प्रभविष्यति ॥ २१॥"
  },
  {
    "text": "विद्यामायुः सुखं राज्यं पुत्रपौत्रादिकं च यत् ।\nभुक्तिं मुक्तिं प्रदास्यामि स्तोत्रेण स्तुवतेऽसुर ॥ २२॥"
  },
  {
    "text": "श्रुत्वा शिववचो रम्यं प्रहृष्टो मत्सरोऽब्रवीत् ।\nविनयावनतो भूत्वा शिवं भक्तवरप्रदम् ॥ २३॥"
  },
  {
    "text": "मत्सर उवाच ।\nयदि देवेश तुष्टोऽसि यदि दास्यसि मे वरान् ।\nतदाऽभयं ते सर्वत्र भक्तिं देहि सदाशिव ॥ २४॥"
  },
  {
    "text": "पञ्चभूतात्मकं सर्वं त्रिगुणैः सुविराजितम् ।\nतस्मान्मे मरणं शम्भो न कदाचिद्भवेदिह ॥ २५॥"
  },
  {
    "text": "आरोग्यादिसमायुक्तमैश्वर्यं देहि शाश्वतम् ।\nब्रह्माण्डस्य च राज्यं मे देहि देहि सदाशिव ॥ २६॥"
  },
  {
    "text": "मुद्गल उवाच ।\nतस्यैतद्वचन श्रुत्वा शिवो विस्मितमानसः ।\nदेवाः सर्षिगणाः सर्वे विस्मिताः प्राभवन् तदा ॥ २७॥"
  },
  {
    "text": "किमुक्तं मत्सरेणैवं का गतिर्वा भविष्यति ।\nतपसोग्रेण सन्तुष्टः शिवस्तं प्रत्युवाच ह ॥ २८॥"
  },
  {
    "text": "शिव उवाच ।\nयत्त्वया प्रार्थितं दैत्य तत्सर्वं ते भविष्यति ।\nउग्रेण तपसा तुभ्यं मया दत्तं सुदुर्लभम् ॥ २९॥"
  },
  {
    "text": "मुद्गल उवाच ।\nवरान् सुदुर्लभान् प्राप्य मत्सरो गृहमागमत् ।\nहर्षितो हर्षयन् सर्वान् सुहृदो मातरं स्त्रियम् ॥ ३०॥"
  },
  {
    "text": "आह्लादेन सदा तत्र स्थितो मान्यैः स मानितः ।\nनानाभोगान् प्रभुञ्जानः सुहृद्भयः सुखदायकः ॥ ३१॥"
  },
  {
    "text": "पुत्रौ मदकरायां द्वौ जनयामास मत्सरः ।\nअतिकान्तियुतौ तुल्यौ पित्रा वीर्येण तेजसा ॥ ३२॥"
  },
  {
    "text": "सुन्दरप्रिय इत्येवं नाम ज्येष्ठस्य सोऽकरोत् ।\nविषयप्रियनामाभूत्कनिष्ठः प्रीतिदः परः ॥ ३३॥"
  },
  {
    "text": "एकस्मिन् दिवसे दैत्यः श्वशुरस्य गृहं गतः ।\nतत्र नानाविधा दैत्या मिलितास्तमबोधयन् ॥ ३४॥"
  },
  {
    "text": "दैत्या ऊचुः ।\nकिं स्थितोऽसि महातेजस्त्वद्दास्यवशगा वयम् ।\nजेष्यामः सर्वदेवादींस्त्वत्साहाय्येन मत्सर ॥ ३५॥"
  },
  {
    "text": "त्वत्समो नैव वीरोऽस्ति ब्रह्माण्डे कुत्रचित्प्रभो ।\nवरदान बलाढ्यस्त्वं निर्भयोऽसि महासुर ॥ ३६॥"
  },
  {
    "text": "आज्ञां दहि गमिष्यामो जेतुं देवान्न संशयः ।\nशस्त्रास्त्रैस्तान्विनिर्भिद्य भवाम स्वर्गभोगिनः ॥ ३७॥"
  },
  {
    "text": "मुद्गल उवाच ।\nदैत्यानां वचनं श्रुत्वा मत्सरस्तानुवाच ह ।\nभवद्भिः कथितं सर्वं हितकारकमुत्तमम् ॥ ३८॥"
  },
  {
    "text": "ममापि हृदये नित्यमेवं वसति दानवाः ।\nकिं करोमि च मे माता निवारयति मां सदा ॥ ३९॥"
  },
  {
    "text": "इन्द्रस्ते स पिता पुत्र देवाः पूज्याः सवासवाः ।\nअतो धर्मेण वर्तस्व येनेहपरलोकभाक् ॥ ४०॥"
  },
  {
    "text": "मत्सरस्य वचः श्रुत्वा दैत्यास्ते त्वब्रुवन् वचः ।\nअखिलं धर्मकरणं बाधादं भावपूर्वकम् ॥ ४१॥"
  },
  {
    "text": "दैत्या ऊचुः ।\nश‍ृणु मत्सर वृत्तान्तं पुराभूतं स्वधर्मजम् ।\nअस्माकमेव मान्यं यत्तव संशयनाशकम् ॥ ४२॥"
  },
  {
    "text": "जलन्धरः समुत्पन्नः शिववीर्यान्महाबलः ।\nतेन शम्भुर्जितः सङ्ख्ये देवाः सर्वे च निर्जिताः ॥ ४३॥"
  },
  {
    "text": "पार्वतीं दारभावार्थं ग्रहीतुं तूद्यतोऽभवत् ।\nदैत्या एतादृशा जाता बहवो मत्सरासुर ॥ ४४॥"
  },
  {
    "text": "यत्र मान्याः सन्ति देवास्तत्र दैत्याः प्रदूषिताः ।\nदैत्या मान्यास्तदा देवा दूषिताः प्रभवन्ति वै ॥ ४५॥"
  },
  {
    "text": "देवेन्द्राः शत्रवः सन्ति दैत्यानां सततं प्रभो ।\nअतस्त्यक्त्वा स्वसन्देहं जय देवान् महाबल ॥ ४६॥"
  },
  {
    "text": "त्यज तां मातरं पृथ्वीं मुनिदेवसहायिनीम् ।\nवसात्र त्वं महाभाग अस्माभिः सहितः सदा ॥ ४७॥"
  },
  {
    "text": "तेषां वचनमाकर्ण्य मत्सरोऽहितकारकम् ।\nतथैव कृतवांस्तत्र त्यक्त्वा पृथ्वीमुवास ह ॥ ४८॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nप्रथमे खण्डे वक्रतुण्डचरिते मत्सरासुरसमागमो नाम चतुर्विंशतितमोऽध्यायः ॥ १.२४"
  },
  {
    "text": "१.२५ मत्सरासुरसेनावर्णनं नाम पञ्चविंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nश‍ृणु दक्ष महाभाग कथां पापप्रणाशिनीम् ।\nवक्रतुण्डावतारस्य प्रयोजनविकाशिनीम् ॥ १॥"
  },
  {
    "text": "दैत्याः सम्भूय सर्वे ते गताः शुक्रं महामुनिम् ।\nदण्डवत्तं प्रणेमुश्च मत्सरेण समन्विताः ॥ २॥"
  },
  {
    "text": "शुक्रस्तान् मानंयामास किमर्थं यूयमागताः ।\nभवता कार्यसिद्धिर्या तां करिष्यामि यत्नतः ॥ ३॥"
  },
  {
    "text": "शुक्रस्य वचनं श्रुत्वा सुधारससमं मुने ।\nहर्षिताः प्रणिपत्यैनमूचुः सर्वे हितावहम् ॥ ४॥"
  },
  {
    "text": "तव स्वामिन् प्रसादेन मत्सरः कुलधारकः ।\nअस्माकं सर्वभागस्य फलरूपस्तथा कृतः ॥ ५॥"
  },
  {
    "text": "वरान् प्राप्य महाबाहुरस्माकं हितमाश्रितः ।\nदैत्यानां दानवादीनां राजाऽयमिति निश्चितम् ॥ ६॥"
  },
  {
    "text": "तस्य राज्याभिषेकार्थं याहि त्वं सर्वमानद ।\nअस्माकं धामसर्वस्वं त्वमेव मुनिसत्तम ॥ ७॥"
  },
  {
    "text": "दैत्यानां वचनं श्रुत्वा शुक्रोऽवादीत् तथेति च ।\nअगमत् राज्यलाभार्थं मत्सरस्य दुरात्मनः ॥ ८॥"
  },
  {
    "text": "मिलितास्तत्र सर्वे ते दैत्यदानवराक्षसाः ।\nहर्षेण महता युक्ता महोत्सवपरायणाः ॥ ९॥"
  },
  {
    "text": "तेषां मुख्यान् महाभागांस्तान् छृणुष्व प्रजापते ।\nसङ्क्षेपेण प्रवक्ष्यामि प्राधान्येन महत्तमान् ॥ १०॥"
  },
  {
    "text": "नमुचिः शम्बरः शुम्भो निशुम्भः कालभैरवः ।\nविरोचनो विप्रचित्तिः प्रह्रादो महिषासुरः ॥ ११॥"
  },
  {
    "text": "अन्धकासुरनामा च रुरुदैत्यः प्रतापवान् ।\nइत्याद्या बहवो दैत्या मिलितास्तस्य चोत्सवे ॥ १२॥"
  },
  {
    "text": "यथाविधि तथा तत्र ब्राह्मणैर्वेदपारगैः ।\nऋग्यजुःसाममन्त्रैश्चाभिषिक्तो मत्सरोऽभवत् ॥ १३॥"
  },
  {
    "text": "उशनाः सर्वकर्ताभूत्तेषां मध्ये प्रतापवान् ।\nसाक्षाद्योगी गणेशस्य महाभक्तो महामुनिः ॥ १४॥"
  },
  {
    "text": "दैत्यादीनां स राजाभून् मत्सरः परवीरहा ।\nशुशुभेऽतीव तेजस्वी मध्याह्नार्क इव श्रिया ॥ १५॥"
  },
  {
    "text": "सर्वे स्वस्वगृहं जग्मुः सनाथाश्च वयं कृताः ।\nशुक्रेणेति वदन्तस्ते हर्षयुक्ता प्रजापते ॥ १६॥"
  },
  {
    "text": "गते कियति काले च मत्सरः स मनो दधे ।\nब्रह्माण्डजयने दुष्टो जुहाव सकलासुरान् ॥ १७॥"
  },
  {
    "text": "आगतास्ते त्वराभाजः किं कार्यं वद मानद ।\nतानुवाच जयाकाङ्क्षी त्रैलोक्यं वशमानये ॥ १८॥"
  },
  {
    "text": "तस्य तद् वचनं श्रुत्वा हृष्टाः सर्वे महाऽसुराः ।\nनदन्तो मेघसन्नादैः कालानां कलनात्मकैः ॥ १९॥"
  },
  {
    "text": "शस्त्रास्त्राणि ह्यमोघानि धृत्वा वाहनगा बभुः ।\nसन्नद्धाः सर्वभावेन चतुरङ्गबलान्विताः ॥ २०॥"
  },
  {
    "text": "पदातयो ह्यसङ्ख्याता नानाशस्त्रधरास्तथा ।\nपर्वतद्रुमपाषाणहस्ताः सन्निःसृताः प्रभो ॥ २१॥"
  },
  {
    "text": "सिन्दूरारुणभालाश्च मुक्तकेशा महाबलाः ।\nउड्डीयोड्डीय धावन्तः शिक्षायुद्धकरास्ततः ॥ २२॥"
  },
  {
    "text": "शस्त्रयुद्धे मल्लयुद्धे गदायुद्धे विशारदाः ।\nअस्त्रयुद्धविचारज्ञा निःसृताः प्रासधारकाः ॥ २३॥"
  },
  {
    "text": "धूलिव्रजेन तेषां तु भास्करो निष्प्रभः कृतः ।\nअग्रे दैत्यस्य सेनाया भूषणानि यथा बभुः ॥ २४॥"
  },
  {
    "text": "तथा हस्तिसहस्राणां सहस्राणि ययुः पुरः ।\nधातुभी रञ्जितान्येव नानाचित्रैर्महामुने ॥ २५॥"
  },
  {
    "text": "सिन्दूरारुणभालानि लसत्कुम्भधराणि च ।"
  },
  {
    "text": "घण्टासान्द्रनिनादैश्च नादितानि त्वितस्ततः ॥ २६॥"
  },
  {
    "text": "महावीराश्रितान्येव कुन्तलाद्यस्त्रकैस्तथा ।\nपूर्णानि चञ्चलाश्चैव पर्वता इव शोभिताः ॥ २७॥"
  },
  {
    "text": "गिरीणां चैव दन्ताग्रैर्भेदकानि प्रजापते ।\nशुण्डाभिर्वृक्षजालानां छेदकानि महान्ति च ॥ २८॥"
  },
  {
    "text": "मदेनासिक्तभालानि भ्रमरैर्गुञ्जितानि च ।\nरणे शत्रुसहस्राणां नाशकाराणि सर्वशः ॥ २९॥"
  },
  {
    "text": "निःसृतानि पुरेभ्यश्च सेनाशोभाकराणि च ।\nदैत्यैः सुदारुणैस्तानि स्वाश्रितानि समन्ततः ॥ ३०॥"
  },
  {
    "text": "ततोऽश्वानां महासेना निःसृता बलवत्तराः ।\nचञ्चला वायुवेगाश्च तत्राऽश्वाः पूर्णभूषिताः ॥ ३१॥"
  },
  {
    "text": "चामरैर्वीजिताश्चैव मनोवेगा महाबलाः ।\nउड्डीयोड्डीय धावन्त आकाशे वायवो यथा ॥ ३२॥"
  },
  {
    "text": "खुराघातैर्विस्फुलिङ्गान् प्रस्रंवत इतस्ततः ।\nनानाशस्त्रधरास्तत्र दैत्या रेजुर्यथा घनाः ॥ ३३॥"
  },
  {
    "text": "कालस्य भयदाः सर्वे नानायुद्धविशारदाः ।\nअपाराश्च समारूढा दारुणाः पापनिश्चयाः ॥ ३४॥"
  },
  {
    "text": "तत्र केचिन्महादैत्याः खरारोहा विनिःसृताः ।\nअजयानाधिरूढाश्च गोवाहनविराजिताः ॥ ३५॥"
  },
  {
    "text": "महिषारूढकाश्चान्ये व्याघ्रारूढा महाबलाः ।\nसिंहशार्दूलवाहाश्च खगवाहास्तथापरे ॥ ३६॥"
  },
  {
    "text": "इत्यादिचित्ररूपेषु वाहनेषु विराजिताः ।\nनिःसृता असुराः सर्वे यममत्तुमिवोद्यताः ॥ ३७॥"
  },
  {
    "text": "ततो रथसमारूढा रथिनो निःसृताः प्रभो ।\nअपाराश्च महाक्रोधारुणनेत्रा भयङ्कराः ॥ ३८॥"
  },
  {
    "text": "रथाश्वालङ्कृतास्तत्र मणिमुक्तादिभिः परैः ।\nनानाशस्त्रास्त्रभारैश्च पूरिता मेघघोषिणः ॥ ३९॥"
  },
  {
    "text": "ध्वजैरलङ्कृताः पूर्णा अश्वैर्जवनशालिभिः ।\nसंयुताश्चतुरैः सूतैर्महावीरैः समाश्रिताः ॥ ४०॥"
  },
  {
    "text": "रथाः खरयुताः केचिद् वृकैर्वै वाहिताः परे ।\nसिंहैर्गोभिर्गजैरृक्षैर्नानापशुभिराबभुः ॥ ४१॥"
  },
  {
    "text": "तत्र वज्रसमाङ्गैश्च खरैः शतमितैर्युतम् ।\nअलङ्कृतं रथं दैत्यो मत्सरः स समारुहत् ॥ ४२॥"
  },
  {
    "text": "तस्याऽग्रे तत्सुतौ शूरावश्वारूढौ प्रजग्मतुः ।\nविरोचनादयो दैत्याः समन्ताज्जग्मुराजिषु ॥ ४३॥"
  },
  {
    "text": "पृथिव्यां तस्य सैन्यं तत् समुद्र इव सम्बभौ ।\nमहारथमहावीरयुद्धभूषणभूषितम् ॥ ४४॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nप्रथमे खण्डे वक्रतुण्डचरिते मत्सरासुरसेनावर्णनं नाम पञ्चविंशोऽध्यायः ॥ १.२५\n१.२६ पातालविजयो नाम षड्विंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nततो दक्ष महत्सैन्यं पृथिवीजयनोद्यतम् ।\nहनने क्षत्रियाणां तत्प्रवृत्तं कालचक्रवत् ॥ १॥"
  },
  {
    "text": "विरोचनादयो दैत्याः स्थिता यत्र यमोपमाः ।\nयुद्धं तैः सह कुर्वाणः कः स्थास्यति पुमान् भुवि ॥ २॥"
  },
  {
    "text": "दैत्याः पादप्रहारेण चूर्णयन्तोऽद्रिसञ्चयान् ।"
  },
  {
    "text": "शेषमस्तकमानम्य भारेणैव प्रचक्रिरे ॥ ३॥"
  },
  {
    "text": "तान् मेघसदृशान् दृष्ट्वा पर्वताकारसंस्थितान् ।\nअभवन् यमरूपान् ते क्षत्रिया गतजीविनः ॥ ४॥"
  },
  {
    "text": "केचित्पलायितास्तत्र केचिच्च शरणं ययुः ।\nमहावीरास्तु ते युद्धं कृत्वा स्वर्गं ययुर्मताः ॥ ५॥"
  },
  {
    "text": "ये मृतास्तत्सुतास्तैस्तु स्थापिताः करदायिनः ।\nशरणागतराजानः स्थापिताः स्वपदे तथा ॥ ६॥"
  },
  {
    "text": "यच्च राजविहीनं तु दैत्यास्तत्राधिपाः कृताः ।\nराजानः सर्वविषये बभूवुर्भागसंयुताः ॥ ७॥"
  },
  {
    "text": "देशे देशे तथा दैत्याः क्षत्रियाणां च सन्निधौ ।\nस्थापिता भावबोधार्थमेवं सर्वत्र कारितम् ॥ ८॥"
  },
  {
    "text": "सद्वीपां वसुधां सर्वां जित्वा दैत्यो ननन्द ह ।\nमत्सरोऽतिवशां पृथ्वीं तत्र दृष्ट्वा प्रजापते ॥ ९॥"
  },
  {
    "text": "पातालमगमद्दैत्यो दैत्यवृन्दसमन्वितः ।\nमत्सरो नागसर्पाणां जयार्थं बलवांस्ततः ॥ १०॥"
  },
  {
    "text": "नागोद्यानानि गत्वा ते बभञ्जुर्दितिनन्दनाः ।\nतान् दृष्ट्वा नागराजा वै युद्धार्थं समुपाययुः ॥ ११॥"
  },
  {
    "text": "वासुकिस्तक्षकश्चैव कम्बलाश्वतरौ तथा ।\nइत्याद्या बहवो नागा नागराजाः समाययुः ॥ १२॥"
  },
  {
    "text": "सन्नद्धाः क्रोधयुक्तास्ते महाभोगा महाबलाः ।\nरथादिषु समारूढा नानावाहनगा बभुः ॥ १३॥"
  },
  {
    "text": "शस्त्रास्त्रनिचयैर्बाणैर्दैत्यान् जघ्नुर्महाबलान् ।\nदैत्यास्तान् शस्त्रसङ्घातैः पातयामासुरोजसा ॥ १४॥"
  },
  {
    "text": "नागैर्महाबैलस्तत्र निहता दैत्यसञ्चयाः ।\nभग्नदर्पाः पलायन्त दशदिक्षु सुविह्वलाः ॥ १५॥"
  },
  {
    "text": "दैत्यानां कदनं दृष्ट्वा विरोचनमुखाऽऽययुः ।\nअसुराः क्रोधसंयुक्ता नागांश्चामर्दयंस्तु ते ॥ १६॥"
  },
  {
    "text": "शस्त्रास्त्रैर्विविधैर्दैत्या मारयामासुरोजसा ।\nकेषाञ्चिन् मस्तका भग्नाः पादहस्तोदरं तथा ॥ १७॥"
  },
  {
    "text": "शोणितानां महानद्यः प्रास्रवन् वै दिशो दश ।\nभग्नदर्पा भयान्नागाः पलायनमकुर्वत ॥ १८॥"
  },
  {
    "text": "केचित्तान् शरणं जग्मुर्दैत्यान् परमदारुणान् ।\nहाहाकाररवैर्युक्ता नागास्त्राससमन्विताः ॥ १९॥"
  },
  {
    "text": "दैत्यानां पौरुषं दृष्ट्वा वासुकिप्रमुखाऽऽययुः ।\nक्रोधेन परितप्तांस्तान् वारयामासुरोजसा ॥ २०॥"
  },
  {
    "text": "तक्षकादिमहानागा विषं क्षुब्धाश्च तत्यजुः ।\nविवरं तद्विषैः सर्वं व्याप्तं तत्र प्रजापते ॥ २१॥"
  },
  {
    "text": "महाविषभवा ज्वाला ददाहासुरपुङ्गवान् ।\nमृता दैत्या अनेके च गरलेन प्रपीडिताः ॥ २२॥"
  },
  {
    "text": "न स्थातुं शक्यते तत्र दैत्यैः सङ्ग्राममण्डले ।\nशस्त्राणि तेषां सर्वाणि दग्धानि च तदा किल ॥ २३॥"
  },
  {
    "text": "गजाश्वरथपादातं मृतं दग्धं च सर्वशः ।\nमूर्छिताः पतिता भूमौ विरोचनमुखास्ततः ॥ २४॥"
  },
  {
    "text": "नागा मोदं प्रचक्रुस्ते नादयन्तो दिशो दश ।\nहर्षेण महता युक्ता नृत्यन्ति स्म स्थिताः परे ॥ २५॥"
  },
  {
    "text": "एतस्मिन्नन्तरे तत्र प्रतापी च विरोचनः ।\nउत्थितः समरश्लाघी गतपीडो महाबलः ॥ २६॥"
  },
  {
    "text": "शुक्रेण तत्र दैतेया विद्यया निर्विषाः कृताः ।\nउत्थिताः सर्वतः सर्वे अन्धकप्रमुखा बभुः ॥ २७॥"
  },
  {
    "text": "असुराः क्रोधसंयुक्ता गरुडास्त्रं च तत्यजुः ।\nतस्मात्तु गरुडा जाता नागान् सर्वानभुञ्जत ॥ २८॥"
  },
  {
    "text": "तत्र वासुकिना तेन विषज्वाला प्रवर्तिता ।"
  },
  {
    "text": "गरुडाश्च तया दग्धा गरुडास्त्रं तथाऽभवत् ॥ २९॥"
  },
  {
    "text": "एतत् दृष्ट्वा महाश्चर्यं वासुकेः पौरुषं महत् ।\nविरोचनादयः सर्वे गरुडा माययाऽभवन् ॥ ३०॥"
  },
  {
    "text": "तैः सर्वैर्भक्षितं सैन्यं नागानां तद्दिशो दश ।\nपलायन्त भयोद्विग्ना महानागाश्च भीरवः ॥ ३१॥"
  },
  {
    "text": "सर्पराट् तक्षकाद्या ये गरुडैः पीडिता भृशम् ।\nमूर्छिताश्च मृतप्राया जाता युद्धे च दारुणे ॥ ३२॥"
  },
  {
    "text": "शेषेण सर्ववृत्तान्तो ज्ञातो ज्ञातिभयङ्करः ।\nआययौ सामभावेन शरणं दैत्यसन्निधौ ॥ ३३॥"
  },
  {
    "text": "किमर्थं क्रोधसंयुक्ता दैत्या ब्रूत महाबलाः ।\nभ्रातरस्त्वसुरा यूयं मदीया नात्र संशयः ॥ ३४॥"
  },
  {
    "text": "किमर्थं युद्धमारब्धं वक्तव्यं दितिनन्दनाः ।\nपातालवासिनः सर्वे भवन्तो वयमेव च ॥ ३५॥"
  },
  {
    "text": "मुद्गल उवाच ।\nशेषस्य वचनं श्रुत्वा प्रतापी च विरोचनः ।\nउवाच तं वचो रम्यं तेजोयुक्तं स्वभावतः ॥ ३६॥"
  },
  {
    "text": "विरोचन उवाच ।\nशेष शेष महाभाग मान्योऽसि च महामते ।\nस्नेहेन वदसि प्राज्ञ सत्यं श‍ृणु च मद्वचः ॥ ३७॥"
  },
  {
    "text": "अस्माकं मत्सरो राजा ब्रह्माण्डं वशमात्मनः ।\nइच्छत्याशासनं तस्य ग्राह्यं युष्माभिरादृतैः ॥ ३८॥"
  },
  {
    "text": "नोचेन्नागासुराणां च विनाशः प्रभविष्यति ।\nत्वं श्रेष्ठः सर्वभावेन सर्वेषां हितमाचर ॥ ३९॥"
  },
  {
    "text": "विरोचनवचः श्रुत्वा शेषः सर्वार्थकोविदः ।\nप्रहसंस्तमुवाचेदं सामयुक्तं महामतिः ॥ ४०॥"
  },
  {
    "text": "यदिच्छति महाभागो मत्सरस्तत् करोम्यहम् ।\nइत्युक्त्वा दातुमुद्युक्तः करभारं च वार्षिकम् ॥ ४१॥"
  },
  {
    "text": "नानारत्नानि दत्त्वा वै साम चक्रेऽसुरैः सह ।\nनागान् वासुकिमुख्यान् स गृहीत्वा स्वस्थलं ययौ ॥ ४२॥"
  },
  {
    "text": "असुरा हर्षिताः सर्वे जितनागा महाबलाः ।\nपातालजयिनो भूत्वा वरुणं जेतुमाययुः ॥ ४३॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nप्रथमे खण्डे वक्रतुण्डचरिते पातालविजयो नाम षड्विंशोऽध्यायः ॥ १.२६\n१.२७ मत्सरासुरविजय इन्द्रपराजयो नाम सप्तविंशतितमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nअसुरा जयशोभाढ्या वरुणालयमागताः ।\nदूतं सम्प्रेषयामासुर्वरुणस्य सभां प्रति ॥ १॥"
  },
  {
    "text": "वरुणस्य सभां गत्वा दूतो वचनमब्रवीत् ।\nश‍ृणु तोयेन्द्र वाक्यं मे प्रेषितो मत्सरेण यत् ॥ २॥"
  },
  {
    "text": "मम वै वशगो भूत्वा तिष्ठ स्थाने महाबल ।\nनोचेत्सङ्ग्रामभूमौ त्वां वधिष्यामि सुरांस्तथा ॥ ३॥"
  },
  {
    "text": "दूतस्य वचनं श्रुत्वा वरुणः क्रोधमूर्छितः ।\nसङ्ग्रामाय च सन्नद्धो बभूवातिभयानकः ॥ ४॥"
  },
  {
    "text": "मकरारूढ एवाऽसौ पाशाद्यस्त्रप्रधारकः ।\nयादांसि देवरूपाणि गृहीत्वा बहिराययौ ॥ ५॥"
  },
  {
    "text": "दूतेन कथितः सर्वो वृत्तान्तो वरुणस्य तम् ।\nश्रुत्वा मत्सरदैतेयो दैत्यैर्युद्धोद्यतोऽभवत् ॥ ६॥"
  },
  {
    "text": "देवानामसुराणां च सैन्ये परमदारुणे ।"
  },
  {
    "text": "परस्परं सुसन्नद्धे रणभूमौ प्रजग्मतुः ॥ ७॥"
  },
  {
    "text": "देवानां सैन्यमत्युग्रं दृष्ट्वा खलु विरोचनः ।\nमहिषासुरनामा च शुम्भश्चैवान्धकासुरः ॥ ८॥"
  },
  {
    "text": "अन्ये ते बहवस्तत्र धावन्तो रणमूर्धनि ।\nनादयन्तो दिशः सर्वे जघ्नुर्देवांश्च साहसात् ॥ ९॥"
  },
  {
    "text": "मिलिता देवदैत्यास्ते परस्परजयेप्सवः ।\nशस्त्रास्त्रैर्वृक्षपाषाणैर्जघ्नुर्वीराननेकशः ॥ १०॥"
  },
  {
    "text": "अभवत्तुमुलं युद्धं दैत्यदेवविनाशनम् ।\nदिनत्रयं महाघोरं दैत्या भग्नास्ततोऽभवन् ॥ ११॥"
  },
  {
    "text": "जलशायिन एवं स्म देवा गर्जन्ति भैरवम् ।\nमूर्छिता दैत्यभूपाश्च विरोचनमुखास्तथा ॥ १२॥"
  },
  {
    "text": "तान् काव्यः सावधानांश्च चकार स्वेन तेजसा ।\nउत्थिताः सर्ववीरास्ते युयुधुस्त्वसुराः पुनः ॥ १३॥"
  },
  {
    "text": "क्रोधेन महता युक्ता जघ्नुर्देवान् महाबलान् ।\nपुनश्च तुमुलं युद्धं बभूवातिभयानकम् ॥ १४॥"
  },
  {
    "text": "युद्धं चक्रुरहोरात्रं सुराः सर्वे जलौकसः ।\nयादसां च गणाः सर्वे मृता भग्नाः प्रचूर्णिताः ॥ १५॥"
  },
  {
    "text": "सर्व देवगणास्तत्र वव्रजुः सर्वतोदिशम् ।\nवरुणं च दधाराऽपि बलवान् स विरोचनः ॥ १६॥"
  },
  {
    "text": "धृतं वरुणमाश्रुत्य दुद्रुवुश्च जलौकसः ।\nमृताः केचित् क्षताः केचिच्छरणं के च तान् ययुः ॥ १७॥"
  },
  {
    "text": "हर्षिता नादसंयुक्ता दैतेया जग्मुरादृताः ।\nउत्तरे धननाथं ते जलमार्गत एव च ॥ १८॥"
  },
  {
    "text": "कुबेरेण स वृत्तान्तः श्रुतो वरुणलोकतः ।\nपलायनं समालम्ब्य कैलासे शङ्करं ययौ ॥ १९॥"
  },
  {
    "text": "तं तथागतमाश्रुत्य दैत्या परमदारुणाः ।\nअलकायां प्रवेशं ते चक्रुश्च जयशालिनः ॥ २०॥"
  },
  {
    "text": "एवं जित्वा कुबेरं तं वरुणेन समन्विताः ।\nधर्मराजं ययुः सर्वे दैतेया मृत्युरूपकम् ॥ २१॥"
  },
  {
    "text": "यमराजस्तु सन्नद्धः श्रुत्वा दूतमुखात् कथाम् ।\nयमो रागैश्च रक्षोभिर्विविधैः परिवारितः ॥ २२॥"
  },
  {
    "text": "महिषारूढ एवाऽसौ दण्डहस्तो महाबलः ।\nआययौ रणभूमिं च महामृत्युसमन्वितः ॥ २३॥"
  },
  {
    "text": "यमं समागतं दृष्ट्वा मृत्युरोगादिभिर्युतम् ।\nदैतेयाः क्रोधसंयुक्ता युयुधुः सहसा बलात् ॥ २४॥"
  },
  {
    "text": "देवानां चैव दैत्यानां वीराश्च युयुधुर्भृशम् ।\nपरस्परं बोधयन्तो जघ्नुर्नानाप्रहारतः ॥ २५॥"
  },
  {
    "text": "महाद्भुतं पञ्चदिनं युद्धं दारुणरूपकम् ।\nनाशकं देवदैत्यानां बभूवैवं प्रजापते ॥ २६॥"
  },
  {
    "text": "याम्यैश्च मर्दिता दैत्या मृताः केचित् क्षताः परे ।\nवव्रजुः सर्वशस्तत्र मृत्युसन्त्रासतापिताः ॥ २७॥"
  },
  {
    "text": "एतस्मिन्नन्तरे तत्र विषयप्रिय आगतः ।\nमत्सरासुरपुत्रस्तु युयुधे मृत्युना सह ॥ २८॥"
  },
  {
    "text": "मत्सरप्रेरणात् शीघ्रं नराणां हृद्यताडयत् ।\nतेनास्त्रेण च शस्त्रेण रोगाः परमपीडिताः ॥ २९॥"
  },
  {
    "text": "याम्यास्ते मृत्युरूपा वै पलायनमकुर्वत ।\nयमेन बहुधा शस्त्रैर्योधयामास दारुणम् ।\nमहिषं मूर्छितं कृत्वा पातयामास वै यमम् ॥ ३०॥"
  },
  {
    "text": "उत्थितो धर्मराजश्व कालदण्डेन वेगतः ।\nअताडयद्दैत्यपुत्रं तं गर्जन्विषयप्रियम् ॥ ३१॥"
  },
  {
    "text": "कालदण्डस्तु तं दृष्ट्वा पतितो धरणीतले ।\nआगत्य सहसा तेन प्रतापेन धृतो यमः ॥ ३२॥"
  },
  {
    "text": "तस्यैतच्च महत्कर्म दैत्यपुत्रस्य दैत्यपाः ।\nतुष्टुवुः परमप्रीता धन्यं धन्यं तमब्रुवन् ॥ ३३॥"
  },
  {
    "text": "यमं धृत्वा च दैतेया आययुश्चामरावतीम् ।\nइन्द्रोऽपि देवसङ्घैश्च सन्नद्धो वैरभावतः ॥ ३४॥"
  },
  {
    "text": "अग्निर्वायुः प्रसन्नद्धावागतौ बलसंयुतौ ।\nदेवाः सर्वे महाभागाः स्वस्वलोकात् समाययुः ॥ ३५॥"
  },
  {
    "text": "विश्वेदेवाश्च साध्याश्च रुद्रा वसव एव च ।\nगन्धर्वाश्चैव यक्षाश्च विद्याधरसमायुताः ॥ ३६॥"
  },
  {
    "text": "ग्रहाश्चन्द्रश्च सूर्यश्च आदित्या बलवत्तराः ।\nसन्नद्धाः सर्वदेवास्ते वज्रिणं जग्मुरादृताः ॥ ३७॥"
  },
  {
    "text": "सर्वदेवगणैरिन्द्रो रणभूमिं समाययौ ।\nऐरावतसमारूढो वज्रपाणिर्महाबलः ॥ ३८॥"
  },
  {
    "text": "देवसैन्यं सुसन्नद्धमागतं स्वबलान्वितम् ।\nदृष्ट्वा दैत्यगणाः सर्वे जघ्नुः शस्त्रप्रहारतः ॥ ३९॥"
  },
  {
    "text": "देवा जघ्नुश्च तान् शस्त्रैर्महाक्रोधसमन्विताः ।\nएवं परस्परं तत्र तुमुलं युद्धमप्यऽभूत् ॥ ४०॥"
  },
  {
    "text": "मृता दैत्यास्तथा देवस्ताडिताः शस्त्रघाततः ।\nदैत्यैर्हताश्च देवास्ते छिन्ना भिन्नाः सुमूर्छिताः ॥ ४१॥"
  },
  {
    "text": "एवं परस्परं युद्धं देवदैत्यविनाशनम् ।\nसप्तरात्रमभूत्तीव्रं ततो दैत्याः पलायिताः ॥ ४२॥"
  },
  {
    "text": "विरोचनादयः सर्वे मूर्छिता धरणीतले ।\nजयवन्तः सुरेन्द्रास्ते वदन्तः स्म प्रहर्षिताः ॥ ४३॥"
  },
  {
    "text": "एतद् दृष्ट्वा महाश्चर्यं सुन्दरप्रिय आगतः ।\nज्येष्ठपुत्रो मत्सरस्य युयुधे सर्वदैवतैः ॥ ४४॥"
  },
  {
    "text": "शस्त्रास्त्रैर्मल्लयुद्धैस्तन् मर्दितं तेन सर्वशः ।\nदेवसैन्यं दिक्षु तत्र पलायत भयातुरम् ॥ ४५॥"
  },
  {
    "text": "शोणितप्रस्रवास्तत्र नद्यो जाताः प्रजापते ।\nइन्द्रोऽपि युयुधे तेन दैत्यपुत्रेण धीमता ॥ ४६॥"
  },
  {
    "text": "वज्रेण निहतस्तत्रेन्द्रेण दैत्यो महाबलः ।\nन चचाल तदाश्चार्यमिन्द्रचेतसि सङ्गतम् ॥ ४७॥"
  },
  {
    "text": "दैत्यपुत्रः समागत्य स्वङ्गेनैरावतं गजम् ।\nमूर्छितं कारयामास वज्रिणं च पदाग्रहीत् ॥ ४८॥"
  },
  {
    "text": "मर्दयित्वा सुरेशानं स्ववशं च चकार ह ।\nधृत्वा पुरन्दरं सोऽपि स्वस्थानमगमन्मुदा ॥ ४९॥"
  },
  {
    "text": "दैत्यैः सम्पूजितस्तत्र महाबलपराक्रमः ।\nसुन्दरप्रियपुत्रोऽभून् मत्सरस्य प्रहर्षितः ॥ ५०॥"
  },
  {
    "text": "देवाः केचिद् धृतास्तत्र केचिद्वै मूर्छिताः कुताः ।\nकेचित् पलायिता दक्ष भग्नाः केऽपि विचूर्णिताः ॥ ५१॥"
  },
  {
    "text": "एवं स सकलान् देवान् वशांश्चक्रे महाबलः ।\nमत्सरासुर एवाऽयं स्वर्गाधीशो बभूव ह ॥ ५२॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nप्रथमे खण्डे वक्रतुण्डचरिते मत्सरासुरविजय इन्द्रपराजयो नाम सप्तविंशतितमोऽध्यायः ॥ १.२७"
  },
  {
    "text": "१.२८ मत्सरासुरचेष्टितकथनं नाम अष्टाविंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nदेवाश्च शरणं केचित् कश्यपादीन् समाययुः ।\nविह्वला भयभीतास्ते शशंसुर्दैत्यचेष्टितम् ॥ १॥"
  },
  {
    "text": "देवा ऊचुः ।\nमत्सरेण प्रदुष्टेन जिता देवाः सवासवाः ।\nइन्द्रो धृतो महाभाग वयं शरणमागताः ॥ २॥"
  },
  {
    "text": "रक्ष त्वं मुनिशार्दूल त्वं पिता भयविह्वलान् ।\nजीवनाशसमाद् दुःखादिन्द्रं मोचय मत्सरात् ॥ ३॥"
  },
  {
    "text": "देवानां वचनं श्रुत्वा वसिष्ठादिसमन्वितः ।\nब्रह्माणं प्रययौ देवैः कश्यपो वंशवृद्धये ॥ ४॥"
  },
  {
    "text": "सत्यलोके समासीनं गत्वा दृष्ट्वा ननाम च ।\nस्तुत्वा तं विविधैर्वाक्यैः प्राञ्जलिः प्रत्युवाच ह ॥ ५॥"
  },
  {
    "text": "कश्यप उवाच ।\nमत्सरेण धृतः स्वामिन्निन्द्रो देववरैः सह ।\nदेवस्थानपतिर्जातो दैत्यः परमदारुणः ॥ ६॥"
  },
  {
    "text": "देवा दैत्याः पदे स्वे स्वे यथायोग्ये वसन्ति वै ।\nतथा कुरु जगन्नाथ त्वं धाता च गतिर्हि नः ॥ ७॥"
  },
  {
    "text": "कश्यपस्य वचः श्रुत्वा देवांश्चर्षीनथाऽब्रवीत् ।\nपितामहः प्रजानाथ हृदयेन विदूयता ॥ ८॥"
  },
  {
    "text": "ब्रह्मोवाच ।\nश‍ृणुध्वं मुनयो देवाः शिवप्राप्तवरोऽसुरः ।\nअजेयः सर्वभूतानां देवादीनां विशेषतः ॥ ९॥"
  },
  {
    "text": "न शक्तोऽहं कदा कर्तुं यथायोग्यं स्वभावतः ।\nगच्छामि शरणं विष्णुं भवद्भिः सह पालकम् ॥ १०॥"
  },
  {
    "text": "वैकुण्ठमगमद् ब्रह्मा देवैश्च मुनिभिः सह ।\nगत्वा विष्णुं नमस्कृत्य स्तुत्वोवाच प्रजापतिः ॥ ११॥"
  },
  {
    "text": "मत्सरेण धृतो युद्धे इन्द्रो देववरः प्रभो ।\nकिं स्थितोऽसि महाविष्णो त्वं पालक इति श्रुतः ॥ १२॥"
  },
  {
    "text": "ब्रह्मणो वचनं श्रुत्वा विष्णुस्तं प्रत्युवाच ह ।\nन शक्यते मया धातर्वशं कर्तुं महासुरम् ॥ १३॥"
  },
  {
    "text": "शिवस्य वरदानेन मत्तोऽसौ दैत्यपुङ्गवः ।\nतस्माच्च शरणं यामः शङ्करं नात्र संशयः ॥ १४॥"
  },
  {
    "text": "ब्रह्मादिभिः स्वयं विष्णुः कैलासमगमत्किल ।\nशङ्करं प्रणिपत्याऽह सर्वैर्मुनिगणैः सह ॥ १५॥"
  },
  {
    "text": "विष्णुरुवाच ।\nनमस्ते भगवन् शम्भो नमस्ते शूलपाणये ।\nनमस्ते जगतां नाथ सर्वसाक्षिन्नमोस्तु ते ॥ १६॥"
  },
  {
    "text": "नमो नमो महादेव स्रष्ट्रे राजसरूपिणे ।\nपात्रे विष्णुस्वरूपाय हन्त्रे रुद्रस्वरूपिणे ॥ १७॥"
  },
  {
    "text": "पञ्चवक्त्रधरायैव योगिने योगदायिने ।\nनिर्गुणाय निरूपाय ब्रह्मभूताय ते नमः ॥ १८॥"
  },
  {
    "text": "मत्सरेण महादेव पीडितास्ते सुरर्षयः ।\nधृत इन्द्रः सुराधीशो मर्दयित्वा सुरान् परम् ॥ १९॥"
  },
  {
    "text": "भयभीता वयं तेन शरणं त्वामुपागताः ।\nरक्ष नो देवदेवेश त्वं श्रेष्ठो देवपालक ॥ २०॥"
  },
  {
    "text": "विष्णोर्वचनमाकर्ण्य शिवश्चिन्तातुरः स्वयम् ।\nउवाच तान् देवमुनीन् विष्णुमुख्यान् महेश्वरः ॥ २१॥"
  },
  {
    "text": "शिव उवाच ।\nतपसोग्रेण देवेश मया दैत्यो विवर्धितः ।\nवरैर्महादुर्लभैश्च किं करोमि जनार्दन ॥ २२॥"
  },
  {
    "text": "दैत्यो नाशयितुं विष्णो न शक्यः स कदाचन ।\nविचारं कुरु देवेश त्वं बुद्धियुत एव हि ॥ २३॥"
  },
  {
    "text": "शिवस्य वचनं श्रुत्वा विष्णुः परमकम्पितः ।\nउवाच दुःखयुक्तेन हृदयेन सुरेश्वरम् ॥ २४॥"
  },
  {
    "text": "विष्णुरुवाच ।\nकर्ता त्वमन्यथा कर्ता ह्यकर्ता नात्र संशयः ।\nविपरीतं त्वयोक्तं चेद्वयं किं करवामहे ॥ २५॥"
  },
  {
    "text": "तव वै सन्निधौ देव वसामश्च सदाशिव ।"
  },
  {
    "text": "वयं दैत्यवशा नैव चराम इति मे मतिः ॥ २६॥"
  },
  {
    "text": "वैकुण्ठादिपदं त्यक्त्वा तव सन्निधिमागताः ।\nअधुना मत्सरो दैत्य आगमिष्यति तत्र सः ॥ २७॥"
  },
  {
    "text": "वैकुण्ठं सत्यलोकं च गृहीत्वा सुखमेष्यति ।\nतव स्थानं न कैलासं भक्तत्वाद्वै ग्रहीष्यति ॥ २८॥"
  },
  {
    "text": "विष्णोश्च वचनं श्रुत्वा शिवो निःश्वाससंयुतः ।\nस्थितस्तत्रैव दक्ष त्वं श‍ृणु मत्सरचेष्टितम् ॥ २९॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nप्रथमे खण्डे वक्रतुण्डचरिते मत्सरासुरचेष्टितकथनं नाम अष्टाविंशोऽध्यायः ॥ १.२८\n१.२९ शिवमत्सरासुरसमागमो नाम एकोनत्रिंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nइन्द्रं धृत्वा महादैत्यो मत्सरो हर्षसंयुतः ।\nऐरावतसमारूढो ययौ ताममरावतीम् ॥ १॥"
  },
  {
    "text": "विरोचनमुखैर्वीरैः संवृतो दैत्यपुङ्गवः ।\nशुशुभे तत्र तेजस्वी प्रभावेण बलेन च ॥ २॥"
  },
  {
    "text": "इन्द्रासने समासीनं तं ययुश्चाप्सरोगणाः ।\nगंर्धवाश्चारणाश्चैव भयभीताः समन्ततः ॥ ३॥"
  },
  {
    "text": "सिषेविरे महाभागं मत्सरं त्वमितौजसम् ।\nसर्वभावेन तं हृष्टं चक्रुः सर्वे स्वविद्यया ॥ ४॥"
  },
  {
    "text": "देवोद्यानेषु सर्वेषु विचचार महासुरः ।\nकुशलो देवभोगेषु भोगांश्च बुभुजे परान् ॥ ५॥"
  },
  {
    "text": "देवस्थानानि सर्वाणि विभज्य प्रददौ स्वयम् ।\nदैत्येभ्यो मुख्यमुख्येभ्यो बलेन सहितो मुने ॥ ६॥"
  },
  {
    "text": "दत्तानि यानि स्थानानि स्थितास्तेषु महासुराः ।\nनानारूपान् देवभोगान् बुभुजुस्तत्र संस्थिताः ॥ ७॥"
  },
  {
    "text": "मत्सरं सेवमानास्ते ह्यतिदर्पेण संवृताः ।\nएकस्मिन् दिवसे भौम इन्द्रासनसमाश्रितः ।\nमत्सरो हर्षयुक्तः सन् दैत्यान् प्रोवाच गर्वितः ॥ ८॥"
  },
  {
    "text": "मत्सरासुर उवाच ।\nभो भो विरोचनाद्याश्च श‍ृणुध्वं च वचोऽसुराः ।\nब्रह्मादयो महाभागाः कथमत्रैव नागताः ॥ ९॥"
  },
  {
    "text": "नमस्यन्ति न देवेशा मां यदा मत्सरान्विताः ।\nसर्वं मदं तदा तेषां हरिष्यामि न संशयः ॥ १०॥"
  },
  {
    "text": "मत्सरस्य वचः सर्वे तुष्टुवुर्दैत्यदानवाः ।\nदूतं सम्प्रेषयामास मत्सरः क्रोधसंयुतः ॥ ११॥"
  },
  {
    "text": "गच्छ दूत त्रयाणां त्वं ब्रह्मादीनां पदेषु वै ।\nदेवेशान् वद वाक्यं मे सावधानेन चेतसा ॥ १२॥"
  },
  {
    "text": "दर्शनार्थं मत्सरस्य यान्तु देवा मया सह ।\nनोचेन्मत्सरदैतेयस्ताडयिष्यति निश्चितम् ॥ १३॥"
  },
  {
    "text": "मत्सरस्य वचः श्रुत्वा गतो दूतो बलान्वितः ।\nअन्धको नाम दैत्येन्द्रो महावेगसमन्वितः ॥ १४॥"
  },
  {
    "text": "सत्यलोके स धातारं न ददर्श महाबलः ।\nशून्यां तां नगरीं वीक्ष्य गतो वैकुण्ठमादरात् ॥ १५॥"
  },
  {
    "text": "तत्रापि तादृशं दृष्ट्वा गतः कैलासमेव सः ।\nतत्रानन्दयुतान् सर्वान् देवांश्चर्षीन् ददर्श च ॥ १६॥"
  },
  {
    "text": "सभामध्यगतो दैत्यः शिवचारैः प्रवेशितः ।\nआसनस्थेन शर्वेण आसने विनिवेशितः ॥ १७॥"
  },
  {
    "text": "कैलासविभवं दृष्ट्वा विस्मितो मानसेऽभवत् ।\nसदानन्दमयं धन्यं मन्यमानः स्वचेतसि ॥ १८॥"
  },
  {
    "text": "पृच्छन्तं शङ्करं दैत्य उवाच बलगर्वितः ।"
  },
  {
    "text": "तृणीकृत्य महेशानं सर्वान् देवांस्तदान्धकः ॥ १९॥"
  },
  {
    "text": "अन्धक उवाच ।\nमत्सरासुरवाक्यं च श‍ृणुध्वं सुरसत्तमाः ।\nजित्वेन्द्र देवनाथं च जातोऽहं जगदीश्वरः ॥ २०॥"
  },
  {
    "text": "अतो मद्दर्शनार्थं च भवन्तोऽपि सहानुगाः ।\nब्रह्मा विष्णुश्च रुद्रश्च आगच्छन्तु मदन्तिकम् ॥ २१॥"
  },
  {
    "text": "तस्माद्भवद्भिरद्यैव मया सह सुरेश्वराः ।\nआगन्तव्यं मत्सरस्य दर्शनार्थं तु सत्वरम् ॥ २२॥"
  },
  {
    "text": "अन्धकस्य वचः श्रुत्वा शिवः क्रोधसमन्वितः ।\nउवाच तं महादैत्यं मुखादग्निं समुद्गिरन् ॥ २३॥"
  },
  {
    "text": "शिव उवाच ।\nकिं मां वदसि पापिष्ठ तृणीकृत्य च यत् वचः ।\nमद्वरस्य प्रभावेण मत्सरो विजयी ध्रुवम् ॥ २४॥"
  },
  {
    "text": "यदाऽहं क्रोधसंयुक्तस्तदा भस्ममयं खलम् ।\nकरिष्यामि न सन्देहः सासुरं मत्सरं खलु ॥ २५॥"
  },
  {
    "text": "मत्सराज्ञावशोऽहं रे किं प्रजातोऽसुराधम ।\nमत्वा त्वां मूढ दूतेति मोचयामि न संशयः ॥ २६॥"
  },
  {
    "text": "गच्छ तं मत्सरं दैत्यं वद वाणीं मयेरिताम् ।\nनोचेत्त्वां भस्मसात् कुर्यां कुपितोऽहं खलोत्तम ॥ २७॥"
  },
  {
    "text": "शिवस्य वचनं श्रुत्वा मत्सरं त्वन्धको ययौ ।\nकथयामास वृत्तान्तं सर्वदैत्ययुताय च ॥ २८॥"
  },
  {
    "text": "विभवं वर्णयामास कैलासस्य यथायथम् ।\nब्रह्माण्डे न समं किञ्चित् कैलासस्य महासुराः ॥ २९॥"
  },
  {
    "text": "अन्धकस्य वचः क्रूरं श्रुत्वा दैत्याः महाबलाः ।\nविरोचनमुखाः सर्वे मत्सरं क्रूरमब्रुवन् ॥ ३०॥"
  },
  {
    "text": "किं स्थितोऽसि महाबाहो जेष्यामस्त्वत्प्रसादतः ।\nदेवत्रयं न सन्देह आज्ञां देह्यसुरेश्वर ॥ ३१॥"
  },
  {
    "text": "दैत्यानां वचनंश्रुत्वा तेजोयुक्तं स मत्सरः ।\nउवाच क्रोधसंयुक्तस्तान् दैत्यान् हर्षयन्निव ॥ ३२॥"
  },
  {
    "text": "मत्सर उवाच ।\nमया तपःप्रभावेण प्राप्तं तेजो महाद्भुतम् ।\nतत्र शम्भुर्वृथा मानी स्वात्मानं मन्यतेऽर्थदम् ॥ ३३॥"
  },
  {
    "text": "तपोहीनाय राज्यं वै ब्रह्माण्डस्य ददाति चेत् ।\nतदायं जगदीशो वै मन्यते नान्यथा मया ॥ ३४॥"
  },
  {
    "text": "अतः शम्भुं विजेष्यामस्तपस्तेजः समन्वितः ।\nदर्पं तस्य हरिष्यामि वृथा ब्रह्मेति मानिनम् ॥ ३५॥"
  },
  {
    "text": "वेदान्ते ब्रह्मवेदेषु कथितं निर्विकपल्कम् ।\nतदेव सर्वमान्यं वै जगदीशतया बभौ ॥ ३६॥"
  },
  {
    "text": "सकामकर्मणा सर्वं प्राप्यते मनुजस्तथा ।\nब्रह्मार्पणतया कर्म कृतं चेन्मुक्तिराप्यते ॥ ३७॥"
  },
  {
    "text": "अखिलं कर्मणा सृष्टं पालितं च प्रहीयते ।\nतत्र किं तैस्त्रिभिर्देवैः क्रियते कर्मजैः खलु ॥ ३८॥"
  },
  {
    "text": "कर्मणाऽहं सृजाम्येव पालयामि हरामि च ।\nकर्माधीनं जगत्सर्वं सदेवासुरमानुषम् ॥ ३९॥"
  },
  {
    "text": "एवमुक्त्वा महादैत्यो विरोचनमुखैर्वृतः ।\nआययौ शङ्करस्थानमावेशेन समन्वितः ॥ ४०॥"
  },
  {
    "text": "नानाशस्त्रास्त्रधाराभिर्हतास्तत्र बहिः स्थिताः ।\nशिवचाराश्च तैः सर्वे पलायन्त च पीडिताः ॥ ४१॥"
  },
  {
    "text": "छिन्नभिन्नाङ्गदेहाश्च ययुः शङ्करसन्निधौ ।\nऊचुः समागतो दैत्यैः सर्वैः साकं स मत्सरः ॥ ४२॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nप्रथमे खण्डे वक्रतुण्डचरिते शिवमत्सरासुरसमागमो नाम एकोनत्रिंशोऽध्यायः ॥ १.२९"
  },
  {
    "text": "१.३० शिवादिपराजयो नाम त्रिंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nगणानां च पिशाचानां वचनं दारुणं महत् ।\nश्रुत्वा शिवः स्वयं तत्र युद्धार्थं दंशितोऽभवत् ॥ १॥"
  },
  {
    "text": "ब्रह्मा विष्णुश्च कामश्च वसवो धनदोऽभवत् ।\nचन्द्रः सूर्यस्तथा वह्निसमीराद्याश्च दंशिताः ॥ २॥"
  },
  {
    "text": "कालाग्निरुद्रमुख्या ये भैरवो भूतनायकः ।\nकृत्वा युद्धक्षमं वेषं स्थिताः शङ्करसन्निधौ ॥ ३॥"
  },
  {
    "text": "अष्टभैरवमुख्याश्च वीरभद्रादयोऽभवन् ।\nनन्दी भृङ्गी पुष्पदन्तमहाकालरवाः स्थिताः ॥ ४॥"
  },
  {
    "text": "महाकालीमुखास्तत्र देव्यः शस्त्रधराऽऽययुः ।\nएवं नानाविधैः सैन्यैर्वृतः शम्भुर्महेश्वरः ॥ ५॥"
  },
  {
    "text": "वृषारूढो महातेजा आययौ युद्धलालसः ।\nयत्र दैत्याः स्थितास्तत्र कार्तिकेयादिभिर्युतः ॥ ६॥"
  },
  {
    "text": "शङ्करं सैन्यसंयुक्तं नानायुद्धविशारदम् ।\nनानाशस्त्रधरं दृष्ट्वा दैत्येशाश्चिक्षिपुः शरान् ॥ ७॥"
  },
  {
    "text": "तद् दृष्ट्वा कुपिता देवाः शस्त्रास्त्रैस्तानताडयन् ।\nएवं परस्परं युद्धमभवद्दारुणं महत् ॥ ८॥"
  },
  {
    "text": "देवानां चैव दैत्यानामन्योन्यजयकाङ्क्षिणाम् ।\nशस्त्रास्त्रनिचयैर्बाणैरन्धकारः प्रवर्तितः ॥ ९॥"
  },
  {
    "text": "सैन्यानां रजसा व्याप्तमाकाशं सर्वतो बभौ ।\nन प्राज्ञायत तत्रैव स्वीयो वाऽपर एव च ॥ १०॥"
  },
  {
    "text": "घण्टानां शङ्खतूर्याणां वीराणां रथिनां तथा ।\nबृंहितानां हेषितानां शब्दैस्तद्वधिरीकृतम् ॥ ११॥"
  },
  {
    "text": "देवान् दृष्ट्वा सुरा जघ्नुर्दैत्यान् देवास्तथापरे ।\nअसम्बन्धं महायुद्धं चक्रिरे सुरदानवाः ॥ १२॥"
  },
  {
    "text": "शस्त्रैः शस्त्राणि संवार्य तथास्त्रैरस्त्रसञ्चयम् ।\nमल्लयुद्धं महावीराश्चक्रुस्तत्र मदान्विताः ॥ १३॥"
  },
  {
    "text": "सङ्ग्रामे तुमुले तत्र प्रवृत्ते घोररूपिणि ।\nमृता मुमूर्षवः केचिच्छिन्नभिन्नास्तथाऽभवन् ॥ १४॥"
  },
  {
    "text": "नानाजन्तुशरीरेभ्यः प्रवृत्ता रक्तसम्भवा ।\nनदी बभौ महाघोरा मांसकर्दमशालिनी ॥ १५॥"
  },
  {
    "text": "रक्ता चास्थिबलाका च केशशैवालशोभिता ।\nचापसर्पाशिरःपद्माकबन्धद्रुमवाहिनी ॥ १६॥"
  },
  {
    "text": "भल्लकाष्ठा महाघोरा चामरैस्तृणकैर्युता ।\nछत्रावर्ता दुर्गमा च चर्मपट्टिशदर्दुरा ॥ १७॥"
  },
  {
    "text": "भीरुभीतिकरा चैव वीरहर्षप्रवर्धिनी ।\nतां दृष्ट्वा दैत्यराजास्ते क्रोधयुक्ताः समाययुः ॥ १८॥"
  },
  {
    "text": "तैः समन्ताद्बलं भग्नं देवानां सर्वमञ्जसा ।\nबाणजालैर्दिशो व्याप्ता गन्तुं मार्गो न विद्यते ॥ १९॥"
  },
  {
    "text": "पलायनपरा देवाः सर्वे दशदिशोऽगमन् ।\nतद् दृष्ट्वा देवराजास्तान् वारयामासुरोजसा ॥ २०॥"
  },
  {
    "text": "द्वन्द्वयुद्धं च तत्रासीत्परस्परविनाशनम् ।\nदेवानां मुख्यदैत्यानां किञ्चित्तेषां वदामि ते ॥ २१॥"
  },
  {
    "text": "नमुचिः कामदेवेन युयुधे बलसंयुतः ।\nशम्बरो वायुना सार्द्ध शुम्भो देव्या महाबलः ॥ २२॥"
  },
  {
    "text": "चन्द्रेणाऽपि निशुम्भश्च गुहेन च विरोचनः ।\nकालभैरवदेवेन कालभैरवदानवः ॥ २३॥"
  },
  {
    "text": "महिषासुरदैतेयः कालाग्न्यारूपहरेण च ।\nप्रह्लादो विष्णुना सार्धं विप्रचित्तिश्च भानुना ॥ २४॥"
  },
  {
    "text": "अन्धकासुरनामा च वीरभद्रेण संयुतः ।\nअग्निना चैव दुर्बुद्धिर्युयुधे बलसंयुतः ॥ २५॥"
  },
  {
    "text": "विषयप्रिय एवाऽसौ ब्रह्मणा युयुधे भृशम् ।\nशम्भुना युयुधे तत्र सुन्दरप्रिय एव सः ॥ २६॥"
  },
  {
    "text": "मत्सरासुरदैत्येशो युद्धं द्रष्टुं स्थितोऽभवत् ।\nएवं नानाद्वन्द्वयुद्धं शतशोथ सहस्रशः ॥ २७॥"
  },
  {
    "text": "सङ्ख्यातुं नैव शक्यं तदपारत्वात् प्रजापते ।\nशस्त्रास्त्रैरसुरा जघ्नुः सुरांस्तानपि ते सुराः ॥ २८॥"
  },
  {
    "text": "अग्निवाय्वादिकास्त्राणि तत्यजुः क्रोधसंयुताः ।\nचकम्पे च त्रिभुवनं दारुणे संयुगे तदा ॥ २९॥"
  },
  {
    "text": "देवासुरप्रणाशश्च महांस्तत्र प्रवर्तितः ।\nशोणितौघैः प्रवृत्तास्तु नद्यः परमदारुणाः ॥ ३०॥"
  },
  {
    "text": "एवं सप्त दिवानक्तं गतं तेषां प्रयुध्यताम् ।\nनासुरा न च देवास्ते विरामं चक्रुरञ्जसा ॥ ३१॥"
  },
  {
    "text": "ततश्च कुपिता देवा अत्यन्तं शङ्करादयः ।\nदैत्यानामस्त्रसङ्घातानस्त्रैः संवार्य तान् पुनः ॥ ३२॥"
  },
  {
    "text": "ताडयामासुरव्यग्रा अस्त्रैर्नानाविधैः परम् ।\nमूर्छितान् पतितांश्चक्रुर्मृतान् सञ्चूर्णितान् परान् ॥ ३३॥"
  },
  {
    "text": "ततो दश दिशो दैत्या वव्रजुर्भयसङ्कुलाः ।\nत्रिशूलादि महाशस्त्रैस्तत्रापि तु सुरा बभुः ॥ ३४॥"
  },
  {
    "text": "सुन्दरप्रियकाद्याश्च मूर्च्छिता धरणीं गताः ।\nमृतप्रायाः कृतास्तैस्ते विष्ण्वादिभिरथो मुने ॥ ३५॥"
  },
  {
    "text": "तद् दृष्ट्वा क्रोधसंयुक्तो मत्सरः स्वयमाययौ ।\nकृत्वा नादं महाघोरं ब्रह्माण्ड कम्पयन्निव ॥ ३६॥"
  },
  {
    "text": "धनुश्चक्रे सनादं वै तेन संशयिताः सुराः ।\nबाणवृष्टिं ससर्जासौ दारुणां शत्रुनाशिनीम् ॥ ३७॥"
  },
  {
    "text": "तस्य बाणैः सुराः सर्वे मर्दिता बलवत्तरम् ।\nमृताः केचित् क्षताः केचिन् मूर्च्छिता पतिता मृधे ॥ ३८॥"
  },
  {
    "text": "पञ्चबाणैश्च सेनान्यं ताडयामास वक्षसि ।\nपतितः स धरापृष्ठे मूर्च्छितो भृशविह्वलः ॥ ३९॥"
  },
  {
    "text": "अग्निं च सप्तभिर्बाणैर्नन्दिनं दशभिस्तथा ।\nताडयामास दैत्येन्द्रः पतितं रणमूर्धनि ॥ ४०॥"
  },
  {
    "text": "दशभिर्वीरभद्रं स सवितारं ततोष्टभिः ।\nचन्द्रं च सप्तभिर्बाणैः पातयामास दैत्यपः ॥ ४१॥"
  },
  {
    "text": "अनिलं नवभिश्चैव कालाग्निं रुद्रमष्टभिः ।\nदशभिश्च महाकालीं ताडयामास मत्सरः ॥ ४२॥"
  },
  {
    "text": "पञ्चभिः पञ्चभिश्चैव गणपान् भृङ्गिमुख्यकान् ।\nबाणैः स पातयामास प्रलयाग्निसमद्युतिः ॥ ४३॥"
  },
  {
    "text": "कुबेरं दशभिश्चैव ताडयामास वक्षसि ।\nब्रह्माणं शतबाणैश्च पातयामास भूतले ॥ ४४॥"
  },
  {
    "text": "एवं तस्याद्भुतं कर्म दृष्ट्वा विष्णुः समाययौ ।\nबाणैः सहस्रसङ्ख्याकैर्ववर्षे घनवद् भृशम् ॥ ४५॥"
  },
  {
    "text": "दैत्यो बाणान्निवार्यैव तैः शरैः क्रोधसंयुतः ।\nशतेन ताडयामास पतितः स धरातले ॥ ४६॥"
  },
  {
    "text": "ततश्च शङ्करः क्रुद्धस्त्रिशूलेनाहनद् भृशम् ।\nत्रिशूलं निष्फलं तत्र पतितं धरणीतले ॥ ४७॥"
  },
  {
    "text": "पाशं दैत्यपतिः क्षिप्त्वा सहसा शङ्करं ततः ।\nगृहीत्वा पशुवत् कण्ठे आनयामास सन्निधौ ॥ ४८॥"
  },
  {
    "text": "धृत्वा शम्भुं महाबाहुर्वदति स्म च तं मुने ।\nअतुलं किं त्वया मेऽद्य दत्तं वद सदाशिव ॥ ४९॥"
  },
  {
    "text": "कर्मणा त्वं समर्थश्च तथाहं कर्मणा किल ।\nजगदीश्वरतां प्राप्तो वृथाहङ्कारवानसि ॥ ५०॥"
  },
  {
    "text": "क्रमेण विष्णुमुख्याश्च देवान् धृत्वा महाबलः ।\nकैलासशिखरे रम्ये रेमे दैत्यसमन्वितः ॥ ५१॥"
  },
  {
    "text": "सर्वपूज्यतमो भूत्वा दैत्यः परमहर्षितः ।\nनानाकौतुकयुक्तश्च भोगांश्च बुभुजे परान् ॥ ५२॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nप्रथमे खण्डे वक्रतुण्डचरिते शिवादिपराजयो नाम त्रिंशोऽध्यायः ॥ १.३०\n१.३१ दत्तात्रेयसङ्गमो नामैकत्रिंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nश‍ृणु दक्ष महाश्चर्यं दैत्यस्य च विचेष्टितम् ।\nब्रह्माण्डाधिपतिर्जातो मत्सरः कर्मणा स्वयम् ॥ १॥"
  },
  {
    "text": "सुन्दरप्रियपुत्रं च कैलासाधिपतिं ततः ।\nचक्रे वैकुण्ठनाथं तं पुत्रं स्वं विजयप्रियम् ॥ २॥"
  },
  {
    "text": "प्रह्लादं सत्यलोकेशं माहेन्द्रेशं विरोचनम् ।\nएवं चक्रे च राजेशः स्वर्गाधीशान् स दैत्यपान् ॥ ३॥"
  },
  {
    "text": "स्वयं भूमिं समागम्य नगरं निर्ममे ततः ।\nमत्सरावासकं नाम तत्रैव न्यवसन्मुदा ॥ ४॥"
  },
  {
    "text": "त्रैलोक्यं वशगं सर्वं चकार स्वेन तेजसा ।\nशिवादयश्च देवेन्द्रा गृहे तस्य समास्थिताः ॥ ५॥"
  },
  {
    "text": "तान् समानाय्य दैत्येशो हर्षयुक्तेन चेतसा ।\nउवाच मधुरं वाक्यं सामयुक्तं महासुरः ॥ ६॥"
  },
  {
    "text": "श‍ृणु शम्भो महाभाग देवेन्द्रैः सह देवप ।\nयत्रेच्छा गच्छ तत्र त्वं मदाज्ञां पालयन् सदा ॥ ७॥"
  },
  {
    "text": "एवमुक्त्वा स दैत्येन्द्रो मोचयामास शङ्करम् ।\nदेवैः सह महाभागो मत्सरो हर्षसंयुतः ॥ ८॥"
  },
  {
    "text": "शिवोऽपि देवसङ्घातैः पर्वतद्रोणिमाश्रितः ।\nचिन्ताविष्टो महादेवः कालं पश्यंश्च संस्थितः ॥ ९॥"
  },
  {
    "text": "यत्र तत्र गुहायां ते देवा विष्णुपुरोगमाः ।\nसंस्थिता भयभीताश्च दिवसानतिचक्रमुः ॥ १०॥"
  },
  {
    "text": "पृथिव्यां दैत्यराजेन ततो धर्मस्य खण्डनम् ।\nकृतं सर्वत्र तेनैव हाहाकारोऽभवन् महान् ॥ ११॥"
  },
  {
    "text": "देवानां प्रतिमा यत्र तां भङ्क्त्वा चिक्षिपुर्जले ।\nदैत्यास्तदाज्ञया दक्ष धर्मलोपं प्रचक्रिरे ॥ १२॥"
  },
  {
    "text": "मत्सरस्य च दैतेयाः प्रतिमाः सर्वभावतः ।\nदेशे देशे पुरे ग्रामे स्थापयामासुरञ्जसा ॥ १३॥"
  },
  {
    "text": "गृहे गृहे च देवानां प्रतिमां संस्थितां पराम् ।\nतां भङ्क्त्वा जलमध्ये ते चिक्षिपुश्च प्रजापते ॥ १४॥"
  },
  {
    "text": "मत्सरप्रतिमां कृत्वा प्रतिगेहं ददुस्ततः ।\nदेत्याः सुदारुणा विश्वं त्रासयामासुरेव च ॥ १५॥"
  },
  {
    "text": "ब्राह्मणांश्च समानीय ताडयामास मत्सरः ।\nममैव मन्त्रसूक्तेन यज्ञादि क्रियतां द्विजाः ॥ १६॥"
  },
  {
    "text": "मम नाम्ना च गायत्रीं युक्तां जपत मा चिरम् ।\nअग्निहोत्रादिकं कर्म कुरुध्वं मन्मतं तथा ॥ १७॥"
  },
  {
    "text": "अहमेवेश्वरो देवो ब्राह्मणादि जनस्य च ।\nभजतां मम पादौ च दुर्लभं किं भविष्यति ॥ १८॥"
  },
  {
    "text": "धनधान्यादिकं सर्वं स्वर्गभोगादिसंयुतम् ।\nदास्यामि नात्र सन्देहो मदधीनं जगत्सदा ॥ १९॥"
  },
  {
    "text": "मम प्रीतिकरा येन दैत्या भोज्यैः प्रपूजिताः ।\nतेन सन्तर्पितो नूनं वाञ्छितं पूरयाम्यहम् ॥ २०॥"
  },
  {
    "text": "एवमादि स सर्वत्र नानाधर्मनिकृन्तनम् ।\nकारयामास दुर्बुद्धिर्मत्सरो मत्सरान्वितः ॥ २१॥"
  },
  {
    "text": "केचिदृषिगणा दक्ष वनं व्याघ्रादिसंयुतम् ।\nजग्मुस्तत्र क्रियाः सर्वाश्चक्रुर्धर्मपरायणाः ॥ २२॥"
  },
  {
    "text": "देहरक्षणसक्ताश्च मुनयो भ्रंशमागताः ।\nसर्ववर्णपरिभ्रष्टा जना जाताः प्रजापते ॥ २३॥"
  },
  {
    "text": "यजनं याजनं तत्र स्वधर्मादिस्वभावजम् ।\nकर्म सर्वं न चक्रुस्ते जनास्तद्भयभाविताः ॥ २४॥"
  },
  {
    "text": "न स्वाहा न स्वधा कुत्र न वषट्कार आभवत् ।\nवर्णसङ्करकृल्लोकाः स्थिता भयसमन्विताः ॥ २५॥"
  },
  {
    "text": "एवं पापस्य वृद्धिश्च सञ्जाता भयदायिनी ।\nततो देवगणाः सर्वे उपोषणनिपीडिताः ॥ २६॥"
  },
  {
    "text": "विचारं तत्र चक्रुस्ते मत्सरस्य विनाशने ।\nन च किञ्चिद्भयोद्विग्ना नाशार्थं शेकुरोजसा ॥ २७॥"
  },
  {
    "text": "एतस्मिन्नन्तरे तत्र दत्तात्रेयः समाययौ ।\nसाक्षाद् ब्रह्ममयो योगी न्यस्तस्वपरविभ्रमः ॥ २८॥"
  },
  {
    "text": "मलिनो जडवल्लोके भ्रमति स्म पिशाचवत् ।\nचेष्टितैश्चेष्टते नग्नो बालवद् द्वन्द्वकारकः ॥ २९॥"
  },
  {
    "text": "उन्मत्तवन्महाभागो भयं नैव प्रविन्दति ।\nआत्रेयो गणराजस्य भक्तः परमशोभनः ॥ ३०॥"
  },
  {
    "text": "तं दृष्ट्वा देवसङ्घास्ते समुत्तस्थुः सुसादराः ।\nप्रणेमुः कार्यसिध्यर्थं पूजयामासुरञ्जसा ॥ ३१॥"
  },
  {
    "text": "पादसंवाहनं तस्य चक्रुः केचन भावतः ।\nफलादिना च नैवेद्यमर्पयामासुरादरात् ॥ ३२॥"
  },
  {
    "text": "पप्रच्छुर्भुक्तवन्तं तं विनयेन समन्विताः ।\nशम्भुविष्णुमुखाः सर्वे भयभीता महामुनिम् ॥ ३३॥"
  },
  {
    "text": "शिव उवाच ।\nस्वामिंस्त्वं द्वन्द्वहीनश्च नित्यमानन्दभाक् परः ।\nन्यस्तस्वपरभावश्च तथाऽपि जनवत्सलः ॥ ३४॥"
  },
  {
    "text": "गणेशस्य वरो भक्तः साक्षाद्गणपतिः स्वयम् ।\nयोगभावेन सम्पन्नो योगी योगविदां वरः ॥ ३५॥"
  },
  {
    "text": "तथापि दुःखितान् दृष्ट्वा मनस्ते कलिलं भवेत् ।\nउपाधिहीनभावेन दुःखनाशं करोषि वै ॥ ३६॥"
  },
  {
    "text": "अतो वयं महाभाग पीडिता मत्सरेण वै ।\nभ्रष्टस्थाना वने सर्वे चरामः श्वापदा इव ॥ ३७॥"
  },
  {
    "text": "अत्राऽपि धर्मलोपेन पीडिता वयमुत्कटम् ।\nउपोषणपराः स्वामिन् मरिष्यामो महामते ॥ ३८॥"
  },
  {
    "text": "अत्र ते दर्शनं प्राप्तं पूर्वपुण्यबलेन भोः ।\nतेन दुःखविहीनाश्च भविष्यामो न संशयः ॥ ३९॥"
  },
  {
    "text": "अतो मत्सरदैत्यस्य नाशोपायं वद प्रभो ।\nयेन सर्वं जगत्क्लिष्टं तत् सुखं कुरु मानद ॥ ४०॥"
  },
  {
    "text": "एकस्य दोषयोगेन बहवः पीडिता यदि ।\nअनुपाधितया योगी तं दोषं नाशयिष्यति ॥ ४१॥"
  },
  {
    "text": "शक्तश्चेत् स्वस्वभावेन सर्वेभ्यः सुखदायकः ।\nअतस्त्वं रक्ष योगीश जगत् कृत्स्नं विशेषतः ॥ ४२॥"
  },
  {
    "text": "मुद्गल उवाच ।\nशिवस्य वचनं श्रुत्वा देवान् दीनतमान् परान् ।\nदृष्ट्वा स करुणायुक्तः प्रत्युवाच च हर्षयन् ॥ ४३॥"
  },
  {
    "text": "दत्तात्रेय उवाच ।"
  },
  {
    "text": "श‍ृणु शम्भो जगन्नाथ त्वं साक्षादीश्वरः शिवः ।\nतवाधीनमिदं सर्वं त्वां ब्रुवे किं महामते ॥ ४४॥"
  },
  {
    "text": "तथापि वच्मि देवेश त्वदाज्ञासम्प्रचोदितः ।\nयेन त्वं देवसंयुक्तः सुखं विन्दसि शाश्वतम् ॥ ४५॥"
  },
  {
    "text": "त्वदीये हृदये शम्भो मत्सरः संस्थितोऽधुना ।\nईश्वरोऽहमिदं सर्वं मदधीनं प्रवर्तते ॥ ४६॥"
  },
  {
    "text": "न मत्समस्त्रिभुवने इति यन् मत्सरः स च ।\nजहि तं योगमार्गेण हृदयस्थं महासुरम् ॥ ४७॥"
  },
  {
    "text": "श्रेष्ठं दृष्ट्वा महेर्ष्या ते जायते या महामते ।\nजहि तां तपसा शम्भो गणेशस्य प्रसेवया ॥ ४८॥"
  },
  {
    "text": "एकाक्षरविधानेन मयाऽसौ सेवितः पुरा ।\nतेनाऽहं च गणाधीशो न भिन्नौ मयि तिष्ठतः ॥ ४९॥"
  },
  {
    "text": "अतस्त्वं योगमार्गेण गणेशं सर्वसिद्धिदम् ।\nएकाक्षरविधानेन तमाराधय यत्नतः ॥ ५०॥"
  },
  {
    "text": "हृदिस्थं मत्सरं हत्वा पश्चात्तं जहि दानवम् ।\nयोगेन त्वं समर्थो हि भविताऽसि न संशयः ॥ ५१॥"
  },
  {
    "text": "एवमुक्त्वा महादेवं गतोऽसौ मुनिसत्तमः ।\nयदृच्छया चरन् सन् वै सेवते गणनायकम् ॥ ५२॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nप्रथमे खण्डे वक्रतुण्डचरिते दत्तात्रेयसङ्गमो नामैकत्रिंशोऽध्यायः ॥ १.३१\n१.३२ वक्रतुण्डप्रादुर्भावो नाम द्वात्रिंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nश‍ृणु दक्ष महाप्राज्ञ चेष्टितं परमं महत् ।\nयत्कृतं सर्वदेवैस्तत् कथयामि समासतः ॥ १॥"
  },
  {
    "text": "गते मुनौ महाभागे शिवो हर्षसमन्वितः ।\nगणेशं हृदि सञ्चिन्त्य ब्रह्मादींश्च वचोऽब्रवीत् ॥ २॥"
  },
  {
    "text": "श‍ृणु विष्णो विधे देवाः श‍ृणुध्वं सर्वतापसाः ।\nऋषयः संस्थिता अत्र वचनं हितकारकम् ॥ ३॥"
  },
  {
    "text": "आत्रेयेण च दत्तेनं कथितं दुःखनाशनम् ।\nअत एकाक्षरेणैव प्रसादयत विघ्नपम् ॥ ४॥"
  },
  {
    "text": "शम्भोर्वचनमाकये मुनयो देवनायकाः ।\nसाधुसाध्वब्रुवन् सर्वे प्रसन्नाश्च तथाऽभवन् ॥ ५॥"
  },
  {
    "text": "तत एकाक्षरेणैव मन्त्रेण गणपं मुने ।\nदेवाश्च मुनयः सर्वे सेवयामासुरादरात् ॥ ६॥"
  },
  {
    "text": "महोग्रतपसा युक्ताः स्थितास्तत्र शिवादयः ।\nआराधयंस्तु देवेशं गणेशं सर्वनायकम् ॥ ७॥"
  },
  {
    "text": "पद्मासनगताः केचिद्वीरासनगताः परे ।\nस्वस्तिकासन आसीना एवं नानासने स्थिताः ॥ ८॥"
  },
  {
    "text": "निराहारतया केचित् स्थितास्तत्र प्रजापते ।\nपत्रवायुभुजश्चान्ये प्राणायामपरायणाः ॥ ९॥"
  },
  {
    "text": "जलभक्ष्याः स्वपादाग्रस्थिताः केचिद् दृढासनाः ।\nकेचिन्मानसपूजाभिः पूजयामासुरञ्जसा ॥ १०॥"
  },
  {
    "text": "केचित् पुष्पोपहाराद्यैर्यत्नतः समपूजयन् ।\nप्रदक्षिणापराः केचिदेवं नानाविधानतः ॥ ११॥"
  },
  {
    "text": "तपन्तो गणपं चैव मन्त्रेण विधिपूर्वकम् ।\nएकचित्तेन सर्वे ते तोषयामासुरञ्जसा ॥ १२॥"
  },
  {
    "text": "एवं वर्षसहस्रेण दिव्येन तपसा स्वयम् ।\nप्रसन्नोऽभून् महातेजा वक्रतुण्डः प्रतापवान् ॥ १३॥"
  },
  {
    "text": "देवानां च ऋषीणां च ययौ चाग्रे गणाधिपम् ।\nतेजसा पुञ्ज एवाऽसौ साक्षाद् ब्रह्ममयो बभौ ॥ १४॥"
  },
  {
    "text": "सिंहगो गजवक्त्रश्च शूर्पकर्णो महोदरः ।\nचतुर्बाहुश्च पाशेनाङ्कुशेन वरदेन च ॥ १५॥"
  },
  {
    "text": "अभयेन समायुक्तो वामाङ्गे सिद्धिधारकः ।\nदक्षिणाङ्गे च बुद्धिं वै दधानो भगवान् परः ॥ १६॥"
  },
  {
    "text": "नाभिशेषो मुकुटवान् कुण्डली कटकान्वितः ।\nचिन्तामणिलसद्वक्षा व्यालयज्ञोपवीतवान् ॥ १७॥"
  },
  {
    "text": "नानाभूषणशोभाढ्यस्तेजसा ज्वलदद्भुतः ।\nपुष्करं पुष्करे धृत्वा भ्रामयन् समुपाययौ ॥ १८॥"
  },
  {
    "text": "तं दृष्ट्वा देवविप्रास्ते भयभीताः समन्ततः ।\nउदितं किमिदं तेजः प्रलयानलसन्निभम् ॥ १९॥"
  },
  {
    "text": "अथवा गणराजोऽयं किं वा स्वामी समागतः ।\nअथवा प्रलयो भावी अकाले दैवनिर्मितः ॥ २०॥"
  },
  {
    "text": "इति तर्कसमायुक्तान् देवान् मुनिसमन्वितान् ।\nउवाच वक्रतुण्डस्तान् मेघगम्भीरनिस्वनः ॥ २१॥"
  },
  {
    "text": "वक्रतुण्ड उवाच ।\nभो भो मुनिगणा देवाः स एवाऽहं समागतः ।\nयं ध्यायथ महाभागास्तं जानीत गणेश्वरम् ॥ २२॥"
  },
  {
    "text": "तपसा मन्त्रराजेन मम ध्यानेन सर्वशः ।\nपरितुष्टो वरं दातुमागतोऽहं न संशयः ॥ २३॥"
  },
  {
    "text": "मुद्गल उवाच ।\nवक्रतुण्डवचः श्रुत्वा हर्षिता अमरर्षयः ।\nप्रणेमुः प्रार्थयामासुः सौम्यभावं प्रविह्वलाः ॥ २४॥"
  },
  {
    "text": "तेषां प्रार्थितमाकर्ण्य सौम्यतेजा अभूत् प्रभुः ।\nयथा तं मुनयो देवा अपश्यन् स्वेन चक्षुषा ॥ २५॥"
  },
  {
    "text": "सौम्यभावेन संयुक्तं वक्रतुण्डं सुरेश्वराः ।\nमुनयस्तं प्रणम्योचुर्धन्या धन्या वयं प्रभो ॥ २६॥"
  },
  {
    "text": "अपूजयन् प्रयत्नेन भावेन स्नेहतस्तथा ।\nउपचारैः षड्दशभिर्यथाविधि महेश्वराः ॥ २७॥"
  },
  {
    "text": "यथाविधि प्रणम्यैव तुष्टुवुः कृतमङ्गलाः ।\nबद्धाञ्जलिपुटाः सर्वे भक्तिनम्रात्मकन्धराः ॥ २८॥"
  },
  {
    "text": "साश्रुनेत्राः सरोमाञ्चास्तद्दर्शनमहोत्सवाः ।\nयथाज्ञानं यथान्यायं वक्रतुण्डं महौजसम् ॥ २९॥"
  },
  {
    "text": "देवर्षय ऊचुः ।\nनमस्ते वक्रतुण्डाय गजवक्त्राय ते नमः ।\nएकदन्ताय देवाय सर्वाधिपतये नमः ॥ ३०॥"
  },
  {
    "text": "निर्गुणाय निरूपाय चतुर्बाहुधराय ते ।\nसिंहवाहाय नागानां पत्युर्नाभौ धराय च ॥ ३१॥"
  },
  {
    "text": "अनन्ताय ह्यपाराय दुर्लक्ष्याय नमो नमः ।\nपाशाङ्कुशधरायैव नागयज्ञोपवीतिने ॥ ३२॥"
  },
  {
    "text": "वरदाभयहस्ताय सिद्धिबुद्धिवराय च ।\nब्रह्मभूताय भक्तानां ब्रह्मभूयकराय ते ॥ ३३॥"
  },
  {
    "text": "नमस्ते शम्भुरूपाय विष्णुरूपाय ते नमः ।\nसूर्यरूपाय धात्रे च नमः शक्तिमयाय च ॥ ३४॥"
  },
  {
    "text": "दैत्यदानवरूपाय देवरूपधराय च ।\nनमः पक्षिस्वरूपाय शुकरूपाय ते नमः ॥ ३५॥"
  },
  {
    "text": "ग्रहनक्षत्ररूपाय लतावृक्षस्वरूपिणे ।"
  },
  {
    "text": "पर्वताय नमस्तुभ्यं सरित्सागररूपिणे ॥ ३६॥"
  },
  {
    "text": "जलजन्तुस्वरूपाय सर्परूपाय ते नमः ।\nवेदाधिकाशीतिलक्षयोनिसंस्थाय ते नमः ॥ ३७॥"
  },
  {
    "text": "चराचरमयायैव नमो नानाप्रभेदिने ।\nकर्माकर्मस्वरूपाय नमः खलु विकर्मणे ॥ ३८॥"
  },
  {
    "text": "ज्ञानयोगाय देवाय स्वात्मरूपधराय ते ।\nस्वसंवेद्यस्वरूपाय सदा योगमयाय ते ॥ ३९॥"
  },
  {
    "text": "नानाधारप्रधाराय शब्दब्रह्ममयाय ते ।\nमायारूपाय मायायै मायाहीनाय ते नमः ॥ ४०॥"
  },
  {
    "text": "मायिभ्यो मोहदात्रे च सर्वकाराय ते नमः ।\nस्थूलसूक्ष्मादिभेदाय भेदहीनाय ते नमः ॥ ४१॥"
  },
  {
    "text": "भेदाभेदमयायैवानन्तपाराय ते नमः ।\nभक्तेभ्यो वरदात्रे च भक्तसंरक्षकाय ते ॥ ४२॥"
  },
  {
    "text": "नमो नमः परेशायाव्ययाय च नमो नमः ।\nगणेशाय नमस्तुभ्यं योगाधीशाय ते नमः ॥ ४३॥"
  },
  {
    "text": "यं स्तोतुं न समर्थाश्च वेदाः साङ्गाश्च योगिनः ।\nतं किं स्तुमो गणेशानं वक्रतुण्डस्वरूपिणम् ॥ ४४॥"
  },
  {
    "text": "मायादुःखं च सर्वेषां मनसि ज्ञानकारकम् ।\nब्रह्म तस्मात्तथा वक्रं ज्ञानहीनं बुधैः स्मृतम् ॥ ४५॥"
  },
  {
    "text": "माया च ब्रह्मतुण्डं यद् द्वयोर्योगे भवेत्परम् ।\nयोगशान्तिश्च सर्वेषां योगिनां हृदि संस्थिता ॥ ४६॥"
  },
  {
    "text": "मायादेहस्वरूपा ते ब्रह्म वक्रं स्मृतं मुखम् ।\nउभयोर्योगभावे त्वं वक्रतुण्डः प्रकथ्यते ॥ ४७॥"
  },
  {
    "text": "तं वक्रतुण्डं पश्यामः साक्षाद् योगमयं परम् ।\nधन्या वयं गणाध्यक्षं स्तुत्वा तं प्रणताः स्तवैः ॥ ४८॥"
  },
  {
    "text": "धन्यं जन्म त्वक्षि धन्यं धन्याः सम्पद एव च ।\nज्ञानं धन्यं तपश्चैव येन दृष्टो गजाननः ॥ ४९॥"
  },
  {
    "text": "प्रसन्नो यदि देवेश यदि देयो वरः शुभः ।\nतदा त्वदीयपादाब्जे भक्तिरस्तु सदा च नः ॥ ५०॥"
  },
  {
    "text": "प्रार्थयामो वरं चैतं यतस्त्वं चिन्तितार्थदः ।\nमत्सरासुरनाशं च वक्रतुण्ड कुरु प्रभो ॥ ५१॥"
  },
  {
    "text": "जगत्सर्वं वयं चैव पीडितास्तेन विघ्नप ।\nसर्वेषामुपकारार्थं जहि दैत्यं महाबलम् ॥ ५२॥"
  },
  {
    "text": "स्तुत्वैवं प्रार्थयित्वा तं प्रणतास्ते सुरर्षयः ।\nतानुत्थाप्य स्वयं साक्षाद्वक्रतुण्ड उवाच ह ॥ ५३॥"
  },
  {
    "text": "वक्रतुण्ड उवाच ।\nभवत्कृतमिदं स्तोत्रं सर्वसिद्धिप्रदं परम् ।\nभविष्यति महाभागा ईप्सितार्थप्रदं महत् ॥ ५४॥"
  },
  {
    "text": "मत्सरासुरनाशं च करिष्यामि सुरर्षयः ।\nभवतां भक्तियोगेन प्रसन्नः पूर्णतां गतः ॥ ५५॥"
  },
  {
    "text": "पञ्चभूतमयं सर्वं त्रिगुणं जगदुच्यते ।\nअष्टावरणसंयुक्तं ब्रह्माण्डं हि सुरर्षयः ॥ ५६॥"
  },
  {
    "text": "अष्टावरणसंयुक्ता देवाः सर्वे च मानवाः ।\nनागाश्चराचरं सर्वं तस्य तेभ्यो भयं नहि ॥ ५७॥"
  },
  {
    "text": "अतो मत्सरदैत्यस्य नाशश्च कठिनो महान् ।\nतथापि भवतां देवाः करिष्यामि प्रियं द्विजाः ॥ ५८॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nप्रथमे खण्डे वक्रतुण्डचरिते वक्रतुण्डप्रादुर्भावो नाम द्वात्रिंशोऽध्यायः ॥ १.३२"
  },
  {
    "text": "१.३३ मत्सरासुरविचारणं नाम त्रयस्त्रिंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nएवमुक्त्वा सुरान् विप्रान् सस्मार बलमुत्कटम् ।\nतस्य स्मरणमात्रेण प्रादुर्भूता गणाः प्रभोः ॥ १॥"
  },
  {
    "text": "प्रमोदामोदकाद्याश्च वक्रतुण्डा गजाननाः ।\nचतुर्बाहुधराः सर्वे नानाशस्त्रास्त्रपाणयः ॥ २॥"
  },
  {
    "text": "केचित् सिंहसमारूढाः केचिन्मूषकवाहनाः ।\nकेचिन्मयूरमारूढाः शेषारूढास्तथापरे ॥ ३॥"
  },
  {
    "text": "अश्वारूढास्तथान्ये च मुकुटैः सुविराजिताः ।\nकटकैः कुण्डलैश्चैव नानाभूषणराजिताः ॥ ४॥"
  },
  {
    "text": "भयङ्कराश्च शत्रूणां भक्तेभ्यः सुखदायकाः ।\nमहात्मानो महाशब्दा ब्रह्माण्डस्फोटकारकाः ॥ ५॥"
  },
  {
    "text": "नानाक्रीडासमायुक्ताः सदा स्वानन्दभाविताः ।\nगणेशनाममाहात्म्यं कथयन्तः परस्परम् ॥ ६॥"
  },
  {
    "text": "वक्रतुण्डं नमस्कृत्य स्थिताः प्राञ्जलयोऽभवन् ।\nआज्ञां कुरु गणाध्यक्ष करवामस्तवेप्सितम् ॥ ७॥"
  },
  {
    "text": "अस्माकं स्मरणं देव किमर्थं कृतमादरात् ।\nदासान् त्वदीयपादस्य करिष्यामोऽखिलान् जनान् ॥ ८॥"
  },
  {
    "text": "तेषां वचनमाकर्ण्य वक्रतुण्डः प्रतापवान् ।\nउवाच तान् महाभागान् मेघगम्भीरनिस्वनः ॥ ९॥"
  },
  {
    "text": "वक्रतुण्ड उवाच ।\nश‍ृणुध्वं मोदकाद्याश्च मत्सरासुरदैत्यपम् ।\nहनिष्यामि महावीर्यं तेन युद्धं भविष्यति ॥ १०॥"
  },
  {
    "text": "अधुना दारुणं तत्र मया सह महाबलाः ।\nएतदर्थं विशेषेण स्मरणं भवतां कृतम् ॥ ११॥"
  },
  {
    "text": "वक्रतुण्डवचः श्रुत्वा सर्वे हर्षसमन्विताः ।\nगणा ऊचुः प्रणम्यैनं निबद्धकरसम्पुटाः ॥ १२॥"
  },
  {
    "text": "गणा ऊचुः ।\nस्वामिन् वदसि यत्सर्वं तदाश्चर्यमयं बहु ।\nमत्सरासुरनाशश्च एकेन क्रियतेऽधुना ॥ १३॥"
  },
  {
    "text": "त्वत्प्रसादात् सदा सर्वं सुलभं नो गणाधिप ।\nआज्ञां कुरु महाभाग पश्य चैकस्य पौरुषम् ॥ १४॥"
  },
  {
    "text": "गणानां तद्वचो रम्यं श्रुत्वा प्राह गणाधिपः ।\nवक्रतुण्डः प्रसन्नात्मा हर्षयन् सकलानिव ॥ १५॥"
  },
  {
    "text": "वक्रतुण्ड उवाच ।\nभवद्भिः कथितं सर्वं तत्तथा न तदन्यथा ।\nक्रीडार्थं निर्मितो दैत्यो मया मायाप्रभावतः ॥ १६॥"
  },
  {
    "text": "यदि क्षणेन तं दैत्यं नाशयामि प्रभावतः ।\nतदा क्रीडा कथं देवा मया प्रक्रियते परा ॥ १७॥"
  },
  {
    "text": "अतस्तेन महाभागा युध्यध्वं मम सन्निधौ ।\nअष्टावरणहीनेन हन्मि रूपेण तं क्षणात् ॥ १८॥"
  },
  {
    "text": "इति तस्य वचः श्रुत्वा गणा हर्षसमन्विताः ।\nजगर्जुर्नादयन्तस्ते दिशो विदिश एव च ॥ १९॥"
  },
  {
    "text": "तद् दृष्ट्वा परमाश्चर्यं विस्मितास्ते सुरर्षयः ।\nहर्षेण महता युक्ता मेनिरे मत्सरं हतम् ॥ २०॥"
  },
  {
    "text": "ततः सर्वान् समादाय गणान् देवान् मुनीनपि ।\nवक्रतुण्डो ययौ तां च पुरीमीर्ष्याह्वयां पराम् ॥ २१॥"
  },
  {
    "text": "यत्र राज्यं च कुरुते मत्सरः स प्रतापवान् ।\nब्रह्माण्डस्य महावीरो नानाभोगसमन्वितः ॥ २२॥"
  },
  {
    "text": "देवाङ्गनापरिवृतः सदा तिष्ठति दैत्यपः ।\nमद्यादिपानसंयुक्तो नानावीरपालितः ॥ २३॥"
  },
  {
    "text": "यद्यन्मनसि तेनापि चिन्तितं सफलं सदा ।\nतत्तद्भवति सर्वं स्म तपसा वरदानतः ॥ २४॥"
  },
  {
    "text": "न बुबोध गतं कालं कालेनेव च वञ्चितः ।\nधन्योऽहम्मन्यमानो न मत्समो मानसेऽपरः ॥ २५॥"
  },
  {
    "text": "एकस्मिन् दिवसे तत्र सभायां संस्थितोऽभवत् ।\nवीरैः परिवृतो नाना नृत्यं पश्यन् विनोदतः ॥ २६॥"
  },
  {
    "text": "तत्राकाशात्तदा वाणी बभूव भयदायिका ।\nआगतो मत्सरं हन्तुं वक्रतुण्डो महाबलः ॥ २७॥"
  },
  {
    "text": "श्रुत्वाऽऽकाशभवां वाणीं मूर्च्छितो मत्सरासुरः ।\nपतितः शुष्ककण्ठश्च कम्पमानाङ्गविह्वलः ॥ २८॥"
  },
  {
    "text": "तं तथा पतितं दृष्ट्वाऽसुराः सर्वे भयातुराः ।\nकेनोक्तं परुषं वाक्यं हन्मस्तं त्वद्य निश्चितम् ॥ २९॥"
  },
  {
    "text": "ततः केचिन्नभोमार्गे बभ्रमुर्यत्र तत्र ते ।\nददृशुस्तं न तत्रापि सभायां पुनराययुः ॥ ३०॥"
  },
  {
    "text": "सर्वैः कृतः स दैत्येशः सावधानो यथा पुरा ।\nउपविष्टः सभामध्ये हृदयेन विदूयता ॥ ३१॥"
  },
  {
    "text": "उवाच हि स्वतो वाचं मत्सरो भयविह्वलः ।\nवचनं किमिदं सत्यमनृतं वा भविष्यति ॥ ३२॥"
  },
  {
    "text": "कालस्य कालरूपोऽहं मम मृत्युः कथं भवेत् ।\nअसत्या नभसो वाणी न ज्ञाता न श्रुताऽपि च ॥ ३३॥"
  },
  {
    "text": "अष्टावरणसंयुक्तं ब्रह्माण्डं सर्वमञ्जसा ।\nअष्टावरणयुक्तेभ्यो मम मृत्युर्न जायते ॥ ३४॥"
  },
  {
    "text": "कोऽसौ वक्राननो जन्तुः कथितः कुत्र वर्तते ।\nतं हनिष्यामि दृश्यश्चेत् क्षणमात्रान्न संशयः ॥ ३५॥"
  },
  {
    "text": "इति श्रुत्वा वचस्तस्य मत्सरस्य दुरात्मनः ।\nऊचुः प्रह्लादमुख्यास्तं विनयेन समन्विताः ॥ ३६॥"
  },
  {
    "text": "प्रल्हादादय ऊचुः ।\nमा कुरुष्व महाभाग चिन्तां शत्रुनिषूदन ।\nतव मृत्युः कथं भावी पश्चात् सूर्योदयः कथम् ॥ ३७॥"
  },
  {
    "text": "अस्माकं शत्रुभावेन स्थिता देवाः सहेश्वराः ।\nजितास्तदपि सर्वे ते छिद्रदर्शिन एव च ॥ ३८॥"
  },
  {
    "text": "तैश्च माया कृता च स्यादीदृशी वाऽसुरोत्तम ।\nअन्यथा ते महामृत्युः कथं भवति मानद ॥ ३९॥"
  },
  {
    "text": "नेयमाकाशवाणी भोस्तस्माद्देवान् सहेश्वरान् ।\nहनिष्यामोऽद्य दैत्येश शत्रुहीनास्तदा वयम् ॥ ४०॥"
  },
  {
    "text": "तेषां वचनमाकर्ण्य मत्सरश्चैव हर्षितः ।\nसत्यमुक्तं भवद्भिर्यद्गन्तव्यं विद्विषां वधे ॥ ४१॥"
  },
  {
    "text": "मत्सराज्ञां समादाय निःसृता दैत्यपुङ्गवाः ।\nविचिन्वन्ति स्म सर्वत्र देवान् सर्वान् प्रयत्नतः ॥ ४२॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nप्रथमे खण्डे वक्रतुण्डचरिते मत्सरासुरविचारणं नाम त्रयस्त्रिंशोऽध्यायः ॥ १.३३"
  },
  {
    "text": "१.३४ देवासुरयुद्धप्रसङ्गो नाम चतुस्त्रिंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nदैत्या भ्रमणयुक्तास्ते आययुर्ढुण्ढिसन्निधौ ।\nयत्र देवगणैर्युक्तो वक्रतुण्डः प्रतापवान् ॥ १॥"
  },
  {
    "text": "दृष्ट्वा तं वक्रतुण्डं ते भयभीतास्तदाऽभवन् ।\nमहाकायं महावीर्यं नरनागस्वरूपिणम् ॥ २॥"
  },
  {
    "text": "नानावीरैः परिवृतं प्रलयाग्निसमैः परैः ।\nदेवैर्हर्षसमायुक्तैः संस्तुतं भक्तिभावितैः ॥ ३॥"
  },
  {
    "text": "मनसा दैत्यपाः सर्वे मेनिरे मृत्युमात्मनः ।\nसत्याकाशभवा वाणी सोऽयं वक्राननो भवेत् ॥ ४॥"
  },
  {
    "text": "वक्रतुण्ड जय त्वं वै जय त्वं जय सर्वदा ।\nदेवैः प्रकथ्यते तस्माद्वक्रतुण्डोऽयमागतः ॥ ५॥"
  },
  {
    "text": "यदि युद्धं करिष्यामोऽनेन सार्धं महाद्भुतम् ।\nयुद्धे वयं मृताश्चेद्वा वृत्तान्तं को निवेदयेत् ॥ ६॥"
  },
  {
    "text": "अतो मत्सरदैत्येशं गमिष्यामो जवान्विताः ।\nएवं निश्चययुक्तास्ते मत्सरं जग्मुरादरात् ॥ ७॥"
  },
  {
    "text": "स देवो वक्रतुण्डस्तु दूरतः पञ्चयोजनम् ।\nईर्ष्यापूरं परित्यज्य स्थितः कृत्वा सभां प्रभुः ॥ ८॥"
  },
  {
    "text": "दैत्यास्ते मत्सरं गत्वा वृत्तान्तं तं न्यवेदयन् ।\nभोराजन् सत्यमेवेदं वचनं खसमुद्भवम् ॥ ९॥"
  },
  {
    "text": "नरकुञ्जररूपेण दृष्टो वक्राननः प्रभुः ।\nदेवैः समावृतो भूप विचारं कुरु सर्वथा ॥ १०॥"
  },
  {
    "text": "तेषां वचनमाकर्ण्य मत्सरश्चिन्तयान्वितः ।\nबभूव म्लानतुण्डश्च ज्ञात्वा शत्रुं महाबलम् ॥ ११॥"
  },
  {
    "text": "ततः क्रोधसमाविष्टस्तं हन्तुं कृतवान् मनः ।\nआज्ञापयत् स दैत्येन्द्रान् सज्जिता भो भवन्त्विति ॥ १२॥"
  },
  {
    "text": "गमिष्यामि रिपुं हन्तुं वक्रतुण्डं महाबलम् ।\nसदेवं सपरीवारं ततो हृदि सुखं भवेत् ॥ १३॥"
  },
  {
    "text": "आज्ञामात्रेण दैत्येशाः सन्नद्धाः समुपाययुः ।\nहर्षेण महता युक्ता देवमर्दनलालसाः ॥ १४॥"
  },
  {
    "text": "चतुरङ्गं महत्सैन्यं निःसृतं नगराद्बहिः ।\nतन्मध्ये मत्सरो वीरः शुशुभे रथसङ्गतः ॥ १५॥"
  },
  {
    "text": "आगतास्ते त्वराभाजो वक्रतुण्डः स्थितो यतः ।\nतान् दृष्ट्वा देवसङ्घास्तं शशंसुर्गणनायकम् ॥ १६॥"
  },
  {
    "text": "स्वामिन् समागतो दैत्यः स्वयमेव महाप्रभो ।\nयत्करिष्यसि देवस्त्वं त्वरया तत् कुरु प्रभो ॥ १७॥"
  },
  {
    "text": "अस्मान्नोचेच्च दैतेया हनिष्यन्ति महाबलाः ।\nमरणं प्राप्तमस्माभिः कुत्र स्थातुं न शक्यते ॥ १८॥"
  },
  {
    "text": "देवानां वक्रतुण्डश्च श्रुत्वा वचनमादरात् ।\nउवाच विस्मितो भूत्वा मा भयं कुरुत प्रियाः ॥ १९॥"
  },
  {
    "text": "स दैत्यं मत्सरं देवा हनिष्यामि न संशयः ।\nपश्यन्तु कौतुकं युद्धे मदीयं परमाद्भुतम् ॥ २०॥"
  },
  {
    "text": "इत्युक्त्वा वक्रतुण्डः स सिंहारूढोऽभवत्प्रभुः ।\nपाशाङ्कुशकरो गर्जन्मेघनादसमस्वनः ॥ २१॥"
  },
  {
    "text": "तस्य शब्देन सन्त्रस्तं त्रैलोक्यं सचराचरम् ।\nभयभीता दैत्यगणा बभूवुश्च प्रजापते ॥ २२॥"
  },
  {
    "text": "मत्सरो हृदि सन्त्रस्तो वचनं चेदमब्रवीत् ।\nदृश्यते प्रबला सेना किं भविष्यति दैत्यपाः ॥ २३॥"
  },
  {
    "text": "भययुक्तं वचस्तस्य श्रुत्वा तं दैत्यपा जगुः ।\nवयं योत्स्यामहे स्वामिन् पश्य त्वं युद्धजं महः ॥ २४॥"
  },
  {
    "text": "इत्युक्त्वा मत्सरं सर्वे प्रह्लादप्रमुखाः सुराः ।\nवक्रतुण्डं ययुर्वीरा नादयन्तस्त्रिविष्टपम् ॥ २५॥"
  },
  {
    "text": "बाणवृष्टिं महोग्रां ते चक्रुः क्रोधसमन्विताः ।\nववर्षुरस्त्रशस्त्राणि वर्षाकाले घना इव ॥ २६॥"
  },
  {
    "text": "तैरस्त्रैर्दैत्यराजैश्च हता सेना दिवौकसाम् ।\nदेवा विष्णुमुखास्तत्र युयुधुस्तान समागतान् ॥ २७॥"
  },
  {
    "text": "घोरयुद्धं ततस्तेषां देवासुरविनाशनम् ।\nअभवद्दारुणं क्रूरं द्रष्टुं नैव प्रशक्यते ॥ २८॥"
  },
  {
    "text": "देवाश्च दानवाश्चैव युयुधुः शस्त्रपाणयः ।\nमरणे निश्चयं कृत्वा परस्परजयेप्सवः ॥ २९॥"
  },
  {
    "text": "केचिद्बाणमयीं वृष्टिं चक्रुः शक्तीस्तु केचन ।\nचिक्षिपुर्भिन्दिपालांश्च खड्गैर्वै चिच्छिदुः परे ॥ ३०॥"
  },
  {
    "text": "बबन्धुरपरे पाशैर्भल्लैर्वा विव्यधुः परे ।\nगदायुद्धं महाघोरं चक्रिरे वीरसत्तमाः ॥ ३१॥"
  },
  {
    "text": "मुद्गरैश्च महावीरा मारयामासुरोजसा ।\nमल्लयुद्धं परे चक्रुर्नादयन्तो दिशो दश ॥ ३२॥"
  },
  {
    "text": "सैन्यस्य रजसा सर्वं व्याप्तमासीद् दिगन्तरम् ।\nनाभूत् स्वपरबोधोऽपि पुरोगान् जघ्निरे तदा ॥ ३३॥"
  },
  {
    "text": "शस्त्रैः शस्त्राणि संवार्य तथास्त्रैरस्त्रसञ्चयम् ।\nबाणैर्बाणान् समारुष्टाश्चिच्छिदुस्ते परस्परम् ॥ ३४॥"
  },
  {
    "text": "शस्त्रे भग्ने च ते वीरा मल्लयुद्धं सुदारुणम् ।\nचक्रिरे क्रोधसंयुक्ता मण्डलानि प्रबभ्रमुः ॥ ३५॥"
  },
  {
    "text": "हस्तेन हस्तमापीड्य पादैः पादान् प्रगृह्य च ।\nकूर्परं कूपरेणैव मर्दयामासुरोजसा ॥ ३६॥"
  },
  {
    "text": "मस्तकं मस्तकेनैव जानुभ्यां जानुनी तथा ।\nललाटेन ललाटं च स्फालयामासुरञ्जसा ॥ ३७॥"
  },
  {
    "text": "एवं युद्धे प्रवृत्ते वै मृताः कैचित्तु मूर्च्छिताः ।\nभग्नाः केऽपि क्षता अन्ये नानाशस्त्रप्रहारतः ॥ ३८॥"
  },
  {
    "text": "शोणितौघवहा घोरा नदी जाता दुरत्यया ।\nरक्तेन सर्वतस्तत्र रेणवो मज्जितास्ततः ॥ ३९॥"
  },
  {
    "text": "तेन प्रकाशितास्तत्र दिशः स्वपरबोधिकाः ।\nततोऽभूत्तुमुलं युद्धं यथायोग्यं प्रजापते ॥ ४०॥"
  },
  {
    "text": "रथिनो रथिभिः सार्धं गजिनो गजिभिस्तथा ।\nअश्वारूढा हयारूद्वैः पदाताश्च पदातिभिः ॥ ४१॥"
  },
  {
    "text": "श्रेष्ठा युयुधिरे श्रेष्ठैर्महाबलसमन्वितैः ।\nप्रबोध्य जघ्निरे केचिद्वीराः समरशालिनः ॥ ४२॥"
  },
  {
    "text": "परस्परमभिन्दंस्ते शस्त्रास्त्रैर्मर्मभेदिभिः ।\nसर्वे शुशुभिरे चैव पुष्पिताः किंशुका इव ॥ ४३॥"
  },
  {
    "text": "कदाचिज्जयिनो देवाः कदाचिद्दानवास्तथा ।\nन रात्रौ विश्रमं चक्रुः क्रोधयुक्ताः परस्परम् ॥ ४४॥"
  },
  {
    "text": "एवं पञ्चदिनं युद्धमभवत्तत्र दारुणम् ।\nन जयं प्राप्नुयुर्देवा दैत्याचाऽपि प्रजापते ॥ ४५॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nप्रथमे खण्डे वक्रतुण्डचरिते देवासुरयुद्धप्रसङ्गो नाम चतुस्त्रिंशोऽध्यायः ॥ १.३४"
  },
  {
    "text": "१.३५ शिवविजयो नाम पञ्चत्रिंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nएवं परस्परं घोरं युद्धं कृत्वा महाबलाः ।\nन जयं प्राप्नुवन्ति स्म कर्म चैव यथासुरम् ॥ १॥"
  },
  {
    "text": "तं दृष्ट्वा परमाश्चर्यं प्रह्लादः कुपितोऽभवत् ।\nधनुः सज्जं महाघोरं कृत्वा बाणान् समाददे ॥ २॥"
  },
  {
    "text": "मन्त्रयन्ननलास्त्रेण चिक्षेप स शरान् बहून् ।\nतेभ्यो जातो महानग्निः प्रलयानलसन्निभः ॥ ३॥"
  },
  {
    "text": "ददाह देवसेनां स प्रह्लादोऽसुरसत्तमः ।\nभयभीताः सुराः सर्वे जज्वलुश्च समन्ततः ॥ ४॥"
  },
  {
    "text": "हाहाकारं प्रकुर्वन्तो दग्धास्ते जातवेदसा ।\nमर्यादां रणभूमिं च तथा त्यक्त्वा पलायिताः ॥ ५॥"
  },
  {
    "text": "महाग्निः सर्वतस्तान् वै सुरान् वाहनसंयुतान् ।\nप्रबलो दाहयामास प्रह्लादेन प्रचोदितः ॥ ६॥"
  },
  {
    "text": "तेन दैत्यगणाः सर्वे हर्षयुक्ता बभूविरे ।\nप्रह्लादं पूजयन्तस्ते साधु साधु कृतं त्वया ॥ ७॥"
  },
  {
    "text": "सर्वान् पलायमानान् स सुरान् दृष्ट्वा पुरन्दरः ।\nमेघास्त्रं योजयामास धनुषि क्रोधसंयुतः ॥ ८॥"
  },
  {
    "text": "एतस्मिन्नन्तरे तत्र प्रह्लादः समुपागतः ।\nखड्गेन सहसेन्द्रस्य धनुश्चिच्छेद लाघवात् ॥ ९॥"
  },
  {
    "text": "तत इन्द्रः प्रकोपेन वज्रं तत्याज तं प्रति ।\nवज्रेण निहतो भूमौ प्रह्लादः स पपात ह ॥ १०॥"
  },
  {
    "text": "पतितं तं तथा दृष्ट्वा महिषासुर आगतः ।\nगदया देवराजं तं जघान खलु मस्तके ॥ ११॥"
  },
  {
    "text": "गदया निहतः सोऽपि पपात रणमूर्धनि ।\nमघवा मूच्छितोऽत्यन्तं मुखाद्रक्तं समुद्वमन् ॥ १२॥"
  },
  {
    "text": "ततोऽग्निः परमक्रुद्धो जज्वाल ज्वालयासुरम् ।\nमहिषो जलरूपोऽभूत् प्लावयामास तं क्षणात् ॥ १३॥"
  },
  {
    "text": "निस्तेजाश्चिन्तया युक्ताः शक्तिं चिक्षेप पावकः ।\nतां खड्गेन महादैत्यः पातयामास भूतले ॥ १४॥"
  },
  {
    "text": "ततो महिषरूपेण श‍ृङ्गाभ्यां दहनं पुनः ।\nचकार मूर्च्छितं क्रुद्धः पपात महसां निधिः ॥ १५॥"
  },
  {
    "text": "ततो ययौ यमस्तं वै दण्डघातेन सोऽहनत् ।\nजक्रे सम्मूर्च्छितं दैत्यं महिषं भयदायकम् ॥ १६॥"
  },
  {
    "text": "एतस्मिन्नन्तरे तत्र प्रतापी च विरोचनः ।\nखड्गेन तं जघानाशु यमं सर्वभयङ्करम् ॥ १७॥"
  },
  {
    "text": "पपात खड्गाघातेन यमो यमवतां प्रभुः ।\nवरुणस्तं बबन्धापि पाशेन च विरोचनम् ॥ १८॥"
  },
  {
    "text": "ततस्तं मोचयामास पाशं छित्वा महाबलः ।\nअन्धकः खड्गाघातेन गदया वरुणं तथा ॥ १९॥"
  },
  {
    "text": "मूर्च्छितं च चकाराऽभूदुत्थितः स विरोचनः ।\nततो वायुः कुबेरश्च तावुभौ क्रोधमूच्छितौ ॥ २०॥"
  },
  {
    "text": "वायुना खड्गघातेन मूर्च्छितस्त्वमितौजसा ।\nअन्धकासुरनामाऽसौ पपात धरणीतले ॥ २१॥"
  },
  {
    "text": "शम्बरेण हतो वायुर्मुसलेन महाबलः ।\nस पपात तदा भूमौ देवः सर्वधरोऽपि सन् ॥ २२॥"
  },
  {
    "text": "विरोचनेने बाणौघैस्ताडितो धनरक्षकः ।\nमर्मभेदिभिरत्युग्रैः पपाताऽसौ महाबलः ॥ २३॥"
  },
  {
    "text": "एतस्मिन्नन्तरे तत्र विष्णुः स्वयमुपागतः ।\nगदया तं जघानैव विरोचनमथो रिपुम् ॥ २४॥"
  },
  {
    "text": "भिन्नोरसं च दैत्येशं मृततुल्यं चकार ह ।\nअन्धकं चक्रघातेन पातयामास केशवः ॥ २५॥"
  },
  {
    "text": "शम्बरं बाणजालैः सम्पातयामास भूतले ।\nकुपितो माधवस्तत्र चक्रं तत्याज दारुणम् ॥ २६॥"
  },
  {
    "text": "चक्रेण क्षुरधारेण हता दैत्याः सहस्रशः ।\nगदया मूर्च्छिताः केचिन् मुख्या ये तत्र संस्थिताः ॥ २७॥"
  },
  {
    "text": "एतस्मिन् समरे वीरः प्रह्लादः सम्बभूव ह ।\nसावधानो महाभागस्तं ययौ क्रोधदीपितः ॥ २८॥"
  },
  {
    "text": "बाणवृष्टिं चकाराऽसौ महोग्रां देवनाशिनीम् ।\nतया ताञ्च्छिन्नभिन्नाङ्गान् देवांश्चक्रे धरातले ॥ २९॥"
  },
  {
    "text": "गदया देवदेवेशं केशवं युयुधे भृशम् ।\nखड्गेन मूर्च्छितं चक्रे गरुडं दैत्यनायकः ॥ ३०॥"
  },
  {
    "text": "ततश्च कुपितो विष्णुस्तं हन्तुं चक्रमाददे ।\nबहुधा भ्रामयामास तत्त्याज ह्यस्त्रमुत्तमम् ॥ ३१॥"
  },
  {
    "text": "तन्मस्तकानि दैत्यानां चक्रं चिच्छेद सर्वतः ।\nबाहूदरभुजांश्चैव चकार शकलीकृतान् ॥ ३२॥"
  },
  {
    "text": "सहसाऽसुरराजं च प्रह्लादं हन्तुमाययौ ।\nचक्रं तेजोमयं दिव्यं समीपे ज्वलनप्रभम् ॥ ३३॥"
  },
  {
    "text": "प्रह्लादस्त्वरयास्त्रं च महाधनुषि सन्दधे ।\nनारायणात्मकं चैव हृदि स्मृत्वा जनार्दनम् ॥ ३४॥"
  },
  {
    "text": "मुमोच तन् महास्त्रं वै तेजोरूपममोघकम् ।\nअनिवार्यं जगद्भस्मकारकं कुपितः परः ॥ ३५॥"
  },
  {
    "text": "नारायणास्त्रवेगेन चक्रं प्रतिहतं ततः ।\nदेवान् सर्वान् ददाहापि महास्त्रं सर्वतः परम् ॥ ३६॥"
  },
  {
    "text": "हृदये सहसागत्य पतितं केशवस्य तत् ।\nमूर्च्छितं मृततुल्यं तं चकार च जनार्दनम् ॥ ३७॥"
  },
  {
    "text": "ततो मदयुता दैत्या जगर्जुर्हर्षसंयुताः ।\nप्रशशंसुर्महाभागं प्रह्लादं तेजसान्वितम् ॥ ३८॥"
  },
  {
    "text": "नारायणास्त्रसन्दग्धान् देवर्षीन् वीक्ष्य शङ्करः ।\nक्षुभितो देवरक्षार्थं पिनाकं स्वकरे दधौ ॥ ३९॥"
  },
  {
    "text": "महास्त्रं तत् पाशुपतं सन्दधे क्रोधसंयुतः ।\nबलेन मोचयामास त्वरावान् शङ्करोऽभवन् ॥ ४०॥"
  },
  {
    "text": "महास्त्रं वै पाशुपतं तथा नारायणात्मकम् ।\nउभे अस्त्रे संयुगे ते युयुधाते विहायसि ॥ ४१॥"
  },
  {
    "text": "देवा मुनिगणास्तत्र हर्षयुक्ता बभूविरे ।\nप्रशशंसुर्महादेवं देवदेवं च शङ्करम् ॥ ४२॥"
  },
  {
    "text": "ततः पशुपतिः क्रुद्धस्त्रिशूलं सन्दधे मुने ।\nतत्याज दैत्यसेनायां कुर्वाणं प्रलयं परम् ॥ ४३॥"
  },
  {
    "text": "त्रिशूलं च करोति स्म मृतान् दैत्यान् सहस्रशः ।\nप्रह्लादहृदयेकस्मात् पपात यमसन्निभम् ॥ ४४॥"
  },
  {
    "text": "तेनाऽसौ पतितो भूमौ वाताहत इव द्रुमः ।\nदैत्यसैन्ये महानासीत्तदा कोलाहलः परः ॥ ४५॥"
  },
  {
    "text": "ततस्त्रिशूलवेगेन शितेन सहसाऽसुराः ।\nमूर्च्छिताश्च कृताः केचित् केचिद्वै मारिता मुने ॥ ४६॥"
  },
  {
    "text": "सर्वेऽसुरगणास्तत्र पतिता रणमूर्धनि ।\nततो मत्सरपुत्रौ द्वौ शङ्करं जग्मतुः प्रभो ॥ ४७॥"
  },
  {
    "text": "सुन्दरप्रियनामा च विषयप्रिय एव यः ।\nऊचतुः शङ्करं तत्र क्रोधयुक्तौ महासुरौ ॥ ४८॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nप्रथमे खण्डे वक्रतुण्डचरिते शिवविजयो नाम पञ्चत्रिंशोऽध्यायः ॥ १.३५"
  },
  {
    "text": "१.३६ सुन्दरप्रियविषयप्रियवधो नाम षट्त्रिंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "दक्ष उवाच ।\nवद ब्रह्मन्विशेषेण मम हर्षकरीं कथाम् ।\nविस्तरेण महाभाग वक्रतुण्डप्रभावजाम् ॥ १॥"
  },
  {
    "text": "मुद्गल उवाच ।\nन शक्यतेऽग्निपुत्रेण विस्तरेण पिनाकिना ।\nशेषेण विधिना वक्तुं सङ्क्षपेण ब्रवीम्यतः ॥ २॥"
  },
  {
    "text": "दक्ष उवाच ।\nकिमुक्तं दैत्यपुत्राभ्यां शङ्करेण श्रुतं वद ।\nश्रुत्वा तत् किं कृतं तेन महादेवेन मानद ॥ ३॥"
  },
  {
    "text": "दैत्याभ्यां किं कृतं तत्र तद्वद त्वं विशेषतः ।\nश्रुत्वा त्वद्वदनाम्भोजात् कथां तृप्याम्यहं न च ॥ ४॥"
  },
  {
    "text": "सूत उवाच ।\nएवमादरमाज्ञाय दक्षस्य प्रयतात्मनः ।\nमुद्गलस्तमुवाचाथ हर्षयुक्तः स शौनक ॥ ५॥"
  },
  {
    "text": "मुद्गल उवाच ।\nदैत्यपुत्रौ महावीर्यौ शङ्करं क्रोधसंयुतौ ।\nयदूचतुश्च तत्सर्वं श‍ृणु दक्ष प्रजापते ॥ ६॥"
  },
  {
    "text": "मत्सरपुत्रावूचतुः ।\nतिष्ठ तिष्ठ महादेव पश्य पौरुषमावयोः ।\nज्ञातं त्वदीयं सामर्थ्यं न च गन्तुं त्वमर्हसि ॥ ७॥"
  },
  {
    "text": "अस्मदीया महासेना हता सर्वा सदाशिव ।\nदैत्येन्द्राः पातिताः सर्वे त्वया शङ्कर तेजसा ॥ ८॥"
  },
  {
    "text": "पौरुषं दर्शितं पूर्णं सर्वदेवातिगं महत् ।\nअधुना त्वां हनिष्यावो वक्रतुण्डस्य पश्यतः ॥ ९॥"
  },
  {
    "text": "त्वां हत्वा वक्रतुण्डं च हनिष्यावो न संशयः ।\nपश्चात् सर्वान् सुरेन्द्रांश्च ततो मुनिगणान् सुरान् ॥ १०॥"
  },
  {
    "text": "एवमुक्त्वा महादेवं धनुः सज्जं प्रचक्रतुः ।\nतावुवाच महादेवः स्मयमान इदं वचः ॥ ११॥"
  },
  {
    "text": "शिव उवाच ।\nभवद्भ्यां गदितं क्रूरं तत्सर्वं तथ्यमेव च ।\nअधुनाऽयं समुत्पन्नो वक्रतुण्डो महाबलः ॥ १२॥"
  },
  {
    "text": "भूभारहरणार्थं वै भवतां नाशनाय च ।\nअधुना स गतः कालो विपरीतेन कर्मणा ॥ १३॥"
  },
  {
    "text": "वक्रतुण्डप्रसादेन हनिष्यामि समत्सरम् ।\nअसुरं बलमत्यर्थं पापरूपं न संशयः ॥ १४॥"
  },
  {
    "text": "इत्युक्त्वा बाणवृष्टिं स चक्रे वै शङ्करः प्रभुः ।\nमहोग्रां कालरूपां वै प्रलयस्य प्रकाशिनीम् ॥ १५॥"
  },
  {
    "text": "तां च चिच्छिदतुर्दैत्यो स्वशरैरतिवगितैः ।\nतौ मण्डपं क्षणेनैव चक्रतुः शरसम्भवम् ॥ १६॥"
  },
  {
    "text": "तद्बाणैरपि ते देवाश्छिन्ना भिन्नाः कृता मुने ।\nशङ्करो विस्मितो भूत्वा शूलमुग्रं मुमोच ह ॥ १७॥"
  },
  {
    "text": "आगतं कालरूपं च शूलं दृष्ट्वा महासुरौ ।\nमहास्त्रं तौ पाशुपतं मोचयामासतुस्तदा ॥ १८॥"
  },
  {
    "text": "अनिवार्यं महोग्रं वै सर्वभस्मकरं परम् ।\nजज्वाल तेजसा सर्वं ब्रह्माण्डं व्याकुलं ततः ॥ १९॥"
  },
  {
    "text": "त्रिशूलं निष्फलं तेन महास्त्रेण कृतं क्षणात् ।\nशिवस्य हृदये गत्वा पपात भयदायकम् ॥ २०॥"
  },
  {
    "text": "मूर्च्छितः शङ्करस्तेन पतितो धरणीतले ।\nहाहाकारश्च सर्वत्र देवसैन्ये ततोऽभवत् ॥ २१॥"
  },
  {
    "text": "पतितं शङ्करं दृष्ट्वा वक्रतुण्डो महाबलः ।\nस्वां सेनां प्रेरयामास दैत्यमर्दनलालसः ॥ २२॥"
  },
  {
    "text": "गणेशदूतमुख्यास्तेष्वष्टौ तत्राययुः परे ।\nस्वां स्वां सेनां समादाय महाकाया महाबलाः ॥ २३॥"
  },
  {
    "text": "प्रमोदश्चैष आमोदस्तथा ब्रह्मप्रियो मुने ।\nयोगप्रियश्च स्वानन्दभोक्ता ज्ञानमयश्च हि ॥ २४॥"
  },
  {
    "text": "सर्वगः सर्वविच्चैव क्रोधयुक्ताः समाययुः ।\nतैः प्रेक्षिताः सुराः सर्वे गतमूर्च्छास्तदाऽभवन् ॥ २५॥"
  },
  {
    "text": "श्रमहीनाः क्षतादिभ्यो हीना जाताः प्रभावतः ।\nतेजसा द्विगुणाश्चैव हृष्टपुष्टा यथा मुने ॥ २६॥"
  },
  {
    "text": "एतस्मिन्नन्तरे तत्र कविना जीवितास्तथा ।\nदैत्याः समुत्थिताः सर्वे नीरुजश्च महाबलाः ॥ २७॥"
  },
  {
    "text": "प्रह्लादप्रमुखा वीराश्चक्रुर्नादं समन्ततः ।\nब्रह्माण्डमखिलं तेन सनादमभवत् परम् ॥ २८॥"
  },
  {
    "text": "ततो देवगणाः सर्वे शङ्खनादं प्रचक्रिरे ।\nतेन दैत्यगणा भीता बधिरा इव ते स्थिताः ॥ २९॥"
  },
  {
    "text": "शङ्खानां चैव भेरीणां दुन्दुभीनां स्वरैः परैः ।\nवीराणां क्ष्वेडितेनैव हेषितैर्बृंहितस्वनैः ॥ ३०॥"
  },
  {
    "text": "रथनेमिस्वनैः सर्वं व्याप्तमासीन्नभो मुने ।\nपरस्परं सम्पदं च वीक्ष्य वीक्ष्य च विस्मिताः ॥ ३१॥"
  },
  {
    "text": "एतस्मिन्नेव काले ते प्रमोदाद्या गणा ययुः ।\nकुपिताः शस्त्रसंवृष्टिं चक्रिरे दैत्यमोहिनीम् ॥ ३२॥"
  },
  {
    "text": "तेषां शस्त्राणि सर्वाणि ह्यमोघानि महामुने ।\nचिच्छिदुर्दैत्यराजानां मस्तकानि भुजादिकान् ॥ ३३॥"
  },
  {
    "text": "ब्रह्मप्रियो महाबाहुः शुक्रं धृत्वा प्रपश्यताम् ।\nअसुराणां गतो दूरं गुहायां चाक्षिपन् मुनिम् ॥ ३४॥"
  },
  {
    "text": "गतं शुक्रं तदा दृष्ट्वा दैत्याः सर्वे भयातुराः ।\nहाहाकारं प्रचक्रुस्ते किं भविष्यति विह्वलाः ॥ ३५॥"
  },
  {
    "text": "रक्षिता गुरुरत्युग्रः पश्यतां नो महासुराः ।\nनीतश्च मरणं तस्माच्छ्रेष्ठं किं न मृता वयम् ॥ ३६॥"
  },
  {
    "text": "अधुना क्व गमिष्यामस्तस्माद्युद्ध्यामहे वयम् ।\nमरिष्यामोऽथ वा मोचयिष्यामस्तं स्वतेजसा ॥ ३७॥"
  },
  {
    "text": "परस्परं चेति दैत्या उक्त्वा मरणनिश्चयाः ।\nउदायुधाश्च सर्वे ते युयुधुर्देवसैनिकैः ॥ ३८॥"
  },
  {
    "text": "व्यङ्गा देवाः कृतास्तैस्ते पतिता रणमूर्धनि ।\nहाहाकारश्च सर्वत्र देवसैन्ये प्रवर्तितः ॥ ३९॥"
  },
  {
    "text": "ततो ब्रह्मप्रियाद्या ये कुपिताः शस्त्रधारिणः ।\nपरशुप्रमुखैः शस्त्रैस्त्रिशूलाङ्कुशपाशकैः ॥ ४०॥"
  },
  {
    "text": "शस्त्रैर्दैत्यान्निजघ्नुस्तान् कालरुद्रा इव प्रजाः ।\nतैरस्त्रैर्दैत्यसेनायाः कदनं कृतमञ्जसा ॥ ४१॥"
  },
  {
    "text": "बहवश्व मृता दैत्या मूर्च्छिताश्चापरेऽवनौ ।\nपेतुस्ते सर्वशो वीरा प्रह्लादप्रमुखा मुने ॥ ४२॥"
  },
  {
    "text": "ततो दैत्यकुमारौ तावागतौ रणमूर्धनि ।\nऊचतुस्तान् गणांस्तत्र प्रमोदाद्यान् महासुरौ ॥ ४३॥"
  },
  {
    "text": "दैत्यपुत्रावूचतुः ।\nप्रमोदामोदकाद्याश्च भवद्भिर्बलमञ्जसा ।\nहतं सर्वं च दैत्यानां दैत्यश्रेष्ठाः प्रमूर्च्छिताः ॥ ४४॥"
  },
  {
    "text": "अधुना मरणं प्राप्तं समीपे वः प्रदृश्यताम् ।\nशस्त्रैस्तीक्ष्णैर्हनिष्यावो वक्रतुण्डयुतान् खलान् ॥ ४५॥"
  },
  {
    "text": "एवमुक्त्वा स्वबाणांस्तौ ववर्षतुरथासुरौ ।\nततस्तयोर्बलं वीक्ष्य द्वौ वीरौ समुपस्थितौ ॥ ४६॥"
  },
  {
    "text": "सर्वगः सर्वविच्चैव सबलौ धृतकार्मुकौ ।\nबाणवृष्टिं तु संवार्य बाणांश्चिक्षिपतुः परान् ॥ ४७॥"
  },
  {
    "text": "अमोघाः सर्वबाणास्ते जग्मुः कालयमोपमाः ।\nदैत्यान् सर्वान् प्रचकुस्ते छिन्नभिन्नात्मकान् मुने ॥ ४८॥"
  },
  {
    "text": "मृता मुमूर्षवः केचित्पतिता धरणीतले ।\nअकस्माद्रक्तसम्भूता नदी तत्र प्रवर्तिता ॥ ४९॥"
  },
  {
    "text": "तयोर्बलं निरीक्ष्यैव कम्पितौ दैत्युपुङ्गवौ ।\nअग्न्यस्त्रं धनुषि श्रेष्ठं दधतुः क्रोधसंयुतौ ॥ ५०॥"
  },
  {
    "text": "यावन् मुमुचतुस्तावत् परशू यमसन्निभो ।"
  },
  {
    "text": "आगतौ च शिरश्छेदं दैत्ययोश्चक्रतुः क्षणात् ॥ ५१॥"
  },
  {
    "text": "मत्सरस्य सुतौ वीक्ष्य मृतौ सर्वे भयातुराः ।\nमत्सरं शरणं जग्मुरूचुर्वृत्तान्तमञ्जसा ॥ ५२॥"
  },
  {
    "text": "दैत्या ऊचुः ।\nश‍ृणु दैत्येश वृत्तान्तं रणभूमिसमुद्भवम् ।\nमहाभयङ्करं घोरं कथितुं शक्यते न च ॥ ५३॥"
  },
  {
    "text": "प्रह्लादप्रमुखाः सर्वे घातिता रणमूर्धनि ।\nमृततुल्या मृता वा किमस्माभिर्ज्ञायते न च ॥ ५४॥"
  },
  {
    "text": "तव पुत्रौ महावीर्यौ मृतौ सङ्ग्राममण्डले ।\nकृत्वा युद्धं महाघोरं परशुभ्यां महामते ॥ ५५॥"
  },
  {
    "text": "अकस्माद्वक्रतुण्डस्य गणौ द्वौ समुपस्थितौ ।\nताभ्यां चैव हतौ वीरौ स्वल्पकालेन दैत्यप ॥ ५६॥"
  },
  {
    "text": "वक्रतुण्डसमश्चैव न भूतो न भविष्यति ।\nइति स्वान्ते च संज्ञाय देवं तं शरणं व्रज ॥ ५७॥"
  },
  {
    "text": "नोचेद्दैत्यगणाः सर्वे नाशं यास्यन्ति निश्चितम् ।\nमा गर्वं कुरु दैत्येश दैत्यान् रक्ष महामते ॥ ५८॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nप्रथमे खण्डे वक्रतुण्डचरिते सुन्दरप्रियविषयप्रियवधो नाम षट्त्रिंशोऽध्यायः ॥ १.३६\n१.३७ मत्सरासुरसमागमो नाम सप्तत्रिंशोऽध्यायः"
  },
  {
    "text": "॥ श्रीगणेशाय नमः ।\nमुद्गल उवाच ।\nदैत्यानां वचनं श्रुत्वा स दैत्यो मत्सरासुरः ।\nमूर्च्छितः सहसा भूमौ पपात भयविह्वलः ॥ १॥"
  },
  {
    "text": "अनिश्वसन् दैत्यपस्तु तैराशु विधृतो नृपः ।\nसावधानं प्रचक्रुस्तं प्रयत्नैः परमैस्ततः ॥ २॥"
  },
  {
    "text": "द्विमुहूर्तेन सम्बुद्धो मत्सरः प्रललाप ह ।\nकिं जातं भावि वा किं वा दैवेन विफलं कृतम् ॥ ३॥"
  },
  {
    "text": "तपसा त्वमरत्वं च पृथिवीराज्यमञ्जसा ।\nमया प्राप्तं स्वसामर्थ्यादतुलं तद् वृथा कृतम् ॥ ४॥"
  },
  {
    "text": "अहो हि बलवद् दैवं प्रयत्नो निष्फलो मतः ।\nअचिन्त्या मेऽभयप्राप्तिः पश्चात् सूर्योदयो यथा ॥ ५॥"
  },
  {
    "text": "मृता दैत्या असङ्ख्याश्च मदर्थं नात्र संशयः ।\nमृतौ पुत्रौ महाकालौ कालस्य कथमद्य तौ ॥ ६॥"
  },
  {
    "text": "अधुना शोकसन्तप्तो मरिष्यामि न संशयः ।\nमृतौ पुत्रौ महाकालौ किं कार्यं जीवितेन मे ॥ ७॥"
  },
  {
    "text": "ब्रह्माण्डाधिपतेः पुत्रौ कथं तो निधनं गतौ ।\nकथं मिथ्या हि जातं मे वरदानं महत्तरम् ॥ ८॥"
  },
  {
    "text": "अहो पुत्रौ महावीर्यौ कथं मरणमापतुः ।\nयाभ्यां स्वभुजवीर्येण जिता विष्णुमुखाः सुराः ॥ ९॥"
  },
  {
    "text": "अहो पुत्रौ च मां त्यक्त्वा घोरे दुःखार्णवे परे ।\nक्व गतौ वदतं वाक्यमभूतं निष्ठुरौ कथम् ॥ १०॥"
  },
  {
    "text": "सखींश्च पितरं वृद्धं त्यक्त्वा मां सुन्दरप्रिय ।\nविषयप्रिय मद्बलौ कथं मृत्युमुपस्थितौ ॥ ११॥"
  },
  {
    "text": "इति नानाविधं शौकं चक्रे दैत्येन्द्रपालकः ।\nतं ते सभ्यवराः सर्वे सान्त्वयामासुरादरात् ॥ १२॥"
  },
  {
    "text": "वृद्धा ऊचुः ।\nन रोदनं प्रकर्तव्यं त्वया दैत्येन्द्रनायक ।\nरणे मृतौ महावीर्यौ कीर्तिं कृत्वा महत्तराम् ॥ १३॥"
  },
  {
    "text": "देहस्य मरणं नित्यं जन्म चैव तथा प्रभो ।\nकिं चित्रं तच्च सञ्जातं येन शोचसि दैत्यप ॥ १४॥"
  },
  {
    "text": "आत्मनो मरणं नैव जन्मशास्त्रेषु कथ्यते ।\nमायामोहं परित्यज्य स्वस्थो भव महामते ॥ १५॥"
  },
  {
    "text": "जन्तोरूर्ध्वक्रिया सर्वा कर्तव्या स्वजनैरपि ।\nअतस्त्वं दैत्यराजेन्द्र सार्थकं त्वेतयोः कुरु ॥ १६॥"
  },
  {
    "text": "अथवा तौ परित्यज्य वक्रतुण्डं जहि प्रभो ।\nअथवा शरणं याहि येनैव कुशलं भवेत् ॥ १७॥"
  },
  {
    "text": "वीरा रुदन्ति कुत्रापि नैव जानीहि दैत्यप ।\nसपत्नान् हर्षसंयुक्तान् मा कुरुष्वाधुना परान् ॥ १८॥"
  },
  {
    "text": "एवं प्रबोधितो दैत्यो मत्सरः क्रोधसंयुतः ।\nआदाय सकलं सैन्यं ययौ सङ्ग्राममण्डलम् ॥ १९॥"
  },
  {
    "text": "मत्सरासुरमायान्तं दृष्ट्वा शम्भ्वादयः सुराः ।\nभयभीताश्च तं प्रोचुर्वक्रतुण्डं प्रणम्य ते ॥ २०॥"
  },
  {
    "text": "स्वामिन् समागतो दैत्यो मत्सरः स प्रतापवान् ।\nयस्याग्रे मशका देवास्तृणरूपा नरादयः ॥ २१॥"
  },
  {
    "text": "यस्याग्रे वशवर्तिन्यः श्रियः सर्वार्थदायिकाः ।\nब्रह्माण्डं कम्पते यस्य भयात्सोऽयं समागतः ॥ २२॥"
  },
  {
    "text": "यस्य राज्ये महाभागा जना दुःखविवर्जिताः ।\nसर्वर्तुफलदा वृक्षा मेघाः कालप्रवर्षिणः ॥ २३॥"
  },
  {
    "text": "यस्याज्ञा वशगश्वासौ तपत्येव दिवाकरः ।\nन शीतं प्रबलं तत्र मत्सरे राज्यभोगिनि ॥ २४॥"
  },
  {
    "text": "न रोगाः प्रचरन्तीह भयभीताः सम्मततः ।\nन च चोरादिसन्त्रस्तं जगद्राज्यं प्रशासति ॥ २५॥"
  },
  {
    "text": "यस्य पूजा च सर्वत्र जगति क्रियते जनैः ।\nयज्ञादि सर्वमखिलं भुक्तं येन महात्मना ॥ २६॥"
  },
  {
    "text": "कालो बिभेति यं दृष्ट्वा तदाज्ञा पालकोऽभवत् ।\nकर्मखण्डनमप्यत्र कृतं येन सुरारिणा ॥ २७॥"
  },
  {
    "text": "न स्वाहा न स्वधा यत्र न वषट्कार एव च ।\nन वेदाध्ययनाचारो मत्सरे राज्यकर्तरि ॥ २८॥"
  },
  {
    "text": "न स्नानादिक्रिया यत्र न स्वधर्मः स्वभावजः ।\nन वर्णाश्रमयोर्धर्मो मत्सरे राज्यकर्तरि ॥ २९॥"
  },
  {
    "text": "देवाः श्वापदतुल्या वै भ्रमन्ति वनगोचराः ।\nअन्नवस्त्रादिसंहीनाः कृता दैत्येन्द्रकेण भोः ॥ ३०॥"
  },
  {
    "text": "मुनयस्तपसा हीनाः शापसामर्थ्यहीनकाः ।\nकृता मत्सरदैत्येन सोऽयं स्वामिन् समागतः ॥ ३१॥"
  },
  {
    "text": "देवाङ्गनाश्च तत्कन्या नागकन्या महात्मना ।\nभुक्ता नानाविधा भोगाः सोऽयं मत्सर आगतः ॥ ३२॥"
  },
  {
    "text": "नरकन्याः पशोःकन्या मुनिकन्याः समाहृताः ।\nबलेन न समं यस्य ब्रह्माण्डे सोऽयमागतः ॥ ३३॥"
  },
  {
    "text": "यस्याष्टावरणैर्मृत्युर्न भवेच्च कदाचन ।\nसोऽयं समागतो दैत्यः पश्य पश्य गणाधिप ॥ ३४॥"
  },
  {
    "text": "इत्येवं ब्रुवतो देवान् वक्रतुण्डो महाबलः ।\nमा भयं कुरुत प्राज्ञा हनिष्यामीति सोऽब्रवीत् ॥ ३५॥"
  },
  {
    "text": "सिंहारूढो महाबाहुरेकदन्तविराजितः ।\nपाशाङ्कुशधरो भूत्वा ययौ सङ्ग्राममण्डलम् ॥ ३६॥"
  },
  {
    "text": "प्रमोदामोदकाद्यैश्च संवृतं युद्धलालसम् ।\nतं दृष्ट्वा क्रोधसंयुक्तो मत्सरः प्राह भर्त्सयन् ॥ ३७॥"
  },
  {
    "text": "मत्सरासुर उवाच ।\nकिमर्थमागतस्त्वं मे वक्रतुण्ड रणेऽग्रतः ।\nअद्यैव त्वां हनिष्यामि मा मुखं दर्शयस्व रे ॥ ३८॥"
  },
  {
    "text": "मूढोऽसि येन सङ्ग्रामं कर्तुमागत एव च ।\nन मे मृत्युर्भवेदष्टावरणैर्देहधारिभिः ॥ ३९॥"
  },
  {
    "text": "शम्भुविष्णुमुखैर्देवैः प्रेरितस्त्वं न बुध्यसे ।\nमोहभावेन संयातो मत्सरेण युयुत्सुना ॥ ४०॥"
  },
  {
    "text": "हन्मि त्वामेकबाणेन ससैन्यं नात्र संशयः ।\nपदाघातेन मे भूमिर्विशीर्णा जायते खल ॥ ४१॥"
  },
  {
    "text": "तलप्रहारसंयुक्ताः पर्वताश्चूर्णतां गताः ।\nतस्याऽग्रे कथमायातः कालेन प्रेरितोऽथवा ॥ ४२॥"
  },
  {
    "text": "शब्दगर्जनमात्रेण कम्पते सचराचरम् ।\nतस्याग्रे त्वं सुसङ्ग्रामं किं करिष्यसि तद्वद ॥ ४३॥"
  },
  {
    "text": "ब्रह्माण्डं सकलं युद्धे जितं येन प्रभावतः ।\nतदा त्वं कुत्र गुप्तः सन् स्थितोऽसि भयभावितः ॥ ४४॥"
  },
  {
    "text": "समीचीनमिदं मूढाऽधुना खल कृतं त्वया ।\nदृष्टेः समीपगो जातो हतो मम भविष्यसि ॥ ४५॥"
  },
  {
    "text": "शरणं याहि मे दुष्ट जीवितुं यदि चेच्छसि ।\nमदाज्ञावशगो भूत्वा वने तिष्ठ यथासुखम् ॥ ४६॥"
  },
  {
    "text": "मूढभावेन संयातं त्वां न हन्मि च निर्बलम् ।\nप्रेरकान् मुनिदेवांस्ते तान् हनिष्यामि निश्चितम् ॥ ४७॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nप्रथमे खण्डे वक्रतुण्डचरिते मत्सरासुरसमागमो नाम सप्तत्रिंशोऽध्यायः ॥ १.३७\n१.३८ वक्रतुण्डविजयो नामाष्टत्रिंशोऽध्यायः"
  },
  {
    "text": "॥ श्रीगणेशाय नमः ।\nमुद्गल उवाच ।\nएवं ब्रुबन्तमत्यन्तं मत्सरं क्रोधसंयुतम् ।\nवक्रतुण्डः प्रसन्नात्मा स्मयन्निव जगाद तम् ॥ १॥"
  },
  {
    "text": "वक्रतुण्ड उवाच ।\nमा गर्वं कुरु दैत्येश नाहं देवो न मानुषः ।\nनासुरो नैव नागश्च न गन्धर्वो न पर्वतः ॥ २॥"
  },
  {
    "text": "न नानायोनिजो जन्तुर्नाष्टावरणजस्तथा ।\nब्रह्मरूपोऽहमानन्दानन्दकारक एव च ॥ ३॥"
  },
  {
    "text": "त्वां हन्तुं मुनिदेवानां स्थापनार्थमिहागतः ।\nहनिष्यामि त्वसन्देहाद देत्यनायक दुर्मते ॥ ४॥"
  },
  {
    "text": "शिथिलं वरपुण्यं ते साम्प्रतं पापसञ्चयात् ।\nनानापापफलार्थस्य दाता तेऽहं समागतः ॥ ५॥"
  },
  {
    "text": "अकर्तुं कर्तुमीशं मामन्यथाकर्तुमादरात् ।\nजानीहि मत्सर त्वं वै किं करिष्यसि तद्वद ॥ ६॥"
  },
  {
    "text": "जीवितुं चेच्छसि प्राज्ञ तदा मां शरणं व्रज ।\nस्वस्थाने धर्मविद्वेषं त्यक्त्वा त्वं तु सुखी भव ॥ ७॥"
  },
  {
    "text": "देवादीनां च विद्वेषं त्यक्त्वा तिष्ठसि दैत्य चेत् ।\nतदा त्वां न हनिष्यामि जानीहि त्वं मतं मम ॥ ८॥"
  },
  {
    "text": "मुद्गल उवाच ।\nवक्रतुण्डवचः श्रुत्वा मत्सरो विस्मितोऽभवत् ।\nउवाच तं प्रसन्नात्मा भक्तिभावेन यन्त्रितः ॥ ९॥"
  },
  {
    "text": "मत्सर उवाच ।\nवक्रतुण्ड नमस्तुभ्यं वद मे सकलं प्रभो ।\nसंशयं छिन्धि तं पूर्वं हृदिस्थं गणनायक ॥ १०॥"
  },
  {
    "text": "यदि त्वं सगुणो नासि निर्गुणोऽपि न वर्तसे ।\nब्रह्मरूपोऽसि सर्वेश तदाकारधरः कथम् ॥ ११॥"
  },
  {
    "text": "अन्यच्च त्वं महाभाग ब्रह्मभावेन संस्थितः ।\nसुरासुरसमं ब्रह्म कथमेकं समाश्रितः ॥ १२॥"
  },
  {
    "text": "असुराणां निहन्ता त्वं सुराणां पालकोऽधुना ।\nएतं मे संशयं ब्रह्मन् छेत्तुमर्हसि विघ्नप ॥ १३॥"
  },
  {
    "text": "मत्सरस्य वचः श्रुत्वा वक्रतुण्डः प्रतापवान् ।\nउवाच तं महावीरं भावं दृष्ट्वा हृदि स्थितम् ॥ १४॥"
  },
  {
    "text": "वक्रतुण्ड उवाच ।\nश‍ृणु मत्सर यत्पृष्टं त्वया बुद्धिविशारद ।\nतत्सर्वं कथयिष्यामि संशयच्छेदनाय ते ॥ १५॥"
  },
  {
    "text": "अखिलं ब्रह्मरूपेण मया सृष्टं चराचरम् ।\nलीलार्थं बन्धहीनेन स्वस्वधर्मयुतं परम् ॥ १६॥"
  },
  {
    "text": "पुरुषप्रकृतिभ्यां तत् पाल्यते ह्रियते मया ।\nतयोर्हृदि स्थितेनैव चिन्तामणिस्वरूपिणा ॥ १७॥"
  },
  {
    "text": "सर्वेषां चित्तवृत्तेश्च चालकोऽहं न संशयः ।\nमदाज्ञावशगं सर्वं वर्तते दैत्यपुङ्गव ॥ १८॥"
  },
  {
    "text": "यदा स्वधर्ममत्यन्तं त्यक्त्वा देवगणेश्वराः ।\nदैत्यानां निधनार्थं च यतन्ते मूलनाशकाः ॥ १९॥"
  },
  {
    "text": "तदा दैत्यहृदिस्थोऽहं तपसि प्रेरकोस्म्यतः ।\nदैत्याः कुर्वन्ति च तपो देवानां प्रजिघांसया ॥ २०॥"
  },
  {
    "text": "तपसा वरलाभेन देवान् घ्नन्ति महाबलाः ।\nततस्ते सततं देवाः सत्ताहीना भवन्ति वै ॥ २१॥"
  },
  {
    "text": "ततोऽहं देवसङ्घानां विपरीतो न संशयः ।\nभवामि चासुराणां वै सिद्धिदाता महासुर ॥ २२॥"
  },
  {
    "text": "यदि दैत्या महादुष्टास्त्यक्त्वा घ्नन्ति स्वधर्मकम् ।\nदेवान् मूलविहीनांश्च कर्तुमिच्छन्ति दानव ॥ २३॥"
  },
  {
    "text": "तदाऽहं देवरूपेण तेषां हृदि समास्थितः ।\nछिद्रं प्रकाशयाम्यादौ हनने दैत्यरक्षसाम् ॥ २४॥"
  },
  {
    "text": "ततस्तेनैव देवेन्द्रा मार्गेण सुरविद्विषः ।\nघ्नन्ति मत्सर ते सर्वं कथितं मे चरित्रकम् ॥ २५॥"
  },
  {
    "text": "यदि स्वहृदये देवा निश्चयं कुर्वते परम् ।\nदैत्यानां तपसां विघ्नं कर्तव्यमिति साम्प्रतम् ॥ २६॥"
  },
  {
    "text": "तदाऽहं वरदाता च भवाम्यसुरनायक ।\nदैत्येभ्यो नात्र सन्देहो देवगर्वप्रहारकः ॥ २७॥"
  },
  {
    "text": "यदि दैत्या महाभागा देवैर्जाता दुरासदाः ।\nतदाऽहं दैत्यनाशाय भवामि तनुधारकः ॥ २८॥"
  },
  {
    "text": "यदा दैत्याश्च देवाश्च स्वस्वधर्मपरायणाः ।\nतदाऽहं ब्रह्मभावेन स्थितस्तेषां हृदि ह्यहो ॥ २९॥"
  },
  {
    "text": "त्वया प्रपीडिता देवास्त्यक्त्वा धर्मं स्वभावजम् ।\nअतस्त्वां हन्तुमायातो दैत्यराज महामते ॥ ३०॥"
  },
  {
    "text": "इत्युक्त्वा निजरूपं तद्दर्शयामास विघ्नपः ।\nबिन्दुमात्रे ब्रह्मणि स्वे संस्थितं सुन्दरं मुने ॥ ३१॥"
  },
  {
    "text": "वक्रतुण्डप्रसादेन तस्य दर्शनजेन च ।\nफलेन दैत्यराजोऽपि दिव्यं चक्षुरवाप्तवान् ॥ ३२॥"
  },
  {
    "text": "तेनैव चक्षुषा तेन दैत्येन परमाद्भुतम् ।\nदृष्टं रूपं गणेशस्य ब्रह्माकारं प्रजापते ॥ ३३॥"
  },
  {
    "text": "न न्यूनं नाधिकं तत्र न समं चात्मना न च ।\nचतुष्पादमयं ब्रह्म पादहीनं स्वभावतः ॥ ३४॥"
  },
  {
    "text": "न देहो न च देह्यत्र सगुणो निर्गुणो न च ।\nन मायामायिको भाति वक्रतुण्डो गजाननः ॥ ३५॥"
  },
  {
    "text": "देहं सगुणरूपं च निर्गुणं मस्तकं मुने ।\nगजवक्त्रमयं तेन दृष्टं भिन्नं प्रभावतः ॥ ३६॥"
  },
  {
    "text": "तयोर्योगकरः साक्षाद् वक्रतुण्डः प्रतापवान् ।\nसंयुक्तोऽवयवाद्यैश्च ज्ञातो दैत्याधिपेन सः ॥ ३७॥"
  },
  {
    "text": "ततस्तं प्रणनामाथ भक्तियुक्तेन चेतसा ।\nतुष्टाव परया भक्त्या बद्धाञ्जलिपुटोऽसुरः ॥ ३८॥"
  },
  {
    "text": "मत्सरासुर उवाच ।\nनमामि वक्रतुण्डं च चतुष्पादं चतुःपरम् ।\nचतुर्देहविहीनं च बिन्दुमात्रे व्यवस्थितम् ॥ ३९॥"
  },
  {
    "text": "साकारं च निराकारं मायारूपधरं प्रभुम् ।"
  },
  {
    "text": "नमामि मायिनं तं च मायाहीनस्वरूपकम् ॥ ४०॥"
  },
  {
    "text": "जगन्मयं च तद्धीनं सर्वकामप्रपूरकम् ।\nब्रह्मभूयप्रदं चैव नमामि गणनायकम् ॥ ४१॥"
  },
  {
    "text": "सिंहारूढं चतुर्बाहुं विघ्ननाशं नमामि च ।\nसिद्धिबुद्धिपतिं चैव सिद्धिबुद्धिप्रदायकम् ॥ ४२॥"
  },
  {
    "text": "अनन्तलीलया युक्तं लीलाहीनं नमामि तम् ।\nअव्यक्तं व्यक्तरूपं वै नमामि स्वहृदि स्थितम् ॥ ४३॥"
  },
  {
    "text": "वेदान्तवेद्यं सज्योतिर्ज्योतिषामपि भासकम् ।\nनमामि सच्चिदानन्ददेहरूपं गजाननम् ॥ ४४॥"
  },
  {
    "text": "योगिनां हृदि संस्थं च योगिभ्यो योगदायकम् ।\nभावाभावमयं देवं नमामि भववर्जितम् ॥ ४५॥"
  },
  {
    "text": "सर्वत्र पक्षहीनं तं सर्वपक्षधरं प्रभुम् ।\nनमामि वक्रतुण्डाख्यं ब्रह्मब्रह्माधिपं विभुम् ॥ ४६॥"
  },
  {
    "text": "अहो भाग्यमहो भाग्यं येन दृष्टो गजाननः ।\nसर्वाकारनिराकारहीनोऽयं वक्रतुण्डकः ॥ ४७॥"
  },
  {
    "text": "शरणं ते प्रपन्नोऽस्मि पाहि मां भक्तवत्सल ।\nप्रवणं त्वत्पदे नित्यं संसारोत्तारणैषिणम् ॥ ४८॥"
  },
  {
    "text": "एवं स्तुत्वा वक्रतुण्डं पादयोर्निपपात ह ।\nपुनः पुनः प्रणम्याऽसौ बद्धाञ्जलिपुटः स्थितः ॥ ४९॥"
  },
  {
    "text": "स दृष्ट्वा तादृशं दैत्यं भक्तियुक्तं गजाननः ।\nजगाद तं महाभागं भक्तेशो भावतोषितः ॥ ५०॥"
  },
  {
    "text": "वक्रतुण्ड उवाच ।\nमत्सर त्वद्विनाशाय कुपितोऽहं न संशयः ।\nशरणागतनाशं च नेच्छामि वृणु वाञ्छितम् ॥ ५१॥"
  },
  {
    "text": "इदं त्वया कृतं स्तोत्रं मत्प्रीतर्वर्धनं महत् ।\nमहैश्वर्यायुरारोग्यदायकं धनधान्यदम् ॥ ५२॥"
  },
  {
    "text": "पुत्रपौत्रकलत्रादिनानासम्पत्करं परम् ।\nधर्मार्थकाममोक्षाणां दायकं प्रभविष्यति ॥ ५३॥"
  },
  {
    "text": "मुद्गल उवाच ।\nवक्रतुण्डवचः श्रुत्वा मत्सरो भक्तिसंयुतः ।\nजगाद वचनं तत्र वक्रतुण्डं कृताञ्जलिः ॥ ५४॥"
  },
  {
    "text": "मत्सर उवाच ।\nप्रसन्नो यदि सर्वेश मह्यं देयो वरो यदि ।\nसुदृढां च तदा भक्तिं त्वदीयां देहि विघ्नप ॥ ५५॥"
  },
  {
    "text": "अन्यं त्वं मे वरं देहि त्वद्भक्तास्ते च मे प्रियाः ।\nस्थानं देहि तथा वृत्तिं योगक्षेमकरीं प्रभो ॥ ५६॥"
  },
  {
    "text": "मत्सरस्य वचः श्रुत्वा वक्रतुण्डस्तमब्रवीत् ।\nअचला पदि मे भक्तिरद्य ते सम्भविष्यति ॥ ५७॥"
  },
  {
    "text": "स्वस्वधर्मरतान् जन्तूंस्तान् रक्षस्व च मत्सर ।\nमदीयान् प्रवरान् भक्तांस्तान पालय च यत्नतः ॥ ५८॥"
  },
  {
    "text": "मदीयमूर्तिपूजा च यत्रादौ स्मरणं भवेत् ।\nसर्वारम्भेषु तत्र त्वं मा विघ्नं कुरु दैत्यप ॥ ५९॥"
  },
  {
    "text": "अन्यत्र सर्वभावेषु कर्मज्ञानादिकर्तृषु ।\nआसुरेणैव वर्तस्व फलं ग्राह्यं त्वयाऽसुर ॥ ६०॥"
  },
  {
    "text": "तेषां हृदि समाविश्य कुरु राज्यं महामते ।\nमद्भक्त्यादिषु भावेषु दासवत्त्वं सदा भव ॥ ६१॥"
  },
  {
    "text": "एवमुक्तो महादैत्यस्तथेति तमुवाच ह ।\nप्रणिपत्य गणेशानं हर्षयुक्तेन चेतसा ॥ ६२॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nप्रथमे खण्डे वक्रतुण्डचरिते वक्रतुण्डविजयो नामाष्टत्रिंशोऽध्यायः ॥ १.३८"
  },
  {
    "text": "१.३९ वक्रतुण्डान्तर्धानं नामैकोनचत्वारिंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nमत्सरं शान्तिमापन्नं दृष्ट्वा देवर्षयस्तदा ।\nप्रहृष्टमनसो जातास्तुष्टुवुस्तं गजाननम् ॥ १॥"
  },
  {
    "text": "देवर्षय ऊचुः ।\nसदा ब्रह्मभूतं विकारादिहीनं विकारादिभूतं महेशादिवन्द्यम् ।\nअपारस्वरूपं स्वसंवेद्यमेकं नमामः सदा वक्रतुण्डं भजामः ॥ २॥"
  },
  {
    "text": "अजं निर्विकल्पं कलाकालहीनं हृदिस्थं सदा साक्षिरूपं परेशम् ।\nजनज्ञानकारं प्रकाशैर्विहीनं नमामः सदा वक्रतुण्डं भजामः ॥ ३॥"
  },
  {
    "text": "अनन्तस्वरूपं सदानन्दकन्दं प्रकाशस्वरूपं सदा सर्वगं तम् ।\nअनादिं गुणादिं गुणाधारभूतं नमामः सदा वक्रतुण्डं भजामः ॥ ४॥"
  },
  {
    "text": "धरावायुतेजोमयं तोयभावं सदाकाशरूपं महाभूतसंस्थम् ।\nअहङ्कारधारं तमोमात्रसंस्थं नमामः सदा वक्रतुण्डं भजामः ॥ ५॥"
  },
  {
    "text": "रविप्राणविष्णुप्रचेतोयमेशविधात्रश्विवैश्वानरेन्द्रप्रकाशम् ।\nदिशां बोधकं सर्वदेवाधिरूपं नमामः सदा वक्रतुण्डं भजामः ॥ ६॥"
  },
  {
    "text": "उपस्थत्वगुक्तीक्षणस्थप्रकाशं कराङ्घ्रिस्वरूपं कृतघ्राणजिह्वम् ।\nगुदस्थं श्रुतिस्थं महाखप्रकाशं नमामः सदा वक्रतुण्डं भजामः ॥ ७॥"
  },
  {
    "text": "रजोरूपसृष्टिप्रकाशे विधिं तं सदा पालने केशवं सत्त्वसंस्थम् ।\nतमोरूपधारं हरं संहरं तं नमामः सदा वक्रतुण्डं भजामः ॥ ८॥"
  },
  {
    "text": "दिशाधीशरूपं सदाशास्वरूपं ग्रहादिप्रकाशं ध्रुवादिं खगस्थम् ।\nअनन्तोडुरूपं तदाकारहीनं नमामः सदा वक्रतुण्डं भजामः ॥ ९॥"
  },
  {
    "text": "महत्तत्वरूपं प्रधानस्वरूपमहङ्कारधारं त्रयीबोधकारम् ।\nअनाद्यन्तमायं तदाधारपुच्छं नमामः सदा वक्रतुण्डं भजामः ॥ १०॥"
  },
  {
    "text": "सदा कर्मधारं फलैः स्वर्गदं तमकर्मप्रकाशेन मुक्तिप्रदं तम् ।\nविकर्मादिना यातनाधारभूतं नमामः सदा वक्रतुण्डं भजामः ॥ ११॥"
  },
  {
    "text": "अलोभस्वरूपं सदा लोभधारं जनज्ञानकारं जनाधीशपालम् ।\nनृणां सिद्धिदं मानवं मानवस्थं नमामः सदा वक्रतुण्डं भजामः ॥ १२॥"
  },
  {
    "text": "लतावृक्षरूपं सदा पक्षिरूपं धनादिप्रकाशं सदा धान्यरूपम् ।\nप्रसूपुत्रपौत्रादिनानास्वरूपं नमामः सदा वक्रतुण्डं भजामः ॥ १३॥"
  },
  {
    "text": "खगेशस्वरूपं वृषादिप्रसंस्थं मृगेन्द्रादिबोधं मृगेन्द्रस्वरूपम् ।\nधराधारहेमाद्रिमेरुस्वरूपं नमामः सदा वक्रतुण्डं भजामः ॥ १४॥"
  },
  {
    "text": "सुवर्णादिधातुस्थसद्रङ्गसंस्थं समुद्रादिमेघस्वरूपं जलस्थम् ।\nजले जन्तुमत्स्यादिनानाविभेदं नमामः सदा वक्रतुण्डं भजामः ॥ १५॥"
  },
  {
    "text": "सदा शेषनागादिनागस्वरूपं सदा नागभूषं च लीलाकरं तैः ।\nसुरारिस्वरूपं च दैत्यादिभूतं नमामः सदा वक्रतुण्डं भजामः ॥ १६॥"
  },
  {
    "text": "वरं पाशधारं सदा भक्तपोषं महापौरुषं मायिनं सिंहसंस्थम् ।\nचतुर्बाहुधारं सदा विघ्ननाशं नमामः सदा वक्रतुण्डं भजामः ॥ १७॥"
  },
  {
    "text": "गणेशं गणेशादिवन्द्यं सुरेशं परं सर्वपूज्यं सुबोधादिगम्यम् ।\nमहावाक्यवेदान्तवेद्यं परेशं नमामः सदा वक्रतुण्डं भजामः ॥ १८॥"
  },
  {
    "text": "अनन्तावतारैः सदा पालयन्तं स्वधर्मादिसंस्थं जनं कारयन्तम् ।\nसुरैर्दैत्यपैर्वन्द्यमेकं समं त्वां नमामः सदा वक्रतुण्डं भजामः ॥ १९॥"
  },
  {
    "text": "त्वया नाशितोऽयं महादैत्यभूपः सुशान्तेर्धरोऽयं कृतस्तेन विश्वम् ।\nअखण्डप्रहर्षेण युक्तं च तं वै नमामः सदा वक्रतुण्डं भजामः ॥ २०॥"
  },
  {
    "text": "न विन्दन्ति यं वेदवेदज्ञमर्त्या न विन्दन्ति यं शास्त्रशास्त्रज्ञभूपाः ।\nन विन्दन्ति यं योगयोगीशकाद्या नमामः सदा वक्रतुण्डं भजामः ॥ २१॥"
  },
  {
    "text": "न वेदा विदुर्यं च देवेन्द्रमुख्या न योगैर्मुनीन्द्रा वयं किं स्तुमश्च ।\nतथाऽपि स्वबुध्या स्तुतं वक्रतुण्डं नमामः सदा वक्रतुण्डं भजामः ॥ २२॥"
  },
  {
    "text": "मुद्गल उवाच ।\nएवं स्तुत्वा वक्रतुण्डं स्थिता देवषर्यः प्रभो ।\nबद्धाञ्जलिपुटाः सर्वे तूष्णीम्भावेन मानद ॥ २३॥"
  },
  {
    "text": "देवानां च मुनीनां स स्तुतिं श्रुत्वा गजाननः ।\nउवाच तान् प्रसन्नात्मा हषर्यन् वचनं महत् ॥ २४॥"
  },
  {
    "text": "वक्रतुण्ड उवाच ।\nश‍ृणुध्वं मुनयः सर्वे देवा मे वचनं महत् ।\nभवत्कृतमिदं स्तोत्रं मत्प्रीतेर्वधनं भवेत् ॥ २५॥"
  },
  {
    "text": "अनन स्तौति यो नित्यं मां तस्य परिपूरये ।\nभोगान्नानाविधांश्चैव पुत्रपौत्रादिसम्पदः ॥ २६॥"
  },
  {
    "text": "यं यमिच्छति तं तं च दास्येऽहं नात्र संशयः ।\nभुक्तिमुक्तिप्रदं चैतद्ब्रह्मभूयकरं भवेत् ॥ २७॥"
  },
  {
    "text": "नानासिद्धिप्रदं चैव हृदि बुद्धिप्रकाशकम् ।\nसुरेन्द्रैर्वन्द्यतां याति यो मां स्तौति त्वनेन सः ॥ २८॥"
  },
  {
    "text": "सहस्रावर्तनान् मर्त्यः कारागृहगतं नरम् ।\nमोचयेन्नात्र सन्देहो मत्प्रियः सर्वदा भवेत् ॥ २९॥"
  },
  {
    "text": "अपराधशतैर्युक्तो यो वै भवति मानवः ।\nतस्यापराधसहनं करोमि स्तोत्रपाठतः ॥ ३०॥"
  },
  {
    "text": "एकविंशतिवारं य एकविंशद्दिनानि वै ।\nपठिष्यति सदा तस्मै चिन्तितं प्रददाम्यहम् ॥ ३१॥"
  },
  {
    "text": "एकविंशतिकाः श्लोका भवद्भिर्मत्प्रियात्मकैः ।\nकृतास्तैर्मां स देवास्तु स्तुता वै मुनयोऽखिलाः ॥ ३२॥"
  },
  {
    "text": "तेन विघ्नविहीनाश्च स्वधर्मरुचयस्तथा ।\nभविष्यथ महाभागा भुक्तिमुक्तिप्रदास्तथा ॥ ३३॥"
  },
  {
    "text": "वरं ब्रूत महाभागा येषां यन्मनसि स्थितम् ।\nतद्दास्यामि न सन्देहः स्तोत्रसन्तोषितो ह्यहम् ॥ ३४॥"
  },
  {
    "text": "मुद्गल उवाच ।\nएवमुक्ताः सुराः सर्वे मुनयस्तं प्रणम्य च ।\nप्रहृष्टमानसा ऊचुर्वक्रतुण्डं महाबलम् ॥ ३५॥"
  },
  {
    "text": "देवर्षय ऊचुः ।\nयदि प्रसन्नतां यातो वक्रतुण्ड ददासि चेत् ।\nत्वदीयामचलां भक्तिं देहि नाथ दयानिधे ॥ ३६॥"
  },
  {
    "text": "यदि प्राप्ता त्वदीया च भक्तिर्जन्तोस्तदा प्रभो ।\nकिं दुर्लभं भवेत्तस्य हस्तगाः सर्वसिद्धयः ॥ ३७॥"
  },
  {
    "text": "अतो भक्तिं महाभाग देहि नो विघ्ननायक ।\nतया तृप्ता भविष्यामस्त्वत्पादप्रवणा वयम् ॥ ३८॥"
  },
  {
    "text": "तेषां वचनमाकर्ण्य देवदेवो गजाननः ।\nजगाद भावगम्भीरं ज्ञाता विज्ञजनप्रियः ॥ ३९॥"
  },
  {
    "text": "वक्रतुण्ड उवाच ।\nमदीया भक्तिरचला भविष्यति न संशयः ।\nभवतां भावयुक्तानां भो भो देवर्षयः खलु ॥ ४०॥"
  },
  {
    "text": "अन्तर्दधे स उक्तैवं वक्रतुण्डो गणेश्वरः ।\nपश्यतां मुनिदेवानां स्वानन्दस्थो बभूव ह ॥ ४१॥"
  },
  {
    "text": "ततो देवर्षयः सर्वे खिन्नाः स्वस्वपदं ययुः ।"
  },
  {
    "text": "ध्यायन्तश्च तमेवैते वक्रतुण्डं सुसिद्धिदम् ॥ ४२॥"
  },
  {
    "text": "मत्सरोऽपि ततः सर्वैर्दैत्यैः परिवृतो ययौ ।\nस्वं पदं पालयन् शीघ्रं सुशान्तो ह्यभवत् सदा ॥ ४३॥"
  },
  {
    "text": "तं त्यक्त्वा दैत्यसङ्घास्ते ययुः स्वं स्वं गृहं मुने ।\nएवं मत्सरमाहात्म्यं वक्रतुण्डेन कारितम् ॥ ४४॥"
  },
  {
    "text": "स एव वक्रतुण्डस्तु सृजत्यवति च प्रभुः ।\nहरते भावहीनः सन् नाद्यमध्यान्तगः स्वयम् ॥ ४५॥"
  },
  {
    "text": "एवं नानावतारेण स्वस्वधर्मरतान् सुरान् ।\nअसुरान् मानवादींश्च कुरुते वक्रतुण्डकः ॥ ४६॥"
  },
  {
    "text": "अवतारा अनन्ताश्च वक्रतुण्डस्य भो विभो ।\nचरित्रमखिलं तेषां कथितुं शक्यते न वै ॥ ४७॥"
  },
  {
    "text": "ब्रह्मणा षण्मुखेनाऽपि विष्णुना शङ्करेण च ।\nशेषेण मुनिभिश्चैव वेदैः काहं च तत्र वै ॥ ४८॥"
  },
  {
    "text": "दिवोदासशमार्थाय स एवं वक्रतुण्डकः ।\nशिवपुत्रत्वमापन्नो ढुण्ढिराजेति नामतः ॥ ४९॥"
  },
  {
    "text": "वामनस्य वरं दातुं स एव गणनायकः ।\nप्रकटोऽभून् महातेजास्तस्याग्रे भक्तपालकः ॥ ५०॥"
  },
  {
    "text": "एवं नानावतारैश्च भक्तरक्षणलालसः ।\nकरोति भक्तसंरक्षां जानीहि त्वं प्रजापते ॥ ५१॥"
  },
  {
    "text": "ब्रह्मणा सृष्टिकार्यार्थं व्याकुलेन स न स्मृतः ।\nवक्रतुण्डस्ततो दैत्यो मत्सरः प्रविवेश तम् ॥ ५२॥"
  },
  {
    "text": "तेनासुरस्वभावेन पीडितो विधिरद्भुतम् ।\nविघ्नयुक्तोऽभवत्तत्र सृष्टिं कर्तुं न स क्षमः ॥ ५३॥"
  },
  {
    "text": "पुरातनं वचः स्मृत्वा पुनस्तं शरणं ययौ ।\nविधिर्विघ्नविहीनः स ससर्ज सकलं जगत् ॥ ५४॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nप्रथमे खण्डे वक्रतुण्डचरिते वक्रतुण्डान्तर्धानं नामैकोनचत्वारिंशोऽध्यायः ॥ १.३९\n१.४० ब्रह्मणस्तपश्चरणं नाम चत्वारिंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "दक्ष उवाच ।\nधन्योऽस्म्यनुगृहीतोऽस्मि यत्त्वया श्रावितं महत् ।\nचरित्रं वक्रतुण्डस्य ब्रह्मभूयकरं महत् ॥ १॥"
  },
  {
    "text": "श्रुत्वा श्रुत्वा न मे तृप्तिर्जायतेऽमृततो यथा ।\nइच्छामि तत्पुनः श्रोतुं पूजितो विधिना कथम् ॥ २॥"
  },
  {
    "text": "विस्तरेण च मे ब्रूहि कथां पापापनोदिनीम् ।\nश्रोतुः प्रष्टुश्च वक्तुश्च त्रयाणां सर्वसिद्धिदाम् ॥ ३॥"
  },
  {
    "text": "सूत उवाच ।\nदक्षस्य वचनं श्रुत्वा मुद्गलस्तमुवाच ह ।\nउत्फुल्लनयनो हर्षाद्गाणेशेन्द्रः स शौनक ॥ ४॥"
  },
  {
    "text": "मुद्गल उवाच ।\nश‍ृणु दक्ष महाभाग धन्योऽसि न च संशयः ।\nयेन ते गणराजस्य कथायां प्रीतिरद्भुता ॥ ५॥"
  },
  {
    "text": "अल्पपुण्यवतो ढुण्ढिकथाया अवधारणे ।\nश्रवणे च तथा प्रीतिर्जायते न कदाचन ॥ ६॥"
  },
  {
    "text": "अतस्तेहं प्रवक्ष्यामि त्वदादरसुतोषितः ।\nसङ्क्षेपेण कथां दिव्यां गणेशस्य महात्मनः ॥ ७॥"
  },
  {
    "text": "प्रलयादौ गणेशेन सृष्टाः पञ्च सुराधिपाः ।\nतेषां तपःप्रभावेण प्रसन्नो वरदोऽभवत् ॥ ८॥"
  },
  {
    "text": "वरस्यैव प्रभावेण समर्थास्ते बभूविरे ।"
  },
  {
    "text": "स्वस्वकार्ये प्रवृत्ताश्च सावधानेन चेतसा ॥ ९॥"
  },
  {
    "text": "सृष्टिप्रकरणे ब्रह्मा प्रवृत्तो जगतोऽभवत् ।\nन सस्मार गणेशानं विस्मृत्यादौ तदर्चनम् ॥ १०॥"
  },
  {
    "text": "तेन भ्रान्तोऽभवत् सद्यो मानसे गर्वमादधे ।\nत्रिलोके नैव मत्तुल्यः स्रष्टाऽहं नात्र संशयः ॥ ११॥"
  },
  {
    "text": "सृजामि सकलं विश्वं तदा विष्णुश्च पाति वै ।\nरुद्रः संहरते तच्च शक्तिर्मोहं करोति च ॥ १२॥"
  },
  {
    "text": "सूर्यः कर्मप्रकाशं च करोति जगति प्रभुः ।\nन सृष्टं चेन् मया विश्वं देवत्वं तु निरर्थकम् ॥ १३॥"
  },
  {
    "text": "ममाज्ञादौ गणेशेन कृता सृष्टौ विशेषतः ।\nमदीयां पात्रतां दृष्ट्वा तस्मान्नान्योऽस्ति मत्समः ॥ १४॥"
  },
  {
    "text": "इति गर्वेण मनसि मोहितोऽभूत् पितामहः ।\nततो विघ्नगणास्तत्र प्रबभूवुरनेकशः ॥ १५॥"
  },
  {
    "text": "सृष्टिं विरचयन्तं तं ब्रह्माणं प्राप्य दारुणः ।\nनानारूपा महावीर्यास्ताडयामासुरोजसा ॥ १६॥"
  },
  {
    "text": "त्रिनेत्राः पञ्चनेत्राश्च पृष्ठनेत्रा महाबलाः ।\nदशतुण्डा सहस्रं च मुखानि दधतः परे ॥ १७॥"
  },
  {
    "text": "एवं नानास्वरूपास्ते विधिं धृत्वा प्ररेमिरे ।\nबालक्रीडनकं कृत्वा दुःखयुक्तं महाबलाः ॥ १८॥"
  },
  {
    "text": "एवं स परवान् ब्रह्मा गर्वं सर्वं प्रमुच्य वै ।\nजगाम शरणं देवं गणेशं विघ्ननायकम् ॥ १९॥"
  },
  {
    "text": "गतगर्वो हृदि स्मृत्वा तुष्टाव गणनायकम् ।\nतेन विघ्नगणाः सर्वेंऽतर्धानं तत्र चक्रिरे ॥ २०॥"
  },
  {
    "text": "मुक्तो विघ्नैस्तदा ब्रह्मा तताप परमं तपः ।\nषडक्षरेण मन्त्रेण वक्रतुण्डमतोषयत् ॥ २१॥"
  },
  {
    "text": "वायुभक्षोऽभवद्ब्रह्मा पादाङ्गुष्ठाग्रसंस्थितः ।\nचकार तेजसा वृत्तिं गणेशे निश्चलां ततः ॥ २२॥"
  },
  {
    "text": "एवं दिव्यसहस्रं स तपस्तेपे सुदारुणम् ।\nततो भूतानि सर्वानि व्याकुलाणि तदाऽभवन् ॥ २३॥"
  },
  {
    "text": "ततस्तस्योग्रतपसा प्रसन्नो वक्रतुण्डकः ।\nआययौ भक्तराजं तं भक्तिभावेन तोषितः ॥ २४॥"
  },
  {
    "text": "तेजोरूपी महाकायो वक्रतुण्डश्चतुर्भुजः ।\nसिंहारूढस्त्रिनेत्रश्च पाशाङ्कुशधरो विभुः ॥ २५॥"
  },
  {
    "text": "वरदाभयहस्तश्च पृथुवक्षा महोदरः ।\nसिद्धिबुद्धियुतश्चिन्तामणिना च विराजितः ॥ २६॥"
  },
  {
    "text": "नानालङ्कारसंयुक्तः शेषनाभिर्गजाननः ।\nसिन्दूरारुणदेहश्च नानावस्त्रधरः प्रभुः ॥ २७॥"
  },
  {
    "text": "तं दृष्ट्वा भयभीतोऽसौ विधाता स्तौति तं परम् ।\nगणेशं हृदि सञ्चिन्त्य नानास्तोत्रैर्विधानतः ॥ २८॥"
  },
  {
    "text": "वक्रतुण्डः स्तुवन्तं तमुवाच घननिस्वनः ।\nवरं वृणु विधातस्त्वं दास्यामि तु न संशयः ॥ २९॥"
  },
  {
    "text": "इति तस्य वचः श्रुत्वा ब्रह्मा तं प्रणनाम च ।\nउवाच सौम्यरूपेण वरं देहि गजानन ॥ ३०॥"
  },
  {
    "text": "ब्रह्मणो गिरमाकर्ण्य सौम्यतेजा गजाननः ।\nउवाच तं महाभागं भक्तिभावेन तोषितः ॥ ३१॥"
  },
  {
    "text": "वक्रतुण्ड उवाच ।\nस्वानन्दनगरे संस्थं सदैतादृशरूपकम् ।\nमृत्युलोके स्थितस्त्वं च कथं द्रक्ष्यसि मानद ॥ ३२॥"
  },
  {
    "text": "तपसा भक्तिभावेन तोषितोऽहं त्वया विधे ।\nतेन सौम्यस्वरूपेण त्वदग्रे संस्थितोऽभवम् ॥ ३३॥"
  },
  {
    "text": "त्वं तु मत्तो वरान् ब्रूहि दास्येऽहं वाञ्छितान् परान् ।"
  },
  {
    "text": "मयि प्रसन्नतां याते दुर्लभं न भविष्यति ॥ ३४॥"
  },
  {
    "text": "गणेशवचनं श्रुत्वा ब्रह्मा तं प्रणनाम च ।\nबद्धाञ्जलिपुटो भूत्वा स्तोतुं तमुपचक्रमे ॥ ३५॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nप्रथमे खण्डे वक्रतुण्डचरिते ब्रह्मणस्तपश्चरणं नाम चत्वारिंशोऽध्यायः ॥ १.४०\n१.४१ दम्भासुरराज्याभिषेको नाम एकचत्वारिंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "ब्रह्मोवाच ।\nनमस्ते वक्रतुण्डाय गणेशाय महात्मने ।\nअनन्तानन्तपाराय विघ्नेशाय नमो नमः ॥ १॥"
  },
  {
    "text": "नमो भक्तिप्रियायैव भक्तसंरक्षकाय ते ।\nअभक्तकामनाशाय सर्वदात्रे नमो नमः ॥ २॥"
  },
  {
    "text": "निर्गुणाय निरूपाय निर्मलाय गुणात्मने ।\nअनन्ताननधाराय सिंहवाहाय ते नमः ॥ ३॥"
  },
  {
    "text": "अनादिरूपकायैव नमः सर्वप्रियङ्कर ।\nवेदान्तवेद्यदेहाय गजवक्त्राय ते नमः ॥ ४॥"
  },
  {
    "text": "अनन्तोदरसंस्थाय नानाभोगकराय ते ।\nमायाधाराय मायाया मोहकाय नमो नमः ॥ ५॥"
  },
  {
    "text": "अमेयशक्तये तुभ्यमनाधाराय दंष्ट्रिणे ।\nचतुर्बाहुयुतायैव स्वानन्दपतये नमः ॥ ६॥"
  },
  {
    "text": "सिद्धिबुद्धिप्रदायैव सिद्धिबुद्धिधराय च ।\nब्रह्मभूताय देवाय विघ्नहर्त्रे नमोऽस्तु ते ॥ ७॥"
  },
  {
    "text": "वक्रतुण्ड प्रसन्नस्त्वं मह्यं देहि तदानघ ।\nत्वदीयामचलां भक्तिं यया बन्धो न विद्यते ॥ ८॥"
  },
  {
    "text": "त्वदाज्ञया प्रवृत्तोऽहं तत्र सामर्थ्यमद्भुतम् ।\nसृष्टौ देहि गणाधीश विघ्नहीनं च मे सदा ॥ ९॥"
  },
  {
    "text": "अहं स्रष्टा च सर्वेषां त्वया प्रोक्तो गजानन ।\nअतस्त्वं पुत्रभावेन गृहे मे तिष्ठ मायया ॥ १०॥"
  },
  {
    "text": "त्वं साक्षाद्ब्रह्मभूतश्चेद्यदि पुत्रो भविष्यसि ।\nतदाहं बन्धनान्मुक्तो भविष्यामि च राजसात् ॥ ११॥"
  },
  {
    "text": "तव माता पिता स्वामिन् बन्धयुक्तौ कृतौ यदि ।\nतदा वेदादिकं सर्वं मिथ्याभूतं भविष्यति ॥ १२॥"
  },
  {
    "text": "नामग्रहणमात्रेण ब्रह्मभूयप्रदो भवान् ।\nकिं पुनः पुत्रभावेन त्वं चेत् स्थास्यसि मे गृहे ॥ १३॥"
  },
  {
    "text": "अन्यच्च लालनं कुर्यां सेवनं पूजनं तथा ।\nनिरन्तरं प्रपश्येयं भवेयमतुलस्ततः ॥ १४॥"
  },
  {
    "text": "ब्रह्मणो वचनं तस्य श्रुत्वा गणपतिः स्वयम् ।\nजगाद तं महाभागं हर्षयन् सर्वभाववित् ॥ १५॥"
  },
  {
    "text": "वक्रतुण्ड उवाच ।\nत्वया यत् प्रार्थितं ब्रह्मन् तदस्तु सकलं किल ।\nसृष्टिकतृर्त्वसामर्थ्यमद्भुतं ते भविष्यति ॥ १६॥"
  },
  {
    "text": "निर्विघ्नं सर्वकार्येषु मत्स्मृत्या प्रभविष्यति ।\nयं यमिच्छसि तं तं त्वं कामं प्राप्स्यसि सर्वदा ॥ १७॥"
  },
  {
    "text": "तव पुत्रो भविष्यामि तारको माययांशतः ।\nवाञ्छितं पूरयिष्यामि भक्तिभावेन तोषितः ॥ १८॥"
  },
  {
    "text": "त्वया कृतमिदं स्तोत्रं सर्वदं प्रभविष्यति ।\nमम प्रीतिकरं ब्रह्मन् ब्रह्मभूयप्रदं तथा ॥ १९॥"
  },
  {
    "text": "इत्युक्त्वान्तर्दधे दक्ष वक्रतुण्डः प्रतापवान् ।\nब्रह्माऽपि विमना भूत्वा तत्र वै संस्थितोऽभवत् ॥ २०॥"
  },
  {
    "text": "वक्रतुण्डप्रसादेन निर्ममे सकलं जगत् ।\nचराचरमयं सर्वं यथायोग्यं चकार ह ॥ २१॥"
  },
  {
    "text": "सृष्ट्वा त्रिभुवनं सर्वं कृतकृत्य इवाऽभवत् ।\nस्थितः स्वसुखनिष्ठः सन् वक्रतुण्डं स संस्मरन् ॥ २२॥"
  },
  {
    "text": "एकदा वायुवेगेन कम्पितः स प्रजापतिः ।\nतस्मात् पुरुषरूपेण दम्भश्च प्रकटोऽभवत् ॥ २३॥"
  },
  {
    "text": "तत्पुरः पुरुषश्रेष्ठश्चतुर्बाहुधरः खलः ।\nगदाचक्रत्रिशूलास्त्रधनुर्बाणधरो बभौ ॥ २४॥"
  },
  {
    "text": "रूपेण तेजसा पूर्णो वीर्येण ह्यतुलः परः ।\nमहाकायो महाबाहुः स्थितः पर्वतसन्निभः ॥ २५॥"
  },
  {
    "text": "तं दृष्ट्वा विस्मितो ब्रह्मा पप्रच्छ च नरं ततः ।\nकस्य त्वं कुत आयातः किं कार्यं तेऽत्र वर्तते ॥ २६॥"
  },
  {
    "text": "वद मे पृच्छते सर्वं महाबलपराक्रम ।\nधन्योऽसि रूपलावण्ययुक्तः परमशोभनः ॥ २७॥"
  },
  {
    "text": "ब्रह्मणो वच आकर्ण्य मेघगम्भीरया गिरा ।\nउवाच तं विधातारं स्मयमान इदं वचः ॥ २८॥"
  },
  {
    "text": "पुरुष उवाच ।\nविधेऽहं त्वां प्रजानामि प्रभावान् मे च मानद ।\nतवाङ्गकम्पसम्भूतं मां जानीहि प्रजापते ॥ २९॥"
  },
  {
    "text": "देहि मे नाम योग्यं त्वं पुत्रोऽहं ते च सुव्रत ।\nस्थानं देहि तथा वृत्तिं योगक्षेमकरीं पराम् ॥ ३०॥"
  },
  {
    "text": "वचस्तस्य समाकर्ण्य तमूचे पद्मसम्भवः ।\nहास्यं कृत्वा महाबाहुः प्रीणयन् वाक्यमादरात् ॥ ३१॥"
  },
  {
    "text": "ब्रह्मोवाच ।\nकिं मां जानासि पुत्र त्वं दम्भेन प्रब्रवीषि रे ।\nअतस्त्वं दम्भनामा वै भविष्यसि महाखलः ॥ ३२॥"
  },
  {
    "text": "यत्र तत्र गतिस्ते वै भविष्यति महासुर ।\nभोगान्नानाविधान् भुङ्क्ष्व यथारुचि यथासुखम् ॥ ३३॥"
  },
  {
    "text": "एवमुक्तो महाबाहुस्तं जगाम प्रणम्य सः ।\nप्रदक्षिणीकृत्य विधिं क्षितिमण्डलमादरात् ॥ ३४॥"
  },
  {
    "text": "तत्रागत्य विचारं स कृतवान् मानसे खलः ।\nब्रह्मणाऽसत्कृतोऽहं वै तस्य गर्वं हराम्यहम् ॥ ३५॥"
  },
  {
    "text": "विचार्य सहसा दम्भो जगाम शरणं कविम् ।\nतेनोपदिष्टमन्त्रेण ब्रह्माणं समतोषयत् ॥ ३६॥"
  },
  {
    "text": "एकपादेन तिष्ठन् सन्निराहारपरायणः ।\nतताप तप उग्रं वै वर्षाणामयुतं गतम् ॥ ३७॥"
  },
  {
    "text": "तस्यैव तपसा सर्वं व्याकुलं सचराचरम् ।\nन स्थातुमशकत् स्थाने भयभीतं बभूव ह ॥ ३८॥"
  },
  {
    "text": "तत् दृष्ट्वा परमाश्चर्यं ब्रह्मा देवगणैः सह ।\nआययौ तं वरं दातुं तपसा तोषितः प्रभुः ॥ ३९॥"
  },
  {
    "text": "काष्ठवत्तं स्थितं वीक्ष्य विस्मितः कमलासनः ।\nजगाद तं महाभागं हर्षयन्निव भाषया ॥ ४०॥"
  },
  {
    "text": "ब्रह्मोवाच ।\nवरं वृणु महाभाग यं यं मनसि संस्थितम् ।\nईप्सितं पूरयिष्यामि नात्र कार्या विचारणा ॥ ४१॥"
  },
  {
    "text": "ब्रह्मणो वचनं श्रुत्वा दम्भः परमहर्षितः ।\nतं प्रणम्य प्रतुष्टाव बद्धाञ्जलिपुटो बली ॥ ४२॥"
  },
  {
    "text": "दम्भ उवाच ।\nनमस्ते सृष्टिकर्त्रे वै सृष्टिपात्रे प्रजापते ।\nसृष्टिहर्त्रे त्रिरूपाय ब्रह्मविष्णुशिवात्मने ॥ ४३॥"
  },
  {
    "text": "त्वया ततमिदं सर्वं त्वदाधारं महाप्रभो ।"
  },
  {
    "text": "त्वयि सुप्ते जगन्नष्टं भविष्यति न संशयः ॥ ४४॥"
  },
  {
    "text": "चराचमयो भूत्वा क्रीडसि त्वं पितामह ।\nएकानेकप्रभेदेन त्वं स्थितोऽसि जगत्प्रभो ॥ ४५॥"
  },
  {
    "text": "अणुभ्योऽणुतरस्त्वं च महद्भ्यश्च महान् किल ।\nकस्त्वां स्तोतुं समर्थः स्याद् ब्रह्माकारेण संस्थितम् ॥ ४६॥"
  },
  {
    "text": "महद्भाग्यं विभो मेऽद्य येन ते दर्शनं परम् ।\nप्राप्तं सकलपापघ्नमग्रे शुभकरं तथा ॥ ४७॥"
  },
  {
    "text": "यदि प्रसन्नतां यातो यदि देयो वरो महान् ।\nतदा मे वाञ्छितं सर्वं पूरयस्व प्रजापते ॥ ४८॥"
  },
  {
    "text": "राज्यं त्रैलोक्यस्य तथा मह्यं देहि पितामह ।\nपञ्चभूतात्मकेभ्यश्च मृत्युर्न च कदा भवेत् ॥ ४९॥"
  },
  {
    "text": "सङ्ग्रामे मत्समः कश्चिन्नान्यः स्यान् मां कुरु प्रभो ।\nअखण्डैश्वर्यसंयुक्तमारोग्यादिसमन्वितम् ॥ ५०॥"
  },
  {
    "text": "इति तस्य वचः श्रुत्वा ब्रह्मा तं प्रत्युवाच ह ।\nतपसा तोषितस्तस्मै दातुमुत्सुकतां गतः ॥ ५१॥"
  },
  {
    "text": "ब्रह्मोवाच ।\nत्वया यत्प्रार्थितं दम्भ तत्सर्वं प्रभविष्यति ।\nअन्यद्यच्चिन्तितं तत्ते सिद्धरूपं भविष्यति ॥ ५२॥"
  },
  {
    "text": "इत्युक्त्वान्तर्दधे ब्रह्मा दम्भः संहर्षितोऽभवत् ।\nस्वगृहं प्रजगामासौ महाबलपराक्रमः ॥ ५३॥"
  },
  {
    "text": "नगरं शोभनं नाम कारयामास दर्पितः ।\nपृथिव्यां सर्वशोभाढ्यं वासं तत्र चकार ह ॥ ५४॥"
  },
  {
    "text": "ततो दैत्यगणाः सर्वे शुक्रेन प्रेरिता मुने ।\nआययुस्तत्र दम्भस्य नगरे हर्षिता भृशम् ॥ ५५॥"
  },
  {
    "text": "शुक्रः समागतस्तत्र मुनिभिर्ब्रह्मवादिभिः ।\nदैत्यराज्यं स दम्भायाऽभवद्दातुं स उद्यतः ॥ ५६॥"
  },
  {
    "text": "शुभे लग्ने मुहूर्ते च सोऽभिषेकमकारयत् ।\nब्राह्मणैर्दैत्यराजानां राजा दम्भो बभूव ह ॥ ५७॥"
  },
  {
    "text": "महोत्सवं हर्षितास्ते चक्रुः सर्वे समागताः ।\nहृष्टपुष्टजनाकीर्णं नगरं शुशुभे भृशम् ॥ ५८॥"
  },
  {
    "text": "सर्वे स्वस्वगृहे जग्मुस्ततो हर्षसमन्विताः ।\nमुख्याश्च संस्थितास्तत्र देत्याः परमदारुणाः ॥ ५९॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nप्रथमे खण्डे वक्रतुण्डचरिते दम्भासुरराज्याभिषेको नाम एकचत्वारिंशोऽध्यायः ॥ १.४१\n१.४२ दम्भासुरविजयो नाम द्विचत्वारिंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nनगरे दम्भदैत्यस्य महोत्सवयुता बभुः ।\nजनाः सर्वे महाभागाः कञ्चित्कालं प्रजापते ॥ १॥"
  },
  {
    "text": "एकदा दैत्यपाः सर्वे ययुस्तत्र महाबलम् ।\nसुहुण्डश्च तथा हुण्डो रुक्मकेतुर्महाबलः ॥ २॥"
  },
  {
    "text": "मद्यपश्च सकोपश्च तथा क्रोधासुरो महान् ।\nकामासुरो बलाढयश्च रासभासुर एव च ॥ ३॥"
  },
  {
    "text": "इत्याद्या बहवश्चान्ये दम्भं शोभासमन्वितम् ।\nप्रणम्योचुर्महात्मान उत्सुका देवनाशने ॥ ४॥"
  },
  {
    "text": "दैत्येशा ऊचुः ।\nकिं स्थितोऽसि महाराज वयं दासाः समागताः ।\nत्रिभुवनं प्रजेष्यामो देवमर्दनलालसाः ॥ ५॥"
  },
  {
    "text": "तवाज्ञावशगाः सर्वे दैत्यदानवराक्षसाः ।\nब्रह्माण्डे न भवेत्तुल्यस्तव दम्भ बलेन वा ॥ ६॥"
  },
  {
    "text": "यशसा तेजसा चैव न समस्ते सुराधिप ।\nआज्ञापय महाबाहो जेष्यामः सकलं जगत् ॥ ७॥"
  },
  {
    "text": "दैत्येशानां वचः श्रुत्वा दम्भदैत्यः प्रहर्षितः ।\nउवाच तान् महाभागान् भावयुक्तेन चेतसा ॥ ८॥"
  },
  {
    "text": "दम्भासुर उवाच ।\nसम्यगुक्तं महाभागा ममापि हृदये स्थितम् ।\nभवद्भिः सहितोऽहं वै जेष्यामि सचराचरम् ॥ ९॥"
  },
  {
    "text": "एवमुक्त्वा स दैत्येशः शुक्रं तत्रानयन्मुने ।\nमतं तस्य समादाय निर्जगाम ततः पुरात् ॥ १०॥"
  },
  {
    "text": "अपारसेनया सार्धं चतुरङ्गसुयुक्तया ।\nसर्वे पृथिव्यां राजानो जिता दैत्यैर्महाबलैः ॥ ११॥"
  },
  {
    "text": "पातालेषु च सर्वान् वै नागान् जित्वा दिवं ययुः ।\nतत्रेन्द्रो देवदेवेन्द्रैर्युयुधे सोऽसुरैः सह ॥ १२॥"
  },
  {
    "text": "तेन दैत्यगणाः सर्वे भयभीताः समन्ततः ।\nवज्रपातैर्महाघोरैश्चूर्णिता ज्वालितास्तथा ॥ १३॥"
  },
  {
    "text": "असुरा रणभूमिं च त्यक्त्वा सर्वे पलायिताः ।\nततो दम्भासुरस्तत्र युयुधे बलगर्वितः ॥ १४॥"
  },
  {
    "text": "चक्रपातेन देवेन्द्रं मूर्च्छितं च चकार ह ।\nदेवान् बाणार्दितान् सर्वान् कारयामास दैत्यपः ॥ १५॥"
  },
  {
    "text": "लब्ध्वा संज्ञां सुरेन्द्रो वै पलायत जिजीविषुः ।\nततो देवगणास्तं चान्वगुः सर्वे भयातुराः ॥ १६॥"
  },
  {
    "text": "दैत्य ऐरावतारूढो देवेन्द्रस्यासने स्थितः ।\nअमराणां पुरीं गत्वा हर्षितो हर्षयन् स्वकान् ॥ १७॥"
  },
  {
    "text": "इन्द्रो देवगणैः सर्वैर्ब्रह्माणं शरणं ययौ ।\nब्रह्मणा सह विष्णुं च तेन सार्द्धं शिवं ययौ ॥ १८॥"
  },
  {
    "text": "शिवः क्रोधसमायुक्त आययौ रणमूर्धनि ।\nजुहाव दैत्यराजं तं सङ्ग्रामाय महाबलम् ॥ १९॥"
  },
  {
    "text": "ततो दैत्येशसंयुक्तो दम्भदैत्यः समाययौ ।\nक्रोधसंरक्तचक्षुस्तं सन्नद्धो बलसंयुतः ॥ २०॥"
  },
  {
    "text": "ततः समभवद्युद्धं दारुणं रोमहर्षणम् ।\nदैत्यानां चैव देवानां परस्परविनाशनम् ॥ २१॥"
  },
  {
    "text": "चत्वारिंशद्दिनान्यत्र तुमुलं नीतिसंयुतम् ।\nशोणितौघा महानद्यो जाताः प्रेतसमाकुलाः ॥ २२॥"
  },
  {
    "text": "ततो दम्भः स्वयं क्रुद्धो बाणैर्देवानमर्दयत् ।\nचकार देवराजांस्तान् मूर्च्छितान् धरणिं गतान् ॥ २३॥"
  },
  {
    "text": "ततः शम्भुस्त्रिशूलेन तं जघान महाबलम् ।\nपपात मूर्च्छया दैत्यः क्षणादुत्थितवान् पुनः ॥ २४॥"
  },
  {
    "text": "तत्याज बलवांश्चकं पातयामास शङ्करम् ।\nमूर्च्छितं प्रहरार्द्धं च दम्भदैत्यः प्रतापवान् ॥ २५॥"
  },
  {
    "text": "दृष्ट्वाऽद्भुतं महावीर्यं दैत्यराजस्य शङ्करः ।\nपलायत ससंज्ञः सन् वने वै देवसंयुतः ॥ २६॥"
  },
  {
    "text": "देवेन्द्रान् गच्छतो दृष्ट्वा जहसुर्दैत्यनायकाः ।\nआनन्देन समायुक्ता विविशुस्त्वमरावतीम् ॥ २७॥"
  },
  {
    "text": "ततः स सत्यलोके च वैकुण्ठे दैत्यनायकान् ।\nकैलासे चामरावत्यां स्थापयामास यत्नतः ॥ २८॥"
  },
  {
    "text": "नानादेवपुरे रम्ये स्थापयामास दानवान् ।\nआययौ शोभनायां स स्वपुर्यां बलसंयुतः ॥ २९॥"
  },
  {
    "text": "चकार राज्यमुन्मत्तस्त्रैलोकस्य महाबलः ।\nततः कर्मविनाशार्थमाज्ञापयत दैत्यपान् ॥ ३०॥"
  },
  {
    "text": "तदाज्ञया ययुः सर्वे दैत्याः परमदारुणाः ।\nब्राह्मणादीन् बबन्धुस्ते ताडयामासुरोजसा ॥ ३१॥"
  },
  {
    "text": "यज्ञवाटान् बभञ्जुस्ते यज्ञवृक्षादिकान् खलाः ।\nतीर्थानि लोपयामासुर्देवतायतनानि च ॥ ३२॥"
  },
  {
    "text": "एवं नानाविधैर्यत्नैः कर्मलोपं प्रचक्रिरे ।\nकेचिद्भ्रष्टा द्विजास्तत्र मृताः केचित्तदाऽभवन् ॥ ३३॥"
  },
  {
    "text": "केचिद्वनं ययुस्तत्र सिंहव्याघ्रादिसङ्कुलम् ।\nसन्ध्यादिभिर्विहीनास्ते द्विजास्तत्राऽभवन् किल ॥ ३४॥"
  },
  {
    "text": "न स्वाहा न स्वधा तत्र न वषट्कार एव च ।\nन वर्णाश्रमधर्मश्च दम्भे राज्यं प्रकुर्वति ॥ ३५॥"
  },
  {
    "text": "वर्णसङ्कररूपा वै प्रजा जाता महीतले ।\nतदा देवगणाः सर्वे भयभीता बभूविरे ॥ ३६॥"
  },
  {
    "text": "कर्मभोगकरा देवा नष्टे कर्मणि शौनक ।\nमृतप्राया मृताः सर्व इव ब्रह्माणमब्रुवन् ॥ ३७॥"
  },
  {
    "text": "देवा ऊचुः ।\nशरणं त्वदृते देव कं याम कमलासन ।\nत्वं धाता त्वं विधाता च सर्वेषां प्राणधारकः ॥ ३८॥"
  },
  {
    "text": "त्वं गतिः सर्वदेवानां त्वमेव ब्रह्मभावितः ।\nअतोऽस्मान् रक्ष देवेश दम्भासुरभयात् परात् ॥ ३९॥"
  },
  {
    "text": "कर्महीनं कृतं तेन त्रैलोक्यं सचराचरम् ।\nदेवाः कर्मान्नभोक्तारो महाबुद्धे कृतास्त्वया ॥ ४०॥"
  },
  {
    "text": "कर्माभावेन जगति मरिष्यामो न संशयः ।\nअतस्त्वं सर्वदेवांश्च रक्षस्व प्रपितामह ॥ ४१॥"
  },
  {
    "text": "त्वयैव चाभयं दत्तं पालिताश्च त्वया वयम् ।\nअधुना क्षुधयाऽऽविष्टा मरिष्यामस्त्वदग्रतः ॥ ४२॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nप्रथम खण्डे वक्रतुण्डचरिते दम्भासुरविजयो नाम द्विचत्वारिंशोऽध्यायः ॥ १.४२\n१.४३ दम्भासुरदूतसंवादो नाम त्रिचत्वारिंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nदेवेन्द्राणां वचः क्रूरं श्रुत्वा चिन्तातुरोऽभवत् ।\nचर्तुमुखो विचारं स चकाराऽत्र तु शोभनम् ॥ १॥"
  },
  {
    "text": "नावाप देवरक्षार्थं बुद्धिं बुद्धिविशारदः ।\nततश्चिन्तां दुरन्तां वै जगाम कमलासनः ॥ २॥"
  },
  {
    "text": "जगाद देवमुख्यांस्तु भयेन कमलासनः ।\nअहं यूयं च सर्वेऽपि प्रार्थयामो गजाननम् ॥ ३॥"
  },
  {
    "text": "स वै सर्वविचारज्ञः करिष्यति शुभं महत् ।\nअतस्तत् ध्यानकौशल्यात् ध्यायेम च विनायकम् ॥ ४॥"
  },
  {
    "text": "एकाक्षरविधानेन वक्रतुण्डं यजामहे ।\nशरणं सर्वदेवानां भविष्यति न संशयः ॥ ५॥"
  },
  {
    "text": "मुद्गल उवाच ।\nब्रह्मणो गिरमाकर्ण्य देवा मुनिगणैः सह ।\nपूजयामासुरव्यग्रा वक्रतुण्डं विधानतः ॥ ६॥"
  },
  {
    "text": "ब्रह्माऽपि ध्यानसंयुक्तस्तोषयामास विघ्नपम् ।\nपुरा दृष्टं तथा चित्ते सिद्धिबुद्धियुतं मुने ॥ ७॥"
  },
  {
    "text": "गतेषु शतवर्षेषु ब्रह्माऽपश्यच्च तं हृदि ।\nसाकारं गुणसंयुक्तं वदन्तं मञ्जुला गिरः ॥ ८॥"
  },
  {
    "text": "दृष्ट्वा विस्मितचित्तोऽसौ यावत्पृच्छति तं प्रभुम् ।"
  },
  {
    "text": "तावत् सोऽपि बहिर्यातः सिद्धिबुद्धिसमन्वितः ॥ ९॥"
  },
  {
    "text": "ब्रह्माणं बोधयामास वक्रतुण्डो महाबलः ।\nसुप्रसन्नतरो जातस्तपसा ध्यानशालिना ॥ १०॥"
  },
  {
    "text": "वक्रतुण्ड उवाच ।\nपश्य मां पुत्रभावेन पितामह गणाधिपम् ।\nतव ध्यानात् समुत्पन्नं ध्यानजं प्रवदन्त्यतः ॥ ११॥"
  },
  {
    "text": "तपसा पूर्वकाले मां त्वया पुत्रत्वमादरात् ।\nयाचितं सफलं तच्च कृतं तव मयाऽधुना ॥ १२॥"
  },
  {
    "text": "वचनं वक्रतुण्डस्य श्रुत्वा ब्रह्मा मुदा युतः ।\nबहिर्वीक्ष्य गणेशानं सिद्धिबुद्धिविराजितम् ॥ १३॥"
  },
  {
    "text": "प्रणनाम स साष्टाङ्ग वक्रतुण्डं गजाननम् ।\nसिद्धिं बुद्धिं विधानेन पूजयामास यत्नतः ॥ १४॥"
  },
  {
    "text": "तद् दृष्ट्वा परमाश्चर्यं देवाः सर्वे समागताः ।\nऋषयस्तं महाभागाः प्रणेमुर्भक्तिभावतः ॥ १५॥"
  },
  {
    "text": "सुतं मानसिकं दृष्ट्वा सिद्धिं बुद्धिं तथात्मजे ।\nताभ्यां सह विनीतास्ते तुष्टुवुर्बद्धपाणयः ॥ १६॥"
  },
  {
    "text": "ब्रह्माऽपि पूजनं कृत्वा स्तोतुं सर्वैः समन्वितः ।\nउद्यतोऽभून् महातेजा वक्रतुण्डं सभार्यकम् ॥ १७॥"
  },
  {
    "text": "सदेवर्षिब्रह्मोवाच ।\nनमस्ते ब्रह्मभूताय वक्रतुण्डाय साक्षिणे ।\nसिद्धिबुद्धियुतायैव गणेशाय नमो नमः ॥ १८॥"
  },
  {
    "text": "विघ्नेशाय नमस्तुभ्यं निर्गुणाय गुणात्मने ।\nअनादये च सर्वज्ञ पालकाय नमोऽस्तु ते ॥ १९॥"
  },
  {
    "text": "नमस्ते सर्वरूपाय सर्वाध्यक्षाय धीमते ।\nआदिमध्यान्तहीनाय साक्षाद्देवाय ते नमः ॥ २०॥"
  },
  {
    "text": "अमेयशक्तये तुभ्यं मायिभ्यो मोहदाय च ।\nअमायिने च मायाया आधाराय नमो नमः ॥ २१॥"
  },
  {
    "text": "सत्याय सत्यरूपाय सत्यपालक रक्षिणे ।\nज्ञानाय ज्ञानदात्रे च ज्ञानगम्याय ते नमः ॥ २२॥"
  },
  {
    "text": "लम्बोदराय देवाय गणानां पतये नमः ।\nगणेशाय गुणाधार हेरम्बाय नमो नमः ॥ २३॥"
  },
  {
    "text": "त्वां स्तोतुं न समर्थाश्च वेदाः शास्त्रसमन्विताः ।\nयोगीन्द्रा देवमुख्याश्च तत्र कोऽहं गजानन ॥ २४॥"
  },
  {
    "text": "यथाबुद्धि प्रमोदेन संस्तुतोऽसि गणेश्वर ।\nतेन मे सफलं सर्वं जातं लम्बोदराधुना ॥ २५॥"
  },
  {
    "text": "ब्रह्माण्डानामनन्तानां कारकस्त्वं न संशयः ।\nकथं मे पुत्रतां यातः सिद्धिबुद्धिसमन्वितः ॥ २६॥"
  },
  {
    "text": "सिद्धिबुद्धियुतं ब्रह्म हृदि ध्यातं विशेषतः ।\nतदेव बहिरायातं तारितुं मां न संशयः ॥ २७॥"
  },
  {
    "text": "इत्युक्त्वा ब्राह्मणैः सार्धं जातकर्मादिकां क्रियाम् ।\nचकार च स्वयं ब्रह्मा परमानन्दसंयुतः ॥ २८॥"
  },
  {
    "text": "एकादशदिने तस्य सिद्धिबुद्धिपतिस्त्विति ।\nनाम संस्थापयामास द्विजैः सह पितामहः ॥ २९॥"
  },
  {
    "text": "बालक्रीडनभावेन क्रीडति स्म विनायकः ।\nसावित्री स्तनपानं सा कारयामास भावतः ॥ ३०॥"
  },
  {
    "text": "दिने दिनेऽथ बालोऽसौ ववृधे शुक्लचन्द्रवत् ।\nआनन्दं जनयन् मातुः पितुश्च चरितैः स्वकैः ॥ ३१॥"
  },
  {
    "text": "सिद्धिबुद्धियुतो दक्ष वर्षद्वयवयाः स्थितः ।\nएकदा तं विधातारं पप्रच्छ विनयान्वितः ॥ ३२॥"
  },
  {
    "text": "सिद्धिबुद्धिपतिरुवाच ।\nतात किं वनवासं त्वं करोषि मुनिभिः सह ।\nदेवैः परमदुःखार्तो मम किं भाससे प्रभो ॥ ३३॥"
  },
  {
    "text": "तस्य तद्वचनं श्रुत्वा ब्रह्मा हर्षसमन्वितः ।\nजगाद गणपं सर्वं वृत्तान्तं दैत्यसम्भवम् ॥ ३४॥"
  },
  {
    "text": "तच्छ्रुत्वा कोपदीप्तोऽसौ वक्रतुण्डस्तमब्रवीत् ।\nहर्षयन् देवविप्रादीन् मेघगम्भीरनिस्वनः ॥ ३५॥"
  },
  {
    "text": "वक्रतुण्ड उवाच ।\nदम्भासुरं महावीर्यं हनिष्यामि न संशयः ।\nदेवेभ्यो ब्राह्मणेभ्यश्च स्वपदानि ददाम्यहम् ॥ ३६॥"
  },
  {
    "text": "एवमुक्त्वा समारूढः सिंहं शस्त्रधरः प्रभुः ।\nसिद्धिबुद्धियुतस्तत्र जगामासुरवेश्मनि ॥ ३७॥"
  },
  {
    "text": "नगरप्रान्तभागे स संस्थितो जगदीश्वरः ।\nतं देवमुनयः सर्वे ययुर्हर्षसमन्विताः ॥ ३८॥"
  },
  {
    "text": "दूतमिन्द्रं गणेशश्च प्रेषयामास सत्वरः ।\nस्वधर्मे तिष्ठ दैत्येन्द्र नो चेद्धन्मि न संशयः ॥ ३९॥"
  },
  {
    "text": "इन्द्रो गत्वा महादैत्यं सामपूर्वमिदं वचः ।\nउवाच सर्वभावज्ञो भावपूर्वं सुरद्विषम् ॥ ४०॥"
  },
  {
    "text": "इन्द्र उवाच ।\nब्रह्मणः पुत्रतां यातं पूर्णं ब्रह्म सनातनम् ।\nसिद्धिबुद्धिपतिं विद्धि मानसं ध्यानयोगतः ॥ ४१॥"
  },
  {
    "text": "स एव मुनिभिर्देवैरागतः पुरसन्निधौ ।\nमां दूतं प्रेषयामास सामार्थं तव सन्निधौ ॥ ४२॥"
  },
  {
    "text": "स्वधर्मे त्वं समातिष्ठ देवाः सन्तु हविर्भुजः ।\nवर्णाश्रमयुता लोकास्तिष्ठन्तु विगतज्वराः ॥ ४३॥"
  },
  {
    "text": "इन्द्रस्य वचनं श्रुत्वा कुपितोऽतितरां मुने ।\nदम्भासुर उवाचाऽथ तमिद्रं प्रदहन्निव ॥ ४४॥"
  },
  {
    "text": "दम्भासुर उवाच ।\nकिं करोमि समायातो दूतरूपेण मे गृहे ।\nनो चेत्त्वां बन्धयित्वा तु कारागारे क्षिपाम्यहम् ॥ ४५॥"
  },
  {
    "text": "इन्द्र गच्छ महाभाग वद तं गणनायकम् ।\nपञ्चमे दिवसे त्वां च योधयामि न संशयः ॥ ४६॥"
  },
  {
    "text": "तत इन्द्रः समायातः सिद्धिबुद्धिपतिं प्रति ।\nकथयामास वृत्तान्तं विस्तरेण यथायथम् ॥ ४७॥"
  },
  {
    "text": "श्रुत्वा गणपतिः प्रीतस्तमुवाच महामतिम् ।\nसमीचीनं त्वया तत्र कृतं देवपते यथा ॥ ४८॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nप्रथमे खण्डे वक्रतुण्डचरिते दम्भासुरदूतसंवादो नाम त्रिचत्वारिंशोऽध्यायः ॥ १.४३\n१.४४ दम्भासुरविचारो नाम चतुश्चत्वारिंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nदेवेन्द्रे प्रस्थिते तत्र गणेशस्यैव सन्निधौ ।\nदम्भासुरः कविं विप्रमाह्वयामास सन्निधौ ॥ १॥"
  },
  {
    "text": "समागतं महाबुद्धिं शुक्रं मुनिवरं प्रभो ।\nप्रणनाम ससाष्टाङ्गं बद्धाञ्जलिपुटः स्थितः ॥ २॥"
  },
  {
    "text": "तं काव्यः स्थापयामास काञ्चनोत्तर आसने ।\nपप्रच्छ मामाह्वयसे किमर्थमिति दानवम् ॥ ३॥"
  },
  {
    "text": "शुक्रस्य वचनं श्रुत्वा भयहर्षसमन्वितः ।\nउवाच तं महाभागं भक्तियुक्तेन चेतसा ॥ ४॥"
  },
  {
    "text": "दम्भासुर उवाच ।\nस्वामिन् योद्धुं समायातः सिद्धिबुद्धिपतिः प्रभुः ।\nब्रह्मणो मानसः पुत्रस्तपसा तेन निर्मितः ॥ ५॥"
  },
  {
    "text": "परिपृच्छामि तत्र त्वां सर्वज्ञं मुनिसत्तमम् ।\nयेन तं सर्वभावेन जानामि खलु तत्त्वतः ॥ ६॥"
  },
  {
    "text": "का सिद्धिः का तथा बुद्धिस्तयोः कोऽसौ पतिः प्रभो ।\nकिं सामर्थ्यधरो भाति वद सर्वं च मेऽग्रतः ॥ ७॥"
  },
  {
    "text": "दम्भस्य वचनं श्रुत्वा शुक्रस्तं पुनरब्रवीत् ।\nयेन तत्त्वे प्रविज्ञाते गणेशे जायते मतिः ॥ ८॥"
  },
  {
    "text": "शुक्र उवाच ।\nश‍ृणु दैत्येन्द्र तस्यापि महिमानं महाद्भुतम् ।\nयेन त्वं गाणपत्ये च तत्त्वे प्रनिपुणो भवेः ॥ ९॥"
  },
  {
    "text": "सिद्धिर्मोहकरी माया सर्वत्रैव प्रदृश्यते ।\nसिध्यर्थं सर्वलोकाश्च यत्नवन्तो भवन्त्यतः ॥ १०॥"
  },
  {
    "text": "इहलोके स्वभोगार्थी सिद्धिमिच्छति दानव ।\nपरलोकस्य सिध्यर्थं जनस्तत्प्रसमाकुलः ॥ ११॥"
  },
  {
    "text": "ब्रह्मभूयपदप्राप्तिमिच्छेद्वै सिद्धिरूपिकाम् ।\nइह ब्रह्मपरप्राप्तिस्त्रिविधा मोहसंज्ञिता ॥ १२॥"
  },
  {
    "text": "माया गणपतेः प्रोक्ता भ्रान्तिरूपा महामते ।\nवामभागस्थया देव्या क्रीडतेऽसौ गजाननः ॥ १३॥"
  },
  {
    "text": "भ्रामयन् ब्रह्मविष्ण्वादीन् योगिनो मानवादिकान् ।\nब्रह्मभूतस्वरूपत्वात् स्वाधीनः सततं मतः ॥ १४॥"
  },
  {
    "text": "द्वितीया बुद्धिरूपा च माया तस्य महात्मनः ।\nतां श‍ृणुष्व महादैत्य येन त्वं सर्वविद्भवेः ॥ १५॥"
  },
  {
    "text": "यत्किञ्चिद् दृश्यते सर्वं मनोवाणीमयं जगत् ।\nमनोवाणीविहीनं यत् सर्वं बुद्धिमयं बभौ ॥ १६॥"
  },
  {
    "text": "क्षिप्तं मूढं च विक्षिप्तमेकाग्रं च निरोधकम् ।\nचित्तं पञ्चविधं प्रोक्तं बुद्धिरूपं तदेव च ॥ १७॥"
  },
  {
    "text": "पञ्चानां बहवो भेदा वक्तुं तान् नैव शक्यते ।\nएवमेकाप्यनेकाऽसौ बुद्धिः सर्वत्र दृश्यते ॥ १८॥"
  },
  {
    "text": "मोहधारकरूपां ता सुभ्रान्तां बुद्धिमादरात् ।\nज्ञानरूपां हृदिस्थां तु ब्रह्माकारां प्रविद्धि हि ॥ १९॥"
  },
  {
    "text": "बुद्धियुक्तनरेणैव परत्रेह प्रलभ्यते ।\nबुध्या ब्रह्ममयो योगो युज्यते ज्ञानिभिः परः ॥ २०॥"
  },
  {
    "text": "एतादृशी महाभागा दक्षिणाङ्गधराऽसुर ।\nतस्य योगेश्वरस्याऽपि गणेशस्य महात्मनः ॥ २१॥"
  },
  {
    "text": "क्रीडार्थं रचिते माये स्वस्याङ्गात्तेन दैत्यप ।\nब्रह्मरूपं च तं विद्धि योगेन लभते नरः ॥ २२॥"
  },
  {
    "text": "स्वानन्दाख्यं परं ब्रह्म तदेव नगरं मतम् ।\nतत्र नित्यं वसति यः सिद्धिबुद्धिसमन्वितः ॥ २३॥"
  },
  {
    "text": "ब्रह्मणाराधितं ब्रह्म पुत्रभावार्थमादरात् ।\nतदेव गणराजोऽयमागतो ब्रह्मणः सुतः ॥ २४॥"
  },
  {
    "text": "मातुः पितुश्च बन्धं च पुत्रौ हरति यत्त्विति ।\nतदर्थं पुत्रभावेन ब्रह्मणा प्रार्थितो विभुः ॥ २५॥"
  },
  {
    "text": "धर्मसंरक्षणार्थाय त्वां हनिष्यति निश्चितम् ।\nअतस्त्वं शरणं गच्छ प्रभुमिच्छसि जीवितुम् ॥ २६॥"
  },
  {
    "text": "मुद्गल उवाच ।\nकाव्यस्य मुनिमुख्यस्य वचनं ब्रह्मदायकम् ।\nवेदान्तसारसम्भूतं श्रुत्वा दम्भ उवाच ह ॥ २७॥"
  },
  {
    "text": "दम्भ उवाच ।\nस्वामिन् श्रुतं मया वाक्यं त्वदीयं योगसंयुतम् ।\nपरं तु संशयं छिन्धि हृदिस्थं कथयामि ते ॥ २८॥"
  },
  {
    "text": "एतादृशं परं ब्रह्म गाणेशं चेन् महामुने ।\nधर्माधर्मावतस्तस्मात् सम्भूतौ नात्र संशयः ॥ २९॥"
  },
  {
    "text": "योगरूपेण सर्वत्र गणेशस्तिष्ठति प्रभो ।\nधर्मस्य रक्षणं सोऽपि किं करोति विकारतः ॥ ३०॥"
  },
  {
    "text": "अधर्मस्य तथा नाशं किमर्थं प्रकरोति सः ।\nएतं संशयजातं मे छेत्तुमर्हसि साम्प्रतम् ॥ ३१॥"
  },
  {
    "text": "काव्य उवाच ।\nश‍ृणु दम्भ गणेशस्य चेष्टितं सर्वदं परम् ।\nयेन ते संशयः सर्वो नाशं यास्यति तत्क्षणात् ॥ ३२॥"
  },
  {
    "text": "इदं सृष्टं गणेशेन नानाभेदमयं जगत् ।\nतत्र स्वस्वपदे चैव स्थापिता जन्तवोऽभवन् ॥ ३३॥"
  },
  {
    "text": "अधर्मस्य च धर्मस्य व्यवस्था तेन सा कृता ।\nतत्र लोभन वै धर्ममधर्मो जयते यदा ॥ ३४॥"
  },
  {
    "text": "सुराणां वै तदा तेजः क्षीणं भवति सर्वतः ।\nअसुराणां महत्तेजो वर्धते च दिने दिने ॥ ३५॥"
  },
  {
    "text": "यदाऽयं गणराजस्तु देवानां पक्षवर्धनः ।\nअसुराणां विनाशाय स्वयं भवति चोद्यतः ॥ ३६॥"
  },
  {
    "text": "हत्वा देवगणैः सर्वैरसुराणां बलं महत् ।\nस्वस्थाने स्थापयत्येव धर्मं सर्वप्रयत्नतः ॥ ३७॥"
  },
  {
    "text": "धर्मेण सकलं दैत्य ह्यधर्मस्य बलं हतम् ।\nतदा दैत्यादिकानां तु मूलच्छेदो भविष्यति ॥ ३८॥"
  },
  {
    "text": "देवानामुदितं तेजो भवेद्यदि महाद्भुतम् ।\nदैत्याय वरदस्तर्हि भवेच्चानेकरूपवान् ॥ ३९॥"
  },
  {
    "text": "असुरैर्वरसंयुक्तैर्धर्मे क्षीणे समन्ततः ।\nअधर्मस्य स संस्थां वै यथापूर्वमकल्पयत् ॥ ४०॥"
  },
  {
    "text": "एवं लोभसमायुक्ताः सुरा दैत्या भवन्ति चेत् ।\nतदा तेषां विनाशाय गणेशो यततेऽसुर ॥ ४१॥"
  },
  {
    "text": "नास्ति तस्य विचारेण स्वः परः क्वचिदेव च ।\nक्रीडार्थं स्वात्मभावेषु स्थापयत्येव वै जनान् ॥ ४२॥"
  },
  {
    "text": "मुद्गल उवाच ।\nशुक्रस्य वचनं रम्यं श्रुत्वा दम्भः प्रतापवान् ।\nगणेशं मनसा ध्यायन् संस्थितो नगरे स्वके ॥ ४३॥"
  },
  {
    "text": "एकान्तेऽसौ महातेजा विचारं प्रचकार ह ।\nअयं गणेशनामा वै पूर्णं ब्रह्म सनातनम् ॥ ४४॥"
  },
  {
    "text": "तमेव शरणं गच्छन् यशस्वी स भविष्यति ।\nसर्वेषु समरूपेण स्थितोऽयं नात्र संशयः ॥ ४५॥"
  },
  {
    "text": "त्यक्त्वा सिद्धिपतिं सिद्धिमिच्छेद्यो दुर्मतिः परम् ।\nअसिद्धिर्भविता तस्य सुहृद्भिर्नात्र संशयः ॥ ४६॥"
  },
  {
    "text": "बुद्धेः पतिं गणेशं यस्त्यक्त्वा कुशलमिच्छति ।\nतस्याऽकुशलमवं च भविता दुष्टभावतः ॥ ४७॥"
  },
  {
    "text": "सिद्धिबुद्धिविहीनं तु ना किञ्चिद् दृश्यते मया ।\nअतस्तं शरणं यामि सुरासुरसमं विभुम् ॥ ४८॥"
  },
  {
    "text": "इति निश्चितसङ्कल्पो दम्भः सुष्वाप निर्भयः ।\nगणेशं हृदि विन्यस्य भक्तिभावेन भावितम् ॥ ४९॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nप्रथमे खण्डे वक्रतुण्डचरिते दम्भासुरविचारो नाम चतुश्चत्वारिंशोऽध्यायः ॥ १.४४\n१.४५ दम्भासुरशान्तिकथनं नाम पञ्चचत्वारिंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nश‍ृणु दक्ष महाप्राज्ञ महद् दम्भस्य कौशलम् ।\nत्यक्त्वाऽऽसुरस्वभावं स संस्थितो विगतज्वरः ॥ १॥"
  },
  {
    "text": "प्रातरुत्थाय दैत्यान् स सर्वानाकारयत् स्वयम् ।\nउवाच तान् महातेजा वचनं शुक्रसन्निधौ ॥ २॥"
  },
  {
    "text": "दम्भासुर उवाच ।\nश‍ृणुध्वमसुराः सर्वे गुरुणाऽहं प्रबोधितः ।\nशरणं वक्रतुण्डं च यामि तत्र न संशयः ॥ ३॥"
  },
  {
    "text": "सुराणामधिपो नाऽयं नायं दैत्याधिपः कदा ।"
  },
  {
    "text": "ब्रह्माकारेण सर्वत्र सिद्धिबुद्धिपतिः स्थितः ॥ ४॥"
  },
  {
    "text": "तस्य तद्वचनं श्रुत्वा कुपिता दानवास्तदा ।\nययुः स्वं स्वं गृहं सर्वे त्यक्त्वा दम्भासुरं खलाः ॥ ५॥"
  },
  {
    "text": "दम्भासुरः प्रसन्नात्मा काव्येन सहितः स्वयम् ।\nशरणं गणनाथं च ययौ हर्षसमन्वितः ॥ ६॥"
  },
  {
    "text": "नगराद्बहिरागत्य ययौ देवस्य सन्निधिम् ।\nदण्डवत्पतितः पृथ्व्यां कृताञ्जलिरुपस्थितः ॥ ७॥"
  },
  {
    "text": "तुष्टाव तं गणाध्यक्षं तद्दर्शनमहोत्सवः ।\nयथान्यायं पूजयित्वा निबद्धकरसम्पुटः ॥ ८॥"
  },
  {
    "text": "दम्भासुर उवाच ।\nनमस्ते ब्रह्मरूपाय ब्रह्माकारशरीरिणे ।\nब्रह्मणे ब्रह्मदात्रे च गणेशाय नमो नमः ॥ ९॥"
  },
  {
    "text": "नमस्ते त्रिदशेशाय दैत्यदानवपाय च ।\nसर्वत्र योगरूपाय भावहीनाय ते नमः ॥ १०॥"
  },
  {
    "text": "सिद्धिबुद्धिपते तुभ्यं नमः सिंहध्वजाय च ।\nगणानां पतये तुभ्यं हेरम्बाय नमो नमः ॥ ११॥"
  },
  {
    "text": "एकदन्ताय देवाय ह्यनन्तविभवाय ते ।\nविघ्नेशाय महाविघ्ननाशनाय नमो नमः ॥ १२॥"
  },
  {
    "text": "अपारगुणधाराय दैत्यदानवमर्दिने ।\nमनोवाणीमयायैव सर्वरूपाय ते नमः ॥ १३॥"
  },
  {
    "text": "मनोवाणीविहीनाय योगिभ्यो योगदायिने ।\nयोगाय योगनाथाय विश्वपाय नमो नमः ॥ १४॥"
  },
  {
    "text": "मायाधाराय मायायाश्चालकाय नमो नमः ।\nमायाहीनाय सर्वत्र समभावधराय ते ॥ १५॥"
  },
  {
    "text": "अव्यक्ताय नमस्तुभ्यं व्यक्तिमूलधराय च ।\nनिर्मोहाय समोहाय लम्बोदर नमो नमः ॥ १६॥"
  },
  {
    "text": "यं स्तोतुं न समर्थाश्च वेदाः साङ्गा महर्षयः ।\nयोगीन्द्रा ब्रह्मविष्ण्वाद्यास्तं किं स्तौमि परात् परम् ॥ १७॥"
  },
  {
    "text": "इत्युक्त्वा पतितः पृथ्व्यां दम्भो भक्तिसमन्वितः ।\nतमुत्थाप्य गणाधीश ऊचिवान् भक्तिभावितः ॥ १८॥"
  },
  {
    "text": "गणेश उवाच ।\nत्वया दम्भ कृतं स्तोत्रं मम सन्तोषवर्धनम् ।\nयः पठेत् पाठयेत्तद्वा स सर्वं सुखमाप्नुयात् ॥ १९॥"
  },
  {
    "text": "पुत्रपौत्रकलत्रादि धनधान्यप्रदं भवेत् ।\nआधिव्याधिहरं चैव सर्वोपद्रवनाशनम् ॥ २०॥"
  },
  {
    "text": "एककालं द्विकालं वा त्रिकालं सततं तथा ।\nयः पठेत् स नरोऽत्यन्तं मम प्रीतिकरो भवेत् ॥ २१॥"
  },
  {
    "text": "त्वां हन्तुं क्रोधसंयुक्त आगतोऽहं न संशयः ।\nअधुना शरणं यातस्ततो हन्मि न निश्चितम् ॥ २२॥"
  },
  {
    "text": "वरं वरय मत्तस्त्वं यत्त्वच्चित्ते स्थितं परम् ।\nस्तोत्रेण भक्तिभावेन सन्तुष्टोऽहं ददामि ते ॥ २३॥"
  },
  {
    "text": "गणेशवचनं श्रुत्वा दम्भो हर्षसमन्वितः ।\nउवाच गणपं तत्र भक्तिनम्रात्मकन्धरः ॥ २४॥"
  },
  {
    "text": "दम्भासुर उवाच ।\nयदि देवेश तुष्टोऽसि यदि देयो वरो हि मे ।\nअचलां देहि ते भक्तिं तदा नाथ नमोऽस्तु ते ॥ २५॥"
  },
  {
    "text": "आज्ञां त्वं ज्ञापय विभो वृत्यर्थं मे च साम्प्रतम् ।\nस्थानं देहि गणाध्यक्ष तत्र स्थास्यामि निश्चलः ॥ २६॥"
  },
  {
    "text": "दम्भस्य वचनं श्रुत्वा गणेशस्तमुवाच ह ।\nसुप्रसन्नतया दक्ष भक्तं गम्भीरनिस्वनः ॥ २७॥"
  },
  {
    "text": "सिद्धिबुद्धिपतिरुवाच ।\nभविता मयि भक्तिस्ते दृढा ह्यव्यभिचारिणी ।\nतिष्ठ स्थाने स्वके त्वं वै दम्भ हर्षसमन्वितः ॥ २८॥"
  },
  {
    "text": "न त्वं न्यूनोऽसि मे क्वापि देवा नैवाधिका मताः ।\nस्वस्वधर्मे स्थिताः सर्वे मम प्रीतिविवर्धनाः ॥ २९॥"
  },
  {
    "text": "स्वधर्मत्यागदोषेण क्रुद्धोऽहं नाशयामि तान् ।\nअतस्त्वं निर्भयो भूत्वा चिरं तिष्ठ महासुर ॥ ३०॥"
  },
  {
    "text": "यत्र मे स्मरणं नास्ति कार्यादौ दैत्यसत्तम ।\nतत्र त्वं दम्भभावेन कार्यनाशं सदा कुरु ॥ ३१॥"
  },
  {
    "text": "कर्मादौ पूजनं यत्र मम नास्ति यदासुर ।\nतदा तद्भ्रंशभावेन निष्फलं कुरु सर्वदा ॥ ३२॥"
  },
  {
    "text": "मम भक्तिसमायुक्ता ये नराः सततं प्रियाः ।\nतान् पालय प्रयत्नेन दम्भ हीनस्वभावतः ॥ ३३॥"
  },
  {
    "text": "यत्र मे स्मरणं नास्ति पूजनं च महामते ।\nआदौ तत्र च ते भागः कर्मरूपो मया कृतः ॥ ३४॥"
  },
  {
    "text": "एवमुक्त्वा स तं दम्भं गणेशोंऽतर्दधे स्वयम् ।\nदेवाश्च मुनयः सर्वे जयेत्युक्त्वा ययुस्ततः ॥ ३५॥"
  },
  {
    "text": "स्वस्वस्थानेषु दीप्तास्ते स्थिता भयविवर्जिताः ।\nपातालविवरे दैत्याः स्थिता निर्व्याकुलाः प्रभो ॥ ३६॥"
  },
  {
    "text": "एवं दम्भासुरं शान्तं स चकार गजाननः ।\nब्रह्मपुत्रत्वमापन्नस्तदप्युक्तं मया परम् ॥ ३७॥"
  },
  {
    "text": "य एतच्छ्रुणुयान्नित्यं श्रावयेद्वा समाहितः ।\nस दम्भभयनिर्मुक्तो याति ब्रह्म सनातनम् ॥ ३८॥"
  },
  {
    "text": "यं यं चिन्तयते कामं तं तं प्राप्नोति मानवः ।\nसर्वसम्पत्समायुक्तस्तिष्ठेद्वै विघ्नवर्जितः ॥ ३९॥"
  },
  {
    "text": "अधुना वामनस्थापि कथयामि समासतः ।\nचरित्रं गणनाथस्य भक्त्या युक्तं महाद्भतम् ॥ ४०॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nप्रथमे खण्डे वक्रतुण्डचरिते दम्भासुरशान्तिकथनं नाम पञ्चचत्वारिंशोऽध्यायः ॥ १.४५\n१.४६ वामनवरप्रदानं नाम षट्चत्वारिंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "दक्ष उवाच ।\nश्रुत्वा कथां गणेशस्य हर्षश्चेतसि वर्धते ।\nअतः कथय सर्वज्ञ चरित्रं वामनस्य यत् ॥ १॥"
  },
  {
    "text": "मुद्गल उवाच ।\nकश्यपो मुनिशार्दूलः प्रजापतिसमोऽभवत् ।\nअदितिस्तस्य पत्न्यासीत् ज्येष्ठा परमधार्मिका ॥ २॥"
  },
  {
    "text": "तस्यां च कश्यपाद्देवा इन्द्राद्या जज्ञिरे प्रभो ।\nतेषां विरुद्धभावेन स्थिता दैत्या मुनेः सुताः ॥ ३॥"
  },
  {
    "text": "बलेन वरगर्वेण देवान् हन्तुं समुद्यताः ।\nअभवन् विष्णुना ते वै नानारूपेण नाशिताः ॥ ४॥"
  },
  {
    "text": "न प्रापुः स्वर्गराज्यं ते सर्वमान्यं यदा तदा ।\nकाव्यं सकलनीतिज्ञं शरणं प्रययुः पुनः ॥ ५॥"
  },
  {
    "text": "तेषां सर्वं स वृत्तान्तं विदित्वा मुनिपुङ्गवः ।\nदैत्यानुवाच सर्वज्ञः काव्यो वेदविदां वरः ॥ ६॥"
  },
  {
    "text": "काव्य उवाच ।\nबलिदानवमुख्या वै श‍ृणुध्वं मे वचो हितम् ।\nयज्ञे देवाः समुत्पन्ना यज्ञाधारास्ततः सुराः ॥ ७॥"
  },
  {
    "text": "अतोऽश्वमेधयज्ञैश्च यजध्वं शतसङ्ख्यकैः ।\nबलिरिन्द्रो महाबाहुर्भविता नात्र संशयः ॥ ८॥"
  },
  {
    "text": "द्वेषभावं च देवानां सदा सञ्छाद्य यत्नतः ।"
  },
  {
    "text": "तेन स्वर्गभुजो दैत्या यूयं सर्वत्र पूजिताः ॥ ९॥"
  },
  {
    "text": "भविष्यथ महाभागास्तस्मात् कुरुत मद्वचः ।\nसर्वे हृष्टाश्च तं तत्र साधु साध्वब्रुवन् स्थिताः ॥ १०॥"
  },
  {
    "text": "ततस्ते बलिराजं च मुख्यं कृत्वा महाबलाः ।\nत्वरिता अश्वमेधेषु दीक्षितं चक्रुरादरात् ॥ ११॥"
  },
  {
    "text": "बलिर्विरोचनाज्जातो विष्णुभक्तिपरायणः ।\nअधर्मे न रुचिस्तस्य जायते हि कदाचन ॥ १२॥"
  },
  {
    "text": "आदौ त्यक्त्वा गणेशानं विष्णुं स्मृत्वा महासुरः ।\nआद्यं तं यज्ञमारेभे विष्णुभक्ततया खलः ॥ १३॥"
  },
  {
    "text": "तस्य चेष्टितमाज्ञाय विघ्नः परमहर्षितः ।\nउवाच सदसि ह्यादौ पूजितो न गणाधिपः ॥ १४॥"
  },
  {
    "text": "भुक्तिमुक्तिप्रदाता यः सर्वसिद्धिकरो विभुः ।\nसिद्धिमिच्छन्ति तं त्यक्त्वा तेऽसिद्धाः प्रभवन्ति हि ॥ १५॥"
  },
  {
    "text": "विष्णोर्बलेन दैत्यस्य भवेत् सिद्धिश्च कीदृशी ।\nभक्षयिष्यामि तत्सर्वं कर्म तेन मखे कृतम् ॥ १६॥"
  },
  {
    "text": "इत्युक्त्वा स स्वयं विघ्न आययौ क्रोधसंयुतः ।\nप्रविश्य देवराजस्य हृदये संस्थितोऽभवत् ॥ १७॥"
  },
  {
    "text": "यज्ञाः सङ्कल्पितास्तस्य विप्रैस्तु शतसङ्ख्यकाः ।\nआद्ये यज्ञे समारब्धे इन्द्रश्चिन्तातुरोऽभवत् ॥ १८॥"
  },
  {
    "text": "शतयज्ञप्रभावेण बलिरिन्द्रो भविष्यति ।\nततः स शरणं विष्णुं जगाम सुरनायकः ॥ १९॥"
  },
  {
    "text": "नत्वा स्तुत्वा महातेजाः प्रार्थयामास सादरम् ।\nविष्णुं देववरं तत्र बलियज्ञविनाशने ॥ २०॥"
  },
  {
    "text": "एतस्मिन्नन्तरे तत्र विघ्नः कालस्वरूपधृक् ।\nबलवान् विष्णुमाविश्य संस्थितो हृदयेऽभवत् ॥ २१॥"
  },
  {
    "text": "बलेः प्रचेष्टितं पूर्णं कथितं वज्रपाणिना ।\nतज्ज्ञात्वा सकलं विष्णुरिन्द्रं प्रोवाच सत्वरम् ॥ २२॥"
  },
  {
    "text": "विष्णुरुवाच ।\nअदित्या कश्यपेनापि तपस्तप्तं सुदारुणम् ।\nशतवर्षं मदर्थं च तस्मिन् काले सुराधिप ॥ २३॥"
  },
  {
    "text": "तयोरहं प्रसन्नात्मा वरदश्च पुराऽभवम् ।\nताभ्यां त्वं पुत्रतां याहि याचितं सर्वभावतः ॥ २४॥"
  },
  {
    "text": "ओमित्युक्तं मया तत्र तं वरं सफलं प्रभो ।\nअधुनाऽहं करिष्यामि बलेर्यज्ञस्य नाशने ॥ २५॥"
  },
  {
    "text": "विस्मृता विष्णुनाऽत्यन्तं बलेर्भक्तिर्महाद्भता ।\nस बलेनिग्रहार्थं च स्वयमवोद्यतोऽभवत् ॥ २६॥"
  },
  {
    "text": "स विष्णुः कश्यपाज्जातो ह्यदित्यां वामनः प्रभुः ।\nबलेर्बलं निरीक्ष्यैव न शशाक प्रचालितुम् ॥ २७॥"
  },
  {
    "text": "मनसि क्षुभितो विष्णुः कश्यपं पितरं तदा ।\nपप्रच्छ बलिनाशाय वदोपायं महामुने ॥ २८॥"
  },
  {
    "text": "षडक्षरं महामन्त्रं वक्रतुण्डस्य तं ददौ ।\nततोऽसौ च विदर्भेषु गत्वा तपसि संस्थितः ॥ २९॥"
  },
  {
    "text": "दशवर्षं महोग्रं स तपस्तेपे सुदारुणम् ।\nनिराहारतया दक्ष गणेशं हृदि चिन्तयन् ॥ ३०॥"
  },
  {
    "text": "उग्रेण तपसा तस्य प्रत्यक्षः सिंहवाहनः ।\nषडक्षरप्रभावेण तं ययौ भक्तवत्सलः ॥ ३१॥"
  },
  {
    "text": "चतुर्बाहुधरः पूर्णः सिद्धिबुद्धिसमन्वितः ।\nएकदन्तो गजाकारमुखः पाशाङ्कुशादिधृक् ॥ ३२॥"
  },
  {
    "text": "सिन्दूरारुणदेहश्च शूर्पकर्णो महोदरः ।\nकोटिसूर्यसमानेन तेजसा सुविराजितः ॥ ३३॥"
  },
  {
    "text": "तं दृष्ट्वा सहसोत्थाय वामनः प्रणनाम सः ।\nखं १ अ ४३ पान १०४\nबद्धाञ्जलिपुटो भूत्वा स्तोतुं समुपचक्रमे ॥ ३४॥"
  },
  {
    "text": "वामन उवाच ।\nनमो विघ्नपते तुभ्यं भक्तविघ्नविनाशिने ।\nअभक्तविघ्नादात्रे च गणेशाय नमो नमः ॥ ३५॥"
  },
  {
    "text": "वक्रतुण्डाय सर्वेश पालकाय नमो नमः ।\nनानारूपधरायैव सर्वान्तर्यामिणे नमः ॥ ३६॥"
  },
  {
    "text": "सर्वं चराचरं स्वामिंस्त्वदाज्ञा वशवर्ति च ।\nविभूतिभिर्महाराज कुरुषे सर्वमञ्जसा ॥ ३७॥"
  },
  {
    "text": "ब्रह्मा प्रजापतीनां त्वं यज्ञानां विष्णुरेव च ।\nईश्वराणां स्वयं शम्भुर्देवानां त्वं पुरन्दरः ॥ ३८॥"
  },
  {
    "text": "प्रकाशानां रविस्त्वं च चन्द्रोऽन्नेषु गणाधिप ।\nयमो यमवतां त्वं वै वरुणो यादसां प्रभो ॥ ३९॥"
  },
  {
    "text": "वायुर्बलवतां त्वं च निधीनां धनपः स्वयम् ।\nअग्निर्वै दाहकानां त्वं रक्षसां निरृतिः स्वयम् ॥ ४०॥"
  },
  {
    "text": "नागानां शेषरूपोऽसि योगिनां शुक्र एव च ।\nकुमाराणां त्वं च सनत्कुमारोऽसि न संशयः ॥ ४१॥"
  },
  {
    "text": "गुहः सेनापतीनां त्वं मृगाणां सिंहवेषभृत् ।\nएवं नानास्वरूपैस्त्वं जगद्रक्षणतत्परः ॥ ४२॥"
  },
  {
    "text": "त्वां स्तोतुं कः समर्थः स्याद्योगरूपं सनातनम् ।\nवेदाः शेषश्च वेधा च शक्ता न स्तवनेऽभवन् ॥ ४३॥"
  },
  {
    "text": "तत्र मन्दमतिः क्वाहं पारं गन्तुं तव स्तुतेः ।\nतथापि च यथाबुद्धि संस्तुतोऽसि च विघ्नप ॥ ४४॥"
  },
  {
    "text": "तव दर्शनमात्रेण कृतकृत्योऽस्मि साम्प्रतम् ।\nधन्यं जन्म मदीयं वै येन दृष्टो गजाननः ॥ ४५॥"
  },
  {
    "text": "धन्यौ माता पिता मेऽद्य स्थलं धन्यं तपोऽपि च ।\nषडक्षरश्च मन्त्रोऽयं धन्यो येन त्वमागतः ॥ ४६॥"
  },
  {
    "text": "एवमुक्त्वा ननर्ताऽसौ भक्तिभावपरिप्लुतः ।\nरोमाञ्चितशरीरोऽभूदानन्दाश्रु सृजन्मुहः ॥ ४७॥"
  },
  {
    "text": "देहभावं परित्यज्य वामनो हर्षसंयुतः ।\nतदेकनिष्ठतां प्राप्तो महाभागः प्रजापते ॥ ४८॥"
  },
  {
    "text": "तं तादृशं गणाधीशो दृष्ट्वा प्रेमपरिप्लुतम् ।\nजगाद परमात्माऽसौ वामनं भक्तवत्सलः ॥ ४९॥"
  },
  {
    "text": "गणेश उवाच ।\nश‍ृणु वामन मे वाक्यं वरं वृणु हृदीप्सितम् ।\nतव भक्त्या तपोयुक्त्या स्तुत्या वै तुष्टिमागतः ॥ ५०॥"
  },
  {
    "text": "दास्यामि सकलं तुभ्यं यद्यपि स्यात् सुदुष्करम् ।\nधन्योऽसि बालभावेऽपि भक्तिस्ते मे परापदि ॥ ५१॥"
  },
  {
    "text": "त्वया कृतमिदं स्तोत्रं सर्वदं प्रभविष्यति ।\nयः पठेच्छ्रावयेद्वापि तस्य सिद्धिर्भविष्यति ॥ ५२॥"
  },
  {
    "text": "यं यं चिन्तयते कामं तं तं दास्यामि दुर्लभम् ।\nअन्ते मोक्षं महाविष्णो स्वानन्दे प्रददाम्यहम् ॥ ५३॥"
  },
  {
    "text": "इति तस्य वचः श्रुत्वा वक्रतुण्डस्य शोभनम् ।\nवामनः प्रणतो भूत्वा तं जगाद गजाननम् ॥ ५४॥"
  },
  {
    "text": "प्रसन्नो यदि देवेश देहि भक्तिं दृढां च ते ।\nबलिं देवरिपुं ढुण्ढे मत्साध्यं कुरु दैत्यपम् ॥ ५५॥"
  },
  {
    "text": "यदाहं त्वां स्मरिष्यामि तदात्मानं प्रदर्शय ।\nयथा न मां भवेद्विघ्नो वरं देहि गजानन ॥ ५६॥"
  },
  {
    "text": "तथेति तमथोक्त्वाऽसौ गणेशोंऽतर्दधे स्वयम् ।"
  },
  {
    "text": "वामनस्तत्र देवेशं स्थापयामास हर्षतः ॥ ५७॥"
  },
  {
    "text": "अदोषाख्यं महाक्षेत्रं विदर्भे स्थानमुत्तमम् ।\nवक्रतुण्डस्य सम्भूतं नराणां सर्वसिद्धिदम् ॥ ५८॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nप्रथमे खण्डे वक्रतुण्डचरिते वामनवरप्रदानं नाम षट्चत्वारिंशोऽध्यायः ॥ १.४६\n१.४७ वामनचरितं नाम सप्तचत्वारिंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nवरं लब्ध्वा स सम्पूज्य वक्रतुण्डं च वामनः ।\nकश्यपं प्रणतो भूत्वा ययौ यज्ञं बलेरपि ॥ १॥"
  },
  {
    "text": "तं दृष्ट्वा सूर्यसङ्काशं वेदाध्ययनसंयुतम् ।\nह्रस्वाकृति मुनिश्रेष्ठं विस्मिता मुनयोऽभवन् ॥ २॥"
  },
  {
    "text": "बलिरुत्थाय तं नत्वा पूजयामास भक्तितः ।\nपप्रच्छ किं ददे तुभ्यं मां तद् ब्रूहि महामुने ॥ ३॥"
  },
  {
    "text": "ततः शुक्रेण सर्वं तज्ज्ञातं तस्य प्रयोजनम् ।\nगणेशपूजनं चादौ न कृतं दुष्टबुद्धिना ॥ ४॥"
  },
  {
    "text": "तेन विघ्नस्वरूपं च विष्णुरूपेण संस्थितम् ।\nअधुना यादृशं भावि तथा भवतु तादृशम् ॥ ५॥"
  },
  {
    "text": "बलेर्वचनमाकर्ण्य वामनः प्राह तं ततः ।\nदेहि त्रिपदरूपां मे भूमिं दैत्यपते किल ॥ ६॥"
  },
  {
    "text": "ददौ बलिर्महाभक्त्या तां भूमिं सादरो यथा ।\nतथा वामनदेवोऽपि गणेशं मनसाऽस्मरत् ॥ ७॥"
  },
  {
    "text": "विराड्रूपं ततो धृत्वा पादं चिक्षेप देवपः ।\nएकेन सकलं स्वर्गं पादेनावृत्य सत्वरः ॥ ८॥"
  },
  {
    "text": "द्वितीयेन स भूमिं वै सर्वामावृत्य वामनः ।\nउवाच दैत्यपं देहि तृतीयस्य स्थलं प्रभो ॥ ९॥"
  },
  {
    "text": "बलिर्विस्मयमापन्नो भ्रान्तः शोकाकुलो भवत् ।\nकिञ्चिन्नोवाच तं तत्र किं ददामीति विह्वलः ॥ १०॥"
  },
  {
    "text": "ततो विष्णुः प्रकोपेन तं बबन्ध महासुरम् ।\nविप्रस्य त्वमृणी जातो नरकं गच्छ दैत्यप ॥ ११॥"
  },
  {
    "text": "विष्णोर्वचनमाकर्ण्य बलिर्वै दुःखितोऽभवत् ।\nनरकं विष्णुभक्ताय दत्ते वै विष्णुरद्भुतम् ॥ १२॥"
  },
  {
    "text": "अहो मोहो महान्मेऽभूद्येन वेदविवर्जितम् ।\nकृतं कर्म विना पूज्यं गणेशं विघ्ननायकम् ॥ १३॥"
  },
  {
    "text": "तस्येदं हि फलं प्राप्तं विष्णुभक्तस्य विष्णुतः ।\nअतस्तं शरणं यामि स रक्षिष्यति मां प्रभुः ॥ १४॥"
  },
  {
    "text": "एवं विचार्य तस्यैव मनसि ध्यानमादधे ।\nढुण्ढिं तुष्टाव दैत्येशः सर्वभावसमन्वितः ॥ १५॥"
  },
  {
    "text": "बलिरुवाच ।\nनमस्ते विघ्नराजाय भक्तानां विघ्नहारिणे ।\nअभक्तानां विशेषेण विघ्नकर्त्रे नमो नमः ॥ १६॥"
  },
  {
    "text": "सर्वाकाराय देवाय गम्यागम्यस्वरूपिणे ।\nस्वानन्दपतये तुभ्यं हेरम्बाय नमो नमः ॥ १७॥"
  },
  {
    "text": "नमो ब्रह्मपते तुभ्यं गणाध्यक्षाय ते नमः ।\nसिद्धिबुद्धिपते तुभ्यं नमो विश्वम्भराय ते ॥ १८॥"
  },
  {
    "text": "अपाराय नमस्तुभ्यं नानामायाश्रयाय च ।"
  },
  {
    "text": "मायामोहहरायैव गणेशाय नमो नमः ॥ १९॥"
  },
  {
    "text": "सर्वान्तर्यामिणे तुभ्यं चिन्तामणिसुरूपिणे ।\nसततं ब्रह्मभूताय नमस्ते जगदादये ॥ २०॥"
  },
  {
    "text": "अन्ते मध्ये च सर्वत्र संस्थिताय नमो नमः ।\nआदिमध्यान्तहीनाय सिंहवाहाय ते नमः ॥ २१॥"
  },
  {
    "text": "अपराधानसङ्ख्यातान् मदीयान् जगदीश्वर ।\nक्षन्त्वा पाहि गणाधीश पतन्तं नरके च माम् ॥ २२॥"
  },
  {
    "text": "त्वन्मायामोहयोगेन मोहितोऽहं न संशयः ।\nतेन मत्सरभावेन त्वां त्यक्त्वा विष्णुमाश्रितः ॥ २३॥"
  },
  {
    "text": "सकलं विघ्नसंयुक्तं जगदेतच्चराचरम् ।\nशिवविष्ण्वादिभिः सार्धं तव मायाविमोहितम् ॥ २४॥"
  },
  {
    "text": "यदि त्वां शरणं ढुण्ढे शिवविष्ण्वादयः प्रभो ।\nगच्छन्ति मोहहीना वै निर्विघ्नास्ते भवन्ति च ॥ २५॥"
  },
  {
    "text": "अन्यथा भ्रष्टरूपास्ते पदहीना भवन्ति च ।\nअतस्त्वं सर्वदेवानां धारको नात्र संशयः ॥ २६॥"
  },
  {
    "text": "सत्तारूपा महाविघ्नास्तेषां स्वामी भवान् मतः ।\nसर्वेषां स्थापकाश्चैव तथोत्थापनकारकाः ॥ २७॥"
  },
  {
    "text": "अधुना त्वत्प्रसादेन मया बुद्धं गजानन ।\nअतस्त्वां शरणं यातो दीनोऽनाथश्च साम्प्रतम् ॥ २८॥"
  },
  {
    "text": "रक्ष रक्ष गणाध्याक्ष नरकान्मां दयानिधे ।\nत्वत्स्मृत्या चैव भवति जनः सर्वार्थसिद्धिभाक् ॥ २९॥"
  },
  {
    "text": "एवं नानाविधैः स्तोत्रैस्तुष्टाव दनुजेश्वरः ।\nतदैवाकाशजां वाणीं शुश्राव परमाद्भुताम् ॥ ३०॥"
  },
  {
    "text": "मा भयं कुरु दैत्येन्द्र रक्षामि शरणागतम् ।\nनरकात्ते भयं नास्ति मत्स्मृतेः करणात् कदा ॥ ३१॥"
  },
  {
    "text": "त्वया कृतमिदं स्तोत्रं नरकस्य हरं भवेत् ।\nयः पठेच्छ्रावयेद्वापि नरकात्तस्य नोभयम् ॥ ३२॥"
  },
  {
    "text": "धर्मार्थकाममोक्षाणां साधनं प्रभविष्यति ।\nमद्भक्तिवर्धनं चैव बले भवति निश्चितम् ॥ ३३॥"
  },
  {
    "text": "श्रुत्वाऽऽकाशभवां वाणीं बलिर्हृष्टो बभूव ह ।\nतमेव गणपं चित्ते ध्यायंस्तत्रैव संस्थितः ॥ ३४॥"
  },
  {
    "text": "एतस्मिन्नन्तरे विघ्नो विष्णुं तत्याज वै यतः ।\nततो बुद्धिप्रकाशश्च विष्णोर्जातस्तु तत्क्षणात् ॥ ३५॥"
  },
  {
    "text": "वामनो मनसा तत्र ध्यायति स्म प्रजापते ।\nमम भक्तो बलिः पूर्णस्तस्य प्राप्तं महद्भयम् ॥ ३६॥"
  },
  {
    "text": "विप्रस्य ऋणमुग्रं यत्तेनायं नारकी भवेत् ।\nअहो मयातिमूर्खेण मम भक्तः प्रपीडितः ॥ ३७॥"
  },
  {
    "text": "वेदबाह्य कृतं कर्म बलिना मत्सरान् मखे ।\nन पूजितो गणाध्यक्षः फलहीनोऽभवत्ततः ॥ ३८॥"
  },
  {
    "text": "अधुना भक्तरक्षार्थं किं करोमि विचारतः ।\nगणेशं शरणं यामि ततः सौख्यं भविष्यति ॥ ३९॥"
  },
  {
    "text": "एवं विचार्य देवेशो गणेशं हृदि सोऽस्मरत् ।\nस्मृतिमात्रेण तस्याऽग्रे प्रकटोऽभूद्गजाननः ॥ ४०॥"
  },
  {
    "text": "तं दृष्ट्वा प्रणनामादौ पूजयामास भक्तितः ।\nसर्वे देवगणास्तत्र मुनयस्तमपूजयन् ॥ ४१॥"
  },
  {
    "text": "एतस्मिन्नन्तरे तत्र बलिः प्रोवाच वामनम् ।\nगणेशदर्शनेनैव प्राप्तबुद्धिर्महायशाः ॥ ४२॥"
  },
  {
    "text": "बलिरुवाच ।\nब्रह्मन् देहि तृतीयं ते पादं शिरसि चाशु मे ।\nदेहोऽयं दानरूपेण मया दत्तो न संशयः ॥ ४३॥"
  },
  {
    "text": "तच्छ्रुत्वा हर्षितो विष्णुस्तथेति स चकार ह ।"
  },
  {
    "text": "ब्राह्मणस्यर्णनिर्मुक्तं भक्तं कृत्वा च संस्थितः ॥ ४४॥"
  },
  {
    "text": "ततस्तं मुनिभिर्देवैः सहितोऽसौ जनार्दनः ।\nतुष्टाव प्राञ्जलिं बध्वा गणेशं सर्वसिद्धिदम् ॥ ४५॥"
  },
  {
    "text": "वामन उवाच ।\nनमस्ते गणनाथाय सर्वेषां पतये नमः ।\nनानागणविभक्ताय जगत्कर्त्रे नमोऽस्तु ते ॥ ४६॥"
  },
  {
    "text": "विघ्नानां पतये तुभ्यं नमश्चन्द्रार्धधारिणे ।\nत्रिनेत्राय नमस्तुभ्यं भक्तसंरक्षकाय च ॥ ४७॥"
  },
  {
    "text": "अमेयमायया देव तवेदं रचितं जगत् ।\nतव मायाविमोहेन मोहितान् रक्ष विघ्नप ॥ ४८॥"
  },
  {
    "text": "तव मायाप्रभावं च को जानाति गजानन ।\nवयं योगिगणाश्चान्ये न तं वेत्तुं क्षमाः कदा ॥ ४९॥"
  },
  {
    "text": "अतोऽपराधं जातं मे क्षन्तुमर्हसि मानद ।\nतव भक्ता वयं नाथ देवदेव नमोऽस्तु ते ॥ ५०॥"
  },
  {
    "text": "बलिस्त्वयं मदीयश्च भक्तः परमभाविकः ।\nमच्छ्रेष्ठत्वेन देवेश जातोऽसौ मत्सरान्वितः ॥ ५१॥"
  },
  {
    "text": "तेन वेदविरुद्धं च कृतं कर्म महाद्भुतम् ।\nत्वां विना यज्ञमारेभे फलहीनोऽभवत्क्रतुः ॥ ५२॥"
  },
  {
    "text": "अधुना मुनिभिर्देवैः सहितोऽहं गजानन ।\nप्रार्थयामि तदर्थं त्वां सफलं कुरु दानवम् ॥ ५३॥"
  },
  {
    "text": "त्वं विनायकनामाऽसि त्वया यत्कृतमादरात् ।\nतदेव मान्यतां याति वेदादिषु न संशयः ॥ ५४॥"
  },
  {
    "text": "वयं नायकसंयुक्ता वेदबाह्यं यदा प्रभो ।\nकुर्मश्चेद्वै पदभ्रष्टाः क्रियन्ते च त्वया तदा ॥ ५५॥"
  },
  {
    "text": "यज्ञस्य फलसंयुक्तमतो भक्तं कुरु प्रभो ।\nइत्युक्त्वा पादयोस्तस्य पपात गणपस्य सः ॥ ५६॥"
  },
  {
    "text": "तमुत्थाप्य गणाधीशो जगाद वचनं हरिम् ।\nकिं करोमि पुरा चैवं वरदोऽहं बभूव ते ॥ ५७॥"
  },
  {
    "text": "त्वदीयहस्ततो दैत्यं नरके पातयाम्यहम् ।\nइति क्रोधसमाविष्टोऽधुना स्मरति मां खलः ॥ ५८॥"
  },
  {
    "text": "कायेन मनसा वाचा दैत्यो मां शरणं गतः ।\nत्वं च प्रार्थयसे विष्णो वाञ्छितं च करोमि ते ॥ ५९॥"
  },
  {
    "text": "अधुना मां पुरस्कृत्य एतं यज्ञं समापय ।\nतेनाऽयं सकलानां च यज्ञानां फलमश्नुते ॥ ६०॥"
  },
  {
    "text": "अपराधस्य माहात्म्यं किञ्चित्पश्यतु केशव ।\nइन्द्रे निवृत्तेस्मिन्नेष इन्द्रः पश्चाद् भविष्यति ॥ ६१॥"
  },
  {
    "text": "पाताले स्थापयस्वैनं नात्र कार्या विचारणा ।\nअधुना फलहीनत्वं जनार्दन कृतं मया ॥ ६२॥"
  },
  {
    "text": "गणेशवचनं श्रुत्वा सर्वे हर्षसमन्विताः ।\nसाधु साधु महाराज गजानन कृतं त्वया ॥ ६३॥"
  },
  {
    "text": "इत्युक्तस्तं पुरस्कृत्य यज्ञं चक्रे बलिस्ततः ।\nअन्तिमं भावयुक्तः सन् कृतकृत्योऽभवद्यथा ॥ ६४॥"
  },
  {
    "text": "गणेशोंऽतर्दधे तत्र देवाः स्वं स्वं पदं ययुः ।\nएवं वामनमाहात्म्यं कथितं ते प्रजापते ॥ ६५॥"
  },
  {
    "text": "यःश‍ृणोति नरो भक्त्या वाञ्छितं लभते ध्रुवम् ।\nश्रावयेच्छ्रुणुयाद्वा यस्तस्य सर्वं न दुर्लभम् ॥ ६६॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nप्रथमे खण्डे वक्रतुण्डचरिते वामनचरितं नाम सप्तचत्वारिंशोऽध्यायः ॥ १.४७"
  },
  {
    "text": "१.४८ ऋचीकगृहस्थाश्रमवर्णनं नाम अष्टचत्वारिंशोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "शौनक उवाच ।\nत्वया प्रकथितं सूत वक्रतुण्डस्य धीमता ।\nमत्सरासुरनाशाख्यं चरित्रं सर्वसिद्धिदम् ॥ १॥"
  },
  {
    "text": "स स्थितः कुत्र तत् क्षेत्रस्थानं ब्रूहि महात्मनः ।\nआदौ तस्यावतारस्य तिथिमुत्सववर्धिनीम् ॥ २॥"
  },
  {
    "text": "सूत उवाच ।\nप्राचीदिगन्तसंस्थाने स्थापितोऽसौ महर्षिभिः ।\nदेवैश्च गणसंयुक्तैर्महोत्सवपरायणैः ॥ ३॥"
  },
  {
    "text": "भाद्रशुक्लचतुर्थ्यां वै प्रकटोऽभूत्स देवराट् ।\nवक्रतुण्डः प्रसन्नात्मा सा तिथिः परमा मता ॥ ४॥"
  },
  {
    "text": "मध्याह्नसमये तस्य पूजनं सुखदायकम् ।\nअपारसिद्धिदं प्रोक्तमाद्यन्ते स्वल्पसिद्धिदम् ॥ ५॥"
  },
  {
    "text": "द्वीपे द्वीपे च खण्डेषु स्वस्वपूर्वदिगन्तरे ।\nप्रतिमा वक्रतुण्डस्य स्थापिता मुनिभिःपुरा ॥ ६॥"
  },
  {
    "text": "तत्र क्षेत्रं समाख्यातं दशयोजनमात्रकम् ।\nचतुरस्रं महापुण्यं भुक्तिमुक्तिप्रदं परम् ॥ ७॥"
  },
  {
    "text": "मध्ये स संस्थितो देवो वक्रतुण्डो गणेश्वरः ।\nवामाङ्गे सिद्धिराद्या सा बुद्धिर्वे दक्षिणाङ्गके ॥ ८॥"
  },
  {
    "text": "सम्मुखे सिंहरूपं च वाहनं तस्य शोभनम् ।\nअष्टदिक्षु स्थितास्तस्य सिद्धयोऽष्टौ च शौनक ॥ ९॥"
  },
  {
    "text": "गणा अष्टौ तथा ज्ञेयाश्चतुर्दिक्षु क्रमेण ते ।\nशिवो विष्णू रविः शक्तिर्भक्तियुक्ताः स्थिता इमे ॥ १०॥"
  },
  {
    "text": "ब्रह्माद्या देवताः सर्वास्तत्पश्चात् पूर्वतः स्थिताः ।\nगङ्गाद्याः सरितः सर्वा दक्षिणे संस्थिताः प्रभो ॥ ११॥"
  },
  {
    "text": "क्षेत्राणि काशिकादीनि पश्चिमे संस्थितानि च ।\nवसिष्ठाद्या मुनिश्रेष्ठाः संस्थितास्तत्र चोत्तरे ॥ १२॥"
  },
  {
    "text": "शेषाद्या नागभूपाश्च गन्धर्वाः पर्वतास्तथा ।\nसिद्धा अप्सरसश्चैव विद्याध्राः किन्नरा गणाः ॥ १३॥"
  },
  {
    "text": "नानाजातिषु ये श्रेष्ठा अभवंस्तत्र संस्थिताः ।\nन वक्तुं शक्यते स्वामिन् मया वर्षशतैरपि ॥ १४॥"
  },
  {
    "text": "सेवार्थं वक्रतुण्डस्य लालसाधारिणः प्रभोः ।\nहृष्टाः प्रमुदितास्तत्र परस्परहिते रताः ॥ १५॥"
  },
  {
    "text": "वक्रतुण्डचरित्राणि कथयन्ति परस्परम् ।\nहृष्टरोमाण एवं ते भवन्तो भावतः पुनः ॥ १६॥"
  },
  {
    "text": "समुद्रे स्नानकर्तारस्तत्र तीर्थानि चक्रिरे ।\nस्वस्वनाम्नाङ्कितान्येव स्वल्पदेहधरा मुने ॥ १७॥"
  },
  {
    "text": "गणेशतीर्थं तत्रैव वक्रतुण्डस्य हर्षदम् ।\nकृतकृत्या भवन्त्यत्र स्नानमात्रेण जन्तवः ॥ १८॥"
  },
  {
    "text": "यात्रामात्रेण तत्रैव जन ईप्सितमाप्नुयात् ।\nक्षेत्रे मरणतो जन्तुर्ब्रह्मभूतश्च जायते ॥ १९॥"
  },
  {
    "text": "दूरे स्थित्वा नरो यस्तु स्मरणं प्रकरोति चेत् ।\nतस्यापि शुक्लगत्या सा मुक्तिर्भवति शाश्वती ॥ २०॥"
  },
  {
    "text": "वक्रतुण्डस्य ये भक्ता यत्र कुत्र स्थिता मुने ।\nब्रह्मभूता न सन्देहः पावना दर्शनान्नृणाम् ॥ २१॥"
  },
  {
    "text": "सङ्क्षेपेण मया तस्य स्थानं ते कथितं मुने ।\nविस्तरेण न शेषोऽपि ब्रह्मविष्णुमहेश्वराः ॥ २२॥"
  },
  {
    "text": "वेदाः सस्मृतयः सर्वे स्कन्दो योगिन एव च ।\nअयुतायुतवर्षैस्ते कथितुं न क्षमाः कदा ॥ २३॥"
  },
  {
    "text": "मुद्गलेन यथा प्रोक्तं दक्षाग्रे तन्मया तथा ।\nकथितं भावयुक्तेन किमन्यच्छ्रोतुमिच्छसि ॥ २४॥"
  },
  {
    "text": "शौनक उवाच ।\nसूत सूत महाभाग धन्यं क्षेत्रसमुद्भवम् ।\nमाहात्म्यं श्रुतमस्माभिर्ब्रह्मसायुज्यदायकम् ॥ २५॥"
  },
  {
    "text": "अधुना ब्रूहि धर्मज्ञ यद्दक्षेण च संश्रुतम् ।"
  },
  {
    "text": "मुद्गलात्तेन कथितमग्रे यत् कीदृशं च तत् ॥ २६॥"
  },
  {
    "text": "सूत उवाच ।\nक्षेत्रस्य चरितं श्रुत्वा दक्षो हर्षसमन्वितः ।\nउवाच मुद्गलं विप्रं भक्तिनम्रात्मकन्धरः ॥ २७॥"
  },
  {
    "text": "दक्ष उवाच ।\nढुण्ढिराजावतारस्य चरितं वद विस्तरात् ।\nवक्रतुण्डः स्वयं साक्षात् कथं शङ्करदेहजः ॥ २८॥"
  },
  {
    "text": "मुद्गल उवाच ।\nश‍ृणु दक्ष महाभाग कथयामि पुरातनम् ।\nइतिहासं गणेशस्य गुणयुक्तं महाद्भुतम् ॥ २९॥"
  },
  {
    "text": "याज्ञवल्क्यमुनीन्द्रेण कथितं कौशिकाय यत् ।\nतदहं सम्प्रवक्ष्यामि ब्राह्मणत्वप्रकाशकम् ॥ ३०॥"
  },
  {
    "text": "भार्गवो मुनिमुख्यो य ऋचीकस्तपसि स्थितः ।\nबहुकाले व्यतिक्रान्ते तपसा जीर्णतां ययौ ॥ ३१॥"
  },
  {
    "text": "वृद्धत्वं परिपूर्णं च प्राप्तं तस्य महात्मनः ।\nवनेषु मृगयूथानि स पश्यन् विस्मितोऽभवत् ॥ ३२॥"
  },
  {
    "text": "मृगीसंसक्तचित्तश्च मृगः स्वाधीनतां गतः ।\nपुत्रपौत्रादिसंयुक्तो बभ्राम वनगोचरः ॥ ३३॥"
  },
  {
    "text": "एकैकाश्रितचित्तास्ते क्रीडां चक्रुः परस्परम् ।\nदृष्ट्वा भृगुवरस्तत्र सकामः सम्बभूव ह ॥ ३४॥"
  },
  {
    "text": "उवाच स्वयमेवेदं धन्यं गार्हस्थ्यमेव च ।\nइत्थं विचार्य विप्रस्तु ययौ गाधिं नराधिपम् ॥ ३५॥"
  },
  {
    "text": "स दृष्ट्वा सहसोत्थाय मुनिं गाधिरपूजयत् ।\nभुक्त्वाऽयाचत तत्कन्यां भार्यार्थं नृपसत्तमम् ॥ ३६॥"
  },
  {
    "text": "राजा वृद्धं समालोक्य तं जगाद महामुनिम् ।\nश्यामकर्णयुताश्वानां सहस्रं देहि मे मुने ॥ ३७॥"
  },
  {
    "text": "शुल्कं ग्राह्यं मया चैवं निश्चयः प्राक्कृतो मुने ।\nअतस्त्वां प्रार्थये विप्र पश्चात्कन्यां ददामि ते ॥ ३८॥"
  },
  {
    "text": "श्रुत्वा मुनिर्गतः सद्यो वरुणस्य गृहं प्रति ।\nगृहीत्वाऽश्वसहस्रं च तस्मात्तं प्रययौ ददौ ॥ ३९॥"
  },
  {
    "text": "राजा कन्यां ददौ तस्मै भार्गवाय महात्मने ।\nविधिवद्भयभीतः स तां प्रगृह्य ययौ वनम् ॥ ४०॥"
  },
  {
    "text": "राजपत्नी सुतां प्राह त्वदीयं भाग्यमीदृशम् ।\nअस्माभिः किं प्रकर्तव्यं वनवासं सुते कुरु ॥ ४१॥"
  },
  {
    "text": "विलप्य द्रव्यवस्त्रादीन् दत्वा पुत्रीकरे तदा ।\nस्वगेहं सा जगामापि वने प्रस्थाप्य तां मुने ॥ ४२॥"
  },
  {
    "text": "राजपुत्री महाभागा ऋचीकं प्राप्य संस्थिता ।\nसेवामनलसत्वेन कृत्वा तद्भक्तितत्परा ॥ ४३॥"
  },
  {
    "text": "तां दृष्ट्वा शीलसंयुक्तां प्रसन्नो मुनिसत्तमः ।\nतदर्थं तपसा स्वेन निर्ममे नगरं वने ॥ ४४॥"
  },
  {
    "text": "चातुर्वर्ण्यसमायुक्तं हेमरत्नविभूषितम् ।\nदासीदासादिसंयुक्तं नानाविभवदं परम् ॥ ४५॥"
  },
  {
    "text": "स्वयं तपःप्रभावेण यौवनं रूपमादधे ।\nरेमे तया यथान्यायं देवेन्द्रेण समः प्रभो ॥ ४६॥"
  },
  {
    "text": "निःस्पृहो भोगरागेषु दृष्ट्वा स्त्रीसुखमल्पकम् ।\nमानसे धारयामास व्यर्थं पत्नीभवं सुखम् ॥ ४७॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nप्रथमे खण्डे वक्रतुण्डचरिते ऋचीकगृहस्थाश्रमवर्णनं नाम अष्टचत्वारिंशोऽध्यायः ॥ १.४८"
  },
  {
    "text": "१.४९ याज्ञवल्क्यविश्वामित्रसमागमोनामैकोनपञ्चाशत्तमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nएकदा राजपत्नी सा वनं शोकसमाकुला ।\nआययौ दर्शनार्थं तां पुत्रीं वस्त्रधनान्विता ॥ १॥"
  },
  {
    "text": "ऋचीकस्याश्रमं तत्र न ददर्श रथे स्थिता ।\nनगरं हेमशोभाढ्यं दृष्ट्वा सा विस्मिताऽभवत् ॥ २॥"
  },
  {
    "text": "कस्येदं नगरं दिव्यं देवैर्वा निर्मितं भवेत् ।\nक्व गतो मुनिशार्दूलो जामाता मे स भार्गवः ॥ ३॥"
  },
  {
    "text": "एवं शोकसमायुक्ता विचारमकरोद् हृदि ।\nददर्श पुरुषं कञ्चित्तं पप्रच्छ भयातुरा ॥ ४॥"
  },
  {
    "text": "कस्येदं नगरं ब्रूहि स जगाद च तां मुने ।\nऋचीकस्य पुरं देवि वयं तस्य प्रमार्जकाः ॥ ५॥"
  },
  {
    "text": "पुनस्तं विस्मिता राज्ञी जगाद वद साम्प्रतम् ।\nऋषिपत्नीं च मे पुत्रीमागतां जननीं पुरे ॥ ६॥"
  },
  {
    "text": "तथेति पुरुषो गत्वा कथयामास तां ततः ।\nसा स्वमातरमागम्य निनाय स्वगृहं पुरे ॥ ७॥"
  },
  {
    "text": "जामातरं श्रिया युक्तं दृष्ट्वा विस्मितमानसा ।\nउवाच स्वसुतां राज्ञी पुत्रार्थं भावसंयुता ॥ ८॥"
  },
  {
    "text": "मम पुत्रार्थमेवं च तव पुत्रार्थमादरात् ।\nयाचस्व स्वामिनं पुत्रि समर्थं मुनिपुङ्गवम् ॥ ९॥"
  },
  {
    "text": "ऋषिपत्नी पतिं तत्र याचयामास तत्तथा ।\nद्वौ चरू ह्यग्निकुण्डे स चकार सुतलिप्सया ॥ १०॥"
  },
  {
    "text": "द्विविधं स पुरोडाशं ब्रह्मक्षत्रप्रकाशकम् ।\nअतुलं तेज आवाह्य ददौ पत्नीकरे मुनिः ॥ ११॥"
  },
  {
    "text": "जगाद तां मुनिश्रेष्ठो भक्षितव्यस्त्वया ह्ययम् ।\nतव मात्रा तथाऽन्यो वै भक्षितव्यः शुचिस्मिते ॥ १२॥"
  },
  {
    "text": "तदा पुत्रसमायुक्ते युवां किल भविष्यथः ।\nएवमुक्त्वा मुनिस्तीर्थे माध्याह्वार्थं ययौ किल ॥ १३॥"
  },
  {
    "text": "पुत्र्या मात्रे स वृत्तान्तः कथितः साऽब्रवीत् सुताम् ।\nत्वदीयो भक्षितव्यो मे मदीयं त्वं प्रभुङ्क्ष्व वै ॥ १४॥"
  },
  {
    "text": "तथा पुत्र्या कृतं सर्वं गता माता स्वमालयम् ।\nराज्ञी गर्भवती जाता ब्राह्मणी च प्रजापते ॥ १५॥"
  },
  {
    "text": "एकदा मुनिना दृष्टा स्त्र्युग्रतेजोधरा बभौ ।\nउवाच भार्गवः पत्नीं किं कृतः क्षात्र आदरः ॥ १६॥"
  },
  {
    "text": "सोवाच भयभीता तं व्यतिक्रमममुं चरोः ।\nतामुवाच मुनिस्तत्र विस्मितो मानसेऽभवत् ॥ १७॥"
  },
  {
    "text": "तव भ्राता तपस्वी च भविष्यति न संशयः ।\nतव पुत्रो धनुर्धारी दारुणः प्रभविष्यति ॥ १८॥"
  },
  {
    "text": "सोवाच स्वामिनं भीता द्विजं पुत्रं तु मे प्रभो ।\nदेहि नोचेज्जीवघातं करिष्यामि न संशयः ॥ १९॥"
  },
  {
    "text": "ततो मुनिः स्वयं प्राह पुत्रपुत्रो भवेत्तथा ।\nगर्भं विज्ञाप्य विष्णुं वै तपसा स तथाऽकरोत् ॥ २०॥"
  },
  {
    "text": "ततस्तस्याऽभवत्पुत्रो जमदग्निर्महातपाः ।\nतस्य पुत्रत्वमापेदे रामः शस्त्रभृतांवरः ॥ २१॥"
  },
  {
    "text": "नवमे गाधिपत्नी सा मासे पुत्रं तपोनिधिम् ।\nविश्वामित्रं महाभागं सुषुवे प्रेमविह्वला ॥ २२॥"
  },
  {
    "text": "स तु यौवनमापन्नं संस्थाप्य वनमादरात् ।\nगाधिर्ययौ स्वराज्ये च तपसे कृतनिश्चयः ॥ २३॥"
  },
  {
    "text": "तद्राज्यमकरोत् सर्व विश्वामित्रः प्रतापवान् ।\nएकदा मृगयार्थं वै वनेषु प्रजगाम ह ॥ २४॥"
  },
  {
    "text": "मृगयित्वामृगान् राजा क्षुधितस्तृषितोऽभवत् ।\nभ्रमन् समाययौ सोऽपि वसिष्ठाश्रममुत्तमम् ॥ २५॥"
  },
  {
    "text": "प्रविश्य तत्र तं राजा ननाम भक्तिसंयुतः ।"
  },
  {
    "text": "ससैन्यो भोजितस्तेन कामधेनुबलेन सः ॥ २६॥"
  },
  {
    "text": "भुक्त्वा तं प्रार्थयामास नन्दिनीं देहि मे मुने ।\nविश्वामित्रस्ततस्तस्मै न ददौ तां महामुनिः ॥ २७॥"
  },
  {
    "text": "ततो राजा बलान्नेतुं दूतानाज्ञापयत् खलः ।\nधेन्वा ते नाशिताः सर्वे ततः स्वयमुपाययौ ॥ २८॥"
  },
  {
    "text": "कशाघातैश्च तां धेनुं ताडयामासुराग्रहात् ।\nकेचित्ततो महत्सैन्यं निर्ममे तत्र धेनुका ॥ २९॥"
  },
  {
    "text": "ततो युद्धमभूद्धोरं सैन्ययोरुभयोर्महत् ।\nनष्टं सैन्यं च सम्पूर्णं विश्वामित्रस्य तत्क्षणात् ॥ ३०॥"
  },
  {
    "text": "सोऽपि भग्नो गृहं गत्वा राज्यं न्यस्य ययौ वनम् ।\nप्रधानेषु तपस्तेपे शङ्करस्य महात्मनः ॥ ३१॥"
  },
  {
    "text": "शतवर्षेषु पूर्णेषु प्रसन्नश्च ददौ शिवः ।\nअस्त्रविद्यां सुसम्पूर्णां तां प्राप्य स्वगृहं ययौ ॥ ३२॥"
  },
  {
    "text": "पुनर्वसिष्ठमागम्य शस्त्रास्त्रैर्बलसंयुतः ।\nविश्वामित्रो ममार्दासावग्न्यस्त्रेण तदाश्रमम् ॥ ३३॥"
  },
  {
    "text": "वसिष्ठस्तं ततस्तत्र योधयामास शौनक ।\nब्रह्मदण्डधरः श्रीमान् सर्वास्त्राणि व्यमर्दयत् ॥ ३४॥"
  },
  {
    "text": "ब्रह्मदण्डेन तस्यापि कृतस्तेन पराजयः ।\nविश्वामित्रः पलायिष्ट भयभीतः समन्ततः ॥ ३५॥"
  },
  {
    "text": "ततः सुसान्त्वितो विप्रो वसिष्ठो ब्राह्मणैस्तदा ।\nस्वाश्रमं प्रविवेशाथ विश्वामित्रो गृहं ययौ ॥ ३६॥"
  },
  {
    "text": "अहो ब्राह्मं बलं दीप्तं क्षात्रं तुच्छं विशेषतः ।\nब्रह्मदण्डेन सर्वाणि ममास्त्राणि हतानि च ॥ ३७॥"
  },
  {
    "text": "एवं स निश्चयं कृत्वा राज्यं त्यक्त्वा ययौ वनम् ।\nब्राह्मणत्वप्रसिद्धयर्थं तताप परमं तपः ॥ ३८॥"
  },
  {
    "text": "गायत्रीमन्त्रजाप्येन पुरश्चरणमार्गतः ।\nनिराहारेण राजर्षिस्तापयामास विष्टपम् ॥ ३९॥"
  },
  {
    "text": "एवं दशसहस्राणि वर्षाणि जपतो ययुः ।\nततो जगाद तं ब्रह्मा वरं ब्रूहि महामते ॥ ४०॥"
  },
  {
    "text": "स वव्रे ब्राह्मणत्वं मे देहि देव नमोऽस्तु ते ।\nतदा ब्रह्मा पुनः प्राह तपस्वेति च गाधिजम् ॥ ४१॥"
  },
  {
    "text": "दशवारं विधौ तत्र समागत्य च तं मुनिम् ।\nअन्यं वरं ददाने स न जग्राह स बुद्धिमान् ॥ ४२॥"
  },
  {
    "text": "तपःप्रभावतस्तस्य व्याप्तमासीद्दिगन्तरम् ।\nदेवाद्या अभवन्सर्वे तदाज्ञावशवर्तिनः ॥ ४३॥"
  },
  {
    "text": "स्वप्रतापेन राजर्षिर्ब्राह्मणान् प्राह गाधिजः ।\nअहं ब्रह्मर्षिमुख्यो वै जातस्तु तपसो बलात् ॥ ४४॥"
  },
  {
    "text": "भयभीताश्च ते सर्वे तथेत्यूचुः प्रणम्य तम् ।\nवसिष्ठो मुनिवर्यः स तं राजर्षिं जगाद ह ॥ ४५॥"
  },
  {
    "text": "विश्वामित्रः सङ्क्षुभितो वसिष्ठहननाय च ।\nनानायत्नांश्चकारापि न ममार महामुनिः ॥ ४६॥"
  },
  {
    "text": "ततोऽतिदुःखितो भूत्वा संस्थितः स्वाश्रमे मुनिः ।\nविश्वामित्रो महाभागस्तपस्तेजोविराजितः ॥ ४७॥"
  },
  {
    "text": "तमाययौ महातेजा याज्ञवल्क्यः प्रतापवान् ।\nब्रह्मणोंऽगसमुत्पन्नः साक्षाद्योगीश्वरो महान् ॥ ४८॥"
  },
  {
    "text": "तं ननाम यथान्यायं पूजयामास भक्तितः ।\nविश्वामित्रो महातेजा उवाच प्रकृताञ्जलिः ॥ ४९॥"
  },
  {
    "text": "अद्य मे सफलं जन्म तपःस्वाध्याय एव च ।\nयेन ते दर्शनं जातं ब्रह्मभूतस्य मानद ॥ ५०॥"
  },
  {
    "text": "किमर्थमागतो ब्रह्मस्तद्वदस्व महामुने ।\nतवाज्ञां कर्तुमिच्छामि दासोऽहं शाधि मां प्रभो ॥ ५१॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nप्रथमे खण्डे वक्रतुण्डचरिते याज्ञवल्क्यविश्वामित्रसमागमोनामैकोनपञ्चाशत्तमोऽध्यायः ॥ १.४९\n१.५० दिवोदासमहिमवर्णनं नाम पञ्चाशत्तमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "मुद्गल उवाच ।\nविश्वामित्रस्य भावेन सन्तुष्टो मुनिपुङ्गवः ।\nतमुवाच महायोगी याज्ञवल्क्यो महामुनिः ॥ १॥"
  },
  {
    "text": "याज्ञवल्क्य उवाच ।\nदुःखितं त्वां विदित्वाहमागतो मुनिपुङ्गव ।\nन कार्यमपरं किञ्चिज्जानीहि त्वं महामते ॥ २॥"
  },
  {
    "text": "वद किं कारणं ब्रह्मन् दुःखस्य तव तापस ।\nपश्चात्तन्नाशयिष्यामि युक्त्या ज्ञानोपदेशतः ॥ ३॥"
  },
  {
    "text": "विश्वामित्र उवाच ।\nतपस्तप्तं मया घोरं ब्रह्मा मे न ददौ वरम् ।\nवसिष्ठो मां च राजर्षिं जगाद जनसन्निधौ ॥ ४॥"
  },
  {
    "text": "केनोपायेन योगीन्द्र ब्राह्मणोऽहं भवामि च ।\nसर्वमान्यो महाभागस्तं करिष्यामि यत्नतः ॥ ५॥"
  },
  {
    "text": "ततस्तं मुनिशार्दूलो याज्ञवल्क्य उवाच ह ।\nन चिन्तां कुरु राजर्षे ब्रह्मर्षिस्त्वं भविष्यसि ॥ ६॥"
  },
  {
    "text": "अभिमानं महाघोरं त्यज त्वं मे सुवाक्यतः ।\nमत्सरं त्यज दुष्टं च ततः क्षेमं भविष्यति ॥ ७॥"
  },
  {
    "text": "कथां श‍ृणु महारम्यां काशीविश्वेशसंश्रिताम् ।\nयेन त्वं निर्मलो भूत्वा ब्राह्मणोऽपि भविष्यसि ॥ ८॥"
  },
  {
    "text": "काशीविश्वेश्वरेणैव न त्यक्ता प्रलयेऽपि च ।\nन वियोगः क्षणं तस्याः काश्याः शम्भोः कदाचन ॥ ९॥"
  },
  {
    "text": "तेनाहङ्कारसंयुक्तौ जातौ काशीमहेश्वरौ ।\nविघ्नः समभवत्तत्र दारुणः प्रवियोगकृत् ॥ १०॥"
  },
  {
    "text": "मुद्गल उवाच ।\nयाज्ञवल्क्यवचः श्रुत्वा हर्षितः कौशिको मुनिः ।\nउवाच तं महाभागं प्रेमयुक्तेन चेतसा ॥ ११॥"
  },
  {
    "text": "विश्वामित्र उवाच ।\nकीदृशं विघ्नरूपं चाविमुक्तस्य शिवस्य यत् ।\nसमुत्पन्न महाभाग तद्वद त्वं विशेषतः ॥ १२॥"
  },
  {
    "text": "याज्ञवल्क्य उवाच ।\nषष्टिवर्षाणि पर्जन्यो न ववर्ष महीतले ।\nतेन नष्टं जगत्सर्वं भूमिस्थं सचराचरम् ॥ १३॥"
  },
  {
    "text": "प्रजाक्षयं ततो दृष्ट्वा ब्रह्मा लोकपितामहः ।\nआययौ राजशार्दूलं दिवोदासं तपःस्थितम् ॥ १४॥"
  },
  {
    "text": "राज्यं त्यक्त्वा स राजर्षिस्तताप परमं तपः ।\nमोक्षार्थं भक्तिभावेन सूर्यवंशसमुद्भवः ॥ १५॥"
  },
  {
    "text": "तपसा योगभावेन बभौ सूर्य इवापरः ।\nतं ब्रह्मा स्वयमेवेदं वचनं प्रजगाद ह ॥ १६॥"
  },
  {
    "text": "ब्रह्मोवाच ।\nदिवोदास महाभाग श‍ृणु मे वचनं हितम् ।\nकाशीराज्यं गृहाण त्वं मया दत्तं महामते ॥ १७॥"
  },
  {
    "text": "ब्रह्माणं स उवाचाथ न राज्यं परिपालये ।\nमोक्षार्थी वासनाहीनो मोक्षं देहि प्रजापते ॥ १८॥"
  },
  {
    "text": "तं पुनःप्रत्युवाचेदं ब्रह्मा लोकहिताय च ।\nकुरु राज्यं महाभाग मया दत्तं महामते ॥ १९॥"
  },
  {
    "text": "त्वयि राज्ये स्थिते वृष्टिर्भविष्यति महाद्भुता ।"
  },
  {
    "text": "अन्यथा लोकनाशः स्यात्तस्मात् कुरु वचो महत् ॥ २०॥"
  },
  {
    "text": "लोकसंरक्षणार्थाय दयायुक्तो महामतिः ।\nराज्यं जग्राह काश्याश्च देववर्जितमुत्तमम् ॥ २१॥"
  },
  {
    "text": "देवानामखिलं राज्यं सदा स्वर्गेषु वर्तते ।\nमनुष्याणां पृथिव्यां वै पाताले नागरक्षसाम् ॥ २२॥"
  },
  {
    "text": "अतो देवतया शम्भुं पूजयिष्यामि मानद ।\nसर्वैः स्वधर्मे स्थातव्यं मयि राज्यं प्रशासति ॥ २३॥"
  },
  {
    "text": "तथेति तमुवाचाथ ब्रह्मा लोकपितामहः ।\nकाशीराज्यं ददौ तस्मै दिवोदासाय धीमते ॥ २४॥"
  },
  {
    "text": "ततो ब्रह्मा ययौ काश्यां शङ्करं प्रणिपत्य सः ।\nउवाच तं विशेषज्ञो मन्दरं गच्छ शङ्कर ॥ २५॥"
  },
  {
    "text": "मरीचिना तपस्तेपे तस्मै देहि वरं शिव ।\nनो चेन्मरिष्यति स वै तस्माद्गच्छ जगद्गुरो ॥ २६॥"
  },
  {
    "text": "ब्रह्मणो गिरमाकर्ण्य तेन सार्धं ययौ शिवः ।\nदेवर्षिगणसंयुक्तो वरार्थं ब्राह्मणस्य च ॥ २७॥"
  },
  {
    "text": "तं दृष्ट्वेति वरं ब्रूहि शिवो वचनमब्रवीत् ।\nस उवाच शिवं तत्र मुक्तिं देहि सदाशिव ॥ २८॥"
  },
  {
    "text": "इत्युक्त्वा तपसो दुःखाज्जहौ प्राणान् महामुनिः ।\nप्राप्तः शिवस्य सारूप्यं कैलासं स गतो मुनिः ॥ २९॥"
  },
  {
    "text": "एतस्मिन्नन्तरे शम्भुं ब्रह्मोवाच कृताञ्जलिः ।\nवस त्वं मन्दरे शम्भो त्यज काशीं महापुरीम् ॥ ३०॥"
  },
  {
    "text": "अनावृष्टिभवं दुःखं तन्निवृत्यर्थमादरात् ।\nराज्यं दत्तं मया देव दिवोदासाय शङ्कर ॥ ३१॥"
  },
  {
    "text": "तेनापि कथितं देवराज्यं पृथ्व्यां न चेद्भवेत् ।\nतदा राज्यं करिष्यामि नान्यथाऽहं कदाचन ॥ ३२॥"
  },
  {
    "text": "मया लोकस्य रक्षार्थं दत्तं राज्यं च तस्य हि ।\nक्षमस्व चापराधं मे महादेव नमोऽस्तु ते ॥ ३३॥"
  },
  {
    "text": "तथेति शिव ऊचे तं निःश्वस्य परमं प्रभुः ।\nपार्वत्या गणसंयुक्त उवास स च मन्दरे ॥ ३४॥"
  },
  {
    "text": "अविमुक्तं महाक्षेत्रं दैवेन त्याजितं मम ।\nअधुना मुक्तता केन कर्मणा भविता मम ॥ ३५॥"
  },
  {
    "text": "न ब्रह्मणो वचो मिथ्या भविष्यति कदाचन ।\nअधुना किं करिष्यामि काशीविरहदुःखितः ॥ ३६॥"
  },
  {
    "text": "अहं विश्वेश्वरश्वाऽस्मि मदधीनं न किञ्चन ।\nविश्वनाथेति नामेदं व्यर्थरूपं न संशयः ॥ ३७॥"
  },
  {
    "text": "अखिलप्राणितुल्योऽहं कृतो येन महात्मना ।\nशरणं विघ्नराजं तं गच्छामि न च संशयः ॥ ३८॥"
  },
  {
    "text": "ममापि विघ्नरूपं यत् समुत्पन्नं महाद्भुतम् ।\nअहङ्कारविहीनोऽहं कृतस्तेन महात्मना ॥ ३९॥"
  },
  {
    "text": "इत्येवं निश्चयं कृत्वा शिवस्तत्राचले तपः ।\nतताप गणपं ध्यात्वा काशीप्राप्त्यर्थमादरात् ॥ ४०॥"
  },
  {
    "text": "काशी च दुःखसंयुक्ता श्रुत्वा शम्भोर्विनिर्गतिम् ।\nतपस्तताप विघ्नेशं ध्यात्वा निश्चलचतेसा ॥ ४१॥"
  },
  {
    "text": "अहङ्कारविनिर्मुक्ता काशी दुःखितमानसा ।\nशिवप्राप्त्यर्थमतुलं तताप परमं तपः ॥ ४२॥"
  },
  {
    "text": "दिवोदासस्तु तद्राज्यमकरोद्धर्मतः स्वयम् ।\nततो वृष्टिः समुत्पन्ना सर्वेषां सुखदायिका ॥ ४३॥"
  },
  {
    "text": "सकलं वृष्टियोगेन जगत्स्थावरजङ्गमम् ।\nमोदयुक्तं तदा जातं तस्मिन् राज्यं प्रशासति ॥ ४४॥"
  },
  {
    "text": "स्वस्वधर्मरताः सर्वे वर्णाश्रमविभागशः ।\nपापलेशो न तत्रासीत्तस्मिन् राज्यं प्रशासति ॥ ४५॥"
  },
  {
    "text": "हृष्टपुष्टजनाः सर्वे वृक्षाः पुष्पफलान्विताः ।\nघटदुग्धास्तदा गावस्तस्मिन् राज्यं प्रशासति ॥ ४६॥"
  },
  {
    "text": "स्वाहास्वधायुता देवाः पितरश्च मुदा युताः ।\nयज्ञादयो बभूवुश्च तस्मिन् राज्यं प्रशासति ॥ ४७॥"
  },
  {
    "text": "एवं नानाविधैर्भोगैर्युताः सर्वे महामुने ।\nदिवोदासः स्वयं राजा नित्ययात्रां चकार ह ॥ ४८॥"
  },
  {
    "text": "आदौ ढुण्ढिं पुपूजाऽसौ पश्चाद्विश्वेश्वरं मुने ।\nजगदम्बां च काशीं वै मणिकार्णिं ततः परम् ॥ ४९॥"
  },
  {
    "text": "भागीरथीं माधवं च जैगीषव्यगुहां ततः ।\nकालभैरवमेवं च दण्डपाणिं महाबलम् ॥ ५०॥"
  },
  {
    "text": "जनैः स मतिमान् राजा कारयामास सर्वदा ।\nधर्महीनं जनं हन्तुं दण्डपाणिरिव स्थितः ॥ ५१॥"
  },
  {
    "text": "अशीतिवर्षसाहस्रं गतं तत्र महामुने ।\nन किञ्चित्स्वल्पपापस्य प्रवेशोऽपि बभूव ह ॥ ५२॥"
  },
  {
    "text": "ततो देवा विचारं ते चक्रुः स्वर्गेषु विस्मिताः ।\nपृथिव्यां देवराज्यं तु विनष्टं तेन कारितम् ॥ ५३॥"
  },
  {
    "text": "अतो वयं किमर्थं च स्थास्यामः पृथिवीतले ।\nस्पर्धते नः स राजर्षिश्छलयामस्ततो वयम् ॥ ५४॥"
  },
  {
    "text": "तत इन्द्रोऽग्निमाहूय जगाद क्रोधसंयुतः ।\nदिवोदासस्य राज्ये ते स्थानं मास्तु बहिस्त्विति ॥ ५५॥"
  },
  {
    "text": "इन्द्रस्य वचनं श्रुत्वा वह्निरन्तर्दधे तदा ।\nपृथिव्यां वह्निहीनास्ते जनाः सर्वे तमन्वयुः ॥ ५६॥"
  },
  {
    "text": "तान् दृष्ट्वा स दिवोदासो वह्निरूपेण संस्थितः ।\nपृथिव्यां यत्र कुत्रापि तपो बलसमन्वितः ॥ ५७॥"
  },
  {
    "text": "एवं नानाविधैर्भावैर्देवाः सर्वे क्रमेण च ।\nगतास्तत्र स्वयं राजा तेषां रूपधरो बभौ ॥ ५८॥"
  },
  {
    "text": "वाय्वादिरूपमास्थाय स राजा देवकृत्यवित् ।\nपृथिव्यां ये जनाः सर्वे न तं जानन्ति कौशिक ॥ ५९॥"
  },
  {
    "text": "एवं बहौ गते काले देवाः सर्वे विसिस्मिरे ।\nदेवकृत्यं कृतं सर्वं राज्ञाप्याश्चर्यमुत्तमम् ॥ ६०॥"
  },
  {
    "text": "ततो देवगणाः सर्वे ब्रह्माणं शरणं ययुः ।\nदिवोदासस्य मोहार्थं पृथ्वी त्यक्ता च निर्जरैः ॥ ६१॥"
  },
  {
    "text": "स तपोबलयुक्तस्तु देवानां कृत्यमादरात् ।\nस्वयं देवस्वरूपैस्तैश्चकार परमाद्भुतम् ॥ ६२॥"
  },
  {
    "text": "वयं विहारहीनाश्च किं कुर्मो वद भो विमो ।\nतेषां वचनमाकर्ण्य ब्रह्मा प्रोवाच तांस्तदा ॥ ३३॥"
  },
  {
    "text": "भवद्भिस्तत्र गन्तव्यं प्रार्थनीयो नराधिपः ।\nस दास्यति स्वकं स्थानं देवानां नात्र संशयः ॥ ६४॥"
  },
  {
    "text": "ततो देवा दिवोदासमाययुश्चेन्द्रमुख्यकाः ।\nतान् दृष्ट्वा सहसोत्थाय ननाम विनयान्वितः ॥ ६५॥"
  },
  {
    "text": "तमुत्थाप्य ततो देवास्तुष्टुवुस्तं नराधिपम् ।\nसोऽपि देवान् प्रतुष्टाव स्वपदानि ददौ ततः ॥ ६६॥"
  },
  {
    "text": "स्वयं नरस्वरूपेण चैकदेहेन संस्थितः ।\nअग्न्यादयो निजस्थाने देवाः सर्वे सुसंस्थिताः ॥ ६७॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nप्रथमे खण्डे वक्रतुण्डचरिते दिवोदासमहिमवर्णनं नाम पञ्चाशत्तमोऽध्यायः ॥ १.५०"
  },
  {
    "text": "१.५१ काशीशिववरप्रदानं नामैकपञ्चाशत्तमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "याज्ञवल्क्य उवाच ।\nततः शम्भुः परां चिन्तामापेदे मनसा मुने ।\nदेवा हतोद्यमा जातास्तपसा तस्य धीमतः ॥ १॥"
  },
  {
    "text": "स्वधर्मपर एवायं तपसा च समन्वितः ।\nनोच्चालितुं भवेच्छक्यः किं भविष्यति वै ततः ॥ २॥"
  },
  {
    "text": "मया काशी कदा लभ्या दग्धोऽहं विरहाग्निना ।\nमरिष्यामि न सन्देहो विललाप महेश्वरः ॥ ३॥"
  },
  {
    "text": "अस्थिचर्मावशेषोऽपि शुशोच बहुधा शिवः ।\nतं देवा मुनयः सर्वे सान्त्वयामासुरादरात् ॥ ४॥"
  },
  {
    "text": "देवर्षय ऊचुः ।\nमा कुरुष्व वृथा चिन्तां त्वं समर्थो महेश्वर ।\nतव प्रसादयोगेन गच्छामः काशिकां वयम् ॥ ५॥"
  },
  {
    "text": "नानासिद्धिभिरालोभ्य लोकांस्तत्र समन्ततः ।\nतत्पापभागिनं भूपं दिवोदासं च कुर्महे ॥ ६॥"
  },
  {
    "text": "ततस्त्वया विशेषण काशी ग्राह्या सदाशिव ।\nएवमुक्त्वा ययुस्तत्र देवाः सर्वे प्रहर्षिताः ॥ ७॥"
  },
  {
    "text": "तत्राभवन् गताः काश्यां नानारूपधराः सुराः ।\nजनान् सम्मोहयामासुः सिद्धिं कृत्वा विशेषतः ॥ ८॥"
  },
  {
    "text": "धमशीला जनाः सर्वे तेषां वाक्यं न चक्रिरे ।\nएकवर्षं प्रयत्नं ते कृत्वा शान्तिं प्रलेभिरे ॥ ९॥"
  },
  {
    "text": "ततः सदाशिवस्तत्र प्रेरयामास भैरवान् ।\nतेऽपि यत्नैश्च विविधैर्न समर्था बभूविरे ॥ १०॥"
  },
  {
    "text": "एवं क्रमेण आदित्या वसवश्चर्षयः पराः ।\nयोगिन्यश्च गणाः सर्वे हतोद्योगास्तथाऽभवन् ॥ ११॥"
  },
  {
    "text": "ततो ब्रह्माणमाबोध्य प्रेषयामास शङ्करः ।\nदशाश्वमेधाश्च कृतास्तेन शान्तिं जगाम सः ॥ १२॥"
  },
  {
    "text": "ततस्तु शङ्करस्तत्र ध्याननिष्ठो बभूव ह ।\nचरणे विघ्नराजस्य सर्वाशापूरके परे ॥ १३॥"
  },
  {
    "text": "सविघ्नं मां गणाध्यक्ष निर्विघ्नं कुरु सर्वदा ।\nदासोऽहं तेऽविमुक्तस्य संरक्ष विरहात्प्रभो ॥ १४॥"
  },
  {
    "text": "एवं निश्चितचित्तस्तु वर्षमेकं गजाननम् ।\nध्यानेन तोषयामास शङ्करः कार्यसिद्धये ॥ १५॥"
  },
  {
    "text": "दृष्ट्वाऽहङ्कारनिर्मुक्तमत्यन्त शङ्करं प्रभुः ।\nदर्शयामास रूपं स्वं योगिध्येयमनुत्तमम् ॥ १६॥"
  },
  {
    "text": "सिंहारूढं चतुर्बाहुं पाशाङ्कुशधरं प्रभुम् ।\nवरदाभयहस्तं च सिद्धिबुद्धिसमन्वितम् ॥ १७॥"
  },
  {
    "text": "रक्तवर्णं सुशोभाढयं गजवक्त्रं महोदरम् ।\nविविधैः शेषनाभिं तं भूषणैः सुविराजितम् ॥ १८॥"
  },
  {
    "text": "चिन्तामणिधरं पूर्णं तेजोराशिं महाप्रभम् ।\nदृष्ट्वा देवं मुदा युक्तः शङ्करः प्रणनाम ह ॥ १९॥"
  },
  {
    "text": "ततस्तं पूजयामास तुष्टाव स यथामति ।\nदेवदेवं गणाध्यक्षं वक्रतुण्डं विधानतः ॥ २०॥"
  },
  {
    "text": "शिव उवाच ।\nनमस्ते वक्रतुण्डाय सर्वसिद्धिप्रदाय च ।\nनिराकाराय देवाय साकाराय नमो नमः ॥ २१॥"
  },
  {
    "text": "नमः सर्वप्रबोधाय नमः सर्वप्रियङ्कर ।\nगणानां पतये तुभ्यं गणेशाय नमो नमः ॥ २२॥"
  },
  {
    "text": "ब्रह्मणे सृष्टिकर्त्रे ते पालकाय च विष्णवे ।\nसंहर्त्रे ते हरायैव गुणेशाय नमो नमः ॥ २३॥"
  },
  {
    "text": "ब्रह्माकाराय वै तुभ्यं ब्रह्मभूताय ते नमः ।\nनमः प्रपञ्चरूपाय प्रपञ्चानां प्रचालक ॥ २४॥"
  },
  {
    "text": "अनन्तगुणधाराय ह्यनन्तविभवाय ते ।\nअनन्तोदररूपाय हेरम्बाय नमो नमः ॥ २५॥"
  },
  {
    "text": "कारणानां परायैव कारणाय नमो नमः ।\nअकारणाय वै तुभ्यं सिंहवाहाय ते नमः ॥ २६॥"
  },
  {
    "text": "अहं जीवसमानश्च सञ्जातो नात्र संशयः ।\nअविमुक्तं विमुक्तं मे जातं देव दयानिधे ॥ २७॥"
  },
  {
    "text": "अतस्त्वां शरणं यातो निर्विघ्नं कुरु मां प्रभो ।\nदेहि काशीं गणाध्यक्ष अविमुक्ततया च मे ॥ २८॥"
  },
  {
    "text": "त्वया पुरा वरो दत्तः स्मरणेन त्वदग्रतः ।\nस्थास्यामि पुत्रभावेन तं पालय गजानन ॥ २९॥"
  },
  {
    "text": "इत्युक्त्वा पादयोस्तस्य प्रणनाम महेश्वरः ।\nतमुत्थाप्य गणाध्यक्ष उवाच प्रहसन्निव ॥ ३०॥"
  },
  {
    "text": "वक्रतुण्ड उवाच ।\nत्वया कृतमिदं स्तोत्रं सर्वसिद्धिकरं भवेत् ।\nपठते श‍ृण्वते चैव भुक्तिमुक्तिप्रदं शिव ॥ ३१॥"
  },
  {
    "text": "अन्यद्यत्प्रार्थितं सर्वं करिष्यामि सदाशिव ।\nअविमुक्तं प्रदास्यामि सार्थकं ते च साम्प्रतम् ॥ ३२॥"
  },
  {
    "text": "इत्युक्त्वा निर्ममे देहाद्ब्राह्मणं सर्वसुन्दरम् ।\nसर्वज्ञं च गुणेशस्य तेजोयुक्तं प्रभाविणम् ॥ ३३॥"
  },
  {
    "text": "आज्ञापयच्च तं देवो गच्छ त्वं शिवसिद्धये ।\nकाश्यां तुं बुद्धिसम्मोहं जनानां कुरु सत्वरम् ॥ ३४॥"
  },
  {
    "text": "मोहयित्वा दिवोदासं काशीराज्यं शिवाय च ।\nममाज्ञया देह्यद्य त्वं सर्वपूज्यो भविष्यसि ॥ ३५॥"
  },
  {
    "text": "ढुण्ढिं ज्योतिर्विदं त्वां तु वदिष्यन्ति जना द्विजाः ।\nत्वदीयवंशगाः सर्वे भविष्यन्ति न संशयः ॥ ३६॥"
  },
  {
    "text": "इति श्रुत्वा द्विजो ढुण्ढिं प्रणनाम मुदा युतः ।\nययौ प्रदक्षिणीकृत्य काशीं स गणपं स्मरन् ॥ ३७॥"
  },
  {
    "text": "ततो विष्णुं समाहूय तं जगाद गजाननः ।\nबौद्धरूपेण विष्णो त्वं काशीं गच्छ मदाज्ञया ॥ ३८॥"
  },
  {
    "text": "द्विजेन ढुण्ढिना सर्वं मोहितं नगरं भवेत् ।\nकुरु त्वमधुना भ्रष्टं मम वाक्याज्जनार्दन ॥ ३९॥"
  },
  {
    "text": "प्रणम्य तं तदा विष्णुर्गणेशं बौद्धरूपधृक् ।\nययौ काशीं महाभागो वक्रतुण्डं हृदि स्मरन् ॥ ४०॥"
  },
  {
    "text": "तौ यथा गणराजेन कथितं चक्रतुस्तथा ।\nमोहयुक्तं पुनर्भ्रष्टं नगरं सर्वमञ्जसा ॥ ४१॥"
  },
  {
    "text": "अन्यच्छृणु चरित्रं त्वं विश्वामित्र तपोधन ।\nकाशीध्यानयुता तत्र संस्थिता गणपस्य तु ॥ ४२॥"
  },
  {
    "text": "सहस्रं तत्र वर्षाणां गतमेकं महामुने ।\nतस्यास्तपःप्रभावेण सन्तुष्टोऽभूद्गजाननः ॥ ४३॥"
  },
  {
    "text": "वरं दातुं समायातः काश्यै मूर्तिधरः प्रभुः ।\nसिंहारूढः प्रसन्नात्मा नानाभूषणभूषितः ॥ ४४॥"
  },
  {
    "text": "तं दृष्ट्वा सहसोत्थाय काशी परमपावनी ।\nपादयोः प्रणनामाथ कर्षिता विह्वला भृशम् ॥ ४५॥"
  },
  {
    "text": "पुनरुत्थाय तं देवं पूजयामास भक्तितः ।\nतुष्टाव सुस्थिरा भूत्वा निबद्धकरसम्पुटा ॥ ४६॥"
  },
  {
    "text": "काश्युवाच ।\nनमस्ते गणनाथाय नमस्तेऽनन्तरूपिणे ।\nनमस्ते सर्वदात्रै वै मायाधाराय ते नमः ॥ ४७॥"
  },
  {
    "text": "गजवक्त्रधरायैव शूर्पकर्णाय ते नमः ।\nसर्वभूषाय वै तुभ्यं वक्रतुण्ड नमोऽस्तु ते ॥ ४८॥"
  },
  {
    "text": "निराकाराय नित्याय निर्गुणाय गुणात्मने ।\nवेदवेद्याय सततं ब्रह्मणे ते नमो नमः ॥ ४९॥"
  },
  {
    "text": "ब्रह्मणां ब्रह्मदात्रे च सिंहारूढाय ते नमः ।\nसिद्धिबुद्धिपते तुभ्यं नमः सर्वाभयङ्कर ॥ ५०॥"
  },
  {
    "text": "अनाथाय च नाथाय सर्वेषां पालकाय च ।\nभक्तेभ्यः सर्वदात्रे ते विघ्नहर्त्रे नमोऽस्तु ते ॥ ५१॥"
  },
  {
    "text": "विघ्नकर्त्रे ह्यभक्तानां भुक्तिमुक्तिप्रदाय च ।\nयोगिनां हृदि संस्थाय योगगम्याय ते नमः ॥ ५२॥"
  },
  {
    "text": "मनोवाणीविहीनाय शान्तिरूपाय ते नमः ।\nशान्तेभ्यः शान्तिदात्रे च गणेशाय नमो नमः ॥ ५३॥"
  },
  {
    "text": "किं स्तौमि त्वां गणाध्यक्ष यत्र वेदाः सशास्त्रकाः ।\nशान्तिं प्राप्ता महाभागा अतस्त्वां प्रणमामि वै ॥ ५४॥"
  },
  {
    "text": "रक्ष रक्ष च दासीं ते विरहेण प्रपीडिताम् ।\nअविमुक्ता शिवेनैवं नाम व्यर्थं बभूव मे ॥ ५५॥"
  },
  {
    "text": "शिवहीना कृता देव दैवं तु परमाद्भुतम् ।\nअतस्ते शरणं प्राप्ता शङ्करं दर्शयस्व माम् ॥ ५६॥"
  },
  {
    "text": "इत्युक्त्वा पतिता तस्य पादयुग्मे महामुने ।\nतामुत्थाप्य गणाधीशो जगौ मधुरया गिरा ॥ ५७॥"
  },
  {
    "text": "गणेश उवाच ।\nमा शोकं कुरु कल्याणि शङ्करं दर्शयामि ते ।\nअविमुक्तमिदं नाम सार्थकं प्रभविष्यति ॥ ५८॥"
  },
  {
    "text": "त्वया कृतमिदं स्तोत्रं वियोगहरणं भवेत् ।\nयः पठिष्यति भक्त्या च श्रोष्यते तस्य सुन्दरि ॥ ५९॥"
  },
  {
    "text": "यं यमिच्छति भावेन तं तं दास्यामि सर्वगः ।\nब्रह्मभूयकरं स्तोत्रं भविष्यति न संशयः ॥ ६०॥"
  },
  {
    "text": "इत्युक्त्वा गणनाथश्च तत्रैवान्तरधीयत ।\nतमेव सापि ध्यायन्ती स्थिता कालप्रतीक्षिका ॥ ६१॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nप्रथमे खण्डे वक्रतुण्डचरिते काशीशिववरप्रदानं नामैकपञ्चाशत्तमोऽध्यायः ॥ १.५१\n१.५२ नारायणसम्प्रश्नवर्णनं नाम द्विपञ्चाशत्तमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "याज्ञवल्क्य उवाच ।\nएतस्मिन्नन्तरे तत्र ययौ ज्योतिर्विदुत्तमः ।\nढुण्ढिनामा द्विजो यस्तु पुरा प्रोक्तो मयाऽनघ ॥ १॥"
  },
  {
    "text": "सर्वं तन्नगरं तेन मोहितं तत्क्षणान् मुने ।\nपश्चात्समागतो बुद्धो विष्णुर्भ्रष्टं तथाऽकरोत् ॥ २॥"
  },
  {
    "text": "ढुण्ढिना स दिवोदासो बोधितः स च त्यक्तवान् ।\nराज्यं बौद्धेन सन्तस्थौ प्रतीक्षन् शिवदर्शनम् ॥ ३॥"
  },
  {
    "text": "ताभ्यामाकारितः शम्भुः प्रययौ गणपं पुरः ।\nकृत्वा सम्पूज्य तं काश्यामादौ चक्रे हि वासिनम् ॥ ४॥"
  },
  {
    "text": "स्वयं देवगणैः पश्चादृषिभिश्च विवेश ह ।\nननाम चरणे काशी विघ्नपस्य शिवस्य च ॥ ५॥"
  },
  {
    "text": "यथास्थानं स्थिताः सर्वे देवा ऋषिगणाः सुखम् ।\nदिवोदासाय मोक्षं स शङ्करः प्रददौ ततः ॥ ६॥"
  },
  {
    "text": "ततः कदाचिद्देवेशो जगाद गिरिशं वचः ।\nतुभ्यं दत्ता मया काशी कृतं सर्वं यथायथम् ॥ ७॥"
  },
  {
    "text": "अधुनाऽहं महादेव यास्ये स्वं धाम शोभनम् ।\nयदा मे स्मरणं कुर्यास्तदा द्रक्ष्यसि मां शिव ॥ ८॥"
  },
  {
    "text": "इत्युक्त्वा ढुण्ढिविप्रेण सहितोऽसौ गजाननः ।\nअन्तर्धानं ययौ तत्र देवानां पश्यतां मुने ॥ ९॥"
  },
  {
    "text": "ततः स्वयं विश्वनाथस्तस्य मूर्तिं विधाय सः ।\nस्थापयामास यत्नेन देवैश्व ब्राह्मणैः सह ॥ १०॥"
  },
  {
    "text": "विधिवत्पूजयामास चोपचारैर्मनोरमैः ।\nसर्वैः कृत्वा नमस्कारं प्रादक्षिण्यं चकार सः ॥ ११॥"
  },
  {
    "text": "सर्वान् जगाद विश्वेशो हितं श‍ृणुत मे वचः ।\nआदौ ढुण्ढिं समभ्यर्च्य ये मां तोष्यति तत्त्वतः ॥ १२॥"
  },
  {
    "text": "तेभ्यो भुक्तिं तथा मुक्तिं दास्यामि त्वन्यथा न च ।\nकाशीवासफलस्याऽपि दाताऽयं वक्रतुण्डकः ॥ १३॥"
  },
  {
    "text": "वेदादीनां रहस्यं यदन्विष्टं तु मया बहु ।\nतन्मूलोऽयं हृदि प्राप्तः साक्षाद्ब्रह्मपतिः प्रभुः ॥ १४॥"
  },
  {
    "text": "अतोऽयं ढुण्ढिराजेति नाम्ना ख्यातो मया कृतः ।\nधर्मार्थकाममोक्षाणां दाता क्षेत्रे न संशयः ॥ १५॥"
  },
  {
    "text": "एवमुक्त्वा महादेवो नित्यं पूजापरायणः ।\nढुण्ढिराजस्य सेवायां सावधानो बभूव ह ॥ १६॥"
  },
  {
    "text": "तथा त्वमपि देवेशं विघ्नराजं भज प्रभो ।\nत्यक्त्वाहङ्कारभावं तु ब्राह्मणः प्रभविष्यसि ॥ १७॥"
  },
  {
    "text": "मुद्गल उवाच ।\nयाज्ञवल्क्यवचः श्रुत्वा विश्वामित्रो महातपाः ।\nजगाद तं महाभागं विनयेन समन्वितः ॥ १८॥"
  },
  {
    "text": "विश्वामित्र उवाच ।\nयाज्ञवल्क्य महाभाग त्वयाऽहं बोधितः खलु ।\nअधुना वद मे ज्ञानं सर्वज्ञोऽसि महामुने ॥ १९॥"
  },
  {
    "text": "अहङ्कारो मया त्याज्यः केन मार्गेण तद्वद ।\nकीदृशो मे शरीरेऽसौ वद तिष्ठति साम्प्रतम् ॥ २०॥"
  },
  {
    "text": "गणेशानमहं केन भजेयं विधिना वद ।\nस्वरूपं च कथं तस्य योगीन्द्रोऽसि यतः स्वयम् ॥ २१॥"
  },
  {
    "text": "याज्ञवल्क्य उवाच ।\nश‍ृणु त्वं कौशिक ब्रह्मन्नहङ्कारं वदामि ते ।\nतपसा ब्राह्मणत्वं वै प्राप्स्यामि न हि संशयः ॥ २२॥"
  },
  {
    "text": "एनमेव विजानीह्यहङ्कारं तु महामते ।\nतस्य त्यागे विधिं वक्ष्ये तं श‍ृणुष्व यथायथम् ॥ २३॥"
  },
  {
    "text": "प्राप्तये ब्राह्मणत्वस्य तपेयं तप उत्तमम् ।\nयदा दास्यति देवोऽसौ तदा ब्राह्मणता भवेत् ॥ २४॥"
  },
  {
    "text": "यदा न दत्ता देवेन राजर्षित्वं तदा खलु ।\nअस्तु मे सततं तच्च कोऽहं मे कीदृशं तपः ॥ २५॥"
  },
  {
    "text": "अहं सदा पराधीनो देहधारी न संशयः ।\nकरोमि यत्नमत्यन्तं दैवं चेत्प्रभविष्यति ॥ २६॥"
  },
  {
    "text": "अनेन विधिना विप्र तपस्व त्वं महामुने ।\nतदा प्रभविता सर्वं गताहङ्कारभावतः ॥ २७॥"
  },
  {
    "text": "अन्यत्त्वं श‍ृणु मे वाक्यं मत्सरं त्यज कौशिक ।\nशरणं गणराजं तं याहि तेन सुखं भवेत् ॥ २८॥"
  },
  {
    "text": "न मत्समं तपः कस्य स्पर्धसे तेन वै द्विजान् ।\nमत्सरेण समाविष्टः कुतस्त्वं ब्राह्मणो भवेः ॥ २९॥"
  },
  {
    "text": "त्वया मत्सरभावेन वसिष्ठस्य महात्मनः ।\nपुत्राणां च शतं पूर्णं नाशितं रक्षसा यथा ॥ ३०॥"
  },
  {
    "text": "अपरा सृष्टिरारब्धा त्रिशङ्क्वर्थं पुरा त्वया ।\nवसिष्ठहनने यत्नं नानारूपं करोषि वै ॥ ३१॥"
  },
  {
    "text": "तं मत्सरं त्यज त्वं वै विधिं च शणु तत्त्वतः ।\nनीचोऽहं सर्वविप्रेभ्यस्तपस्विभ्यो न संशयः ॥ ३२॥"
  },
  {
    "text": "मया किंवा तपः कार्यमेभ्यश्चाधिकमादरात् ।\nएषां तपःप्रभावोऽपि मनसा गम्यते न च ॥ ३३॥"
  },
  {
    "text": "एवं ज्ञात्वा तपस्व त्वं ब्राह्मणः प्रभविष्यसि ।\nअन्यथा युगसाहस्रं तपस्तप्त्वा मरिष्यासि ॥ ३४॥"
  },
  {
    "text": "सर्वेभ्यो नमनं विप्र हृदि भावसमन्वितम् ।\nकर्तव्यं च त्वया नित्यं राजर्षिवन्महामते ॥ ३५॥"
  },
  {
    "text": "एवमुक्त्वा महायोगी वक्रतुण्डप्रभावजाम् ।\nकथां संश्रावयामास पूर्वजातां महायशाः ॥ ३६॥"
  },
  {
    "text": "कथां श्रुत्वा महाभागो विश्वामित्रः सुविस्मितः ।\nउवाच तं नमस्कृत्य याज्ञवल्क्यं तपोधनम् ॥ ३७॥"
  },
  {
    "text": "विश्वामित्र उवाच ।\nवक्रतुण्डस्य योगीन्द्र चरित्रं संश्रुतं मया ।\nअधुना वद मे ब्रह्मन् तस्यानुभवरूपकम् ॥ ३८॥"
  },
  {
    "text": "याज्ञवल्क्य उवाच ।\nश‍ृणु यत्नेन माहात्म्यं पुरावृत्तं कथानकम् ।\nकथयामि च ते प्रीत्या मदीयं ज्ञानदायकम् ॥ ३९॥"
  },
  {
    "text": "एकदाऽहं गतो ब्रह्मन् वैकुण्ठं स्वर्गमुत्तमम् ।\nतत्र नारायणं नत्वाऽपृच्छं तं जगदीश्वरम् ॥ ४०॥"
  },
  {
    "text": "किं सारं सर्वभूतेषु कस्याधारेण संस्थितम् ।\nमह्यं वद महाभाग साक्षात्त्वं जगदीश्वरः ॥ ४१॥"
  },
  {
    "text": "इदं सर्वं त्वदाधारं भासते हृदि सर्वदा ।\nतथापि प्रष्टुमिच्छामि श्रवणार्थं यथायथम् ॥ ४२॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nप्रथमे खण्डे वक्रतुण्डचरिते याज्ञवल्क्य -\nनारायणसम्प्रश्नवर्णनं नाम द्विपञ्चाशत्तमोऽध्यायः ॥ १.५२\n१.५३ नारायण-याज्ञवल्क्यसंवादो नाम त्रिपञ्चाशत्तमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "नारायण उवाच ।\nगणेशाधारमेतत्त्वं जानीहि ब्राह्मणोत्तम ।\nहृदि बुद्धिप्रदातृत्वाद्बहिः सिद्धिप्रदानतः ॥ १॥"
  },
  {
    "text": "अतोऽस्माभिः सदा देव आदौ पूज्यो महामुने ।\nआदौ स एव मध्येऽपि तिष्ठत्यन्ते न संशयः ॥ २॥"
  },
  {
    "text": "गुणरूपा वयं सर्वे ब्रह्माकारो गणेश्वरः ।\nसिद्धिबुद्धिपतिः सो हि सर्वपूज्यश्च भो मुने ॥ ३॥"
  },
  {
    "text": "स्वानन्दो यस्य लोकोभूद्भावाभावविवर्जितः ।\nअगम्यो मुनिदेवानां द्वन्द्वहीनः परात्परः ॥ ४॥"
  },
  {
    "text": "एवं गणपतिं ज्ञात्वा मुच्यते सर्वबन्धनात् ।\nतदाधारमिदं सर्वं जगद्ब्रह्म महामते ॥ ५॥"
  },
  {
    "text": "सर्वैरप्येकदा तत्त्वैर्मत्सरेण समन्वितैः ।\nवादः कृतो महाभाग अहं श्रेष्ठ इति ध्रुवम् ॥ ६॥"
  },
  {
    "text": "मदाधारमिदं सर्वं पालयामि सृजाम्यहम् ।\nहरामि मायया तस्मात् स्वेच्छारूपोऽहमेव च ॥ ७॥"
  },
  {
    "text": "एवं परस्परं सर्वे तत्त्वात्मानो महाबलाः ।\nविवादं चक्रिरे तत्र सामर्थ्येन विमोहिताः ॥ ८॥"
  },
  {
    "text": "ततस्तत्र गुणाधीशो ब्राह्मणस्य च वेषभृत् ।\nआययौ वादशान्त्यर्थं ज्ञानदानार्थमादरात् ॥ ९॥"
  },
  {
    "text": "तं दृष्ट्वा विस्मिता देवाः कोऽयमत्र समागतः ।\nआत्माकारा वयं सर्वे तत्रास्य च गतिः कथम् ॥ १०॥"
  },
  {
    "text": "ततस्तं सर्वतत्त्वानि पप्रच्छुः को भवानिति ।\nकथं मार्गस्त्वया प्राप्तो ब्रह्माकारेषु वर्त्मसु ॥ ११॥"
  },
  {
    "text": "ततस्तान् स द्विजो हृष्टो जगौ वै योगमायया ।\nमया मार्गः कृतो ह्यत्र ब्राह्मणेन सुयोगिना ॥ १२॥"
  },
  {
    "text": "किमर्थं वै यूयमपि विवादं कुरुथ स्वयम् ।\nतन्मे वदत तत्त्वानि करिष्यामि हितं महत् ॥ १३॥"
  },
  {
    "text": "ततो हृष्टानि तत्त्वानि तमूचुः श्रेष्ठभावतः ।\nकस्तिष्ठति वद प्राज्ञ तत्त्वेष्वस्मत्सु वै प्रभो ॥ १४॥"
  },
  {
    "text": "तेषां वचनमाकर्ण्य तानुवाच द्विजोत्तमः ।\nतत्त्वाधारमिदं सर्वं विद्यते नात्र संशयः ॥ १५॥"
  },
  {
    "text": "विश्वं त्यक्त्वा यूयमपि पश्यतो मम तिष्ठत ।\nविश्वं विदीर्यते सर्वं येन त्यक्तं स वै प्रभुः ॥ १६॥"
  },
  {
    "text": "इति श्रुत्वा वचः सर्वैस्तथेति प्रतिपाद्य तम् ।\nक्रमेण त्यक्तुमारेभे आत्माकारा महाबलाः ॥ १७॥"
  },
  {
    "text": "ब्रह्माकारा च या पृथ्वी विश्वं त्यक्त्वा स्थिताऽभवत् ।\nतथेदमखिलं विश्वं न विनष्टं तु भावतः ॥ १८॥"
  },
  {
    "text": "ततो जलेन तत्त्यक्तं तथा वै तादृशं स्थितम् ।\nततस्तु तेजसा त्यक्तं न विनष्टं तथापि च ॥ १९॥"
  },
  {
    "text": "ततो वायुश्च तत्त्यक्त्वा स्थितो दूरं महामुने ।\nतथापि सकलं विश्वं पूर्ववत् संस्थितं बभौ ॥ २०॥"
  },
  {
    "text": "आकाशेन च सन्त्त्यक्तं तथा वै तादृशं बभौ ।\nतन्मात्राभिस्ततस्त्यक्तं तथा वै पूर्ववद्बभौ ॥ २१॥"
  },
  {
    "text": "तन्मात्राभिः सहैतानि भूतानि च महामुने ।\nपञ्चापि दूरतः स्थित्वा शुशुचुर्विप्रभाणि च ॥ २२॥"
  },
  {
    "text": "ततो ज्ञानेन्द्रियैस्त्यक्तं पञ्चभिस्तत्तथा बभौ ।\nततः कर्ममयैस्त्यक्तं तथापि तादृशं बभौ ॥ २३॥"
  },
  {
    "text": "तत इन्द्रात्मकं ब्रह्म त्यक्त्वा दूरे स्थितं मुने ।\nतथापि विश्वमेवेदं पूर्ववत्संस्थितं किल ॥ २४॥"
  },
  {
    "text": "एवं देवगणाः सर्वे इन्द्रियाणां प्रकाशकाः ।\nआत्माकाराः स्थिताः दूरं त्यक्त्वा विश्वं महामुने ॥ २५॥"
  },
  {
    "text": "तथापि सकलं विश्वं बभौ तेऽपि सुविह्वलाः ।\nनिस्तेजसोऽभवंस्तत्र स्थितास्तत्त्वसमन्विताः ॥ २६॥"
  },
  {
    "text": "ततोऽन्नब्रह्मणा त्यक्तं विश्वं तदपि सम्बभौ ।\nप्राणात्मकेन सन्त्यक्तं तथा वै तादृशं बभौ ॥ २७॥"
  },
  {
    "text": "ततो मनोमयेनैव ब्रह्मणा त्यक्तमादरात् ।\nतथापि सम्बभौ विश्वं पूरितं केनचिन्मुने ॥ २८॥"
  },
  {
    "text": "ततो विज्ञानरूपेण त्यक्तं तदपि तद्बभौ ।\nतत आनन्दरूपेण त्यक्तं विश्वं बभौ तदा ॥ २९॥"
  },
  {
    "text": "ततो नादात्मकेनैव ब्रह्मणा त्यक्तमादरात् ।\nततो बिन्दुमयेनैव त्यक्तं विश्वं बभौ मुने ॥ ३०॥"
  },
  {
    "text": "सोऽहम्ब्रह्मात्मकेनापि त्यक्तं विश्वं बभौ मुने ।\nततो बोधात्मना त्यक्तं तथा विश्वं च सम्बभौ ॥ ३१॥"
  },
  {
    "text": "ततो विदेहरूपेण त्यक्तं तदपि सम्बभौ ।\nततोऽप्यसत्स्वरूपेण त्यक्तं तदपि सम्बभौ ॥ ३२॥"
  },
  {
    "text": "ततोऽपि सत्स्वरूपेण त्यक्तं विश्वं बभौ मुने ।\nततः समस्ववेद्येन त्यक्तं विश्वं समावभौ ॥ ३३॥"
  },
  {
    "text": "ततो नेतिस्ववेद्येन त्यक्तं वै विश्वमाबभौ ।\nततः स्वानन्दरूपेण त्यक्तं विश्वं लयं ययौ ॥ ३४॥"
  },
  {
    "text": "ततस्ते विस्मिताः सर्वे स्वानन्दं तुष्टुवुर्मुने ।\nप्रहृष्टमनसो भूत्वा प्रार्थयामासुरादरात् ॥ ३५॥"
  },
  {
    "text": "सकलं यत्त्वदाधारमस्माकं त्वं विशेषतः ।\nनायकः सर्वतत्त्वानामतो भव विनायकः ॥ ३६॥"
  },
  {
    "text": "विनायक नमस्तुभ्यं पुनर्विश्वं सृज प्रभो ।\nयथा पूर्व स्थितं स्वामिंस्तथा कुरु जगत्पते ॥ ३७॥"
  },
  {
    "text": "एवं तैः प्रार्थितो देवो विशेषेण विनायकः ।\nनिर्ममे सकलं विश्वं यथापूर्व मुनीश्वर ॥ ३८॥"
  },
  {
    "text": "ततस्ते ब्रह्मरूपत्वात्तद्विश्वं विविशुः पुनः ।\nयथा स्वस्थानमात्मानमाश्रित्य मुमुदुस्ततः ॥ ३९॥"
  },
  {
    "text": "जगदीश्वरनामानः सर्वेशास्ते प्रकीर्तिताः ।\nअनेन विधिना ब्रह्मन् ज्ञातव्यं तद्विशेषतः ॥ ४०॥"
  },
  {
    "text": "स विनायक इत्युक्तो द्विविधो याज्ञवल्क्यक ।\nसंयोगेन निजानन्दो निरानन्दो ह्ययोगतः ॥ ४१॥"
  },
  {
    "text": "द्विविधे नाशभूते च योगरूपोऽयमुच्यते ।\nविनायको महातेजा ब्रह्मणां नायकः स्मृतः ॥ ४२॥"
  },
  {
    "text": "तं विदित्वा ततः शान्तिं वयं प्राप्ता महामुने ।\nअतः शान्त्यर्थमत्यन्तं तमाराधय भो द्विज ॥ ४३॥"
  },
  {
    "text": "माया भ्रान्तिकरी जन्तोर्वक्रा सङ्कथिता मुने ।\nतुण्डेन हन्ति तां भक्त्या तेनाऽयं वक्रतुण्डकः ॥ ४४॥"
  },
  {
    "text": "वक्रतुण्डं च सर्वेशं शरणं याहि भो मुने ।\nतदा योगीन्द्रसेव्यस्त्वं भविष्यसि न संशयः ॥ ४५॥"
  },
  {
    "text": "मनोवाणीमयं सर्वं गकाराक्षरमेव च ।\nमनोवाणीविहीनं च णकारं विद्धि मानद ॥ ४६॥"
  },
  {
    "text": "तयोः स्वामी गणेशोऽयं योगरूपः प्रकीर्तितः ।\nतं प्राप्य ब्रह्मभूताश्च भवन्ति खलु जन्तवः ॥ ४७॥"
  },
  {
    "text": "इदं वेदान्तसम्भूतं रहस्यं कथितं मुने ।\nगोपनीयं प्रयत्नेन तेन सिद्धिमवाप्स्यसि ॥ ४८॥"
  },
  {
    "text": "इत्युक्त्वा विररामाथ तदा नारायणः स्वयम् ।\nगणेशाय नमस्तुभ्यमित्युवाच पुनः पुनः ॥ ४९॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nप्रथमे खण्डे वक्रतुण्डचरिते नारायण-याज्ञवल्क्यसंवादो नाम त्रिपञ्चाशत्तमोऽध्यायः ॥ १.५३\n१.५४ वक्रतुण्डचरित्रसमाप्तिर्नाम चतुःपञ्चाशत्तमोऽध्यायः"
  },
  {
    "text": "॥ श्रीगणेशाय नमः ॥"
  },
  {
    "text": "याज्ञवल्क्य उवाच ।\nततोऽहं परमप्रीतस्तं प्रणम्य जनार्दनम् ।\nगतस्तपोवनं तात योगाभ्यासं समारभै ॥ १॥"
  },
  {
    "text": "क्रमेण पञ्चधा वृत्तिं जित्वा चित्तस्य साधनैः ।\nगणपं शान्तियोगेन प्राप्तोऽहं तदनुग्रहात् ॥ २॥"
  },
  {
    "text": "अतस्त्वं शरणं याहि वक्रतुण्डं विशेषतः ।\nतेन ब्राह्मणसंवन्द्यो भविष्यसि न संशयः ॥ ३॥"
  },
  {
    "text": "गायत्रीजपसम्भूतं श्रेयो देहि महामुने ।\nगजाननाय तेन त्वं विघ्नहीनो भविष्यसि ॥ ४॥"
  },
  {
    "text": "विश्वस्मिन् मित्रभावं त्वं प्रकुरुष्व सदातनम् ।\nविश्वामित्रश्च ते नाम तदा सार्थत्वमेष्यति ॥ ५॥"
  },
  {
    "text": "मुद्गल उवाच ।\nइत्युक्त्वा याज्ञवल्क्यः स ययौ तेन प्रपूजितः ।\nगणेशाय नमश्चेति नाममन्त्रं सदा जपन् ॥ ६॥"
  },
  {
    "text": "तदा प्रभृति गायत्रीं विश्वामित्रः स धर्मवित् ।\nत्यक्त्वाऽहङ्कारमत्यन्त मत्सरं च तथाऽजपत् ॥ ७॥"
  },
  {
    "text": "गणेशार्पणभावेन गायत्रीं च जजाप ह ।\nतपस्तताप विप्रोऽसौ ध्यात्वा हृदि गजाननम् ॥ ८॥"
  },
  {
    "text": "गायत्री वेदमातेयं पिता प्रणव उच्यते ।\nस एव गणनाथोऽयमोङ्काराकृतिमस्तकः ॥ ९॥"
  },
  {
    "text": "सगुणो गणराजोऽयमोङ्कार इति कथ्यते ।"
  },
  {
    "text": "तस्मै समर्प्य योगी स गायत्रीं योगमाप्नुवान् ॥ १०॥"
  },
  {
    "text": "ततः स्वल्पेन कालेन ब्रह्मा लोकपितामहः ।\nविश्वामित्रं ययौ दक्ष ब्राह्मणत्वं ददौ परम् ॥ ११॥"
  },
  {
    "text": "वसिष्ठमुनिना तत्र ब्राह्मणैः सह पूजितः ।\nविश्वामित्रो महातेजा ब्राह्मणोऽयं प्रकीर्तितः ॥ १२॥"
  },
  {
    "text": "सप्तर्षीणां महातेजा मध्ये प्रोक्तो महर्षिभिः ।\nतथा गणेशभक्तेषु मुख्योऽभूत्स प्रतापवान् ॥ १३॥"
  },
  {
    "text": "नित्यं पूजाप्रकारेण पूजयामास तं मुनिः ।\nतुष्टाव सुस्थिरो भूत्वा यथामति गजाननम् ॥ १४॥"
  },
  {
    "text": "विश्वामित्र उवाच ।\nनमस्ते गणनाथाय विघ्नेशाय नमो नमः ।\nनिर्गुणाय गुणानां च पते वै ते नमो नमः ॥ १५॥"
  },
  {
    "text": "नमः सर्वविदां श्रेष्ठ नमः सर्वप्रियङ्कर ।\nगजाकाराय देवाय गणेशाय नमो नमः ॥ १६॥"
  },
  {
    "text": "गजवक्त्र नमस्तुभ्यं ब्रह्मणां च पते नमः ।\nअनादये च सततमादिपूज्याय ते नमः ॥ १७॥"
  },
  {
    "text": "सर्वसिद्धिप्रदात्रे ते नानामायाधराय च ।\nमायिभ्यो मोहदात्रे वै तद्धीनाय नमो नमः ॥ १८॥"
  },
  {
    "text": "बुद्धेः पते नमस्तुभ्यं बुद्धिपञ्चकधारिणे ।\nमनोवाणीमयायैव तद्धीनाय नमो नमः ॥ १९॥"
  },
  {
    "text": "सिंहारूढाय देवाय देवानां च पते नमः ।\nदेवदेवेशसेव्यायानादिसिद्धाय ते नमः ॥ २०॥"
  },
  {
    "text": "नमश्चतुर्भुजायैव मूषकध्वजधारिणे ।\nनमो मूषकवाहाय हेरम्बाय नमो नमः ॥ २१॥"
  },
  {
    "text": "लम्बोदर नमस्तुभ्यं शूर्पकर्णाय ते नमः ।\nयोगिनां कुलदेवाय योगिनां च पते नमः ॥ २२॥"
  },
  {
    "text": "एवं तस्मिन् संस्तुवति प्रादुर्भूतो गजाननः ।\nअनन्तादित्यसङ्काशः सिंहारूढो महोदरः ॥ २३॥"
  },
  {
    "text": "तं दृष्ट्वा निपपातोर्व्यां साश्रुनेत्रो महामुनिः ।\nपुलकाङ्कितसर्वाङ्गो भक्तिभावेन सम्प्लुतः ॥ २४॥"
  },
  {
    "text": "तं दृष्ट्वा गणराजस्तु जगाद मुनिसत्तमम् ।\nत्वया कृतमिदं स्तोत्रं मम प्रीतिकरं भवेत् ॥ २५॥"
  },
  {
    "text": "यः पठेच्छ्रुणुयाद्योऽपि स मे मान्यो भविष्यति ।\nभुक्तिं मुक्तिं च दास्यामीप्सितं तस्मै न संशयः ॥ २६॥"
  },
  {
    "text": "त्वं तु मत्तो वरान् ब्रूहि सर्वान् दास्यामि दुर्लभान् ।\nभक्तिभावेन सन्तुष्टस्तव योगीश्वराधुना ॥ २७॥"
  },
  {
    "text": "मुद्गल उवाच ।\nगणेशवचनं श्रुत्वा सावधानोऽभवन्मुनिः ।\nतं प्रणम्य महाभक्त्या जगौ वै हर्षसंयुतः ॥ २८॥"
  },
  {
    "text": "विश्वामित्र उवाच ।\nधन्यो वंशो मदीयोऽद्य धन्यं जन्म तपो यशः ।\nधन्यौ मे जनकौ देव त्वदङ्घ्रियुगदर्शनात् ॥ २९॥"
  },
  {
    "text": "किं वाञ्छामि गणाधीश सर्वं मायात्मकं प्रभो ।\nअतो भक्तिं त्वदीयां मे देहि नाथ नमोऽस्तु ते ॥ ३०॥"
  },
  {
    "text": "गाणपत्येषु मे देहि संवासं च गजानन ।\nअमुमेव वरं ब्रह्मन्मायामोहविनाशनम् ॥ ३१॥"
  },
  {
    "text": "एवमस्त्विति तं प्रोच्य सोऽन्तर्धानं ययौ प्रभुः ।\nविश्वामित्रस्तदारभ्य गाणपत्यो बभूव ह ॥ ३२॥"
  },
  {
    "text": "एवं नानावताराश्च वक्रतुण्डस्य धीमतः ।\nभक्तानां सिद्धिदातारो दानवानां विनाशकाः ॥ ३३॥"
  },
  {
    "text": "चरित्रमखिलं तेषां वक्तं नैव प्रशक्यते ।\nअतः सङ्क्षेपतो विद्धि कथितं सुकथानकम् ॥ ३४॥"
  },
  {
    "text": "एतद्वै वक्रतुण्डस्य चरितं पापनाशनम् ।\nभुक्तिमुक्तिप्रदं पूर्णं कथितं ते प्रजापते ॥ ३५॥"
  },
  {
    "text": "यः श‍ृणोति नरो भक्त्या संश्रावयति यः पुमान् ।\nपठेद्यः कृतकृत्यः स भविता नात्र संशयः ॥ ३६॥"
  },
  {
    "text": "पुत्रपौत्रप्रदं चैव धनधान्यकरं परम् ।\nविद्यायुष्यप्रदं दक्ष चरितं कथितं परम् ॥ ३७॥"
  },
  {
    "text": "सहस्रमाघमासान् यः प्रयागे स्नाति मानवः ।\nवक्रतुण्डचरित्रस्य श्रवणेन च तत्फलम् ॥ ३८॥"
  },
  {
    "text": "आजन्ममरणान्तं यः काशीवासं करोति च ।\nयथाविधि यथाशास्त्रं श्रवणादस्य तत्फलम् ॥ ३९॥"
  },
  {
    "text": "इष्टापूर्तादिकं यस्तु लक्षवारं करोति च ।\nसम्पूर्णभावयुक्ताच श्रवणादस्य तत्फलम् ॥ ४०॥"
  },
  {
    "text": "यज्ञानां चैव साङ्गानां फलं प्राप्नोति मानवः ।\nअस्य श्रवणमात्रेण सम्पूर्णं तत्प्रजापते ॥ ४१॥"
  },
  {
    "text": "बहुनाऽत्र किमुक्तेन ब्रह्मभूयपदप्रदम् ।\nश्रवणेन न सन्देहो जानीहि त्वं महामते ॥ ४२॥"
  },
  {
    "text": "सूत उवाच ।\nएवमुक्त्वा महायोगी मुद्गलो विरराम ह ।\nतदेतदखिलं तेऽद्य मयाऽपि कथितं मुने ॥ ४३॥"
  },
  {
    "text": "वक्रतुण्डस्य माहात्म्यं सङ्क्षेपेण च शौनक ।\nकथितं ते मया विप्र भावं ज्ञात्वा विशेषतः ॥ ४४॥"
  },
  {
    "text": "श्रोतुमिच्छा पुनः किं ते वर्तते मुनिसत्तम ।\nतवाऽहं सुप्रसादेन सन्तुष्टाऽस्मि न संशयः ॥ ४५॥"
  },
  {
    "text": "वक्रतुण्डस्य माहात्म्यं गुह्यं वेदरहस्यकम् ।\nगोपनीयं विशेषेण तेन सिद्धिं लभेन्नरः ॥ ४६॥"
  },
  {
    "text": "न श्रावयेत् दुर्जनेभ्यो गणेशद्विषते तथा ।\nपापकर्मभ्य एवेदं विषयिभ्यः कदाचन ॥ ४७॥"
  },
  {
    "text": "यदि तेषां पुरश्चेदं श्रावितं च महामुने ।\nतदा कोपः प्रभविता वक्रतुण्डस्य निश्चितम् ॥ ४८॥"
  },
  {
    "text": "स चानादरमात्रेण दशपूर्वान् दशापरान् ।\nनरकं च श्रावयतः प्रापयत्येष पूरुषान् ॥ ४९॥"
  },
  {
    "text": "अतः साधुजनेभ्यश्च गाणपत्येभ्य एव च ।\nप्रयत्नेन श्रावयेद्यः स्वानां कोटिं समुद्धरेत् ॥ ५०॥"
  },
  {
    "text": "अतो यः पृच्छको वक्ता स्वस्वकोटिकुलोद्भवम् ।\nपुरुषाणां समूहं स उद्धरेन्नात्र संशयः ॥ ५१॥"
  },
  {
    "text": "कलिकल्मषदाहघ्नं वक्रतुण्डचरित्रकम् ।\nकृतादिषु किमाश्चर्यं दहेत्पापगणानिति ॥ ५२॥"
  },
  {
    "text": "अहो कलौ विकुण्ठं च सर्वदेवचरित्रकम् ।\nगाणपत्यं विशेषेण गतिदं च सदा भवेत् ॥ ५३॥"
  },
  {
    "text": "इदं मुने चरित्रं ते वक्रतुण्डस्य भावतः ।\nकथितं तेन विप्रर्षे कृतकृत्योऽस्मि साम्प्रतम् ॥ ५४॥"
  },
  {
    "text": "धन्योऽहं भवतां सङ्गाद्येन संस्मरणं कृतम् ।\nगणेशस्य परेशस्य सफलो मे भवोऽभवत् ॥ ५५॥"
  },
  {
    "text": "॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे\nप्रथमे खण्डे वक्रतुण्डचरिते वक्रतुण्डचरित्रसमाप्तिर्नाम चतुःपञ्चाशत्तमोऽध्यायः ॥ १.५४\n॥ श्रीगजाननार्पणमस्तु ।"
  },
  {
    "text": "॥ इति श्रीमुद्गलपुराणे प्रथमः खण्डः समाप्तः ॥"
  }
]
[
  {
    "text": "वसुरुवाच॥\nअथान्यते प्रवक्ष्यामि गंगामाहात्म्यमुत्तमम्॥\nवाराणसीस्थितं भद्रे भुक्तिमुक्तिफलप्रदम् ॥१॥"
  },
  {
    "text": "अविमुक्ते कृतं यत्तु तदेवाक्षयतां व्रजेत्॥\nअविमुक्तगतः कश्चिन्नरकं नैति किल्बिषी ॥२॥"
  },
  {
    "text": "अविमुक्तकृतं यत्तु पापं वज्रं भवेच्छुभे॥\nत्रैलोक्ये यानि तीर्थानि मोक्षदानि च कृत्स्नशः ॥३॥"
  },
  {
    "text": "सेवंते सततं गंगां काश्यामुत्तरवाहिनीम्॥\nदशाश्वमेधे यः स्नात्वा दृष्ट्वा विश्वेश्वरं शिवम् ॥४॥"
  },
  {
    "text": "सद्यो निष्पातको भूत्वा मुच्यते भवबंधनात्॥\nगंगा हि सर्वतः पुण्या ब्रह्महत्यापहारिणी ॥५॥"
  },
  {
    "text": "वाराणस्या विशेषेण यत्र चोत्तरवाहिनी॥\nवरणायास्तथास्याश्च जाह्नव्याः संगमे नरः ॥६॥"
  },
  {
    "text": "स्नानमात्रेण सर्वेभ्यः पातकेभ्यः प्रमुच्यते॥\nकाश्यामुत्तरवाहिन्यां गंगायां कार्तिके तथा ॥७॥"
  },
  {
    "text": "स्नात्वा माघे च मुच्यंते महापापादिपातकैः॥\nसर्वलोकेषु तीर्थानि यानि ख्यातानि तानि च ॥८॥"
  },
  {
    "text": "सर्वाण्येतानि सुभगे काश्यामायांति जाह्नवीम्॥\nनित्यं पर्वसु सर्वेषु पुण्यैश्चायतनैः सह ॥९॥"
  },
  {
    "text": "उत्तराभिमुखीं गंगां काश्यामायांति चान्वहम्॥\nमहापातकदोषादिदुष्टानां स्पर्शनोद्भवम् ॥१०॥"
  },
  {
    "text": "व्यपोहितुं स्वपापं च जंतुपापविमुक्तये॥\nजन्मांतरशतेनापि सत्कर्मनिरतस्य च ॥११॥"
  },
  {
    "text": "अन्यत्र सुधिया भद्रे मोक्षो लभ्येत वा न वा॥\nएकेन जन्मना त्वत्र गंगायां मरणेन च ॥१२॥"
  },
  {
    "text": "मोक्षस्तु लभ्यते काश्यां नरेणावलितात्मना॥\nख्यातो धर्मनदो नाम ह्रदस्तत्रैव सुंदरि ॥१३॥"
  },
  {
    "text": "धर्म एव स्वरूपेण महापातकनाशनः॥\nधूली च धूतपापा सा सर्वतीर्थमयी शुभा ॥१४॥"
  },
  {
    "text": "हरेन्महापापसंघान्कूलजानिव पादपान्॥\nकिरणा धूतपापा च पुण्यतोया सरस्वती ॥१५॥"
  },
  {
    "text": "गंगा च यमुना चैव पंच नद्यः प्रकीर्तिताः॥\nअतः पञ्चनदं नाम तीर्थं त्रैलोक्यविश्रुतम् ॥१६॥"
  },
  {
    "text": "तत्राप्लुतो न गृह्णीयाद्देहितां पांचभौतिकीम्॥\nअस्मिन्पंचनदीनां तु संगमेऽघौघभेदने ॥१७॥"
  },
  {
    "text": "स्नानमात्रान्नरो याति भित्वा ब्रह्मांडमंडपम्॥\nप्रयागे माघमासे तु सम्यक् स्नानस्य यत्फलम् ॥१८॥"
  },
  {
    "text": "तत्फलं स्याद्दिनैकेन काश्यां पंचनदे ध्रुवम्॥\nस्नात्वा पंचनदे तीर्थे कृत्वा च पितृतर्पणम् ॥१९॥"
  },
  {
    "text": "विष्णुं माधवमभ्यर्च्य न भूयो जन्मभाग्भवेत्॥\nयावत्संख्यास्तिला दत्ताः पितृभ्यो जलतर्पणे ॥२०॥"
  },
  {
    "text": "पुण्ये पञ्चनदे तीर्थे तृप्तिः स्यात्तावदाब्दिकी॥\nश्रद्धया यैः कृतं श्राद्धं तीर्थे पञ्चनदे शुभे ॥२१॥"
  },
  {
    "text": "तेषां पितामहा मुक्तानानायोनिगता अपि॥\nयमलोके पितृगणैर्गार्थयं परिगीयते ॥२२॥"
  },
  {
    "text": "महिमानं पांचनदं दृष्ट्वा श्राद्धविधानतः॥\nअस्माकमपि वंश्योऽत्र कश्चिच्छ्राद्धं करिष्यति ॥२३॥"
  },
  {
    "text": "काश्यां पञ्चनदं प्राप्य येन मुच्यामहे वयम्॥\nतत्र पञ्चनदे तीर्थे यत्किंचिद्दीयते वसु ॥२४॥"
  },
  {
    "text": "कल्पक्षयेऽपि न भवेत्तस्य पुण्यस्य संक्षयः॥\nवंध्यापि वर्षपर्यंतं स्नात्वा पञ्चनदे ह्रदे ॥२५॥"
  },
  {
    "text": "समर्च्य मंगलां गौरीं पुत्रं जनयति ध्रुवम्॥\nजलैः पांचनदैः पुण्यैर्वाससा परिशोधितैः ॥२६॥"
  },
  {
    "text": "महाफलमवाप्नोति स्नापयित्वेह दिक्श्रुताम्॥\nपञ्चामृतानां कलशैरष्टोत्तरशतोन्मितैः ॥२७॥"
  },
  {
    "text": "तुलितोऽधिकतां प्राप्तो बिंदुः पांचनदस्तु सः॥\nपंचकूर्चेन पीतेन यात्र शुद्धिरुदाहृता ॥२८॥"
  },
  {
    "text": "सा शुद्धिः श्रद्धया प्राश्य बिन्दुं पञ्चनदांभसाम्॥\nभवेदथ ह्रदस्नानाद्राजसूयाश्वमेधयोः ॥२९॥"
  },
  {
    "text": "यत्फलं तच्छतगुणं स्मृतं पञ्चनदांबुना॥\nराजसूयाश्वमेधौ च भवेतां स्वर्गसाधने ॥३०॥"
  },
  {
    "text": "आब्रह्मपट्टिकाद्वंद्वान्मुक्तिः पञ्चनदांबुभिः॥\nस्वर्गनद्यभिषेकोऽपि न तथा संमतः सताम् ॥३१॥"
  },
  {
    "text": "अभिषेकः पांचनदो यथानन्यो वरप्रदः॥\nशतं समास्तपस्तप्त्वा कृते यत्प्राप्यते फलम् ॥३२॥"
  },
  {
    "text": "तत्कार्तिके पञ्चन्दे सकृत्स्नानेन लभ्यते॥\nइष्टापूर्तेषु धर्मेषु यावज्जन्मकृतेषु यत् ॥३३॥"
  },
  {
    "text": "अन्यत्र स्यात्फलं तस्याधिकं पञ्चनदांबुभिः॥\nन धूतपापसदृशं तीर्थं क्वापि महीतले ॥३४॥"
  },
  {
    "text": "यदेकस्नानतो नश्येदघं जन्मत्रयार्जितम्॥\nकृते धर्मंनदं नाम त्रेतायां धूतपातकम् ॥३५॥"
  },
  {
    "text": "द्वापरे बिंदुतीर्थँ च कलौ पञ्चनदं स्मृतम्॥\nबिंदुतीर्थे नरो दत्वा कांचनं कृष्णकलोन्मितम् ॥३६॥"
  },
  {
    "text": "न दरिद्रो भवेत्क्वापि न सुखेन वियुज्यते॥\nगोभूतिलहिरण्याश्ववासोन्नस्थानभूषणम् ॥३७॥"
  },
  {
    "text": "यत्किंचिद्बिंदुतीर्थेऽत्र दत्वाक्षयमवाप्नुयात्॥\nएकामप्याहुतिं कृत्वा समिद्धेऽग्नौ विधानतः ॥३८॥"
  },
  {
    "text": "पुण्ये धर्मनदीतीर्थे कोटिहोमफलं लभेत्॥\nन पंचनदतीर्थस्य महिमानमनंतकम्॥। ५१-३९॥"
  },
  {
    "text": "कोऽपि वर्णयितुं शक्तश्चतुर्वर्गशुभौकसः॥\nइति ते कथितं भद्रे काशीमाहात्म्यमुत्तमम् ॥४०॥"
  },
  {
    "text": "सुखदं मोक्षदं नॄणां महापातकनाशनम्॥\nब्रह्मघ्नो मधुपः स्वर्णस्तेयी च गुरुतल्पगः ॥४१॥"
  },
  {
    "text": "महापातकयुक्तोऽपि संयुक्तोऽप्युपपातकैः॥\nअविमुक्तस्य माहात्म्यश्रवणाच्छुद्धिमाप्नुयात् ॥४२॥"
  },
  {
    "text": "ब्राह्मणो वेदविद्वान्स्यात्क्षत्त्रियो विजयी रणे॥\nवैश्यो धनपतिः शूद्रो विष्णुभक्तसमागमी ॥४३॥"
  },
  {
    "text": "श्रवणादस्य सुभगे भूयात्पठनतोऽपि वा॥\nसर्वयज्ञेषु यत्पुण्यं सर्वतीर्थेषु यत्फलम् ॥४४॥"
  },
  {
    "text": "तत्सर्वं समवाप्नोति पठनाच्छ्रवणादपि॥\nविद्यार्थी लभते विद्यां धनार्थी लभते धनम् ॥४५॥"
  },
  {
    "text": "भार्यार्थी लभते भार्यां सुतार्थी पुत्रमाप्नुयात्॥\nअविमुक्तस्य माहात्म्यं मया ते परिकीर्तितम् ॥४६॥"
  },
  {
    "text": "विष्णुभक्ताय दातव्यं शिवभक्तिरताय च॥\nजगज्जननिभक्ताय सूर्यहेरंबसेविने ॥४७॥"
  },
  {
    "text": "गुरुशुश्रूषवे दत्वा तीर्थास्नानफलं लभेत्॥\nशठाय निंदकायापि गोविप्रसुरविद्विषे॥\nगुरुद्रुहेऽसूयकाय दत्वा मृत्युमवाप्नुयात् ॥४८॥"
  },
  {
    "text": "इति श्रीबृहन्नारदीयपुराणोत्तरभागे वसुमोहिनीसंवादे काशीमाहात्म्ये एकपञ्चाशत्तमोऽध्यायः ॥५१॥"
  }
]
[
  {
    "text": "ऋषय ऊचुः॥\nसूत साधो त्वयाख्यातं श्रीकृष्णचरितामृतम्॥\nश्रुतं कृतार्थास्तेन स्मो वयं भवदनुग्रहात् ॥१॥"
  },
  {
    "text": "गते वसौ ब्रह्मलोकं मोहिनी विधिनंदिनी॥\nकिं चकार ततः पश्चात्तन्नो व्याख्यातुर्हसि ॥२॥"
  },
  {
    "text": "सूत उवाच॥\nश्रृणुध्वमृषयः सर्वे मोहिन्याश्चरितं शुभम्॥\nयच्चकार वसोः पश्चात्तीर्थानां परिसेवनम् ॥३॥"
  },
  {
    "text": "यथानुशिष्टा वसुना मोहिनी सा विधेः सुता॥\nजगाम विधिता तीर्थयात्रार्थं स्वर्णदीतटम् ॥४॥"
  },
  {
    "text": "तत्र गत्वा समाप्लुत्य गंगादीनि तु वैधसी॥\nचचार विधिवद्धृष्टा ब्राह्मणैः सह संगता ॥५॥"
  },
  {
    "text": "पुरोहितेन वसुना यस्य तीर्थस्य यो विधिः॥\nकथितस्तत्प्रवकारेण सेवमाना चचार ह ॥६॥"
  },
  {
    "text": "तेषु तीर्थेषु देवांश्च विष्ण्वादीन्पूजयंत्यश॥\nसमर्पयंती विप्रेभ्यो दानानि विविधानि च ॥७॥"
  },
  {
    "text": "गयायां विधिवद्भर्तुः पिंडदानं चकार ह॥\nकाश्यां विश्वेश्वरं प्रार्च्य संप्राप्ता पुरुषोत्तमम् ॥८॥"
  },
  {
    "text": "तस्मिन् क्षेत्रे तु नैवेद्यं भुक्त्वा सा जगदीशितुः॥\nशुद्धदेहा ततः पश्चात्संप्राप्ता लक्ष्मणाचलम् ॥९॥"
  },
  {
    "text": "तं समभ्यर्च्य विधिवद्गत्वा सेतुं समर्च्य च॥\nरामेश्वरं महेंद्राद्रिं भार्गवं समवंदत ॥१०॥"
  },
  {
    "text": "गोकर्णं च शिवक्षेत्रं गत्वाभ्यर्च्य तमीश्वरम्॥\nप्रभासं प्रययौ विप्राः सार्द्धं तैर्द्विजसत्तमैः ॥११॥"
  },
  {
    "text": "स्नात्वा संतर्प्य देवादींस्तस्य यात्रां विधाय च॥\nद्वारकायां हरिं दृष्ट्वा कुरुक्षेत्रं जगाम सा ॥१२॥"
  },
  {
    "text": "तत्रापि विधिवद्यात्रां संविधाय नरेश्वरी॥\nगंगाद्वारमुपेयाय तत्र सस्नौ विधानतः ॥१३॥"
  },
  {
    "text": "ततस्तु दृष्ट्वा कामोदां नमस्कृत्य मुदान्विता॥\nबदर्याश्रममासाद्य नरनारायणावृषी ॥१४॥"
  },
  {
    "text": "समभ्यर्च्याथ कामाक्षीं ययौ द्रष्टुं त्वरान्विता॥\nसिद्धनाथं नमस्कृत्य ततोऽयोध्यामुपागता ॥१५॥"
  },
  {
    "text": "स्नात्वा सरय्वां विधिवत्प्रार्च्य सीतापतिं ततः॥\nमध्ययात्रामुपाश्रित्य ययावमरकंटकम् ॥२६॥"
  },
  {
    "text": "महेशं तत्र संपूज्य प्रतिस्रोतस्तुनर्मदाम्॥\nसंसेव्योंकारमीशानं दृष्ट्वा माहिष्यतीं ययौ ॥१७॥"
  },
  {
    "text": "त्र्यंबकेशं ततः प्रार्च्य संप्राप्ता सा त्रिपुष्करम्॥\nपुष्करेषु विधानेन दत्वा दानान्यनेकशः ॥१८॥"
  },
  {
    "text": "संप्राप्ता सा तु मथुरां सर्वतीर्थोत्तमोत्तमाम्॥\nविधायाभ्यंतरीं यात्रां योजनानां तु विंशतिम् ॥१९॥"
  },
  {
    "text": "परिक्रम्य पुरीं पश्चाच्चतुर्व्यूहं ददर्श सा॥\nस्नात्वा विंशतितीर्थे तु समाप्याथ प्रदक्षिणाम् ॥२०॥"
  },
  {
    "text": "धेनूनामयुतं प्रादान्माथुरेभ्यो ह्यलंकृतम्॥\nसंभोज्य तान्वरान्नेन भक्तिक्लिन्नेन चेतसा ॥२१॥"
  },
  {
    "text": "नमस्कृत्य विसृज्यैतान्कालिंदीं समुपाविशत्॥\nततः प्रविष्टा सा देवीं कालिंदीमघनाशिनीम् ॥२२॥"
  },
  {
    "text": "नाद्यापि निर्गता भूयो यमतिथ्यंतमास्थिता॥\nस्नार्तान्सूर्योदयं प्राप्य श्रौतानप्यरुणोदयम् ॥२३॥"
  },
  {
    "text": "निशीथं वैष्णवान्विप्राः प्राप्य दूषयते व्रतान्॥\nमोहिनीवेधरहिता मुपोष्यैकादशीं नरः ॥२४॥"
  },
  {
    "text": "द्वादश्यां विष्णुमभ्यर्च्य वैकुंठं यात्यसंशयम्॥\nमोहिनी विधिजा देवी विष्णुजैकादशी द्विजाः ॥२५॥"
  },
  {
    "text": "विष्णुजास्पर्द्धया धात्रा मोहिनी सा विनिर्मिता॥\nरुक्मांगदस्तु राजर्षिर्विष्णुभक्तिपरायणः ॥२६॥"
  },
  {
    "text": "न तु वारयितुं शक्ता सा तमेकादशीव्रतात्॥\nविष्णुलोकं गते तस्मिन्सभार्ये ससुते नृपे ॥२७॥"
  },
  {
    "text": "स्पर्द्धंत्यैकादशीं सिद्धिं यमान्ते मोहिनी स्थिता॥\nइत्येतदुक्तं विप्रेंद्रा मोहिनीचरितं मया ॥२८॥"
  },
  {
    "text": "यदर्थं निर्मिता धात्रा तथा चात्रा व्यवस्थिता॥\nनारदीयोत्तरं ह्येतत्प्रोक्तं वो भुक्तिमुक्तिदम् ॥२९॥"
  },
  {
    "text": "अत्र सम्यग्घरेर्भक्तिः साध्यतेऽनुपदं नृणाम्॥\nनारदीयं पुराणं तु लक्षणैर्द्दशभिर्युतम् ॥३०॥"
  },
  {
    "text": "यः श्रृणोति नरो भक्त्या स गच्छैद्वैष्णवं पदम्॥\nधर्मार्थकाममोक्षाणां चतुर्ण्णां कारणं परम् ॥३१॥"
  },
  {
    "text": "सर्वेषां च पुराणानामिदं बीजं सनातनम्॥\nप्रवृत्तं च निवृत्तं च पुराणेऽस्मिन्द्विजोत्तमाः ॥३२॥"
  },
  {
    "text": "विस्तगदुदितं सर्वं पाराशर्येण धीमता॥\nअलौकिकचरित्राढ्यं पुराणं नारदीयकम् ॥३३॥"
  },
  {
    "text": "यस्मै कस्मै न दातव्यं मह्यं व्यासेन कीर्तितम्॥\nहित्वा स्वशिष्यान्पैलादीन्मह्यं नारदसहिताम् ॥३४॥"
  },
  {
    "text": "यो व्याचक्रे नमस्तस्मै वेदव्यासाय विष्णवे॥\nपुराणसंहितामेतां नारदाय विपश्चिते ॥३५॥"
  },
  {
    "text": "सनकाद्या प्रहाभागा मुनयः प्रचकाशिरे॥\nहंसस्वरूपी भगवान्यदातं तं ब्रह्म शाश्वतम् ॥३६॥"
  },
  {
    "text": "तदुपादिशतेभ्यो विज्ञानेन विजृंभितम्॥\nतदिदं भगवान्साक्षान्नारदोऽध्यात्मदर्शनः ॥३७॥"
  },
  {
    "text": "वेदव्यासाय मुनये रहस्यं निर्दिदेश ह॥\nमया प्रकाशितं ह्येतद्रहस्यं भुवि दुर्लभम् ॥३८॥"
  },
  {
    "text": "चतुर्वर्गप्रदं नॄणां श्रृण्वतां पठतां सदा॥\nविप्रो वेदनिधिर्भूयात्क्षत्रियो जयते महीम् ॥३९॥"
  },
  {
    "text": "वैश्यो धनसमृद्धः स्याच्छ्रूद्रो मुच्येत दुःखतः॥\nपंचविंशतिसाहस्री संहितेयं प्रकीर्तिता ॥४०॥"
  },
  {
    "text": "पंचपादसमायुक्ता कृष्णद्वैपायनेन ह॥\nअस्यां वै श्रूयमाणायां सर्वसंदेहभंजनम् ॥४१॥"
  },
  {
    "text": "पुंसां सकामभक्तानानिष्कामानां विमोक्षणम्॥\nपुण्यतीर्थं समासाद्य नैमिषं पुष्करं गयाम् ॥४२॥"
  },
  {
    "text": "मथुरां द्वारकां विप्रा नरनारायणाश्रमम्॥\nकुरुक्षेत्रं नर्मदां च क्षेत्रं श्रीपुरुषोत्तमंम् ॥४३॥"
  },
  {
    "text": "हविष्याशी धराशायी निःसंगो विजितेंद्रियः॥\nपठित्वा संहितामेनां मुच्यते भवसागरात् ॥४४॥"
  },
  {
    "text": "एकादशी व्रतानां च सरितां जाह्नवी यथा॥\nवृंदावनमरण्यानां क्षेत्राणां कौरवं यथा ॥४५॥"
  },
  {
    "text": "यथा काशी पुरीणां च तीर्थानां मथुरा यथा॥\nसरसां पुष्करं विप्राः पुराणानामिदं तथा ॥४६॥"
  },
  {
    "text": "गणेशभक्ताः सौराश्च वैष्णवाः शाक्तशांभवाः॥\nसर्वेऽधिकारिणो ह्यत्र सकामाश्चाप्यकामकाः ॥४७॥"
  },
  {
    "text": "यं यं काममभिध्यायन्नरो नार्यथवादरात्॥\nश्रृणोति श्रावयेद्वापि तं तं प्राप्नोति निश्चितम् ॥४८॥"
  },
  {
    "text": "रोगार्तो मुच्यते रोगाद्भयार्तो निर्भयो भवेत्॥\nजयकामो जयेच्छत्रून्नारदीयानुशीलनात् ॥४९॥"
  },
  {
    "text": "सृष्ट्यादौ रजसा विश्वं मध्ये सत्त्वेन पाति यः॥\nतमसोंऽते ग्रसेदेत तस्मै सर्वात्मने नमः ॥५०॥"
  },
  {
    "text": "ऋषयो मनवः सिद्धा लोकपलाः प्रजेश्वराः॥\nब्रह्माद्या रचिता येन तस्मै ब्रह्मात्मने नमः ॥५१॥"
  },
  {
    "text": "यतो वाचो निवर्तंते न मनो यत्र संविशेत्॥\nतद्विद्यादात्मनो रूपं ह्यरूपस्य चिदात्मनः ॥५२॥"
  },
  {
    "text": "यस्य सत्यतया सत्यं जगदेतद्विकाशते॥\nविचित्ररूपं वंदे तं निर्गुणं तमसः परम् ॥५३॥"
  },
  {
    "text": "आदौ मध्ये चाप्यजनश्चांते चैकाक्षरो विभुः॥\nविभाति नानारूपेण तं वंदेऽहं निरंजनम् ॥५४॥"
  },
  {
    "text": "निरंजनात्समुत्पन्नं जगदेतच्चराचरम्॥\nतिष्टत्यप्येति वा यस्मिंस्तत्सत्यं ज्ञानमद्वयम् ॥५५॥"
  },
  {
    "text": "शिवं शैवा वदेत्येनं प्रधानं सांख्यवेदिनः॥\nयोगिनः पुरुषं विप्राः कर्म मीमांसका जनाः ॥५६॥"
  },
  {
    "text": "विभे वैशेषिकाद्याश्च विच्छक्तिं शक्तिचिंतकाः॥\nब्रह्माद्वितीयं तद्वंदे नानारूपक्रियास्पदम् ॥५७॥"
  },
  {
    "text": "भक्तिर्‌भगवतः पुंसां भगवद्रूपकारिणी॥\nतां लब्ध्वा चापरं लाभं को वांछति विना पशुम् ॥५८॥"
  },
  {
    "text": "भगवद्विमुखा ये तु नराः संसारिणो द्विजाः॥\nतेषां मुक्तिर्भवाटव्या नास्ति सत्संगमंतरा ॥५९॥"
  },
  {
    "text": "साधवः समुदाचाराः सर्वलोकहिता वहाः॥\nदीनानुकंपिनो विप्राः प्रपन्नास्तारयंति हि ॥६०॥"
  },
  {
    "text": "यूयं धन्यतमा लोके मुनयः साधुसंमताः॥\nयन्मुहुर्वासुदेवस्य कीर्तिं पल्लवनूतनाम् ॥६१॥"
  },
  {
    "text": "धन्योऽस्म्यनुगृहीतोऽस्मि भवद्भिर्लोकमंगलम्॥\nयत्स्मारितो हरिः साक्षात्सर्वकारणकारणम् ॥६२॥"
  },
  {
    "text": "॥ॐ॥ इति श्रीनारदीयपुराणे बृहदुपाख्याने उत्तरभागे महापुराणश्रवणादिफलनिरूपणं नाम व्द्यशीतितमोऽध्यायः ॥८२॥"
  },
  {
    "text": "समाप्तमिदं सप्तमं नारदीयं महापुराणम्॥"
  }
]
[
  {
    "text": "अथ कुरुक्षेत्रमाहात्म्यं प्रारभ्यते॥\nमोहिन्युवाच॥\nवसो कृपालो धर्मज्ञ त्वया बहुविदा मम॥\nतीर्थराजस्य माहात्म्यं प्रयागस्य निरूपितम् ॥१॥"
  },
  {
    "text": "यत्सर्वतीर्थमुख्येषु कुरुक्षेत्रं शुभावहम्॥\nपावनं सर्वलोकानां तन्ममाचक्ष्व सांप्रतम् ॥२॥"
  },
  {
    "text": "वसुरुवाच॥\nश्रृणु मोहिनि वक्ष्यामि कुरुक्षेत्रं सुपुण्यदम्॥\nयत्र गत्वा नरः स्नात्वा सर्वपापैः प्रमुच्यते ॥३॥"
  },
  {
    "text": "तत्र तीर्थान्यनेकानि सेवितानि मुनीश्वरैः॥\nतान्यहं तेऽभिधास्यामि श्रृण्वतां मुक्तिदानि च ॥४॥"
  },
  {
    "text": "ब्रह्मज्ञानं गयाश्राद्धं गोग्रहे मरणं तथा॥\nवासः पुंसां कुरुक्षेत्रे मुक्तिरुक्ता चतुर्विधा ॥५॥"
  },
  {
    "text": "सरस्वतीदृषद्वत्योर्देवनद्योर्यदंतरम्॥\nतं देवसेवितं देशं ब्रह्मावर्तं प्रचक्षते ॥६॥"
  },
  {
    "text": "दूरस्थोऽपि कुरुक्षेत्रे गच्छामि च वसाम्यहम्॥\nएवं यः सतत ब्रूयात्सोऽपि पापैः प्रमुच्यते ॥७॥"
  },
  {
    "text": "तत्र वै यो वसेद्धीरः सरस्वत्यास्तटे स्थितः॥\nतस्य ज्ञानं ब्रह्ममयं भविष्यति न संशयः ॥८॥"
  },
  {
    "text": "देवता ऋषयः सिद्धाः सेवंते कुरुजांगलम्॥\nतस्य संसेवनाद्देवि ब्रह्म चात्मनि पश्यति ॥९॥"
  },
  {
    "text": "मोहिन्युवाच॥\nकुरुक्षेत्रं द्विजश्रेष्ट सर्वतीर्थाधिकं कथम्॥\nतन्मे विस्तरतो ब्रूहि त्वामहं शरणं गता ॥१०॥"
  },
  {
    "text": "वसुरुवाच॥\nश्रृणु भद्रे प्रवक्ष्यामि कुरुक्षेत्रं महाफलम्॥\nयथा जातं नृणां पापदहनं ब्रह्मणः प्रियम् ॥११॥"
  },
  {
    "text": "आद्यं ब्रह्मसरः पुण्यं तत्र स्थाने समुद्गतम्॥\nततो रामह्रदो जातः कुरुक्षेत्रं ततः परम् ॥१२॥"
  },
  {
    "text": "सरः संनिहितं तच्च ब्रह्मणा निर्मितं पुरा॥\nअथैषा ब्रह्मणो वेदी दिशमंतरतः स्थिता ॥१३॥"
  },
  {
    "text": "ब्रह्मणात्र तपस्तप्तं सृष्टिकामेन मोहिनि॥\nस्थितिकामेन हरिणा तपस्तप्तं च चक्रिणा ॥१४॥"
  },
  {
    "text": "सरः प्रवेशात्संप्राप्तं स्थाणुत्वं शंभुनापि च॥\nपितुर्वधाच्च तप्तेन पशुरामेण भामिनि ॥१५॥"
  },
  {
    "text": "अब्रह्मण्यक्षत्रवधाद्ये च रक्तह्रदाः कृताः॥\nतद्रक्तेन तु संतर्प्य कृतवांस्तत्र वै तपः ॥१६॥"
  },
  {
    "text": "रामतीर्थं ततः ख्यातं संजातं पापनाशनम्॥\nमार्कंडेयेन मुनिना संतप्तं परमं तपः ॥१७॥"
  },
  {
    "text": "यत्र तत्र समायाता प्लक्षजाता सरस्वती॥\nसा सभाज्य स्तुता तेन मुनिना धार्मिकेण ह ॥१८॥"
  },
  {
    "text": "सरः संनिहितं प्लाव्यं पश्चिमां प्रस्थिता दिशम्॥\nकुरुणा तु ततः कृष्टं यावत्क्षेत्रं समंततः ॥१९॥"
  },
  {
    "text": "पंचयोजनविस्तारं दयासत्यक्षमोद्गमम्॥\nस्यमंतपंचकं तावत्कुरुक्षेत्रमुदाहृतम् ॥२०॥"
  },
  {
    "text": "अत्र स्नाता नरा देवि लभंते पुण्यमक्षयम्॥\nमृता विमानमारुह्य ब्रह्मलोकं व्रजंति च ॥२१॥"
  },
  {
    "text": "उपवासश्च दानं च होमो जप्यं सुरार्चनम्॥\nअक्षयत्वं प्रयांत्येव नात्र कार्या विचारणा ॥२२॥"
  },
  {
    "text": "ब्रह्मवेद्यां कुरुक्षेत्रे ये मृतास्तेऽपुनर्भवाः॥\nग्रहनक्षत्रताराणां कालेन पतनाद्भयम् ॥२३॥"
  },
  {
    "text": "कुरुक्षेत्रे मृतानां तु न भूयः पतनं भवेत्॥\nदेवर्षिसिद्धगंधर्वास्तत्सरः सेवनोत्सुकाः ॥२४॥"
  },
  {
    "text": "यत्र नित्यं स्थिता देवि रंतुकं नामतस्ततः॥\nतस्य क्षेत्रस्य रक्षार्थं विष्णुना स्थापिताः पुरा ॥२५॥"
  },
  {
    "text": "यक्षः सुचंद्रः सूर्यश्च वासुकिः शंबुकर्णकः॥\nविद्याधरः सुकेशी च राक्षसाः स्थापिताः शुभे ॥२६॥"
  },
  {
    "text": "सभृत्यैस्तेऽष्टसाहस्रैर्द्धनुर्बाणधरैः सदा॥\nरक्षंति च कुरुक्षेत्रं वारयंति च पापिनः ॥२७॥"
  },
  {
    "text": "रंतुकं तु समासाद्य क्षामयित्वा पुनः पुनः॥\nततः स्नात्वा सरस्वत्यां यक्षं दृष्ट्वा प्रणम्य च ॥२८॥"
  },
  {
    "text": "पुष्पं धूपं च नैवेद्यं कृत्वैतद्वाक्यमुच्चरेत्॥\nतव प्रसादाद्यक्षेन्द्र वनानि सरितस्तथा ॥२९॥"
  },
  {
    "text": "भ्रमतो मम तीर्थानि मा विघ्नं जायतां नमः॥\nइति प्रसाद्ययक्षेशं यात्रां सम्यक् समाचरेत् ॥३०॥"
  },
  {
    "text": "वनानां चापि तीर्थानां सरितामपि मोहिनि॥\nयो नरः कुरुते यात्रां कुरुक्षेत्रस्य पुण्यदाम् ॥३१॥"
  },
  {
    "text": "न तस्य न्यूनता काचिदिह लोके परत्र च ॥३२॥"
  },
  {
    "text": "इति श्रीबृहन्नारदीयपुराणे बृहदुपाख्याने उत्तरभागे वसुमोहिनीसंवादे कुरुक्षेत्रमाहात्म्ये क्षेत्रप्रमाणादिनिरूपणं नाम\nचतुष्षष्टितमोऽध्यायः ॥६४॥"
  }
]
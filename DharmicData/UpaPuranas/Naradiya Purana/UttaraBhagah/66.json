[
  {
    "text": "॥ अथ गङ्गाद्वारमाहात्म्यं प्रारभ्यते॥"
  },
  {
    "text": "॥ मोहिन्युवाच॥\nकुरुक्षेत्रस्य माहात्म्यं श्रुतं पापापहं महत्॥\nत्वत्तो द्विजवरश्रेष्ठ सर्वसिद्धिप्रदं नृणाम् ॥१॥"
  },
  {
    "text": "गंगाद्वारेति यत्ख्यातं तीर्थं पुण्यावहं गुरो॥\nतत्समाख्याहि भद्रं ते श्रोतुं वांछास्ति मे हृदि ॥२॥"
  },
  {
    "text": "वसुरुवाच॥\nश्रृणु भद्रे प्रवक्ष्यामि माहात्म्यं पापनाशनम्॥\nगंगाद्वारस्य ते पुण्यं श्रृण्वतां पठतां शुभम् ॥३॥"
  },
  {
    "text": "यत्र भूमिमनुप्राप्ता भगीरथरथानुगा॥\nश्रीगंगालकनंदाख्या नगान्भित्त्वा सहस्रशः ॥४॥"
  },
  {
    "text": "यत्रायजत यज्ञेशं पुरा दक्षः प्रजापतिः॥\nतत्क्षेत्रं पुण्यदं नॄणां सर्वपातकनाशनम् ॥५॥"
  },
  {
    "text": "यस्मिन्यज्ञे समाहूता देवा इंद्रपुरोगमाः॥\nस्वैः स्वैर्गणैः समायाता यज्ञभागजिघृक्षया ॥६॥"
  },
  {
    "text": "तत्र देवर्षयः प्राप्तास्तथा ब्रह्मर्षयोऽमलाः॥\nशिष्यप्रशिष्यैः सहितास्तथा राजर्षयः शुभे ॥७॥"
  },
  {
    "text": "सर्वेनिमंत्रितास्तेन ब्रह्मपुत्रेण धीमता॥\nगंधर्वाप्सरसो यक्षाः सिद्धविद्याधरोरगाः ॥८॥"
  },
  {
    "text": "संप्राप्ता यज्ञसदनमृते शर्वं पिनाकिनम्॥\nततस्तु गच्छतां तेषां सप्रियाणां विमानिनाम् ॥९॥"
  },
  {
    "text": "दक्षयज्ञोत्सवं प्रीत्यान्योन्यं वर्णयतां सती॥\nश्रुत्वा सोत्का महादेवं प्रार्थयामास भामिनी ॥१०॥"
  },
  {
    "text": "तच्छत्वा भगवानाह न श्रेयो गमनं ततः॥\nअथ देवमनादृत्य भाविनोऽर्थस्य गौरवात् ॥११॥"
  },
  {
    "text": "जगामैकाकिनी भद्रे द्रष्टुं पितृमखोत्सवम्॥\nततः सा तत्र संप्राप्ता न केनापि सभाजिता ॥१२॥"
  },
  {
    "text": "प्राणांस्तत्याज तन्वंगी तज्जातं क्षेत्रमुत्तम्॥\nतस्मिंस्तीर्थे तु ये स्नात्वा तर्पयंति सुरान्पितॄन् ॥१३॥"
  },
  {
    "text": "ते स्युर्देव्याः प्रियतमा भोगमोक्षैकभागिनः॥\nयेऽन्येऽपि तत्र स्वान्प्राणांस्त्यजंत्यनशनादिभिः ॥१४॥"
  },
  {
    "text": "तेऽपि साक्षाच्छिवं प्राप्य नाप्नुवंति पुनर्जनिम्॥\nअथ तन्नारदाच्छ्रुत्वा भगवान्नीललोहितः ॥१५॥"
  },
  {
    "text": "मरणं स्वप्रियायास्तु वीरभद्रं विनिर्ममे॥\nस सर्वैः प्रमथैर्युक्तस्तं यज्ञं समनाशयत् ॥१६॥"
  },
  {
    "text": "पुनर्विधेः प्रार्थनया मीढ्वान्सद्यः प्रसादितः॥\nसंदधे च पुनर्यज्ञं विकृतं प्रकृतिस्थितम् ॥१७॥"
  },
  {
    "text": "ततस्तत्तीर्थमतुलं सर्वपातकनाशनम्॥\nजातं यत्राप्लुतः सोमो मुक्तो यक्ष्मग्रहादभूत् ॥१८॥"
  },
  {
    "text": "तत्र यो विधिवत्स्नात्वा यं यं कामं विचिंतयेत्॥\nतं तमाप्नोति विधिजे नात्र कार्या विचारणा ॥१९॥"
  },
  {
    "text": "यत्र यज्ञेश्वरः साक्षाद्भगवान्विष्णुरव्ययः॥\nस्तुतो दक्षेण देवैश्च तत्तीर्थं हरिसंज्ञितम् ॥२०॥"
  },
  {
    "text": "तत्र यो विधिवन्मर्त्यः स्नायाद्धरिपदे सति॥\nस विष्णोर्वल्लभो भूयाद्भुक्तिमुक्तयकभाजनम् ॥२१॥"
  },
  {
    "text": "अतः पूर्वदिशि क्षेत्रं त्रिगगं नाम विश्रुतम्॥\nयत्र त्रिपथगा साक्षादृश्यते सकलैर्जनैः ॥२२॥"
  },
  {
    "text": "तत्र स्नात्वाथ संतर्प्य देवर्षिपितृमानवान्॥\nसम्यक्छ्रद्धायुतो मर्त्यो मोदते दिवि देववत् ॥२३॥"
  },
  {
    "text": "तत्र यस्त्यजति प्राणान्प्रवाहे पतितः सति॥\nस व्रजेद्वैष्णवं धाम देवैः सम्यक्सभाजितः ॥२४॥"
  },
  {
    "text": "ततः कनखले तीर्थे दक्षिणीं दिशमाश्रिते॥\nत्रिरात्रोपोषितः स्नात्वा मुच्यते सर्वकिल्बिषैः ॥२५॥"
  },
  {
    "text": "अथ यास्तत्रगां दद्याद्बाह्यणे वेदपारगे॥\nस कदाचिन्न पश्येत्तु देवि वैतरणीं यमम् ॥२६॥"
  },
  {
    "text": "अत्र जप्तं हुतं तप्तं दत्तमानंत्यमश्नुते॥\nअत्रैव जहुतीर्थँ च यत्र वै जह्रुना पुरा ॥२७॥"
  },
  {
    "text": "राजर्षिणा निपीताभूद्गंडूषीकृत्य सा नदी॥\nप्रसादितेन सा तेन मुक्ता कर्णाद्विनिर्गता ॥२८॥"
  },
  {
    "text": "तत्र स्नात्वा महाभागे यो नरः श्रद्धयान्वितः॥\nसोपवासः समभ्यर्चेद्बाह्यणं वेदपारगम् ॥२९॥"
  },
  {
    "text": "भोजयेत्परमान्नेन स्वर्गे कल्पं वसेत्स तु॥\nअथ पश्चाद्दिशि गतं कोटितीर्थँ सुमध्यमे ॥३०॥"
  },
  {
    "text": "यत्र कोटिगुणं पुण्यं भवेत्कोटीशदर्शनात्॥\nओष्यैकां रजनीं तत्र पुंडरीकमवाप्नुयात् ॥३१॥"
  },
  {
    "text": "तथैवोत्तरदिग्भागे सप्तगंगेति विश्रुतम्॥\nतीर्थं परमकं देवि सर्वपातकनाशनम् ॥३२॥"
  },
  {
    "text": "यत्राश्रमाश्च पुण्या वै सप्तर्षीणां महामते॥\nतेषु सर्वेषु तु पृथक् स्नात्वा संतर्प्य देवताः ॥३३॥"
  },
  {
    "text": "पितॄंश्च लभते मर्त्य ऋषिलोकं सनातनम्॥\nभगीरथेन वै राज्ञा यदानीता सुरापगा ॥३४॥"
  },
  {
    "text": "तदा सा प्रीतये तेषां सप्तधारागताभवत्॥\nसप्तगंगं ततस्तीर्थं भुवि विख्यातिमागतम् ॥३५॥"
  },
  {
    "text": "स आवर्तं ततः प्राप्य संतर्प्यामरपूर्वकान्॥\nस्रात्वा देवेंद्रभवने मोदते युगमेव च ॥३६॥"
  },
  {
    "text": "ततो भद्रे समासाद्य कपिलाह्रदमुत्तमम्॥\nधेनुं दत्त्वा द्विजाग्र्याय गोसहस्रफलं लभेत् ॥३७॥"
  },
  {
    "text": "अत्रैव नागराजस्य तीर्थं परमपावनम्॥\nअत्राभिषेकं यः कुर्यात्सोऽभयं सर्पतो लभेत् ॥३८॥"
  },
  {
    "text": "ततो ललितकं प्राप्य शंतनोस्तीर्थमुत्तमम्॥\nस्नात्वा संतर्प्य विधिवत्सुरादील्लँभते गतिम् ॥३९॥"
  },
  {
    "text": "यत्र शंतनुनां लब्धा गंगा मानुष्यमागता॥\nतत्रैव तत्यजे देहं वसून्सूत्वानुवत्सरम् ॥४०॥"
  },
  {
    "text": "तद्देहो न्यपतत्तत्र तत्राभूद्दक्षजन्म च॥\nतत्र यः स्नाति मनुजो भक्षयेदोषधीं च ताम् ॥४१॥"
  },
  {
    "text": "स न दुर्गतिमाप्नोति गंगादेवीप्रसादतः॥\nभीमस्थलं ततः प्राप्य यः स्नायात्सुकृती नरः ॥४२॥"
  },
  {
    "text": "भोगान्भुक्त्वेह देहांते स्वर्गतिं समवाप्नुयात्॥\nएतान्युद्देशतो देवि तीर्थानि गदितानि ते ॥४३॥"
  },
  {
    "text": "अन्यानि वै महाभागे संति तत्रल सहस्रशः॥\nयोऽस्मिन्क्षेत्रे नरः स्नायात्कुंभगेज्येऽजगे रवौ ॥४४॥"
  },
  {
    "text": "स तु स्याद्वाक्पतिः साक्षात्प्रभाकर इवापरः॥\nअथ याते प्रयागादिपुण्यतीर्थे पृथूके ॥४५॥"
  },
  {
    "text": "अथ यो वारुणे योगे महावारुणके तथा॥\nमहामहावारुणे च स्नायात्तत्र विधानतः ॥४६॥"
  },
  {
    "text": "संपूज्य ब्राह्मणान् भक्त्या स लभेद्ब्रह्मणः पदम्॥\nसंक्रान्तौ वाप्यमायां वा व्यतीपाते युगादिके ॥४७॥"
  },
  {
    "text": "पुण्येऽहनि तथान्यद्वै यत्किंचिद्दानमाचरेत्॥\nतत्तु कोटिगुणं भूयात्सत्यमेतन्मयोदितम् ॥४८॥"
  },
  {
    "text": "गंगाद्वारं स्मरेद्यो वै दूरसंस्थोऽपि मानवः॥\nसद्गतिं स समाप्नोति स्मरन्नंते यथा हरिम् ॥४९॥"
  },
  {
    "text": "यं यं देवं हरिद्वारे पूजयेत्प्रयतो नरः॥\nस स देवः सुप्रसन्नः पूरयेत्तन्मनोरथान् ॥५०॥"
  },
  {
    "text": "एतदेव तपःस्थानमेतदेव जपस्थलम्॥\nएतदेव हुतस्थानं यत्र गंगा भुवं गता ॥५१॥"
  },
  {
    "text": "यस्तत्र नियतो मर्त्यो गंगानामसहस्रकम्॥\nत्रिकालं पठति स्नात्वा सोऽक्षयां संततिं लभेत् ॥५२॥"
  },
  {
    "text": "गंगाद्वारे पुराणं तु श्रृणुयाद्यश्च भक्तितः॥\nनियमेन महाभागे स याति पदमव्ययम् ॥५३॥"
  },
  {
    "text": "हरिद्वारस्य माहात्म्यं यः श्रृणोति नरोत्तमः॥\nपठेद्वा भक्तिसंयुक्तः सोऽपि स्नानफलं लभेत् ॥५४॥"
  },
  {
    "text": "देवि तिष्ठति यद्गेहे माहात्म्यं लिखितं त्विदम्॥\nतद्गृहे सर्पचौराग्निग्रहराजभयं नहि ॥५५॥"
  },
  {
    "text": "वर्द्धतेसंपदः सर्वा विष्णुदेवप्रसादतः ॥५६॥"
  },
  {
    "text": "इति श्रीबृहन्नारदीयपुराणे बृहदुपाख्याने उत्तरभागे वसुमोहिनीसंवादे हरिद्वारमाहात्म्यं नाम षट्षष्टितमोऽध्यायः ॥६६॥"
  },
  {
    "text": "इति गङ्गाद्वारं (हरिद्वार)माहात्म्यं समाप्तम्॥"
  }
]
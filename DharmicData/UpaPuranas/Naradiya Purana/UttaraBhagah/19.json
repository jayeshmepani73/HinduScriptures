[
  {
    "text": "वसिष्ठ उवाच॥\nसोऽनुज्ञातो महीपालः प्रियाभिः प्रियकामुकः॥\nप्रहर्षमतुलं लेभे धर्मांगदमुवाच ह ॥१॥"
  },
  {
    "text": "एतां द्वीपवतीं पृथ्वीं परिपालय पुत्रक॥\nकृत्वा दुष्टवधं त्वादावप्रमत्तः सदोद्यतः ॥२॥"
  },
  {
    "text": "सदावसरसंयुक्तः सदाचारनिरीक्षकः॥\nसदा चेतनसंयुक्तः सदा वाणिज्यवल्लभः ॥३॥"
  },
  {
    "text": "सदा भ्रमणशीलश्च सदा दानरतिर्भव॥\nसदा कौटिल्यहीनश्च सदाचाररतः सदा ॥४॥"
  },
  {
    "text": "अपरं श्रृणु मे पुत्र यत्कर्त्तव्यं त्वयाधुना॥\nअविश्वासस्तु सर्वत्र भूमिपानां प्रशस्यते ॥५॥"
  },
  {
    "text": "कोषस्य च परिज्ञानं जनानां जनवल्लभ॥\nरसवद्द्रव्यमाकर्षेः पुष्पेभ्य इव षट्पदः ॥६॥"
  },
  {
    "text": "त्वया पुत्रेण संप्राप्तं पुनरेवेह यौवनम् ॥७॥"
  },
  {
    "text": "इमामपूर्वां वररूपमोहिनीं संप्राप्य भार्यां द्विजराजवक्त्राम्॥\nसुखेन संयोज्य च तेऽद्य भारं सप्तोदधिद्वीपभवं प्ररंस्ये ॥८॥"
  },
  {
    "text": "व्रीडाकरस्तात मनुष्यलोके समर्थपुत्रे सुरताभिकामी॥\nभवेत्पिता चेद्ब्रलिभिश्च युक्तो जीर्णद्विजः श्वेतशिरोरुहश्च ॥९॥"
  },
  {
    "text": "जीर्णोऽप्यजीर्णस्तव सौख्यवृद्धो वांछे इमां लोकवरां वरार्हाम्॥\nसंत्यज्य देवान्मम हेतुमागतामनंगबाणाभिहतां सुनेत्राम् ॥१०॥"
  },
  {
    "text": "कामं रमिष्ये द्रुतकां चनाभां ह्येकांतशीलः परिपूर्णचेताः॥\nभूत्वा तु गुप्तो वननिर्झरेषु रम्येषु दिव्येषु नदीतटेषु ॥११॥"
  },
  {
    "text": "इयं पुरंध्री मम जीविताधिका सुखेन धार्या त्रिदिवैकनारी॥\nअस्यास्तु हेतोर्विबुधा विमूढा यथा रमायै धरणीशसंघाः ॥१२॥"
  },
  {
    "text": "तद्वाक्यमाकर्ण्य पितुः सुबुद्धिः प्रणम्य भक्त्या जननीसमेतम्॥\nनृपोत्तमं तं नृपनन्दनोऽसौ दिदेश भोगार्थमनेकवित्तम् ॥१३॥"
  },
  {
    "text": "आज्ञाविधेयांस्तु पितुर्नियोज्य दासांश्च दासीश्च हिरण्यकंठीः॥\nमत्स्यध्वजार्त्तस्य सुखाय पुत्रस्ततो महीरक्षणमाचचार ॥१४॥"
  },
  {
    "text": "नृपैस्तुतो धर्मविभूषणोऽसौ समावृतो द्वीपवतीं समग्राम्॥\nतस्येत्थमुर्वीं चरतश्च भूप न पापबुद्धिं कुरुते जनौघः ॥१५॥"
  },
  {
    "text": "न चापि वृक्षः फलपुष्पहीनो न क्षेत्रमासीद्यवशालिहीनम्॥\nस्रवंति गावो घटपूरदुग्धं घृताधिकं शर्करवत्सुमिष्टम् ॥१६॥"
  },
  {
    "text": "क्षीरं सुपेयं सकलार्तिनाशनं पापापहं पुष्टिविवर्धनं च॥\nजनो न कश्चिद्विभवस्य गोप्ता भर्तुहिं भार्या न कटूक्तिवादिनी ॥१७॥"
  },
  {
    "text": "पुत्रो विनीतः पितृशासने रतो वधूः स्थिता हस्तपुटे च श्वश्रोः॥\nद्विजोपदेशे हि जनो व्यवस्थितो वेदोक्तधर्माचरणाद्द्विजोत्तमाः ॥१८॥"
  },
  {
    "text": "न भुंजते माधववासरे जना न यांति शोषं भुविः निम्नगास्तु॥\nसंभुज्य माना नहि यांति संपदः संभोगयुक्तैरपि मानवैः क्षयम् ॥१९॥"
  },
  {
    "text": "विवृद्धिमायांति जलैरिवोर्द्ध्वं दूर्वातृणं शाद्वलतामुपैति॥\nकृती च लोको ह्यभवत्समस्तो धर्मांगदे पालनसंप्रवृत्ते ॥२०॥"
  },
  {
    "text": "भुक्त्वा तु सौख्यानि च यांति मानवा हरेः पदं तद्दिनसेवनेन॥\nद्वाराणि सध्वान्तनिशासु भूप गुप्तानि कुर्वंति न दस्यु भीताः ॥२१॥"
  },
  {
    "text": "न चापि गोपेषु ददंति वृत्तिं स्वेच्छाचरा मंदिरमाव्रजंति॥\nक्षीरं क्षरंत्यो घटवत्सुभूरिशो वत्सप्रियाः शांतिकराश्च गावः ॥२२॥"
  },
  {
    "text": "अकृष्टपच्या धरणी समस्ता प्ररूढसस्या किल लांगलं विना॥\nमातुः पयोभिः शिशवः सुपुष्टा भर्तुः प्रयोगैः प्रमदाः सुपुष्टाः ॥२३॥"
  },
  {
    "text": "नृपैः सुगुप्तास्तु जनाः सुपुष्टाः सत्याभियुक्तो हि वृषः सुपुष्टः॥\nएवंविधे धर्मरतिप्रधाने जने प्रवृत्ते हरिभक्तियुक्ते॥\nसंरक्ष्यमाणे हि नृपात्मजेन जगाम कालः सुखहे तुभूतः ॥२४॥"
  },
  {
    "text": "निरामयो भूतिसमन्वितश्च सभूरिवर्षोत्सवकारकश्च॥\nपृथ्वीपतिश्चातिविमोहितश्च विमोहिनीचेष्टितसौख्ययुक्तः ॥२५॥"
  },
  {
    "text": "दिनं न जानाति न चापि रात्रिं मासं च पक्षं च स वत्सरं च॥\nअतीव मुग्धः सुरतेन तस्या विरंचिपुत्र्याः शुभचेष्टितायाः ॥२६॥"
  },
  {
    "text": "विमोहिनीसंगमने नृपस्य बभूव शक्तिस्त्वधिका मनोजे॥\nयथा यथा सेवत एव भूपस्तथा तथा वृद्धिमियर्ति वीर्यम्॥\nपक्षेषु शुक्लेष्विव शीतभानुर्न क्षीयते संततसेवनेन ॥२६॥"
  },
  {
    "text": "वृंदारकः पीतसुधारसो यथा संस्पृश्य संस्पृश्य पुनर्नवोऽसौ॥\nपिबंस्तु पानं सुमनोहरं हि श्रृण्वंस्तु गीतं सुपदप्रयुक्तम् ॥२७॥"
  },
  {
    "text": "पश्यंश्च रूपं स नितंबिनीनां स्पृशन्स्पृशन्मोहिनिवक्त्रचंद्रम्॥\nविमर्द्दमानस्तु करेण तुंगौ सुखेन पीनौ पिशितोपरूढौ ॥२९॥"
  },
  {
    "text": "घनस्तनौ कांचनकुंभतुल्यौ प्रच्छादितौ हारविभूषणेन॥\nवलित्रयं नातिविवर्द्धमानं मनोहरं लोमशराजिशोभम् ॥३०॥"
  },
  {
    "text": "स्तनस्य रूपं परितो विलोक्य दध्रे वरांग्याः शुभलोचनायाः॥\nनहीदृशं चारुतरं नितांतं नितंबिनीनां मनसोऽभिरामम् ॥३१॥"
  },
  {
    "text": "यादृग्विधं मोहिनमोहनार्थं विनिर्मितं यद्विधिना स्वरूपम्॥\nमृगेंद्रशत्रोःकरसन्निकाशे जंघे विलोमे द्रुतकांचनाभे ॥३२॥"
  },
  {
    "text": "शशांककांतिर्द्दशनस्य पंक्तिर्निगूढगुल्फे जनमोहनार्थम्॥\nआपादशीर्षं किल तत्स्वरूपं संपश्यतच्चारुविशालनेत्र्याः ॥३३॥"
  },
  {
    "text": "मेने सुराणामधिकं हि राजा कृतार्थमात्मानमतीव हर्षात्॥\nअहो सुतन्वी विपुलेक्षणेयं याचिष्यते यच्च तदेव देयम् ॥३४॥"
  },
  {
    "text": "अस्यास्तु रम्ये सुरते शुभाया दास्यामि चांते निजवित्तजातम्॥\nसुदुर्लभं देयमदेयमन्यैर्दास्यामि चास्या यदि वाप्यदेयम् ॥३५॥"
  },
  {
    "text": "यद्यप्यदेयं मम जीवितं हि याचिष्यते चेद्यदि हेमवर्णा॥\nदास्यामि चेदं न विचारयिष्ये पुत्रं विना नास्ति नदेयमस्याः ॥३६॥"
  },
  {
    "text": "इति श्रीबृहन्नारदीयपुराणोत्तरभागे मोहिनीप्रणयवर्णनं नामैकोनविंशोऽध्यायः ॥१९॥"
  }
]
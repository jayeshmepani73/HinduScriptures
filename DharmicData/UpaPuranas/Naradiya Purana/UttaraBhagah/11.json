[
  {
    "text": "वसिष्ठ उवाच॥\nतच्छ्रुत्वा नृपतेर्वाक्यं महाज्ञानी मुनीश्वरः॥\nचिंतयित्वा क्षणं ज्ञात्वा कारणं तमुचाव ह ॥१॥"
  },
  {
    "text": "वामदेव उवाच॥\nपुरा त्वमवनीपाल शूद्रजातिसमुद्भवः॥\nदारिद्र्येण पराभूतो दुष्टया भार्यया तथा ॥२॥"
  },
  {
    "text": "परसेवनया चैव वेतनेन भुजिक्रिया॥\nनिवसन्दुःखसंतप्तो बहुवर्षाणि पार्थिव ॥३॥"
  },
  {
    "text": "कदाचिद्द्विजसंसर्गात्तीर्थयात्रां गतो भवान्॥\nततः सर्वाणि तीर्थानि परिक्रम्य महीपते ॥४॥"
  },
  {
    "text": "द्विजसेवापरो जातो मथुरां पुण्यरूपिणीम्॥\nतत्र स्नातं त्वया विप्रसंगेन यमुनाजले ॥५॥"
  },
  {
    "text": "विश्रांतिसंज्ञके तीर्थे सर्वतीर्थोत्तमोत्तमे॥\nमंदिरे च वराहस्य कथ्यमानां कथां नृप ॥६॥"
  },
  {
    "text": "पुराणोक्तां च शुश्राव अशून्यशयनव्रतम्॥\nचतुर्भिः पारणैर्यस्य निष्पत्तिस्तु विधीयते ॥७॥"
  },
  {
    "text": "येन चीर्णेन देवेशो जीमूताभः प्रसीदति॥\nलक्ष्मीभर्ता जगन्नाथो निःशेषाघौघनाशनः ॥८॥"
  },
  {
    "text": "तत्कृतं भवता राजन्पुनरभ्येत्य मंदिरम्॥\nअशून्यशयनं पुण्यं गृहे वृद्धिकरं परम् ॥९॥"
  },
  {
    "text": "अकृत्वेदं महाराज व्रतं पातकनाशनम्॥\nगार्हस्थ्यमनुतिष्ठेत वंध्यावन्निष्फलो भवेत्॥\nसुखमीदृग्विधं लोके दुर्लभं प्रतिभाति मे ॥१०॥"
  },
  {
    "text": "श्रावणस्य तु मासस्य द्वितीययां महीपते॥\nग्राह्यमेतद्व्रतं पुण्यं जन्ममृत्युजरापहम् ॥११॥"
  },
  {
    "text": "लक्ष्मीयुक्तो जगन्नाथः पूजनीयोऽत्र पार्थिव॥\nफलैः पुष्पैस्तथा धूपैश्चारुरक्तानुलेपनैः॥\nशय्यादानैर्वस्त्रदानैस्तथा ब्राह्मणभोजनैः ॥१२॥"
  },
  {
    "text": "तत्त्वया सर्वमेतद्धिकृतं राजन्सुदुस्तरम्॥\nतस्यैव कर्मणः पुष्टिरशून्यस्य महीपते॥\nइमानेवाग्रतः पुण्यास्त्वयोक्तान्विस्तराच्छृणु ॥१३॥"
  },
  {
    "text": "नाप्रसन्नें जगन्नाथे भवेयुरिति निश्चितम्॥\nपूर्वजन्मनि देवेशस्त्वयाशून्येन पूजितः ॥१४॥"
  },
  {
    "text": "इह जन्मनि राजेंद्र द्वादश्यार्चयसे हरिम्॥\nअवश्यं प्राप्यसे राजन् विष्णोः सायुज्यतां ध्रुवम् ॥१५॥"
  },
  {
    "text": "एष प्रश्नो मया राजन्व्याख्यातस्ते सुमंगलः॥\nसंपदां प्रभवोपेतो ज्ञातेरुत्कर्षणार्थकः ॥१६॥"
  },
  {
    "text": "किमन्यत्ते महीपाल ददामीह करोमि च॥\nअवश्यं सर्वयोग्योऽसि भक्तोऽसि त्वं जनार्दने ॥१७॥"
  },
  {
    "text": "राजोवाच॥\nउत्सुकोऽहं द्विजश्रेष्ठ मंदरं पर्वतं प्रति॥\nतत्राश्चर्याण्यनेकानि द्रष्टुकामस्तवाज्ञया ॥१८॥"
  },
  {
    "text": "लघुर्भूत्वा गुरुं त्यक्त्वा पुत्रोपरि द्विजोत्तम॥\nराज्यशासनजं भारं दुर्वहं यच्च भूमिपैः ॥१९॥"
  },
  {
    "text": "सोऽहं स्वेच्छाचरो यातो मत्कृत्यं तनयश्चरेत्॥\nतछ्रुत्वा वचनं राज्ञो वामदेवोऽब्रवीदिदम् ॥२०॥"
  },
  {
    "text": "एतद्धि परमं कृत्यं पुत्रस्य नृपपुंगवं॥\nयत्क्लेशात्पितरं प्रेम्णा विमोचयति सर्वदा ॥२१॥"
  },
  {
    "text": "पितुर्वचनकारी च मनोवाक्कायशक्तितः॥\nतस्य भागीरथीस्नानमहन्यहनि जायते ॥२२॥"
  },
  {
    "text": "निरस्य पितृवाक्यं तु व्रजेत्स्नातुं सुरापगाम्॥\nनो शुद्धिस्तस्य पुत्रस्य इतीत्थं वैदिकी श्रुतिः ॥२३॥"
  },
  {
    "text": "स त्वं गच्छ यथाकामं कृतकृत्योऽसि भूपते॥\nहरिप्रसादात्ते जातो वंशे पुत्रः स पुण्यकृत् ॥२४॥"
  },
  {
    "text": "एवमुक्ते तु मुनिना समारुह्य तुरंगमम्॥\nययौ शीघ्रगतिः श्रीमान्सदागतिरिव स्वयम् ॥२५॥"
  },
  {
    "text": "वीक्ष्यमाणो गिरीन्सर्वान्वनानि सरितस्तथा॥\nसर्वाश्चर्याणि राजेंद्रः सरांस्युपवनानि च ॥२६॥"
  },
  {
    "text": "सोऽचिरेणैव कालेन संप्राप्तो मंदराचलम्॥\nभ्रामयित्वा गिरिं श्वेतं गंधमादनमेव च ॥२७॥"
  },
  {
    "text": "अतीत्य च महामेरुं दृष्ट्वा चैवोत्तरान्कुरून्॥\nशतसूर्यप्रतीकाशं सर्वतः कांचनावृतम् ॥२८॥"
  },
  {
    "text": "संघृष्टं हरिबाहुभ्यां स्रवंतं कांचनं रसम्॥\nतद्भूभागं नगाकीर्णं बहुधातुविभूषितम् ॥२९॥"
  },
  {
    "text": "बहुनिर्झरसंयुक्तं बहुकंदरभूषितम्॥\nनिम्नागायुतसंपूर्णं धौतं गंगाजलैः शुभैः ॥३०॥"
  },
  {
    "text": "विश्वस्तैर्युवतीवृन्दैः कांताशर्मोपसेविभिः॥\nघटप्रमाणैर्नृपते परिपक्वैः सुगंधिभिः ॥३१॥"
  },
  {
    "text": "फलैर्युवतिसंभूतैः कुचैरिव विभूषितम्॥\nद्विरेफध्वनिसंयुक्तं कोकिलस्वरनादितम् ॥३२॥"
  },
  {
    "text": "अनेकसत्त्वविरुतैः समंतान्नादितं गिरिम्॥\nसंपश्यमानो नृपतिर्विवेश स महागिरिम् ॥३३॥"
  },
  {
    "text": "आरोढुकामस्तु कुतूहलात्तमन्वेषयन्केन पथा प्ररोहम्॥\nस वीक्षते यावदसौ समंतात्तावत्समस्तं द्रुमपक्षिसंघम् ॥३४॥"
  },
  {
    "text": "विसर्पमाणं ध्वनिना गृहीतं विमोहिनीवक्त्रसमुद्भवेन॥\nउपप्लवंतं तरसा महीपस्तेनैव सार्द्धं स जगाम तूर्णम् ॥३५॥"
  },
  {
    "text": "तस्याऽपि कर्णे ध्वनिराविवेश विमोहिनीवक्त्रसमुद्भवो यः॥\nविमोहितो येन विमुच्य वाहं त्रिविक्रमेणेव विलंघ्यमानम् ॥३६॥"
  },
  {
    "text": "मार्गं गिरेर्मोहिनिगीतमुग्धं क्षणेन राजा सहसा ददर्श॥\nगिरौ स्थितां तप्तसुवर्णभासं कामस्य यष्टीमिव निर्मितां च ॥३७॥"
  },
  {
    "text": "शक्रस्य लिंगं गगने प्रसक्तं संपूजयंतीमिव लोकसूत्यै॥\nक्षमास्वरूपामिव वै रसाया गिरेः सुताया इव रूपराशिम् ॥३८॥"
  },
  {
    "text": "सिंधोस्तु वेलामिव रूपयुक्तां तस्यास्तनुं वै रतिमंदिराख्याम्॥\nविकर्षमाणां सहसा त्रिनेत्रं लिंगाश्रयं देवविनोदनार्थम् ॥३९॥"
  },
  {
    "text": "तत्पुण्यकर्त्तुर्मनसाभिलाषां व्यवस्थितो मोहिनिरूपदर्शी ।\nविमोहितोऽसौ निपपात राजा विमोहिनीकामशरेण विद्धः ॥४०॥"
  },
  {
    "text": "ज्वरेण तीव्रेण गृहीतदेहः समीपमस्याः स ससर्प शीघ्रम् ।\nविसर्पिणं भूमिपतिं सुनेत्रा विलोकयामास कटाक्षदृष्ट्या ॥४१॥"
  },
  {
    "text": "विमुच्य वीणां विरराम गीताप्राप्तं च कार्यं सहसैव मेने॥\nविधूनयंती मृगपक्षिसघान्सुवाससा गंडभुजौ निवार्य ॥४२॥"
  },
  {
    "text": "शिलीमुखान् श्वाससुगंधमुग्धान् जगाम देवी नृपतेः समीपम्॥\nत्यक्त्वा हरं पूज्यतमं सुलिंगं गगत्वा तु पार्श्वे तमुदारचेष्टा ॥४३॥"
  },
  {
    "text": "विमोहिनी नीरजपत्रनेत्रा उवाच वाक्यं मधुरं मनोज्ञम्॥\nरुक्मांगदं कामशराभितप्तमुत्तिष्ठ राजन्वशगा तवाहम् ॥४४॥"
  },
  {
    "text": "किं मूर्च्छया देहमिमं क्षिणोषि यस्त्वं धराभारमिमं महांतम्॥\nतृणीकृतं भूप समुद्वहेथा यन्मामकं रूपमवेक्ष्य हारि ॥४५॥"
  },
  {
    "text": "किं मुह्यसे दुर्बलगौरिवेह पंके निमग्ना भव त्वम्॥\nधीरोऽसि विडंबयेथाः किमर्थमात्मानमुदारचेष्टम् ॥४६॥"
  },
  {
    "text": "यद्यस्ति वांछा तव भूपतीश ममानुकूले सुरतेऽतिहृद्ये॥\nप्रदाय दानं च सुधर्ममुक्तं भुंक्ष्व स्वदासीमिव मां रतिज्ञाम् ॥४७॥"
  },
  {
    "text": "इति श्रीबृहन्नारदीयपुराणोत्तरेभागे मोहिनीदर्शनं नाम एकादशोऽध्यायः ॥११॥"
  }
]
[
  {
    "text": "मांधातोवाच॥\nपुत्रस्य वचनं श्रुत्वा किं चकार महीपतिः॥\nसा चापि मोहिनी ब्रह्मन्प्रिया राज्ञो विधेः सुता ॥१॥"
  },
  {
    "text": "आश्चर्यरूपं कथितमाख्यानं तु सुधोपमम्॥\nविशेषतस्त्वया पुण्यं सर्वसंदेहभंजनम् ॥२॥"
  },
  {
    "text": "वसिष्ठ उवाच॥\nतत्पुत्रवचनं श्रुत्वा प्रहृष्टो नृपपुंगवः॥\nउदतिष्ठत्प्रियायुक्तस्ताः श्रियश्चावलोकयत् ॥३॥"
  },
  {
    "text": "क्षणं हर्षान्वितो भूप राजा विष्णुपरायणः॥\nनागकन्यास्तु ताः सर्वा वारुणीसहिता मुदा ॥४॥"
  },
  {
    "text": "प्रददौ तनये प्रेम्णा भार्यार्थं धर्मभूषणे॥\nशेषं दानवनारीभिर्बहुरत्नसमन्वितम् ॥५॥"
  },
  {
    "text": "मोहिन्यै प्रददौ राजा कामबाणप्रपीडितः॥\nसंविभज्य पिता वित्तं धर्मांगदसमाहृतम् ॥६॥"
  },
  {
    "text": "पुरोहितमुवाचेदं काले चाहूय भूपतिः॥\nसर्वासां मत्सुतो ब्रह्मन्पाणीन्गृह्णातु धर्मतः ॥७॥"
  },
  {
    "text": "कुमारीणां कुमारोऽयं मद्वाक्ये संस्थितः सदा॥\nवैवाह्यलग्ने नक्षत्रे मुहूर्ते सर्वकामदे ॥८॥"
  },
  {
    "text": "वाचयित्वा द्विजान्स्वस्ति गोस्वर्णांबरतोषितान्॥\nविवाहं कुरु पुत्रस्य मम धर्मांगदस्य वै ॥९॥"
  },
  {
    "text": "यः पुत्रस्य पितोद्वाहं न करोतीह मंदधीः॥\nस मज्जेन्नरके घोरे ह्यप्रतिष्ठे युगायुतम् ॥१०॥"
  },
  {
    "text": "तस्माच्चोद्वाहयेत्पुत्रं पिता धर्मसमन्वितः॥\nआत्मा संस्थापितस्तेन येन संस्थापितः सुतः ॥११॥"
  },
  {
    "text": "सर्वक्रतुफलं तस्य पुत्रोद्वाहे कृते भवेत्॥\nपुत्रस्य गुणयुक्तस्य निर्गुणस्यापि भूसुर ॥१२॥"
  },
  {
    "text": "पित्रा कारयितव्यो हि विवाहो धर्ममिच्छता॥\nयो न दारैश्च वित्तैश्च पुत्रान्संयोजयेत्पिता ॥१३॥"
  },
  {
    "text": "न पुमान्स तु विज्ञेय इहामुत्र विगर्हितः॥\nतस्माद्वृत्तियुताः कार्याः पुत्रा दारैः समन्विताः ॥१४॥"
  },
  {
    "text": "यथा रमन्ते ते तुष्टाः सुखं पुत्राः सुमानिताः॥\nतच्छ्रुत्वा वचनं राज्ञो द्विजस्तस्य पुरोहितः ॥१५॥"
  },
  {
    "text": "धर्मांगदविवाहार्थमुद्यतो हर्षसंयुतः॥\nस युवानिच्छमानोऽपि स्त्रीसौख्यं लज्जाया सुतः ॥१६॥"
  },
  {
    "text": "स्वीचकार पितुर्वाक्याद्दारसंग्रहणं तदा॥\nवरुणात्मजया सार्द्धं नागकन्या मनोहराः ॥१७॥"
  },
  {
    "text": "उपयेमे महाबाहू रूपेणाप्रतिमा भुवि॥\nउद्वाहयित्वा सर्वास्ता विधिदृष्टेन कर्मणा ॥१८॥"
  },
  {
    "text": "वसुगोरत्नदानानि विप्रेभ्यः प्रददौ मुदा॥\nकृतदारो ववंदेऽथ पादान्मातुः पितुर्मुदा ॥१९॥"
  },
  {
    "text": "ततः संध्यावलीदेवीमाह धर्मांगदः सुतः॥\nपितुर्वाक्येन मे देवि संजातो दारसंग्रहः ॥२०॥"
  },
  {
    "text": "एतन्मे नास्ति मनसि यत्पित्रोद्वाहितो ह्यहम्॥\nअव्ययं पितरं विज्ञं देवि शुश्रूषये ह्यहम् ॥२१॥"
  },
  {
    "text": "दिव्यैर्भोगैर्न मे किंचित्स्वर्गेणापि प्रयोजनम्॥\nकार्या मे पितृशुश्रूषा तव चैव दिवानिशम् ॥२२॥"
  },
  {
    "text": "संध्यावल्युवाच॥\nचिरं जीव सुखं पुत्र भुंक्ष्व भोगान्मनोऽनुगान्॥\nपितुः प्रसादाद्दीर्घोयुर्मनो नंदय मे सुत ॥२३॥"
  },
  {
    "text": "त्वया सुपुत्रिणी पुत्र जाता गुणवता क्षितौ॥\nसपत्नीनां च सर्वासां हृदये संस्थिता ह्यहम् ॥२४॥"
  },
  {
    "text": "एवमुक्त्वा परिष्वज्य मूर्द्धन्याघ्राय चासकृत्॥\nव्यसर्जयत्ततः पुत्रं राज्यतंत्रावलोकने ॥२५॥"
  },
  {
    "text": "विसर्जितस्तदा मात्रा मातॄरन्याः प्रणम्य च॥\nराज्यतंत्रं तदखिलं चक्रे पितृवचः स्थितः ॥२६॥"
  },
  {
    "text": "दुष्टनिग्रहणं चक्रे शिष्टानां परिपालनम्॥\nअटनं सर्वदेशेषु वीक्षणं सर्वकर्मणाम् ॥२७॥"
  },
  {
    "text": "चक्रे सर्वत्र कार्याणां मासि मासि निरीक्षणम्॥\nहस्त्यश्वपोषणं चक्रे चारचक्रेक्षणं तथा ॥२८॥"
  },
  {
    "text": "वादसंवीक्षणं चक्रे तुलामानं दिने देने॥\nगृहे गृहे नराणां च चक्रे संरक्षणं नृपः ॥२९॥"
  },
  {
    "text": "स्तनंधयी क्वचिद्बालः स्तनहीनो न रोदिति॥\nश्वश्रूर्वध्वा न कुत्रापि प्ररोदित्यवमानिता ॥३०॥"
  },
  {
    "text": "क्वचित्समर्थस्तनयः पितरं नहि याचते॥\nन वर्णसंकरो राज्ये केषांचिदभवत्पुनः ॥३१॥"
  },
  {
    "text": "न गूढविभवो लोको धर्मे वदति दूषणम्॥\nन कंचुकविहीना तु भवेन्नारी सभर्तृका ॥३२॥"
  },
  {
    "text": "गृहान्निष्क्रमणं स्त्रीणां मास्तु राज्ये मदीयके॥\nमा सकेशा हि विधवा मास्त्वकेशा मभर्तृका ॥३३॥"
  },
  {
    "text": "मा व्रतीह सदाक्रोशी मारण्या नगराश्रयाः॥\nसामान्यवृत्त्यदाता मे राज्येऽवसतु निर्घृणः ॥३४॥"
  },
  {
    "text": "गोपालो नगराकांक्षी निर्गुणस्तूपदेशकः॥\nऋत्विग्वा शास्त्रहीनश्च मा मे राज्ये वसेदिह ॥३५॥"
  },
  {
    "text": "यो हि निष्पादयेन्नीलीं नीलीरंगातिसेचकः॥\nनिर्वास्यौ तावुभौ पापौ यो वै मद्यं करोति च ॥३६॥"
  },
  {
    "text": "वृथा मांसं हि योऽश्नाति पृष्ठमांसप्रियो हि यः॥\nतस्य वासो न मे राज्ये स्वकलत्रं त्यजेच्च यः ॥३७॥"
  },
  {
    "text": "विष्णुं परित्यज्य वरं सुराणां संपूजयेद्योऽन्यतमं हि देवम्॥\nगच्छेत्सगर्भां युवतीं प्रसूतां दंड्यश्च वध्यश्च स चास्मदीयैः ॥३८॥"
  },
  {
    "text": "इति श्रीबृहन्नारदीयपुराणोत्तरभागे शिक्षानिरूपणं नामैकविंशोऽध्यायः ॥२१॥"
  }
]
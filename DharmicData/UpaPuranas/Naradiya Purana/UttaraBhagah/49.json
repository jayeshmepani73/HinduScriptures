[
  {
    "text": "वसुरुवाच॥\nवायव्ये तु दिशो भागे तस्य पीठस्य सुंदरि॥\nलिंगं प्रस्थापितं तत्र सगरेण चतुर्मुखम् ॥१॥"
  },
  {
    "text": "सागराद्वायुकोणे तु भद्रदेहं सरः स्मृतम्॥\nगवां क्षीरेण संजातं सर्वपातकनाशनम् ॥२॥"
  },
  {
    "text": "कपिलानां सहस्रस्य सम्यग्दत्तस्य यत्फलं॥\nतत्फलम् लभते मर्त्यः स्नानमात्रेण मोहिनि ॥३॥"
  },
  {
    "text": "पूर्वाभाद्रपदायुक्ता पौर्णमासी यदा भवेत्॥\nतदा पुण्यतमः कालोह्यश्वमेधफलप्रदः ॥४॥"
  },
  {
    "text": "यत्र सा दृश्यते देवी विख्याता भीष्मचंडिका॥\nश्मशाने तां समभ्यर्च्य न नरो दुर्गतिं व्रजेत् ॥५॥"
  },
  {
    "text": "अंतकेश्वरपूर्वेण दक्षे सर्वेश्वरस्य च॥\nमातलीश्वरसौम्ये तु कृत्तिवासेश्वरः स्मृतः ॥६॥"
  },
  {
    "text": "कृत्तिवासेश्वरं दृष्ट्वा तं संपूज्य परां गतिम्॥\nएकेन जन्मना देवि कृत्तिवासे तु लभ्यते॥\nपूर्वजन्मकृतं पापं तपसापि न शुद्ध्यति ॥७॥"
  },
  {
    "text": "तत्क्षणान्नश्यते पापं तस्य लिंगस्य दर्शनात्॥\nकृते तु त्र्यंबकं पूर्वं त्रेतायां कृत्तिवाससम् ॥८॥"
  },
  {
    "text": "महेश्वरं तु देवस्य द्वापरे नाम गीयते॥\nहस्तिपालेश्वरं नाम कलौ सिद्धैस्तु गीयते ॥९॥"
  },
  {
    "text": "कृत्तिवासेश्वरो देवो द्रष्टव्यश्च पुनः पुनः॥\nयदीहेत्तारकं ज्ञानं शाश्वतं चामृतप्रदम् ॥१०॥"
  },
  {
    "text": "दर्शनाद्देवदेवस्य ब्रह्महापि प्रमुच्यते॥\nस्पर्शने पूजने चैव सर्वयज्ञफलं लभेत् ॥११॥"
  },
  {
    "text": "श्रद्धया परया देवं येऽर्चयंति सनातनम्॥\nफाल्गुनस्य चतुर्दश्यां कृष्णपक्षे समाहिताः ॥१२॥"
  },
  {
    "text": "पुष्पैः फलैस्तथा पत्रैर्भक्ष्यैरुच्चावचैस्तथा॥\nक्षीरेण मधुना चैव तोयेन सह सर्पिषा ॥१३॥"
  },
  {
    "text": "तर्पयंति परं लिंगमर्चयंति शुभं शिवम्॥\nडुंडुकारनमस्कारैर्नृत्यगीतैस्तथैव च ॥१४॥"
  },
  {
    "text": "मुखवाद्यैरनेकैश्च स्तोत्रैर्मंत्रैस्तथैव च॥\nउपोष्य रजनीमेकां भक्त्या परमया हरम् ॥१५॥"
  },
  {
    "text": "ते यांति परमं स्थानं पूजयित्वा च मोहिनि॥\nभूतायां चैत्रमासस्य योऽर्चयेत्परमेश्वरम् ॥१६॥"
  },
  {
    "text": "स च वित्तेश्वरं प्राप्य क्रीडते यक्षराडिव॥\nवैशाखस्य चतुर्द्दश्यां योऽर्चयेत्प्रयतः शिवम् ॥१७॥"
  },
  {
    "text": "वैशाखलोकमासाद्य तस्यैवानुचरो भवेत्॥\nज्येष्ठमासे चतुर्दश्यां योऽर्चयेच्छ्रद्धया हरम् ॥१८॥"
  },
  {
    "text": "स्वर्गलोकमवाप्नोति यावदाभूत संप्लवम्॥\nचतुर्द्दश्यां शुचौ भद्रे योऽर्चयेत्प्रयतः शिवम् ॥१९॥"
  },
  {
    "text": "सूर्यलोकं समासाद्य क्रीडते यावदीप्सितम्॥\nश्रावणस्य चतुर्द्दश्यां कामलिंगं समुत्थितम् ॥२०॥"
  },
  {
    "text": "ददाति वारुणं लोकं क्रीडते चाप्सरोन्वितः॥\nमासि भाद्रपदे युक्तमर्चयित्वा तु शंकरम् ॥२१॥"
  },
  {
    "text": "पुष्पैः फलैश्च विविधैरिंद्रस्यैति सलोकताम्॥\nपितृपक्षे चतुर्द्दश्यां पूजयित्वा यथेश्वरम् ॥२२॥"
  },
  {
    "text": "प्राप्नोति पितृलोकं तु क्रीडते पूजितश्च तैः॥\nप्रबोधमासे देवेशमर्चयित्वा महेश्वरम् ॥२३॥"
  },
  {
    "text": "चंद्रलोकं समासाद्यक्रीडते यावदीप्सितम्॥\nबहुले मार्गशीर्षस्य पूजयित्वा पिनाकिनम् ॥२४॥"
  },
  {
    "text": "विष्णुलोकमवाप्नोति क्रीडते कालमक्षयम्॥\nअर्चयित्वा तथा पौषे स्थाणुं हृष्टेन चेतसा ॥२५॥"
  },
  {
    "text": "प्राप्नोति नैर्ऋतं स्थानं तेनैव सह मोदते॥\nमाघे समर्चयित्वा वै पुष्पमूलफलैः शुभैः ॥२६॥"
  },
  {
    "text": "प्राप्नोति शिवलोकं तु त्यक्त्वा संसारसागरम्॥\nकृत्तिवासेश्वरं देवमर्चयेत्तु प्रयत्नतः ॥२७॥"
  },
  {
    "text": "अविमुक्ते वसेच्चैव यदीच्छेच्छांकरं पदम्॥\nघंटा कर्णो ह्रदस्तत्र व्यासेशस्य तु पश्चिमे ॥२८॥"
  },
  {
    "text": "स्नानं कृत्वा ह्रदे तस्मिन्व्यासेशस्य च दर्शनात्॥\nयत्र तत्र मृतो देवि वाराणस्यां मृतो भवेत् ॥२९॥"
  },
  {
    "text": "दंडखाते नरः स्नात्वा तर्पयित्वा स्वकान्पितॄन्॥\nनरकस्थास्तु ये देवि पितृलोकं व्रजंति ते ॥३०॥"
  },
  {
    "text": "पिशाचत्वं गता देवि ये नराः पापकर्मिणः॥\nतेषां पिंडप्रदानेन देहस्योद्धरणं स्मृतम् ॥३१॥"
  },
  {
    "text": "दर्शनात्तस्य खातस्य कृतकृत्योऽभिजायते॥\nतत्रैव ललिता देवी वर्तते लोकशर्मदा ॥३२॥"
  },
  {
    "text": "ये च तां पूजयिष्यंति तस्मिन्स्थाने स्थिताः स्वयम् ।\nतेषां सा विविधान्भोगान्संप्रदास्यति मानदे ॥३३॥"
  },
  {
    "text": "जागरं ये तु तस्याश्च पुरः कुर्वंति दीपकैः॥\nतेषां सा ह्यक्षयान् लोकान् वितरिष्यति मोहिनि ॥३४॥"
  },
  {
    "text": "आलयं ये प्रकुर्वंति भूमिं संमार्जयंति च॥\nतेषामष्टसहस्रस्य सुवर्णस्य फलं भवेत् ॥३५॥"
  },
  {
    "text": "तामुद्दिश्य तु यो देवि ब्राह्मणान्वेदपारगान्॥\nभोजयिष्यति मिष्टान्नैस्तस्य पुण्यफलं श्रृणु ॥३६॥"
  },
  {
    "text": "दुर्गालोके वसेत्कल्पमिहैवागच्छते पुनः॥\nनरो वा यदि वा नारी सर्वभोगसमन्वितौ ॥३७॥"
  },
  {
    "text": "धनधान्यसमायुक्तौ जायेते महतां कुले॥\nसुभगौ दर्शनीयौ च रूपयौवनगार्वितौ ॥३८॥"
  },
  {
    "text": "भवेतामीदृशौ देवि सर्वसौख्यस्य भाजनौ॥\nमानुष्यं दुर्लभं प्राप्य विद्युत्संपातचंचलम् ॥३९॥"
  },
  {
    "text": "येन सा ललिता दृष्टा तस्य जन्मभयं कुतः॥\nपृथ्वीप्रदक्षिणां कृत्वा यत्फलं लभते नरः ॥४०॥"
  },
  {
    "text": "तत्फलं ललितायाश्च वाराणस्यां प्रदर्शनात्॥\nमासि मासि चतुर्थ्यां तु तस्मिन्काल उपोषितः ॥४१॥"
  },
  {
    "text": "अर्चयित्वा तु तां देवीं जागरं तत्र कारयेत्॥\nतस्यार्द्धिः सकला देवि त्रैलोक्यस्यापि पूजितम् ॥४२॥"
  },
  {
    "text": "नलकूबरकेशानं ते च संपूज्य मोहिनि॥\nसर्वसिद्धिप्रदातारं कृत्यकृत्यो नरो भवेत् ॥४३॥"
  },
  {
    "text": "तस्यैव दक्षिणे देवि मणिकर्णीति च श्रुतम्॥\nतस्य चाग्रे महत्तीर्थं सर्वपापप्रणाशनम् ॥४४॥"
  },
  {
    "text": "मणिकर्णीश्वरं देवं कुंडमध्ये व्यवस्थितम्॥\nदृष्ट्वा नत्वा समभ्यर्च्य न भूयो जठरे वसेत् ॥४५॥"
  },
  {
    "text": "तस्य दक्षिणपार्श्वे तु गंगायां स्थापितं परम्॥\nगंगेश्वरं समभ्यर्च्य सुरलोकमवाप्नुयात् ॥४६॥"
  },
  {
    "text": "अन्यदायतनं वक्ष्ये वाराणस्यां सुमोहिनि॥\nयत्र वै देवदेवस्य रुचिरं स्थानमीप्सितम् ॥४७॥"
  },
  {
    "text": "नीयमानं पुरा लिंगं सुभगे शशिमौलिनः॥\nराक्षसैरंतरिक्षस्थैर्व्रजमानैश्च सत्वरम् ॥४८॥"
  },
  {
    "text": "अस्मिन्देशे यदा प्राप्तं तदा देवेन चिंतितम्॥\nअविमुक्तवियोगस्तु कथं मे न भवेदिति ॥४९॥"
  },
  {
    "text": "इममर्थं तु देवेशो यावच्चिंतयते शुभे॥\nतावत्कुक्कुटशब्दस्तु तस्मिन्स्थाने बभूव ह ॥५०॥"
  },
  {
    "text": "शब्दं श्रुत्वा तु तं देवि राक्षसास्त्रस्तचेतसः॥\nलिंगमुत्सृज्य तत्रैव प्रभातसमये गताः ॥५१॥"
  },
  {
    "text": "गतेषु राक्षसेष्वेवं लिंगं तत्रैव संस्थितम्॥\nस्थानेऽतिरुचिरे शुभ्रे देवदेवः स्वयं प्रभुः ॥५२॥"
  },
  {
    "text": "अविमुक्ते तत्र मध्ये अविमुक्ततरं स्मृतम् ॥५३॥"
  },
  {
    "text": "तदा विमुक्तेति सुरैर्हरस्य नाम स्मृतं पुण्यतमाक्षराढ्यम्॥\nमोक्षप्रदं स्थावरजंगमानां ये प्राणिनः पञ्चतां यांति तत्र ॥५४॥"
  },
  {
    "text": "कुक्कुटाश्चापि सुभगे तस्मिन्स्थाने स्थिताः सदा॥\nअद्यापि तत्र दृश्यंते पूज्यमानाः शुभात्मभिः ॥५५॥"
  },
  {
    "text": "अविमुक्तं सदा देवि यः श्रयेदीक्षया नरः॥\nन तस्य पुनरावृत्तिः कल्पकोटिशतैरपि ॥५६॥"
  },
  {
    "text": "देवस्य दक्षिणे भागे वापी तिष्ठति शोभना॥\nतस्यास्तथोदकं पीत्वा नावृत्तिः पुनरत्र च ॥५७॥"
  },
  {
    "text": "त्रीणि लिंगानि वर्तंते हृदये पुरुषस्य तु॥\nतथा यैस्तज्जलं पीतं ते कृतार्थास्तु मानवाः ॥५८॥"
  },
  {
    "text": "तेषां तु तारकं ज्ञानमस्त्येवेति न संशयः॥\nवापीजले नरः स्नात्वा दृष्ट्वा दंडकनामकम् ॥५९॥"
  },
  {
    "text": "अविमुक्तं ततो दृष्ट्वा कैवल्यं लभते क्षणात्॥\nतत्र संध्यामुपासित्वा ब्राह्मणः सकृदेव तु ॥६०॥"
  },
  {
    "text": "पंचषष्टिसमाः संध्या तेन चोपासिता भवेत्॥\nपुरीं वाराणसीं तां तु श्मशानं चाविमुक्तकम् ॥६१॥"
  },
  {
    "text": "अविमुक्तेश्वरं चैव दृष्ट्वा गणपतिर्भवेत्॥\nअविमुक्तेश्वरं लिंगं तत्र दृष्ट्वैव मानवः ॥६२॥"
  },
  {
    "text": "सद्यः पापैस्तथा रोगैः पशुपाशैर्विमुच्यते॥\nअविमुक्तस्य चाग्रे तु लिंगं पश्चान्मुखं स्थितम् ॥६३॥"
  },
  {
    "text": "अविमुक्तं च तं भद्रे नाम्ना वै लक्षणेश्वरम्॥\nतेन वै दृष्टमात्रेण ज्ञानवान् जायते नरः ॥६४॥"
  },
  {
    "text": "तस्य चोत्तरतो देवि लिंगं चैव चतुर्मुखम्॥\nचतुर्थेश्वरनामेदं पापभीमोचनं परम् ॥६५॥"
  },
  {
    "text": "क्षेत्रं वाराणसीनाम मुक्तिदं प्राणिनां भुवि॥\nअविमुक्तेश्वरं तत्र जीवन्मुक्तं प्रकीर्तितम् ॥६६॥"
  },
  {
    "text": "यत्र तत्र स्थितस्यापि गाणपत्यं विधीयते॥\nप्राणांस्तु तत्र संत्यज्य मुक्तिमात्यंतिकीं व्रजेत् ॥६७॥"
  },
  {
    "text": "एतदभ्यंतरे क्षेत्रे प्रथमावरणं स्मृतम्॥\nतथा द्वितीयावरणे प्राच्यां तु मणिकर्णिका ॥६८॥"
  },
  {
    "text": "सप्तकोट्यस्तुलिंगानि तत्र स्थाने स्थितानि हि॥\nतेषां दर्शनमात्रेण यज्ञानां फलमाप्नुयात् ॥६९॥"
  },
  {
    "text": "एतानि सिद्धलिंगानि कूपाः पुण्यास्तस्था ह्रदाः॥\nवाप्यो नद्योऽथ कुंडानि तथा तेऽपि प्रकीर्तिताः ॥७०॥"
  },
  {
    "text": "एतेषु चैव यः स्नानं करिष्यति समाहितः॥\nलिंगानि स्पर्शयित्वा च संसारे न विशेत्पुनः ॥७१॥"
  },
  {
    "text": "पृथिव्यां यानि तीर्थानि ह्यंतरिक्षे च यानि तु॥\nतेषां मध्ये तु मुख्यानि कीर्तितानि मया हि ते ॥७२॥"
  },
  {
    "text": "तीर्थयात्रा वरारोहे कथिता पापनाशिनी॥\nयेन चैषा कृता दृष्टा सोऽपि वै मुक्तिभाग्भवेत् ॥७३॥"
  },
  {
    "text": "अविमुक्तं तु सुश्रोणि मध्यमावरणं शुभम्॥\nएतत्तु कंटकं नाम मृत्युकालेऽभृतप्रदम् ॥७४॥"
  },
  {
    "text": "इति श्रीबृहन्नारदीयपुराणोत्तरभागे मोहिनीवसुसंवादे काशीमाहात्म्ये तीर्थयात्रावर्णनं नामैकोनपञ्चाशत्तमोऽध्यायः ॥४९॥"
  }
]
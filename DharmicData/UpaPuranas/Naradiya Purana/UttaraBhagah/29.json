[
  {
    "text": "काष्ठीलोवाच॥\nएवं सा राक्षसी सुभ्रु हस्तिनीरूपधारिणी॥\nत्रिभिर्मुहूर्तैः संप्राप्ता काशीं विश्वेशमंदिरम् ॥१॥"
  },
  {
    "text": "उवाच तां पुरीं प्राप्य भर्तारमसितेक्षणा॥\nइयं पापतरोः कांत कुठारा परिकीर्तिता ॥२॥"
  },
  {
    "text": "षडूर्मिकांचनस्यैषा कांत प्रोक्ता दुरोदरी॥\nकर्मबीजोपशमनी सर्वेषां गतिदायिका ॥३॥"
  },
  {
    "text": "आद्यं हि वैष्णवं स्थानं पुराणाः संप्रचक्षते॥\nनावैष्णवे स्थले मुक्तिः सर्वस्य तु कदाचन ॥४॥"
  },
  {
    "text": "माधवस्य पुरी चेयं पूर्वमासीद्द्विजोत्तम॥\nमुक्तिदा सर्वजंतूनां सर्वपापप्रणाशिनी ॥५॥"
  },
  {
    "text": "एकदा शंकरो देवो द्रष्टुं प्रागात्पितामहम्॥\nसर्वलोकैककर्तारं भ्राजमानं स्वतेजसा ॥६॥"
  },
  {
    "text": "गत्वा तत्र महादेवो ब्रह्माणं जगतां गुरुम्॥\nनमस्कृत्य स्थितो ह्यग्रे वेदपाठं निशामयन् ॥७॥"
  },
  {
    "text": "चतुर्भिरद्भुतैवक्त्रैश्चतुरो निगमान्मुदा॥\nउद्गिरंतं जगन्नाथं दृष्ट्वा प्रीतोऽभवत्तदा ॥८॥"
  },
  {
    "text": "अथ तत्पंचमं वक्त्रं ब्रह्मणो भूतनायकः॥\nप्रगल्भं तमुपालक्ष्य क्षणाज्जातः समत्सरः ॥९॥"
  },
  {
    "text": "स क्रोधजन्मा विप्रेंद्र तस्य प्रागल्भ्यमक्षमन्॥\nचकर्त तन्नखाग्रेण खस्थं वक्त्रं त्रिलोचनः ॥१०॥"
  },
  {
    "text": "तच्छिन्नं ब्रह्मणः शीर्षं संलग्नं करपल्लवे॥\nवामे निर्धूतमानिशं न निवृत्तं द्विजोत्तम ॥११॥"
  },
  {
    "text": "ब्रह्मा तु दुःखितो भूत्वा तस्थौ स्थाणुं व्यलोकयन्॥\nरुद्रोऽपि लज्जितो भूत्वा निर्ज्जगाम त्वरान्वितः ॥१२॥"
  },
  {
    "text": "बहुधा यतमानोऽपि तच्छिरः क्षेप्तुमातुरः॥\nन शशाक परित्यक्तुं तदद्भुतमभून्महत् ॥१३॥"
  },
  {
    "text": "चिंतया व्याकुलो भूत्वा सस्मार गरुडध्वजम्॥\nतेन संस्मृतमात्रस्तु शीघ्रमाविरभूच्च सः ॥१४॥"
  },
  {
    "text": "तं दृष्ट्वा देवदेवेशं विष्णुं सर्वगतं द्विज॥\nननाम शिरसा नम्रो निष्प्रभो वृषभध्वजः ॥१५॥"
  },
  {
    "text": "तं तथातुरमालक्ष्य भीतं ब्रह्मद्रुहं हरिः॥\nसमाश्वास्या ब्रवीद्वाक्यं तत्तोषपरिकारकम् ॥१६॥"
  },
  {
    "text": "शंभो त्वया कृतं पापं यच्चिन्नं ब्रह्मणः शिरः॥\nतत्फलं भुंक्ष्व संर्वज्ञ कियत्कालं कृतं स्वयम् ॥१७॥"
  },
  {
    "text": "अवश्यमेव भोक्तव्यं कृतं कर्म शुभाशुभम्॥\nनाभुक्तं क्षीयते कर्म ह्यपि जन्मशतैः प्रिय ॥१८॥"
  },
  {
    "text": "किं करोमि क्व गच्छामि त्वां दृष्ट्वा दुःखितं हरम्॥\nप्राणा विकलतां यांति मम त्वद्दुःखदर्शनात् ॥१९॥"
  },
  {
    "text": "यानि कानि च पापानि महांति महतां गते॥\nन तानि ब्रह्महत्यायाः समानीति मतिर्मम ॥२०॥"
  },
  {
    "text": "यस्त्वं सर्वस्य लोकस्य गुरुर्धर्मोपदेशकः॥\nब्रह्महत्याभिभूतस्तु क्षणं स्थातुं न च क्षमः ॥२१॥"
  },
  {
    "text": "एषा घोरतरा हत्या मीनगंध्या जरातुरा॥\nलेलिहाना सुरेशान ग्रहीतुं त्वानुधावति ॥२२॥"
  },
  {
    "text": "तस्मान्नैकत्र भवता स्थेयं द्वादशबत्सरम्॥\nअटनीयं हितार्थाय पापनाशाभिकाम्यया ॥२३॥"
  },
  {
    "text": "अटित्वा द्वादशाब्दानि तीर्थेषु सकलेषु च॥\nप्रक्षालयन्करं वामं भिक्षां गृह्णन्कपालके ॥२४॥"
  },
  {
    "text": "शुद्धिं यास्यसि देवेश पापादस्मात्सुदारुणात्॥\nइत्युक्तो विष्णुना विप्र स्थाणुः सर्वगतोऽभवत् ॥२५॥"
  },
  {
    "text": "कपालमोचनार्थं हि पाणिं प्रक्षालयन् जले॥\nवर्षत्रयं भ्रमित्वा तु प्राप्तो बदरिकाश्रमम् ॥२६॥"
  },
  {
    "text": "भिक्षार्थं देवदेवस्य धर्मपुत्रस्य मानद॥\nद्वारस्थो देहि भिक्षां मे विष्णो इत्यवदन्मुहुः ॥२७॥"
  },
  {
    "text": "ततो नारायणो देवो दृष्ट्वा द्वारि स्थितं हरम्॥\nगृहाण भिक्षामित्युक्त्वा प्रददौ दक्षिणं करम् ॥२८॥"
  },
  {
    "text": "ततो हरो हरिं दृष्ट्वा भिक्षां दातुं समुद्यतम्॥\nप्राहरद्दक्षिणं पाणिं त्रिशूलेन द्विजोत्तम ॥२९॥"
  },
  {
    "text": "तत्त्रिशूलक्षताद्धारास्तिस्रो लोकभयंकराः॥\nप्रस्थद्वादशहस्ताश्च निर्गताश्चित्रवर्णिकाः ॥३०॥"
  },
  {
    "text": "एका क्षतजधारा तु कपाले न्यपतत्तदा॥\nद्वितीया तन्मुखे प्राप्ता पयस्याथ तृतीयका ॥३१॥"
  },
  {
    "text": "जलधारा शिवं प्राप्ता हरस्य हेतुरग्रतः॥\nता धारास्त्रीणि वर्षाणि संसेव्य विधिवद्धरः ॥३२॥"
  },
  {
    "text": "किंचित्प्रीतो ययौ क्षेत्रं कुरोः पुण्यकरं द्विज॥\nतत्र गत्वा हरः स्थाणुर्भूतस्तत्र पपात च ॥३३॥"
  },
  {
    "text": "ब्रह्मह्रदे त्रिवर्षाणि मग्रो ब्रह्मह्रदांबुनि॥\nवर्षत्रये गते तत्र क्षतार्द्धांगो विनिःसृतः ॥३४॥"
  },
  {
    "text": "चिरं तुष्टाव देवेशं विष्णुं सर्वगुहाशयम्॥\nततस्तुष्टो जगन्नाथो वरं तस्मै ददौ तु सः ॥३५॥"
  },
  {
    "text": "गच्छ काशीमितो भ्रांत्वा तीर्थानि बहुशो हर॥\nततो हरिं नमस्कृत्य परीत्य बहुधा तथा ॥३६॥"
  },
  {
    "text": "क्रमात्तीर्थाटनं कुर्वन्नविमुक्तपुरीं गतः॥\nअविमुक्तस्य सीमायां प्राविशद्वीक्ष्तय धूर्जटिः ॥३७॥"
  },
  {
    "text": "नापश्यत्तामनुप्राप्तां ब्रह्महत्यां बहिः स्थिताम्॥\nततोऽसौ वैष्णवं ज्ञात्वा क्षेत्रं दुरितनाशनम्॥\nतुष्टाव प्रयतो भूत्वा माधवं वंद्यमीश्वरम् ॥३८॥"
  },
  {
    "text": "जय जय जगदीश नाथ विष्णो जगदानंदनिधान वेदवेद्य॥\nमधुमथन नृसिंह पीतवासो गरुडाधिष्ठित माधवादिदेव ॥३९॥"
  },
  {
    "text": "व्रजरमण रमेश राधिकेश त्रिदशेशाखिलकामपूर कृष्ण॥\nसुरवरकरुणार्णवार्तिनाशिन्नलिनाक्षाधिपते विभो परेश ॥४०॥"
  },
  {
    "text": "यदुकु लतिलकाब्धिवास शौरे कुधरोद्धारविधानदक्ष धन्विन्॥\nकलिकलुषहरांघ्रिपद्मयुग्म गृणदात्मप्रद कूर्म कश्यपोत्थ ॥४१॥"
  },
  {
    "text": "कुकुपतिवनपावकाखिलेज्यास्रपकालासितवस्त्र बुद्ध कल्किन्॥\nभवभयहर भक्तवश्य गोप प्रणत्तोद्धारक पुण्यकीर्तिनाम् ॥४२॥"
  },
  {
    "text": "धरणिभरहरासुरारिपूज्य प्रकृतीशेश जगन्निवास राम॥\nगुणगणविलसच्चराचरेश त्रिगुणातीत सनातनाग्रपूज्य॥\nनिजजनपरिरक्षितान्तकारे कमलाङ्घ्रे कमनीय पद्मनाभ॥\nकमलकर कुशेशयाधिवास प्रियकामोन्मथन त्र्यधीशवंद्य ॥४३॥"
  },
  {
    "text": "अघहर रघुनाथ यादवेश प्रियभूदेव परात्परामरेज्य॥\nहलधर दुरितापह प्रणम्य त्रिगुणव्याप्त जगत्त्रिकालदक्ष ॥४४॥"
  },
  {
    "text": "दनुजकुलविनाशनैककर्मन्ननघारूढफणीश कंसकाल॥\nरविशशिनयन प्रगल्भचेष्ट प्रधुतध्वांत नवांबुदाभ मेश ॥४५॥"
  },
  {
    "text": "मख मखधर मातृबद्धदामन्नवनीतप्रिय बल्लवीगणेश॥\nअघबकवृषकेशिपूतनांत त्रिशिरोवालिदशास्यभेदकारिन् ॥४६॥"
  },
  {
    "text": "नरकमुरविनाश बाणदोः कृत्त्रिपुरारीज्य सुदाममित्र सेव्य॥\nभवतरणिवहित्रपादपद्म प्रकटैश्वर्य पुराण पूर्णबाहो ॥४७॥"
  },
  {
    "text": "बहुजनिसुकृताप्य मंगलार्ह श्रुतिवेद्य श्रुतिधाम शांतशुद्ध॥\nतव वरद वरेण्यमंघ्रियुग्मं शरणं प्राप्तमघार्दितं प्रपाहि ॥४८॥"
  },
  {
    "text": "नहि मम गतिदं पुराणपुंसोऽन्यदिति प्रार्थनया प्रसीदऽमेद्य ॥४९॥"
  },
  {
    "text": "इति स्तुतो जगन्नाथो भक्त्या देवेन शंभुना॥\nआविर्बभूव सहसा माधवो भक्तवत्सलः ॥५०॥"
  },
  {
    "text": "तं दृष्ट्वा दंडवद्भूमौ निपपात हरो हरिम्॥\nपुनरुत्थाय विप्रेंद्र ननाम विधृतांजलिः ॥५१॥"
  },
  {
    "text": "तमुवाच हृषीकेशः प्रणतं भूतनायकम्॥\nवरं वृणु प्रदास्येऽहं संतुष्टः स्तोत्रतस्तव ॥५२॥"
  },
  {
    "text": "तच्छ्रुत्वा भगवद्वाक्यं भूतेशो ब्रह्यहत्यया॥\nपीडितात्मा जगादेदं भुक्तिमुक्तिप्रदं हरिम् ॥५३॥"
  },
  {
    "text": "इच्छामि वसितुं क्षेत्रे तव चक्रगदाधर॥\nत्वत्क्षेत्रसीमाबाह्यस्था ब्रह्महत्या यदीक्ष्यते ॥५४॥"
  },
  {
    "text": "क्षेत्रदानेन कारुण्यं कुरु मे गरुडध्वज॥\nमम निर्गमने ब्रह्महत्या मां पुनरेष्यति ॥५५॥"
  },
  {
    "text": "त्वत्क्षेत्रे संस्थितोऽहं तु पूजां प्राप्स्ये जगत्त्रये॥\nइत्युक्त्वा ह्यभवत्तूष्णीं देवदेवं वृषध्वजः ॥५६॥"
  },
  {
    "text": "तथेति प्रतिपेदे च क्षीरसागरजाप्रियः॥\nततः प्रभृति विप्रेंद्र शैवं क्षेत्रं निगद्यते ॥५७॥"
  },
  {
    "text": "क्षेत्रं तु केशवस्येदं पुराणं कवयो विदुः॥\nकृपया संपरीतस्य माधवस्य द्विजोत्तम ॥५८॥"
  },
  {
    "text": "नेत्राभ्यां निर्गतं वारि तेन बिंदुसरोऽभवत्॥\nमाधवस्याज्ञया तत्र सस्नौ देवो वृषध्वजः ॥५९॥"
  },
  {
    "text": "स्नातमात्रे हरे तत्तु कपालं पाणितोऽपतत्॥\nकपालमोचनं नाम तत्तीर्थं ख्यातिमागतम् ॥६०॥"
  },
  {
    "text": "बिंदुमाधवनामासौ दत्वा स्वं धाम शूलिने॥\nभक्तिभावेन शंभुस्तु निबद्धस्तत्र संस्थितः ॥६१॥"
  },
  {
    "text": "यं तु ब्रह्मादयो देवाः स्वःस्थाः पश्यति सर्वदा॥\nसूर्यायुतसमप्रख्य दिगंबरनिषेवितम् ॥६२॥"
  },
  {
    "text": "विघ्नानि शूलिना कांत कृतान्यस्य निषेवणे॥\nयैर्विघ्नैरभिभूतास्तु स्तुत्वा विष्णुं शिवार्चकाः ॥६३॥"
  },
  {
    "text": "सर्वे लोकाः स्थिता ह्यत्र शिवः काशीति चिंतकाः॥\nशिवस्य चिंतनाद्विप्र शैवाः सर्वे निराकुलाः ॥६४॥"
  },
  {
    "text": "प्रयांति शिवलोकं वैजरामृत्युविवर्जितम्॥\nबहुपुण्ययुताः संतो निवसंत्तयत्र नीरुजः ॥६५॥"
  },
  {
    "text": "यज्ञशिष्टाशिनः काशीकांत ऋद्धिसमन्विताः॥\nनात्र स्नानं प्रशंसंति न जपं न सुरार्चनम् ॥६६॥"
  },
  {
    "text": "नापि दानं द्विजश्रेष्ठ मुक्त्वैकं देहपातनम्॥\nमृत्युं प्रात्युं नरः कामं कृतकृत्यो भवेद्ध्रुवन् ॥६७॥"
  },
  {
    "text": "सेयमासादिता विप्रर पुरी प्रासादसंकुला॥\nभोगिनीमपि मोक्षाय किं पुनर्व्रतधारिणाम् ॥६८॥"
  },
  {
    "text": "निक्षिप्यतामियं बाला काशीशस्येह मंदिरे॥\nवियोजिता तु या पूर्वं तेन दुष्टेन रक्षसा ॥६९॥"
  },
  {
    "text": "आत्मनः सुरतार्थाय कुमारी नियमान्विता॥\nएष प्रभावोऽपि हितः क्षेत्रस्यास्य द्विजोत्म । २९-७०॥"
  },
  {
    "text": "विनश्यंतीह कर्माणि शुभान्यप्यशुभानि च॥\nभूतव्यभविष्याणि ज्ञानाज्ञानकृतानि च ॥७१॥"
  },
  {
    "text": "एषा पुरी कर्मविनाशनाय कृष्णेन पूर्वं हि विनिर्मिताभूत्॥\nयस्यां मृता दुःखमनंतमुग्रं भुंजंति मर्त्या यमयातनां नो ॥७२॥"
  },
  {
    "text": "इति श्रीबृहन्नारदीयपुराणोत्तरभागे मोहिनीचरिते काष्ठीलोपाख्याने राक्षसीचरिते काशीवर्णनं नाम एकोनत्रिंशोऽध्यायः ॥२९॥"
  }
]
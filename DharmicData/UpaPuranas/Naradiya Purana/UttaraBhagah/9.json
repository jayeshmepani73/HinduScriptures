[
  {
    "text": "सौतिरुवाच॥\nरुक्मांगदस्तु राजेंद्रो भुक्त्वा भोगांस्तुमानुषान्॥\nसंपूज्य बहुशो देवं पीतांबरधरं हरम् ॥१॥"
  },
  {
    "text": "दत्वा मूर्ध्नि पदं विप्राः शत्रीणां रणशालिनाम्॥\nकृत्वा शून्यं यमपथं जित्वा वैवस्वतं यमम् ॥२॥"
  },
  {
    "text": "वैकुण्ठस्य तु पंथानं संपूर्णं मानवैः कृतम्॥\nआहूय तनयं काले धर्मांगदमभाषत ॥३॥"
  },
  {
    "text": "एतां वसुमतीं पुत्र वसुपूर्णां समंततः॥\nपरिपालय वीर्येण स्वधर्मे कृतनिश्चयः ॥४॥"
  },
  {
    "text": "पुत्र समर्थे जाते यो राज्यं न प्रतिपादयेत्॥\nतस्य धर्मस्तथा कीर्तिर्विनस्यति न संशयः ॥५॥"
  },
  {
    "text": "समर्थेन च पुत्रेण यो न याति पिता सुखम्॥\nअवश्यं पातकी सोऽपि विज्ञेयो भुवनत्रये ॥६॥"
  },
  {
    "text": "पितुर्भारक्षमः पुत्रो भारं नोद्वहते तु यः॥\nमातुरुच्चारवज्जातो द्विजिह्वो विषवर्जितः ॥७॥"
  },
  {
    "text": "स पुत्रो योऽधिकख्यातः पितुर्भवति भूतले॥\nप्रकाशयति सर्वत्र स्वकरैरिव भास्करः ॥८॥"
  },
  {
    "text": "पुत्रापनयजैर्दुःखै रात्रौ जागर्तिं यत्पिता॥\nस पुत्रो नरकं याति यावदाभूतसंप्लवम् ॥९॥"
  },
  {
    "text": "पितुर्वचनमादृत्य सर्वं यः कुरुते गृहे॥\nस याति देव सायुज्यं स्तूयमानो दिवि स्थितैः ॥१०॥"
  },
  {
    "text": "सोऽहं प्रजाकृते पुत्र आसक्तः कर्मभिः क्षितौ॥\nन भुक्तं नैव सुप्तं तु स्वेच्छया पालने स्थितः ॥११॥"
  },
  {
    "text": "असमर्थे त्वयि सुत न प्राप्तं हि मया सुखम् ।\nविष्णुवासरभोक्तॄणां निग्रहे कृतबुद्धिना ॥१२॥"
  },
  {
    "text": "केचिच्छैवे स्थिता मार्गे सौरे केचिद्व्यवस्थिताः॥\nविरिंचिमार्गगाश्चान्ये पार्वत्याश्च स्थिताः परे ॥१३॥"
  },
  {
    "text": "सायं च प्रातरासीना अग्निहोत्रे व्यवस्थिताः॥\nबालो युवा वा वृद्धो वा गुर्विणी वा कुमारिका ॥१४॥"
  },
  {
    "text": "सरोगो विकलो वापि न शक्नोति ह्युपोषितुम्॥\nइत्येवं जल्पितं यैस्तु तान्निरस्य समंततः ॥१५॥"
  },
  {
    "text": "वचोभिस्तु पुराणोक्तैर्वासरैर्बहुभिस्त्वहम्॥\nसंबोधयित्वा बहुशः प्रजानां सुखहेतवे ॥१६॥"
  },
  {
    "text": "निगृह्य तान्हरिदिने निराहारान्करोमि च॥\nशास्त्रदृष्ट्या तु विदुषो मूर्खान्दंडनपूर्वकम् ॥१७॥"
  },
  {
    "text": "शासयित्वा कृताः सर्वे निराहारा हरेर्दिने॥\nतेन मे न सुखं किंचिदवलीढं धरातले ॥१८॥"
  },
  {
    "text": "कच्चिन्न दुःखेन जनान्योजयेत्किल पुत्रक॥\nस्वेभ्यो वापि परेभ्यो वा या रक्षेच्च प्रजा नृपः ॥१९॥"
  },
  {
    "text": "तस्यामी ह्यक्षया लोकाः पुराणेषु प्रकीर्तिताः॥\nसोऽहं प्रजाकृते सौम्य संस्थितो नात्मनः क्वचित् ॥२०॥"
  },
  {
    "text": "सौख्यमिच्छाम्यहं भोक्तुं मृगयादिसमुद्भवम्॥\nन पानद्यूतजं पुत्र कामयेऽहं कदाचन ॥२१॥"
  },
  {
    "text": "एषु सक्तोऽचिरात्पुत्र विनाशं याति पार्थिवः॥\nत्वत्प्रसादादहं पुत्र मृगयाव्याजतोऽधुना ॥२२॥"
  },
  {
    "text": "गिरीन्वनानि सरितः सरांसि विविधानि च॥\nभोक्तुकामः प्रियान्कामांस्त्वयि भारं निवेश्य च ॥२३॥"
  },
  {
    "text": "एतत्सर्वं समाख्यातं यत्स्थितं हृदये मम॥\nकृते तव महाकीर्तिरकृते नरकस्थितिः ॥२४॥"
  },
  {
    "text": "धर्मांगद उवाच॥\nसर्वमेतत्करिष्यामि भुंक्ष्व भोगान्मनोऽनुगान्॥\nगुर्वीं राज्यधुरं तात त्वदीयामुद्धराम्यहम् ॥२५॥"
  },
  {
    "text": "नहि मेऽन्यः स्मृतो धर्मस्त्वद्वाक्यकरणं विना॥\nपितुर्वाक्यमकुर्वाणः कुर्वन्धर्मानधो व्रजेत् ॥२६॥"
  },
  {
    "text": "तस्मात्करिष्ये वचनं त्वदीयं प्रांजलिः स्थितः॥\nएवमुक्ते तु वचने राजा हृष्टो बभूव ह ॥२७॥"
  },
  {
    "text": "गंतुकामो मृगान्भूयो लब्ध्वा ज्ञात्वा वनं ततः॥\nधर्मांगदोऽपि दृष्टात्मा प्रजा आहूय चाब्रवीत् ॥२८॥"
  },
  {
    "text": "पित्रा नियुक्तो भवतां पालनाय हिताय च॥\nपितुर्वाक्यं मया कार्यं सर्वथा धर्ममिच्छता ॥२९॥"
  },
  {
    "text": "नान्यो हि धर्मः पुत्रस्य पितुर्वाक्यं विना प्रजाः॥\nमयि दंडधरे शास्ता न यमो भवति क्वचित् ॥३०॥"
  },
  {
    "text": "एवं ज्ञात्वा तु युष्माभिः स्मर्तव्यो गरुडध्वजः॥\nब्रह्मार्पणप्रयोगेण यजनीयो जनार्दनः ॥३१॥"
  },
  {
    "text": "ममत्वं हि परित्यज्य स्वजातिविहितेन च॥\nयेन वो ह्यक्षया लोका भवेयुर्नात्र संशयः ॥३२॥"
  },
  {
    "text": "पितृमार्गाधिको ह्येष भवतां दर्शितः प्रजाः॥\nब्रह्मार्पणक्रियायुक्ता भवंतु ज्ञानकोविदाः ॥३३॥"
  },
  {
    "text": "न भोक्तव्यं हरिदिने पैत्रो मार्गस्तु शाश्वतः॥\nविशेषो हि मयाख्यातो भवतां ब्रह्मसंस्थितिः ॥३४॥"
  },
  {
    "text": "प्रयोक्तव्या च तत्त्वज्ञैः पुनरावृत्ति दुर्लभा॥\nयदुपोष्यं हरिदिनं तदवश्यमिति स्थितिः ॥३५॥"
  },
  {
    "text": "अनुनीय प्रजाः सर्वाः समाश्वात्य पुनः पुनः॥\nन दिवा न च शर्वर्यां शेते धर्मां गदः सदा ॥३६॥"
  },
  {
    "text": "सर्वत्र भ्रमते शौर्यात्कुर्वन्निष्कंटकां क्षितिम्॥\nपटहो रटते नित्यं मृगारिरिपुमस्तके ॥३७॥"
  },
  {
    "text": "अभुक्त्वा द्वादशीं लोका ममत्वेन विवर्जिताः॥\nत्रिविधेषु च कार्येषु देवेशश्चिंत्यतां हरिः ॥३८॥"
  },
  {
    "text": "हव्यकव्यवहो देवः स एव पुरुषोत्तमः॥\nसूर्ये यो हि कृशाकाशे विसर्गे जगतां पतिः ॥३९॥"
  },
  {
    "text": "स्मर्त्तव्यो मनुजैः सर्वैर्धर्मकामार्थकामुकैः॥\nस्वजातिविहितोऽप्येवं सन्मार्गे चैव माधवः ॥४०॥"
  },
  {
    "text": "स एव भोक्ता भोक्तव्यः स एव पुरुषोत्तमः॥\nविनियोगस्तु तस्यैव सर्वकर्मसु युज्यते ॥४१॥"
  },
  {
    "text": "एवं रटंति विप्रेंद्राः पटहे मेघनिःस्वने॥\nएवं धर्ममवाप्याथ पितां धर्मांगदस्य हि ॥४२॥"
  },
  {
    "text": "ज्ञात्वा पुत्रं क्रियोपेतमात्मनो ह्यधिकं द्विजाः॥\nउवाच भार्यां संहृष्टः स्थितां लक्ष्मीमिवापराम् ॥४३॥"
  },
  {
    "text": "संध्यावलि ह्यहं धन्यस्त्वं चापि वरवर्णिनी॥\nउभयोर्जनितः पुत्रः शशांकधवलः क्षितौ ॥४४॥"
  },
  {
    "text": "कर्णाभ्यां श्रूयते मोक्षो न दृष्टः केनचित्क्वचित्॥\nसोऽस्माभिरधिकं प्राप्तो मोक्षः सत्पुत्रसंभवः ॥४५॥"
  },
  {
    "text": "पुत्रे विनयसंपन्ने वृत्ताशौर्यसमन्विते॥\nप्रतापिनि वरारोहे पितुर्मोक्षो गृहे ध्रुवम् ॥४६॥"
  },
  {
    "text": "आनंदं ब्रह्मणो रूपं शतानंदः सुतेन यः॥\nपिता भवति चार्वंगि सत्कर्मकरणैः शुभैः ॥४७॥"
  },
  {
    "text": "नैतत्साम्यं भवेद्देवि लोके स्थावरजंगमे॥\nसत्पुत्रः पितुरादाय भारमुद्वहते तु यः ॥४८॥"
  },
  {
    "text": "सोऽहं गमिष्यामि वनाय हृष्टो विहारशीलो मृगहिंसनाय॥\nस्वेच्छाचरश्चाथ विशालनेत्रे विमुक्तपापो जनरक्षणाय ॥४९॥"
  },
  {
    "text": "इति श्रीबृहन्नारदीयपुराणोत्तरेभागे रुक्मांगदधर्मांगदसंवादो नाम नवमोऽध्यायः ॥९॥"
  }
]
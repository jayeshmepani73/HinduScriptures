[
  {
    "text": "वसुरुवाच॥\nश्रृणु मोहिनी वक्ष्यामि तीर्थानां लक्षणं पृथक्॥\nयेन विज्ञातमात्रेण पापिनां गतिरुत्तमा ॥२॥"
  },
  {
    "text": "सर्वेषामपि तीर्थानां श्रेष्ठा गंगा धरातले॥\nन तस्या सदृशं किंचिद्विद्यते पापनाशनम् ॥३॥"
  },
  {
    "text": "तच्छ्रुत्वा वचनं तस्य वसोः स्वस्य पुरोधसः॥\nप्रणता मोहिनी प्राह गंगास्नानकृतादरा ॥४॥"
  },
  {
    "text": "मोहिन्युवाच॥\nभगवन्वाडवश्रेष्ठ गंगामाहात्म्यमुत्तमम्॥\nसर्वेषां च पुराणानां संमतं वद सांप्रतम् ॥५॥"
  },
  {
    "text": "श्रुत्वा माहात्म्यमतुलं गंगायाः पापनाशनम्॥\nपश्चात्पापविनाशिन्यां स्नातुं यास्ये त्वया सह ॥६॥"
  },
  {
    "text": "तच्छ्रुत्वा मोहिनीवाक्यं वसुः सर्वपुराणवित्॥\nमाहात्म्यं कथयामास गंगायाः पापनाशनम् ॥७॥"
  },
  {
    "text": "वसुरुवाच॥\nते देशास्ते जनपदास्ते शैला स्तेऽपि चाश्रमाः॥\nयेषां भागीरथी पुण्या समीपे वर्तते सदा ॥८॥"
  },
  {
    "text": "तपसा ब्रह्मचर्येण यज्ञैस्त्यागेन वा पुनः॥\nतां गतिं न लभेज्जंतुर्गंगां संसेव्य यां लभेत् ॥९॥"
  },
  {
    "text": "पूर्वे वयसि पापानि कृत्वा कर्माणि ये नराः॥\nशेषे गंगां निषेवंते तेऽपि यांति परां गतिम् ॥१०॥"
  },
  {
    "text": "तिष्ठेद्युगसहस्रं तु पादेनैकेन यः पुमान्॥\nमासमेकं तु गंगायां स्नातस्तुल्यफलावुभौ ॥११॥"
  },
  {
    "text": "तिष्ठेतार्वाक्छिरा यस्तु युगानामयुतं पुमान्॥\nतिष्ठेद्यथेष्टं यश्चापि गंगायां स विशिष्यते ॥१२॥"
  },
  {
    "text": "भूतानामिह सर्वेषां दुःखोपहतचेतसाम्॥\nगतिमन्वेषमाणानां न गंगासदृशी गतिः ॥१३॥"
  },
  {
    "text": "प्रकृष्टैः पातकै र्घोरैः पापिनः पुरुषाधमान्॥\nप्रसह्य तारयेद्गुंगा गच्छतो निरयेऽशुचौ ॥१४॥"
  },
  {
    "text": "ते समानास्तु मुनिभिर्नूनं देवैः सवासवैः॥\nयेऽभिगच्छंति सततं गंगामभिमतां सुरैः ॥१५॥"
  },
  {
    "text": "अंधाञ्जडान्द्रव्यहीनांश्च गंगा संपावयेद्बृहती विश्वरूपा॥\nदेवैः सेंद्रैर्मुनिभिर्मानवैश्च निषेविता सर्वकालं समृद्ध्ये ॥१६॥"
  },
  {
    "text": "पक्षादौ कृष्णपक्षे तु भूमौ संनिहिता भवेत्॥\nयावत्पुण्या ह्यमावास्या दिनानि दश मोहिनि ॥१७॥"
  },
  {
    "text": "शुक्लप्रतिपदादेश्च दिनानि दश संख्यया॥\nपाताले सन्निधानं तु कुरुते स्वयमेव हि ॥१८॥"
  },
  {
    "text": "आरभ्य शुक्लैकादश्या दिनानि दश यानि तु॥\nपंचम्यं तानि सा स्वर्गे भवेत्सन्निहिता सदा ॥१९॥"
  },
  {
    "text": "कृते तु सर्वतीर्थानि त्रेतायां पुष्करं परम्॥\nद्वापरे तु कुरुक्षेत्रं कलौ गंगा विशिष्यते ॥२०॥"
  },
  {
    "text": "कलौ तु सर्वतीर्थानि स्वं स्वं वीर्यं स्वभावतः॥\nगंगायां प्रतिमुंचंति सा तु देवी न कुत्रचित् ॥२१॥"
  },
  {
    "text": "गंगांभः कणदिग्धस्य वायोः संस्पर्शनादपि॥\nपापशीला अपि नराः परां गतिमवाप्नुयुः ॥२२॥"
  },
  {
    "text": "योऽसौ सर्वगतो विष्णुश्चित्स्वरूपी जनार्दनः॥\nस एव द्रवरूपेण गंगांभो नात्र संशयः ॥२३॥"
  },
  {
    "text": "ब्रह्महा गुरुडा गोघ्नः स्तेयी च गुरुतल्पगः॥\nगंगांभसा च पूयंते नात्र कार्या विचारणा ॥२४॥"
  },
  {
    "text": "क्षेत्रस्थमृद्धृतं वापि शीतमुष्णमथापि वा॥\nगांगेयं तु हरेत्तोयं पापमामरणांतिकम् । ३८-२५॥"
  },
  {
    "text": "वर्ज्यं पर्युषितं तोयं वर्ज्यं पुर्युषितं दलम्॥\nन वर्ज्यं जाह्नवीतोयं न वर्ज्यं तुलसीदलम् ॥२६॥"
  },
  {
    "text": "मेरोः सुवर्णस्य च सर्वरत्नैः संख्योपलानामुदकस्य वापि॥\nगंगाजलानां न तु शक्तिरस्ति वक्तुं गुणाख्यापरिमाणमत्र ॥२७॥"
  },
  {
    "text": "तीर्थयात्राविधिं कृत्स्नमकुर्वाणोऽपि यो नरः॥\nगंगातोयस्य माहात्म्यात्सोऽप्यत्र फलभाग्भवेत् ॥२८॥"
  },
  {
    "text": "चिंतामणिगुणाच्चापि गंगायास्तोयबिंदवः॥\nविशिष्टा यत्प्रयच्छंति भक्तेभ्यो वांछितं फलम् ॥२९॥"
  },
  {
    "text": "गंडूषमात्रतो भक्त्या सकूद्गंगांभसा नरः॥\nकामधेनु स्तनोद्भूतान्भुंक्ते दिव्यरसान्दिवि ॥३०॥"
  },
  {
    "text": "शालग्रामशिलायां यस्तु गंगाजलं क्षिपेत्॥\nअपहत्य तमस्तीव्रं भाति सूर्यो यथोदये ॥३१॥"
  },
  {
    "text": "मनोवाक्कायजैर्ग्रस्तः पापैर्बहुविधैरपि॥\nवीक्ष्य गंगां भवेत्पूतः पुरुषो नात्र संशयः ॥३२॥"
  },
  {
    "text": "गंगातोयाभिषिक्तां तु भिक्षामश्नाति यः सदा॥\nसर्पवत्कंचुकं मुक्त्वा पापहीनो भवेत्स वै ॥३३॥"
  },
  {
    "text": "हिमवद्विंध्यसदृशा राशयः पापकर्मणाम्॥\nगंगांभसा विनश्यंति विष्णुभक्त्या यथापदः ॥३४॥"
  },
  {
    "text": "प्रवेशमात्रे गंगायां स्नानार्थं भक्तितो नृणाम्॥\nब्रह्महत्यादिपापानि हाहेत्युक्त्वा प्रयांत्यलम् ॥३५॥"
  },
  {
    "text": "गंगातीरे वसेन्नित्यं गंगातोयं पिबेत्सदा॥\nयः पुमान्स विमुच्येत पातकैः पूर्वसंचितैः ॥३६॥"
  },
  {
    "text": "यो वै गंगां समाश्रित्य नित्यं तिष्ठति निर्भयः॥\nस एव देवैर्मर्त्यैश्च पूजनीयो महर्षिभिः ॥३७॥"
  },
  {
    "text": "किमष्टांगेन योगेन किं तपोभिः किमध्वरैः॥\nवास एव हि गंगायां सर्वतोऽपि विशिष्यते ॥३८॥"
  },
  {
    "text": "किं यज्ञैर्बहुभिर्जाप्यैः किं तपोभिर्धनार्पणैः॥\nस्वर्गमोक्षप्रदा गंगा सुखसेव्या यतः स्थिता ॥३९॥"
  },
  {
    "text": "यज्ञैर्यमैश्च नियमैर्दानैः संन्यासतोऽपि वा॥\nन तत्फलमवाप्रोति गंगां सेव्य यदाप्नुयात् ॥४०॥"
  },
  {
    "text": "प्रभासे गोसहस्त्रेण राहुग्रस्ते दिवाकरे॥\nयत्फलं लभते मर्त्यो गंगायां तद्दिनेन वै ॥४१॥"
  },
  {
    "text": "अन्योपायांश्च यस्त्यक्त्वा मीक्षकामः सुनिश्चितः॥\nगंगातीरे सुखं तिष्ठेत्स वै मोक्षस्य भाजनम् ॥४२॥"
  },
  {
    "text": "वाराणस्यां विशेषण गंगा सद्यस्तु मोक्षदा॥\nप्रतिमासं चतुर्दश्यामष्टम्यां चैव सर्वदा ॥४३॥"
  },
  {
    "text": "गंगातीरे निवासश्च यावज्जीवं च सिद्धिदः॥\nकृच्छ्राणि सर्वदा कृत्वा यत्फलं सुखमश्नुते ॥४४॥"
  },
  {
    "text": "सदा चांद्रायणं चैव तल्लभेज्जाह्नवीतटे॥\nगंगासेवापरस्येह दिवसार्द्धेन यत्फलम् ॥४५॥"
  },
  {
    "text": "न तच्छक्यं ब्रह्मसुते प्राप्तुं क्रतुशतैरपि॥\nसर्वयज्ञतपोदानयोगस्वाध्यायकर्मभिः ॥४६॥"
  },
  {
    "text": "यत्फलं तल्लभेद्भक्त्या गंगातीरनिवासतः॥\nयत्पुण्यं सत्यवचनैर्नैष्ठिकब्रह्मचारिणाम् ॥४७॥"
  },
  {
    "text": "यदग्निहोत्रिणां पुण्यं तत्तु गंगानिवासतः॥\nसमातृपितृदाराणां कुलकोटिमनंतकम् ॥४८॥"
  },
  {
    "text": "गंगाभक्तिस्तारयते संसारार्णवतो ध्रुवम्॥\nसंतोषः परमैश्वर्यं तत्त्वज्ञानं सुखात्मनाम् ॥४९॥"
  },
  {
    "text": "विनयाचारसंपत्तिर्गंगाभक्तस्य जायते॥\nकृतकृत्यो भवेन्मर्त्यो गंगां प्राप्यैव केवलम् ॥५०॥"
  },
  {
    "text": "तद्भक्तस्तत्परश्च स्यान्मृतो वापि न संशयः॥\nभक्त्या तज्जलसंस्पर्शी तज्जलं पिबते च यः ॥५१॥"
  },
  {
    "text": "अनायासेन हि नरो मोक्षोपायं स विंदति॥\nदीक्षितः सर्वयज्ञेषु सोमपानं दिने दिने ॥५२॥"
  },
  {
    "text": "सर्वाणि येषां गंगायास्तोयैः कृत्यानि सर्वदा॥\nदेहं त्यक्त्वा नरास्ते तु मोदंते शिवसन्निधौ ॥५३॥"
  },
  {
    "text": "देवाः सोमार्कसंस्थानि यथा शक्रादयो मुखैः॥\nअमृतान्युपभुंजंति तथा गंगाजलं नराः ॥५४॥"
  },
  {
    "text": "कन्यादानैश्च विधिवद्भूमिदानैश्च भक्तितः॥\nअन्नदानैश्च गोदानैः स्वर्णदानादिभिस्तथा ॥५५॥"
  },
  {
    "text": "रथाश्वगजदानैश्च यत्पुण्यं परिकीर्तितम्॥\nततः शतगुणं पुण्यं गंगांभश्चुलुकाशनात् ॥५६॥"
  },
  {
    "text": "चांद्रायणसहस्राणां यत्फलं परिकीर्तितम्॥\nततोऽधिकफलं गंगातोयपानादवाप्यते ॥५७॥"
  },
  {
    "text": "गंडूषमात्रपाने तु अश्वमेधफलं लभेत्॥\nस्वच्छंदं यः पिबेदंभस्तस्य मुक्तिः करे स्थिता ॥५८॥"
  },
  {
    "text": "त्रिभिः सारस्वतं तोयं सप्तभिस्त्वथ यामुनम्॥\nनार्मदं दशभिर्मासैर्गांगं वर्षेण जीर्यति ॥५९॥"
  },
  {
    "text": "शास्त्रेणाकृततोयानां मृतानां क्वापि देहिनाम्॥\nतदुत्तरफलावाप्तिर्गंगायामस्थियोगतः ॥६०॥"
  },
  {
    "text": "चांद्रायणसहस्रं तु यश्चरेत्कायशोधनम्॥\nयः पिबेत्तु यथेष्ठं हि गंगाम्भः स विशिष्यते ॥६१॥"
  },
  {
    "text": "गंगां पश्यति यः स्तौति स्नाति भक्त्या पिबेज्जलम्॥\nस स्वर्गं ज्ञानममलं योगं मोक्षं च विंदति ॥६२॥"
  },
  {
    "text": "यस्तु सूर्य्यांशुनिष्टप्तं गांगेयं पिबते जलम्॥\nगोमूत्रयावकाहाराद्गांगपानं विशिष्यते ॥६३॥"
  },
  {
    "text": "इति श्रीबृहन्नारदीयपुराणोत्तरभागे मोहिनीवसुसंवादे गंगामाहात्म्यवर्णनं नामाष्टत्रिंशत्तमोऽध्यायः ॥३८॥"
  }
]
[
  {
    "text": "यम उवाच॥\nप्राप्तं तात मया सार्द्धं वेदांघ्रिनमने हितम्॥\nनाहं गच्छामि योगांतं पुनरेव जगत्पते ॥१॥"
  },
  {
    "text": "प्रशासति महीं भूपेहाटकांगदसंज्ञके॥\nतमेकं देवताश्रेष्ठं संप्राप्ते हरिवासरे ॥२॥"
  },
  {
    "text": "यदि चालयसे धैर्यात्ततोऽहं तव किंकरः॥\nस मे शत्रुर्महान्देव तेन लुप्तः पटो मम ॥३॥"
  },
  {
    "text": "तमेकं भोजयित्वा तु कार्ष्णेऽहनि महीपतिम्॥\nकृतकृत्यो भविष्यामि गयापिंडप्रदो यथा ॥४॥"
  },
  {
    "text": "अद्य प्रभृति देवेशोयैर्नरैः संस्मृतो हरिः॥\nउपोषितः स्तुत्वोपि न नियम्या मया हि ते ॥५॥"
  },
  {
    "text": "हरिरिति सहसा ये संगृणंतिच्छलेन जननिजठरमार्गात्ते विमुक्ते विमुक्ता हि मर्त्याः॥\nमम पटविलिपिं ते नो विशंति प्रवीणा दिविचरवरसंघैस्ते नमस्या भवन्ति ॥६॥"
  },
  {
    "text": "सौतिरुवाच॥\nवैवस्वतस्य कार्येण तत्सम्मानचिकीर्षया॥\nचिंतयामास देवेशो विरिंचिः कुशलांछनः ॥७॥"
  },
  {
    "text": "चिंतयित्वा क्षणं देवः सर्वभूतैश्च भूषितः॥\nभूतत्रासनमात्रं तु रूपं स जगृहे विभुः ॥८॥"
  },
  {
    "text": "तस्मिन्नुत्पादयामास प्रमदां लोकमोहिनीम्॥\nसर्वयोषिद्वरा देवीमनसा निर्भिता बभौ ॥९॥"
  },
  {
    "text": "सा बभूवाग्रतस्तस्य सर्वालंकारभूषिता॥\nदृष्ट्वा पितामहस्तां तु रूपद्रविणसंयुताम् ॥१०॥"
  },
  {
    "text": "प्राहेमान् पश्यतो ह्येतां स्वकान्वै काममोहितान्॥\nप्रत्यवायभयाद्ब्रह्या चक्षुषी संन्यमीलयत् ॥११॥"
  },
  {
    "text": "सरागेणेह मनसा सरागेणेह चक्षुषा॥\nचिंतयेद्वीक्षयेद्वापि जननीं वा सुतामपि ॥१२॥"
  },
  {
    "text": "वधूं वा भ्रातृजायां वा गुरोभार्यां नृपस्त्रियम्॥\nस याति नरकं घोरं संचिंत्य श्वपचीमपि ॥१३॥"
  },
  {
    "text": "दृष्ट्वा हि प्रमदा ह्येता यः क्षोभं व्रजते नरः॥\nतस्य जन्मकृतं पुण्यं वृथा भवति नान्यथा ॥१४॥"
  },
  {
    "text": "प्रसंगे दशसाहस्रं पुण्यमायाति संक्षयम्॥\nपुण्यस्य संक्षयात्पापी पाषाणाखुर्भवेद्ध्रुवम् ॥१५॥"
  },
  {
    "text": "तस्मान्न चिंतयेत्प्राज्ञो ह्येता रागेण चक्षुषा॥\nजनन्या अपि पादौ तु नादेयौ द्वादशाब्दिकैः ॥१६॥"
  },
  {
    "text": "सुतैस्त्वभ्यंगकरणे पुनर्यौवनसंस्थितैः॥\nषष्ट्यतीतां सुतोऽभ्यंगे नियुञ्जीत विचक्षणः ॥१७॥"
  },
  {
    "text": "वृद्धो वापि युवा वापि न पादौ धावयेद्वधूम्॥\nउभयोः पतनं प्रोक्तं रौरवेऽङ्गारसंचये ॥१८॥"
  },
  {
    "text": "या वधूर्दर्शयेदंगं विवृतं श्वशुरस्य हि॥\nपाणिपादाहता राजन् क्रिमिभक्ष्या भवेत्तु सा॥\nवधूहस्तेन यः पापः पादशौचं करोति हि ॥१९॥"
  },
  {
    "text": "स्नानं वाप्यथवाभ्यंगं तस्याप्येवंविधा गतिः॥\nसूचीमुखैः कृष्णवक्रैःर्भुज्यते कल्पसंस्थितिम् ॥२०॥"
  },
  {
    "text": "तस्मान्न वीक्षयेन्नारीं सुतां वापि वधूं नरः॥\nसाभिलाषेण मनसा तत्क्षणात्पतते नरः ॥२१॥"
  },
  {
    "text": "एवं संचिंतयित्वा च सूक्ष्मां दृष्टिं चकार ह॥\nयदिदं वर्तुलं वक्त्रं सोन्नतं दृश्यते शुभम् ॥२२॥"
  },
  {
    "text": "अस्थिपंजरमेतद्धि चर्ममांसावृतं त्विति॥\nवसा मेदोऽथ नयने सोज्वले स्त्रीषु संस्थिते ॥२३॥"
  },
  {
    "text": "अत्युच्छ्रितमिदं मांसं स्तनयोः समवस्थितम्॥\nनिम्नांशतां दर्शयति त्रिवली जठरस्थिता ॥२४॥"
  },
  {
    "text": "पुनरेवाधिकं क्षिप्तं मांसं जघनवत्मनि॥\nमूत्रद्वारमिदं गुह्यं यत्र मुग्धं जगत्त्रयम् ॥२५॥"
  },
  {
    "text": "अपानवायुना जुष्टं सदैव प्रतिकुत्सितम् ।\nभस्त्रावर्गाधिकं क्षिप्तं मांसं जघनवर्त्मनि ॥२६॥"
  },
  {
    "text": "कृतं यद्विद्द्विधा काष्ठं तद्वज्जंघा द्विधा ध्रुवम्॥\nशुक्रास्थिपूरितं मांसैः कथं सुन्दरतां व्रजेत् ॥२७॥"
  },
  {
    "text": "मांसमेदोवसासारे किं सारं देहिनां वद॥\nविष्ठामूत्रमलैः पुष्टे को देहे रज्यते नरः ॥२८॥"
  },
  {
    "text": "एवं विचार्य बहुधा विरिंचिर्ज्ञानचक्षुषा॥\nधैर्यं कृत्वा च नारीं तामुवाच गजगामिनीम् ॥२९॥"
  },
  {
    "text": "यथाहि मनसा सृष्टा मया त्वं वरवर्णिनी॥\nतथा भूतासि चार्वंगि मानसोन्मादकारिणी ॥३०॥"
  },
  {
    "text": "तमुवाच तदा सा तु प्रणम्य चतुराननम्॥\nपश्य मूर्छान्वत्नांथ जगत्स्थावरजंगमम् ॥३१॥"
  },
  {
    "text": "मोहितं मम रूपेण सयोगि यदकल्मषम्॥\nस नास्ति त्रिषु लोकेषु यः पुमान्मम दर्शनात् ॥३२॥"
  },
  {
    "text": "भवंतमादितः कृत्वा न क्षोभं याति पद्मज॥\nआत्मस्तुतिर्न कर्तव्या केनचिच्छुभमिच्छता ॥३३॥"
  },
  {
    "text": "स्तवनान्नरकं याति विशुद्धोऽपि च मानवः॥\nतथापि स्तवनं ब्रह्मन् कर्तव्यं कार्यहेतुना ॥३४॥"
  },
  {
    "text": "साहं सृष्टा त्वया ब्रह्मन् कस्यचित्क्षोभणाय वै॥\nतमादिश जगन्नाथ क्षोभयिष्ये न संशयः ॥३५॥"
  },
  {
    "text": "मां दृष्ट्वापि क्षितौ देव भूधरश्चापि मुह्यति॥\nकिं पुनश्चेतनोपेतः श्वासोच्छासी नरस्त्विति ॥३६॥"
  },
  {
    "text": "तथा चोक्तं पुराणेषु नारीवीक्षणवर्णनम्॥\nउन्मादकरणं नॄणां दुश्चरव्रतनाशनम् ॥३७॥"
  },
  {
    "text": "सन्मार्गे तावदास्ते प्रभवति पुरुषस्तावदेवेंद्रियाणां लज्जां तावद्विधत्ते विनयमपि समालंबते तावदेव॥\nभ्रूचापाक्षेपयुक्ताः श्रवणपथगता नीलपक्ष्माण एते यावल्लीलावतीनां न हृदि धृतिमुषो दृष्टिबाणाः पतंति ॥३८॥"
  },
  {
    "text": "धिक्तस्य मूढमनसः कुकवेः कवित्वं यः स्त्रीमुखं च शशिनं च समीकरोति॥\nभ्रूक्षेपविस्मितकटाक्षनिरीक्षनिरीक्षितानि कोपप्रसादहसितानि कुतः शशांके ॥३९॥"
  },
  {
    "text": "पीतं हि मद्यं मनुजेन नाथ करोति मोहं सुविचक्षणस्य॥\nस्मृता च दृष्टा युवती नरेण विमोहयेदेव सुराधिका हि ॥४०॥"
  },
  {
    "text": "मोहनार्थं त्वया सृष्टा नराणां प्रपितामह॥\nतमादिशजगन्नाथ त्रैलोक्यं मोहयाम्यहम् ॥४१॥"
  },
  {
    "text": "ब्रह्मोवाच॥\nसत्यमुक्तं त्वया देवि नासाध्यं भुवनत्रये॥\nनागनासोरु सुभगे मत्तमातंगगामिनि ॥४२॥"
  },
  {
    "text": "या त्वं दूषयसे चेतो ममापि वरवर्णिनि॥\nतन्मया सुगृहीतं तु कृतं ज्ञानांकुशेन हि ॥४३॥"
  },
  {
    "text": "सा त्वं कथं न लोकानां चेतांस्यपहरिष्यसि॥\nसत्यमेतद्विशालाक्षि तव रूपं विमोहनम् ॥४४॥"
  },
  {
    "text": "सामरं हि जगत्सर्वं निश्चेष्टमपि लक्षये॥\nयन्निमित्तं मया सृष्टा तत्साधय वरानने ॥४५॥"
  },
  {
    "text": "वैदिशे नगरे राजा नाम्ना रुक्मांगदः क्षितौ॥\nयस्य सन्ध्यावली भार्या तव रूपोपमा शुभे ॥४६॥"
  },
  {
    "text": "यस्यां धर्मांगदो जातो पितुरत्यधिकः सुतः॥\nदशनागायु तबलः प्रतापेन रविर्यथा ॥४७॥"
  },
  {
    "text": "यः क्षांत्या धरया तुल्यो गांभीर्ये सांगरोपमः॥\nतेजसा वह्निवद्द्वीप्तः क्रोधे वैवस्वतोपमः ॥४८॥"
  },
  {
    "text": "त्यागे वैरौचनिर्यद्वद्गतौ हि पवनोपमः॥\nसौम्यत्वे शशितुल्यस्तु रूपवान् मन्मथो यथा ॥४९॥"
  },
  {
    "text": "जीवभार्गवयोस्तुल्यो यो नीतौ राजनन्दनः॥\nपित्रा भुक्तं समस्तैकं जंबूद्वीपं वरानने ॥५०॥"
  },
  {
    "text": "धर्मांगदेन द्वीपानि संजितान्यपराण्यपि॥\nपित्रोस्तु व्रीडया येन न ज्ञातं प्रमदासुखम् ॥५१॥"
  },
  {
    "text": "स्वयं प्राप्ताः परित्यक्ता येन भार्याः सहस्रशः॥\nयो न वाक्याद्विचलते सहैव हि पितुर्गृहे ॥५२॥"
  },
  {
    "text": "यस्य वै त्रीणि सुभगे मातॄणां चारुहासिनि॥\nशतानि कनकाभासे त्वविशेषेण पश्यति॥७-५३॥"
  },
  {
    "text": "तस्य धर्मप्रधानस्य पुत्ररत्नांचितस्य च॥\nसमीपं गच्छ चार्वंगि मंदरे पर्वतोत्तमे ॥५४॥"
  },
  {
    "text": "तत्र वत्स्यति राजा वै तुरगेणातिवाहितः॥\nतव गीतेन चार्वंगि मोहितोऽश्वं विहाय च ॥५५॥"
  },
  {
    "text": "अधिरुह्य गिरेः पृष्ठं स संगं यास्यति त्वया॥\nतत्र देवि त्वयावाच्यं मिलित्वा भूभुजा त्विह ॥५६॥"
  },
  {
    "text": "अहं भार्या भविष्यामि तव राजन्न संशयः॥\nयद्ब्रवीमि ह्यहं नाथ तत्कार्यं हि त्वया ध्रुवम् ॥५७॥"
  },
  {
    "text": "मोहितस्तव रूपेण तथैव प्रतिपद्यते॥\nयतस्तं शपथैर्धृत्वा दक्षिणेन करेण वै ॥५८॥"
  },
  {
    "text": "वाच्यः कतिपयैः सुभ्रु दिनैरपगतैस्त्विति॥\nसुरते तव चार्वंगि यदा मुग्धो हि लक्ष्यते ॥५९॥"
  },
  {
    "text": "तदा प्रहस्य राज्ञो वै स्मारणीयं पुरा वचः॥\nयस्त्वया शपथो राजन्कृतो मद्वाक्यपालने ॥६०॥"
  },
  {
    "text": "तत्पालयमहीपाल मन्येऽहं समयस्त्विति॥\nएवमुक्ते त्वया मुग्धो राजा वै सत्यगौरवात् ॥६१॥"
  },
  {
    "text": "पालयामि न संदेहो ब्रूहि किं ते ददाम्यहम्॥\nएवमुक्ते तु वचने त्वया वाच्यो वरानने ॥६२॥"
  },
  {
    "text": "रुक्मांगदो महीपालो धर्मांगदपिता शुभे॥\nनोपवासस्त्वया कार्यो जातु वै हरिवासरे ॥६३॥"
  },
  {
    "text": "सुरतस्रं सकारी मे ह्युपवासो भवेत्प्रिय॥\nसुमुग्धां यौवनोपेतां स्वभार्यां यो न सेवते ॥६४॥"
  },
  {
    "text": "पर्वापेक्षी दुराचारः स याति नरकं ध्रुवम्॥\nत्रिरात्रमपविद्धाहं त्वया भूप उपोषणात् ॥६५॥"
  },
  {
    "text": "नाहं निमेषमप्येकं स्थातुं शक्ता त्वया विना॥\nश्राद्धकाले तु संप्राप्ते उपाविष्टैर्द्विजैः किल ॥६६॥"
  },
  {
    "text": "याचते संगमं भार्या यदि भोग्या तदैव सा॥\nएवं संबोध्यमानोऽपि यदा राजा वचस्तव ॥६७॥"
  },
  {
    "text": "न करिष्यति चार्वंगि तदा वाच्यं परं वचः॥\nयदि न त्यजसे राजन्नुपवासं हरेर्दिने ॥६८॥"
  },
  {
    "text": "स्वहस्तेन शिरश्च्छित्वा स्वपुत्रस्य वरासिना॥\nधर्मांगदस्य राजेंद्र ममोत्संग्‌क्षिप स्वयम् ॥६९॥"
  },
  {
    "text": "यद्येतन्मत्प्रियं त्वं हि न करोषि महीपते॥\nधर्मक्षीणो भवान् गंता नरके नात्र संशयः ॥७०॥"
  },
  {
    "text": "श्रुत्वा त्वदीयं वचनं वरांगने न हिंस्यते प्राणसमं च पुत्रम्॥\nसंगृह्य वाक्यं वसुधामराणां सम्भोक्ष्यते माधववासंरेऽसौ ॥७१॥"
  },
  {
    "text": "ततो जनो यास्यति पूर्ववच्च यमांतिकं किंकरपाशबद्धः॥\nलिपिप्रमाणं नरकाधिवासी भविष्यते साधु कृतं त्वया हि ॥७२॥"
  },
  {
    "text": "अथ यदि निहंति तनयं राजा सत्येन संयुतः श्रीमान्॥\nनिःशेषामरपूज्यं व्रजति पदं पद्मनाभस्य ॥७३॥"
  },
  {
    "text": "इति श्रीबृहन्नारदीयपुराणोत्तरभागे मोहिनीं प्रति ब्रह्मवाक्यं नाम सप्तमोऽध्यायः ॥७॥"
  }
]
[
  {
    "text": "अथ सेतुमाहात्यमारभ्यते॥"
  },
  {
    "text": "मोहिन्युवाच॥\nसाधु साधु द्विजश्रेष्ठ यन्मे रामायणं त्वया॥\nश्रावितं सर्वपापघ्नं नृणां पुण्यविवर्द्धनम् ॥१॥"
  },
  {
    "text": "अधुना श्रोतुमिच्छामि सेतुमाहात्म्यमुत्तमम्॥"
  },
  {
    "text": "वसुरुवाच॥\nश्रृणु देवि प्रवक्ष्यामि सेतुमाहात्म्यमुत्तमम् ॥२॥"
  },
  {
    "text": "यं दृष्ट्वा मनुजो देवि मुच्यते भवसागरात्॥\nसेतोः संदर्शनं पुण्यं यत्र रामेश्वरो विभुः ॥३॥"
  },
  {
    "text": "दर्शनादेव मर्त्यानाममरत्वं प्रयच्छति॥\nरामेश्वरं तु संपूज्य नरो नियतमानसः ॥४॥"
  },
  {
    "text": "सर्वाः समश्नुते भूतीर्नात्र कार्या विचारणा॥\nचक्रतीर्थमिहान्यच्च वर्तते पापनाशनम् ॥५॥"
  },
  {
    "text": "स्नानं दानं जपो होमस्तत्रानंत्यं विगाहते॥\nतालतीर्थं तु संप्राप्य यः स्नायात्तत्र मानवः ॥६॥"
  },
  {
    "text": "स उत्तमां जनिं लब्ध्वा मोदते देववद्भुवि॥\nततः संप्राप्य सुभगे तीर्थं पापविनाशनम् ॥७॥"
  },
  {
    "text": "स्नात्वा निर्धूतपापोऽसौ नरः स्वर्गे महीयते॥\nसीताकुंडे ततः प्राप्य स्नानं सम्यग्विधाय च ॥८॥"
  },
  {
    "text": "तर्पयित्वा पितॄन्देवान्सर्वान्कामानवाप्नुयात्॥\nमंगलं तीर्थमासाद्य स्नात्वा मुच्यते पातकात् ॥९॥"
  },
  {
    "text": "स्रात्वैवामृतवाप्यां तु मानवोऽमरतां लभेत्॥\nब्रह्मकुंडे नरः स्नात्वा ब्रह्मलोकमवाप्नुयात् ॥१०॥"
  },
  {
    "text": "स्नात्वा लक्ष्मणतीर्थे वै नरो योगगतिं व्रजेत्॥\nजटातीर्थे नरः स्नात्वा नीरोगो जायते भुवि ॥११॥"
  },
  {
    "text": "हनुमत्कुंडके स्नात्वा दुर्जयो जायतेऽरिभिः॥\nअगस्त्यतीर्थ आप्लुत्य पुत्रवान्धनवान्भवेत् ॥१२॥"
  },
  {
    "text": "रामकुंडे प्लुतो मर्त्यो रामसालोक्यमाप्नुयात्॥\nलक्ष्मीतीर्थाभिषेकेण लक्ष्मीवान्रूपवान्भवेत् ॥१३॥"
  },
  {
    "text": "अग्नितीर्थे नरः स्नात्वा मुच्यते सर्वकिल्बिषैः॥\nस्नानेन शिवतीर्थे तु शिवलोकगतिर्भवेत् ॥१४॥"
  },
  {
    "text": "शंखतीर्थे तु संस्नातो न नरो दुर्गतिं व्रजेत्॥\nयमुनादिषु तीर्थेषु नरः स्नात्वा दिवं व्रजेत् ॥१५॥"
  },
  {
    "text": "कोटितीर्थे तु संप्लुत्य सर्वतीर्थफलं लभेत्॥\nसाध्यामृते प्लुतो याति नरः साध्यसलोकताम् ॥१६॥"
  },
  {
    "text": "सर्वतीर्थे नरः स्नात्वा लभेत्कामानभीप्सितान्॥\nधनुष्कोट्यां तु विधिवत्स्नातो मुच्यते बंधनात् ॥१७॥"
  },
  {
    "text": "क्षीरकुंडाप्लुतो मर्त्यो भोगानुच्चावचाँल्लभेत्॥\nकपितीर्थे नरः स्नात्वा न वियोनिं समालभेत् ॥१८॥"
  },
  {
    "text": "गायत्र्यां च सरस्वत्यां स्नातो मुच्येत किल्बिषात्॥\nऋणमोचनतीर्थादौ स्नात्वा मुक्तो भवेदृणात् ॥१९॥"
  },
  {
    "text": "इत्येतत्सेतुतीर्थानां माहात्म्यं गदितं शुभे॥\nपठतां श्रृण्वक्तां चैव सर्वपातकनाशनम् ॥२०॥"
  },
  {
    "text": "इति श्रीबृहन्नारदीयपुराणे बृहदुपाख्याने उत्तरभाग वसुमोहिनीसवादे सतुमाहातम्य नाम षट् सप्तीततऽध्यायः ॥७६॥"
  }
]
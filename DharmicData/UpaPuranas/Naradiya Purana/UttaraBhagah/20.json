[
  {
    "text": "वसिष्ठ उवाच॥\nएवं सुरतमूढस्य राज्ञो रुक्मांगदस्य च॥\nत्रीणि पंच च वर्षाणि व्यतीतानि सुखेन वै ॥१॥"
  },
  {
    "text": "संप्राप्ते नवमे वर्षे पुत्रो धर्मांगदो बली॥\nजित्वा विद्याधरान्पंच मलये पर्वतोत्तमे ॥२॥"
  },
  {
    "text": "आजहार मणीन्पंच सर्वकामप्रदान् शुभान्॥\nएकं कांचनदातारं कोटिकोटिगुणं शुभम् ॥३॥"
  },
  {
    "text": "द्वितीयं वस्त्रभूषादिलक्षकोटिप्रदं तथा॥\nतृतीयममृतस्रावि पुनर्यौवनकारकम् ॥४॥"
  },
  {
    "text": "सभागृहप्रकर्तारं चतुर्थं चान्नसाधकम्॥\nपंचमं व्योभगतिदं त्रैलोक्यपरिसर्पणम् ॥५॥"
  },
  {
    "text": "तान्मणीन्गृह्य मनसा विद्याधरसमन्वितः॥\nस्त्रीभिर्विद्याधराणां च साश्रुनेत्राभिरावृतः ॥६॥"
  },
  {
    "text": "ववंदे चरणौ मातुः पितू रुक्मांगदस्य च॥\nमणीन्पंच समर्प्याथ पादयोः प्राह संनतः ॥७॥"
  },
  {
    "text": "इमे जिता मया तात पञ्च विद्याधरा रणे॥\nमलये भूधरश्रेष्ठे वैष्णवास्त्रेण भूपते ॥८॥"
  },
  {
    "text": "इमे ते भृत्यतां प्राप्ताः सस्त्रीका नृपसत्तम॥\nमणीन्प्रयच्छ मोहिन्यै भुजभूषणहेतवे ॥९॥"
  },
  {
    "text": "सर्वकामप्रदा ह्येते पुनर्यौवनकारिणः॥\nजीर्णदंताः पुनर्बाला भवंति मणिधारणात् ॥१०॥"
  },
  {
    "text": "वस्त्रहर्म्यसुवर्णानां स्वर्गतेरमृतस्य च॥\nदातारो मासयुद्धेन साधितास्तव तेजसा ॥११॥"
  },
  {
    "text": "साधितानि मया कृच्छ्रात्सप्तद्वीपानि भूपते॥\nकरदानिसमस्तानि कृतानि तव तेजसा ॥१२॥"
  },
  {
    "text": "समुद्रे च प्रविष्टस्य गतः संवत्सरो मम॥\nजिता भोगवती तात मया नागसमावृता ॥१३॥"
  },
  {
    "text": "आहृता नागकन्याश्च मया चायुतसंख्यकाः॥\nतत्रापि हाररत्नानि सुबहून्याहृतानि च ॥१४॥"
  },
  {
    "text": "पुनश्चाहं गतस्तात दानवानां पुरं महत्॥\nतान्निर्जित्यं च कन्यानां सुरूपाणां सुवर्चसाम् ॥१५॥"
  },
  {
    "text": "आहृतानि मया त्रीणि सहस्राणि च पंच च॥\nदशकोट्यस्तु रत्नानां दीपकर्म निशागमे ॥१६॥"
  },
  {
    "text": "कुर्वतां ते महीपाल आनीतास्तव मंदिरे॥\nततोऽहं वारुणं लोकं रसातलतलस्थितम् ॥१७॥"
  },
  {
    "text": "गतो वीर्यबलोत्सिक्तस्त्वदंघ्रियुगसेवकः॥\nतत्रोक्तो वरुणो देवः स्थीयतां मत्पिंतुर्वशे ॥१८॥"
  },
  {
    "text": "रुक्मांगदस्य नृपतेर्यदि जीवितुमिच्छसि॥\nकुपितो मम वाक्येन वरुणो योद्धुमागतः ॥१९॥"
  },
  {
    "text": "तेन संवत्सरं युद्धं घोरं जातं रसातले॥\nजितो नारायणास्त्रेण मया स जलनायकः ॥२०॥"
  },
  {
    "text": "न हतः प्रमदावाक्यैस्तस्य जीवितरक्षणे॥\nनिर्जितेनायुतं दत्तं वाजिनां वातरंहसाम् ॥२१॥"
  },
  {
    "text": "एकतः श्यामकर्णानां शुभ्राणां चंद्रवर्चसाम्॥\nतृणतोयविहीना ये जीवंति बहुशः समाः ॥२२॥"
  },
  {
    "text": "एकां कन्यां सुरूपां मे पुरस्कृत्य स्वलंकृताम्॥\nभार्यार्थे वरुणः प्रादात्साप्यानीता मया शुभा ॥२३॥"
  },
  {
    "text": "कुमारी तु समानीताः बहुवित्तसमन्विता॥\nतन्नास्ति त्रिषु लोकेषु स्थानं तात सुदुर्गमम् ॥२४॥"
  },
  {
    "text": "यन्मया न जितं ह्यस्ति तवांघ्रिपरिसेवनात्॥\nतदुत्तिष्ठ परीक्षस्व त्वत्प्रसादार्जितां श्रियम् ॥२५॥"
  },
  {
    "text": "अहं च संपदः सर्वास्त्वदधीना विशांपते॥\nयः पुत्रस्तात वदति मया लक्ष्मीः समर्जिता ॥२६॥"
  },
  {
    "text": "न देया भूमिदेवेभ्यः सोऽपि वै नरकं व्रजेत्॥\nआत्मसंभावनं तात न कर्तव्यं सुतेन हि ॥२७॥"
  },
  {
    "text": "कुठारदात्रसदृशः पुत्रः संपत्समुच्चये॥\nपितुः शौर्येण पुत्रस्य वर्द्धते धनसंचयः ॥२८॥"
  },
  {
    "text": "तैजसं दात्रमादाय लुनाति तृणसंचयान्॥\nवायुना पूरितं वस्त्रं तारयेन्नौगतं जले ॥२९॥"
  },
  {
    "text": "यथा दारुमयी योषा चेष्टते कुहकेच्छया॥\nतथाहि पितृवीर्येण पुत्रास्तेजोबलान्विताः ॥३०॥"
  },
  {
    "text": "तस्मादियं माधवदेववल्लभा विलोकयस्वाद्य मयोपनीता॥\nआत्मेच्छया यच्छतु रक्षताद्वा स्वसंपदो मातृसमूहवर्याः ॥३१॥"
  },
  {
    "text": "इति श्रीबृहन्नारदीयपुराणोत्तरभागे धर्मांगददिग्विजयो नाम विंशोऽध्यायः ॥२०॥"
  }
]
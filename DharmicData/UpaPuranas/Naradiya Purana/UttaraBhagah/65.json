[
  {
    "text": "मोहिन्युवाच॥\nवनानि कानि विप्रेंद्र तत्र संति शुभावहाः॥\nसरितश्च क्रमाद्यात्रां वद मे सर्वसिद्धिदाम् ॥१॥"
  },
  {
    "text": "यानि तीर्थानि संत्यत्र कुरुक्षेत्रे सुपुण्यदे॥\nतानि सर्वाणि मे ब्रूहि गतिदस्त्वं गुरुंर्यतः ॥२॥"
  },
  {
    "text": "वसुरुवाच॥\nश्रृणु मोहिनि वक्ष्यामि कुरुक्षेत्रस्य पुण्यदम्॥\nयात्राविधानं यत्कृत्वा लभते गतिमुत्तमाम् ॥३॥"
  },
  {
    "text": "वनानि सप्त संतीह कुरुक्षेत्रस्य मध्यतः॥\nतेषां नामानि वक्ष्यामि पुण्यदानां नृणामिह ॥४॥"
  },
  {
    "text": "काम्यकं च वनं पुण्यं तथादितिवनं महत्॥\nव्यासस्य च वनं पुण्यं फलकीवनमेव च ॥५॥"
  },
  {
    "text": "तथा सूर्यवनं चात्र पुण्यं मधुवनं च वै॥\nसीतावनं तथा ख्यातं नृणां कल्मषनाशनम् ॥६॥"
  },
  {
    "text": "वनान्येतानि सप्तात्र तेषु तीर्थान्यनेकशः॥\nसरस्वती नदी पुण्या तथा वैतरणी नदी ॥७॥"
  },
  {
    "text": "गंगा मंदाकिनी पुण्या तथैवान्या मधुस्रवा॥\nदृषद्वती कौशिकी च पुण्या हैरण्वती नदी ॥८॥"
  },
  {
    "text": "वर्षकालवहाश्चैता वर्जयित्वा सरस्वतीम्॥\nएतासामुदकं पुण्यं स्पर्शे पाने समाप्नुतौ ॥९॥"
  },
  {
    "text": "रजस्वलात्वं नैतासां पुण्यक्षेत्रप्रभावतः॥\nरंतुकं तु पुरासाद्य द्वारपालं महाबलम् ॥१०॥"
  },
  {
    "text": "यक्षं समभिवाद्याथ तत्र यात्रां समारभेत्॥\nततो गच्छेन्नरः पुण्यं भद्रेऽदिति वनं महत् ॥११॥"
  },
  {
    "text": "अदित्या तत्र पुत्रार्थं सम्यक् चीर्णं महत्तपः॥\nतत्र स्नात्वा समभ्यर्च्य देवमातरमंगना ॥१२॥"
  },
  {
    "text": "सूते पुत्रं महाशूरं सर्वलक्षण संयुतम्॥\nततो गच्छेद्वरारोहे विष्णोः स्थानमनुत्तमम् ॥१३॥"
  },
  {
    "text": "विमलं नाम विख्यातं यत्र सन्निहितो हरिः॥\nविमले तु नरः स्नात्वा दृष्ट्वा च विमलेश्वरम् ॥१४॥"
  },
  {
    "text": "विमलः स लभेल्लोकं देवदेवस्य चक्रिणः॥\nहरिं च बलदेवं च दृष्ट्वैकासनमास्थितौ ॥१५॥"
  },
  {
    "text": "मुच्यते किल्बिषात्सद्यो मोहिन्यत्र न संशयः॥\nततः पारिप्लवं गच्छेत्तीर्थं लोकेषु विश्रुतम् ॥१६॥"
  },
  {
    "text": "तत्र स्नात्वा च पीत्वा यो ब्राह्मणं वेदपारगम्॥\nसंतोष्यदक्षिणाद्येन ब्राह्मयज्ञफलं लभेत् ॥१७॥"
  },
  {
    "text": "यत्रास्ति संगमो भद्रे कौशिक्याः पापनाशनः॥\nतत्र स्नात्वा नरो भक्त्या प्राप्नोति प्रियसंगमम् ॥१८॥"
  },
  {
    "text": "ततस्तु पृथिवीतीर्थमासाद्य क्षांतिमान्नरः॥\nस्नातो भक्त्या महाभागे प्राप्नोति गतिमुत्तमाम् ॥१९॥"
  },
  {
    "text": "धरम्यामपराधा ये कृताः स्युः पुरुषेण वै॥\nतान्सर्वान्क्षमते देवी तत्र स्नातस्य देहिनः ॥२०॥"
  },
  {
    "text": "ततो दक्षाश्रमे पुण्ये दृष्ट्वा दक्षेश्वरं शिवम्॥\nअश्वमेधस्य यज्ञस्य फलं प्राप्नोति मानवः ॥२१॥"
  },
  {
    "text": "ततः शालकिनीं गच्छेत्तत्र स्नात्वा समर्चयेत्॥\nहरिं हरेण संयुक्तं वांछितार्थस्य लब्धये ॥२२॥"
  },
  {
    "text": "नागतीर्थं ततः प्राप्य स्नात्वा तत्र विधानवित्॥\nसर्पिश्चास्य दधि प्राश्य नागेभ्यो ह्यभयं लभेत् ॥२३॥"
  },
  {
    "text": "ततः सायमुपावृत्य रंतुकं द्वारपालकम्॥\nएकरात्रोषितस्तत्र पूजयेत्तं परेऽहनि ॥२४॥"
  },
  {
    "text": "गंधाद्यैरुपचारैस्तु ब्राह्मणं प्रार्च्य भोजयेत्॥\nततः पंचनदं गच्छेत्तीर्थं त्रैलोक्यविश्रुतम् ॥२५॥"
  },
  {
    "text": "पंच नादाः कृता यत्र हरेणासुरभीषणाः॥\nतेन पंचनदं नाम सर्वपातकनाशनम् ॥२६॥"
  },
  {
    "text": "तत्र स्नानेन दानेन निर्भयो जायते नरः॥\nकोटितीर्थँ ततो गच्छेद्यत्र रुद्रेण मोहिनि ॥२७॥"
  },
  {
    "text": "कोटितीर्थान्युपाहृत्य स्थापितानि महात्मना॥\nतत्र तीर्थे नरः स्नात्वा दृष्ट्वा कोटीश्वरं हरम् ॥२८॥"
  },
  {
    "text": "पंचयज्ञभवं पुण्यं तत्प्रभत्याप्नुयात्सदा॥\nतत्रैव वामनो देवः सर्वैर्देवैः प्रतिष्ठितः ॥२९॥"
  },
  {
    "text": "तस्मात्तं तत्र संपूज्य अग्निष्टोमफलं लभेत्॥\nततोऽश्वितीर्थमासाद्ये श्रद्धावान्विजितेन्द्रियः ॥३०॥"
  },
  {
    "text": "स्नात्वा तत्र यशस्वी च रूपवांश्च नरो भवेत्॥\nततो वाराहतीर्थं च प्राप्य विष्णुप्रकल्पितम् ॥३१॥"
  },
  {
    "text": "आप्लुत्य श्रद्धया तत्र नरः सद्गतिमाप्नुयात्॥\nततो व्रजेत्सोमतीर्थँ यत्र सोमो वरानने ॥३२॥"
  },
  {
    "text": "तपस्तप्त्वा ह्यरोगोऽभूत्तत्र स्नानं समाचरेत्॥\nदत्वा च तत्र गामेकां राजसूयफलं लभेत् ॥३३॥"
  },
  {
    "text": "भूतेश्वरं च तत्रैव ज्वालामालेश्वरं तथा॥\nतांडलिंगं समभ्यर्च्य न भूयो भवमाप्नुयात् ॥३४॥"
  },
  {
    "text": "एकहंसे नरः स्नात्वा गो सहस्रफलं लभेत्॥\nकृतशौचे नरः स्नात्वा पुंडरीकफलं लभेत् ॥३५॥"
  },
  {
    "text": "ततो मुंजवटं नाम प्राप्य देवस्य शूलिनः॥\nसमुष्य च निशामेकां प्रार्च्येशं गणपोभवेत् ॥३६॥"
  },
  {
    "text": "प्रसाद्य यक्षिणीं तत्र द्वारस्थामुपवासकृत्॥\nस्नात्वाभ्यर्च्याशयेद्विप्रान्महापातकशांतये ॥३७॥"
  },
  {
    "text": "प्रदक्षिणमुपावृत्य पुष्करं च ततो व्रजेत्॥\nतत्र स्नात्वा पितॄन्प्रार्च्य कृतकृत्यो नरो भवेत् ॥३८॥"
  },
  {
    "text": "कन्यादानं च यस्तत्र कार्तिक्यां वै समाचरेत्॥\nप्रसन्ना देवतास्तस्य यच्छंत्यभिमतं फलम् ॥३९॥"
  },
  {
    "text": "कपिलश्च महायक्षो द्वारपालोऽत्र संस्थितः॥\nविघ्नं करोति पापानां सुकृतं च प्रयच्छति ॥४०॥"
  },
  {
    "text": "पत्नी तस्य महाभागा नाम्नोलूखलमेखला॥\nआहत्य दुंदुभिं सा तु भ्रमते नित्यमेव हि ॥४१॥"
  },
  {
    "text": "वारयेत्पापिनः स्नानात्तथा सुकृतिनो नयेत्॥\nततो रामह्रदं गच्छेत्स्नात्वा तत्र विधानतः ॥४२॥"
  },
  {
    "text": "देवान्पितॄनृषीनिष्ट्वा भुक्तिं मुक्तिं च विंदति॥\nराममभ्यर्च्य सच्छद्धः स्वर्णं दत्त्वा धनी भवेत् ॥४३॥"
  },
  {
    "text": "वंशमूलं समासाद्य स्रात्वा स्वं वंशमुद्दरेत्॥\nकायशोधनके स्नात्वा शुद्धदेहो हरिं विशेत् ॥४४॥"
  },
  {
    "text": "लोकोद्धारं ततः प्राप्य स्नात्वाभ्यर्च्य जनार्दनम्॥\nप्राप्नोति शाश्वतं लोकं यत्र विष्णुः सनातनः ॥४५॥"
  },
  {
    "text": "श्रीतीर्थं च ततः प्राप्य शालग्राममनुत्तमम्॥\nस्नात्वाभ्यर्च्य हरिं नित्यं पश्यति स्वांतिके स्थितम् ॥४६॥"
  },
  {
    "text": "कपिलाह्रदमासाद्य स्नात्वाभ्यर्च्य सुरान्पितॄन्॥\nसहस्रकपिलापुण्यं लभते नात्र संशयः ॥४७॥"
  },
  {
    "text": "कपिलं तत्र विश्वेशं समभ्यर्च्य विधानतः॥\nदेवैश्च सत्कृतो भद्रे साक्षाच्छिवपदं लभेत् ॥४८॥"
  },
  {
    "text": "सूर्यतीर्थे ततो भानुं सोपवासः समर्चयेत्॥\nअग्निष्टोमस्य यज्ञस्य फलं लब्ध्वा व्रजेद्दिवम् ॥४९॥"
  },
  {
    "text": "पृथिवीविवरद्वारि स्थितो गणपतिः स्वयम्॥\nतं दृष्ट्वाथ समभ्यर्च्य यज्ञस्य फलमाप्नुयात् ॥५०॥"
  },
  {
    "text": "देव्यास्तीर्थे नरः स्नात्वा लभते रूपमुत्तमम्॥\nब्रह्मावर्ते नरः स्नात्वा ब्रह्मज्ञानमवाप्नुयात् ॥५१॥"
  },
  {
    "text": "सुतीर्थके नरः स्नात्वा देवर्षिपितृमानवान्॥\nसमभ्यर्च्याश्वमेधस्य यज्ञस्य फलमाप्नुयात् ॥५२॥"
  },
  {
    "text": "कामेश्वरस्य तीर्थे तु स्नात्वा श्रद्धासमन्वितः॥\nसर्वव्याधिविनिर्मुक्तो ब्रह्म प्राप्नोति शाश्वतम् ॥५३॥"
  },
  {
    "text": "स्नातस्य मातृतीर्थे तु श्रद्धयाभ्यर्चकस्य तु॥\nआसप्तमं कुलं देवि वर्द्धते श्रीरनुत्तमा ॥५४॥"
  },
  {
    "text": "ततः सीतावनं गच्छेत्तत्र तीर्थं महच्छुभे॥\nपुनातिदर्शनादेवपुरुषानेकविशतिंम् ॥५५॥"
  },
  {
    "text": "केशान्प्रक्षिप्य वै तत्र पूतो भवति पापतः॥\nदशाश्वमेधिकं तत्र तीर्थं त्रैलोक्यविश्रुतम् ॥५६॥"
  },
  {
    "text": "दर्शनात्तस्य तीर्थस्य मुक्तो भवति किल्बिषैः॥\nमानुषाह्वें ततस्तीर्थं प्राप्य स्रानं समाचरेत् ॥५७॥"
  },
  {
    "text": "यदीच्छेन्मानुषं जन्म पुनश्च विधिनंदिनि॥\nमानुषाच्च ततस्तीर्थात्कोशमात्रे महानदी ॥५८॥"
  },
  {
    "text": "आपगा नाम विख्याता तत्र स्नात्वा विधानतः॥\nश्यामाकं पयसा सिद्धं भोजयद्द्विजसत्तमान् ॥५९॥"
  },
  {
    "text": "तस्य पापं क्षयं याति पितॄणां श्राद्धतो गतिः॥\nनभस्ये मासि कृष्णे तु पितृपक्षे महालये ॥६०॥"
  },
  {
    "text": "चतुर्दश्यां तु मध्याह्ने पिंडदो मुक्तिमाप्नुयात्॥\nब्राह्मोदुंबरकं गच्छेद्ब्रह्मणः स्थानकं ततः ॥६१॥"
  },
  {
    "text": "तत्र ब्रह्मर्षिकुंडेषु स्नातः सोमफलं लभेत्॥\nवृद्धकेदारके तीर्थे स्थाणुं दंडिसमन्वितम् ॥६२॥"
  },
  {
    "text": "समर्च्य यत्र चाप्नोति नरोंऽतर्द्धानमिच्छया॥\nकलश्यां च ततो गच्छेद्यत्र देवी स्वयं स्थिता ॥६३॥"
  },
  {
    "text": "स्नात्वास्यामंबिकां प्रार्च्य तरेत्संसारसागरम्॥\nसरके कृष्णभूतायां दृष्ट्वा देवं महेश्वरम् ॥६४॥"
  },
  {
    "text": "शैवं पदमवाप्नोति नरः श्रद्धासमन्वितः॥\nतिस्रः कोट्यस्तु तीर्थानां सरके संति भामिनि ॥६५॥"
  },
  {
    "text": "रुद्रकोटिस्तथा कूपे सरोमध्ये व्यस्थिता॥\nतस्मिन्सरसि यः स्नात्वा रुद्रकोटिं स्मरेन्नरः ॥६६॥"
  },
  {
    "text": "पूजिता रुद्रकोटिस्तु तेन स्यान्नात्र संशयः॥\nईहास्पदं च तत्रैव तीर्थं पापप्रणाशनम् ॥६७॥"
  },
  {
    "text": "यस्मिन्मुक्तिमवाप्नोति दर्शनादेव मानवः॥\nतत्रस्थानर्चयित्वा च देवान्पितृगणानपि ॥६८॥"
  },
  {
    "text": "न दुर्गतिमवाप्नोति मनसा चिंतितं लभेत्॥\nकेदारं च महातीर्थं सर्वकल्मषनाशनम् ॥६९॥"
  },
  {
    "text": "तत्र स्नात्वा च पुरुषः सर्वदानफलं लभेत्॥\nअन्यजन्मेति विख्यातं सरकस्य तु पूर्वतः ॥७०॥"
  },
  {
    "text": "सरो महत्स्वच्छजलं देवौ हरिहरौ यतः॥\nविष्णुश्चतुर्भुजस्तत्र लिंगाकारः शिवः स्थितः ॥७१॥"
  },
  {
    "text": "तत्र स्नात्वा च तौ दृष्ट्वा स्तुत्वा मोक्षं लभेन्नरः॥\nनागह्रदे ततो गत्वा स्नात्वा चैत्रे सितांतके ॥७२॥"
  },
  {
    "text": "श्राद्धदो मुक्तिमाप्नोति यमलोकं न पश्यति॥\nततस्त्रिविष्टपं गच्छेत्तीर्थं देवनिषेवितम् ॥७३॥"
  },
  {
    "text": "यत्र वैतरणी पुण्या नदी पापप्रमोचिनी॥\nतत्र स्नात्वार्चयित्वा च शूलपाणिं वृषध्वजम् ॥७४॥"
  },
  {
    "text": "सर्वपाप विशुद्धात्मा गच्छत्येव परां गतिम्॥\nरसावर्ते नरः स्नात्वा सिद्धिमाप्नोत्यनुत्तमाम् ॥७५॥"
  },
  {
    "text": "चैत्रस्य सितभूतायां स्नानं कृत्वा विलेपके॥\nपूजयित्वा शिवं भक्त्या सर्वपापैः प्रमुच्यते ॥७६॥"
  },
  {
    "text": "ततो गच्छेन्नरो देवि फलकीवनमुत्तमम्॥\nयत्र देवाः सगंधर्वास्तप्यंते परमं तपः ॥७७॥"
  },
  {
    "text": "तत्र नद्यां दृषद्वत्यां नरः स्नात्वा विधानतः॥\nदेवान्पितॄंस्तर्पयित्वा ह्यग्निष्टोमातिरात्रभाक् ॥७८॥"
  },
  {
    "text": "दर्शे तथा विधुदिने तत्र श्राद्धं करोति यः॥\nगयाश्राद्ध समं तत्र लभते फलमुत्तमम् ॥७९॥"
  },
  {
    "text": "श्राद्धे फलमरण्यस्य स्मरणं पितृतृप्तिदम्॥\nपाणिघाते ततस्तीर्थे पितॄन्संतर्प्य मानवः ॥८०॥"
  },
  {
    "text": "राजसूय फलं प्राप्य सांख्यं योगं च विंदति॥\nततस्तु मिश्रके तीर्थे स्नात्वा मर्त्यो विधानतः ॥८१॥"
  },
  {
    "text": "सर्वतीर्थफलं प्राप्य लभते गतिमुत्तमाम्॥\nततो व्यासवने गत्वा स्नात्वा तीर्थे मनोजवे ॥८२॥"
  },
  {
    "text": "मनीषिणं विभुं दृष्ट्वा मनसा चिंतितं लभेत्॥\nगत्वा मधुवनं चैव देव्यास्तीर्थे नरः शुचिः ॥८३॥"
  },
  {
    "text": "स्नात्वा देवानृषीनिष्ट्वा लभते सिद्धिमुत्तमाम्॥\nकौशिकीसंगमे तीर्थे दृषद्वत्यां नरः प्लुतः ॥८४॥"
  },
  {
    "text": "नियतो नियताहारः सर्वपापैः प्रमुच्यते॥\nततो व्यासस्थलीं गच्छेद्यत्र व्यासेन धीमता ॥८५॥"
  },
  {
    "text": "पुत्रशोकाभिभूतेन देहत्यागो विनिश्चितः॥\nपुनरुत्थापितो देवैस्तत्र गत्वा न शोकभाक् ॥८६॥"
  },
  {
    "text": "किंदुशूकूपमासाद्य तिलप्रस्थं प्रदाप्य च॥\nगच्छेद्धि परमां सिद्धिं मृतो मुक्तिमवाप्नुयात् ॥८७॥"
  },
  {
    "text": "आह्नं च मुदितं चैव द्वै तीर्थे भुवि विश्रुते॥\nतयोः स्नात्वा विशुद्धात्मा सूर्यलोकमवाप्नुयात् ॥८८॥"
  },
  {
    "text": "मृगमुच्यं ततो गत्वा गंगायां प्रणतः स्थितः॥\nअर्चयित्वा महादेवमश्वमेधफलं लभेत् ॥८९॥"
  },
  {
    "text": "कोटितीर्थं ततो गत्वा स्नात्वा कोटीश्वरं शिवम्॥\nदृष्ट्वा स्तुत्वा श्रद्दधानः कोटियज्ञफलं लभेत् ॥९०॥"
  },
  {
    "text": "ततो वामनकं गच्छेत्त्रिषु लोकेषु विश्रुतम्॥\nयत्र वामनजन्माभूद्बलेर्यज्ञजिहीर्षया ॥९१॥"
  },
  {
    "text": "तत्र विष्णुपदे स्नात्वा पूजयित्वा च वामनम्॥\nसर्वपापविशुद्धात्मा विष्णुलोके महीयते ॥९२॥"
  },
  {
    "text": "ज्येष्ठाश्रमं च तत्रैव सर्वपातकनाशनम्॥\nज्येष्ठस्य शुक्लैकादश्यां सोपवासः परेऽहनि ॥९३॥"
  },
  {
    "text": "स्नात्वा तत्र विधानेन श्रेष्ठत्वं लभते नृषु॥\nश्राद्धं तत्र कृतं देवि पितॄणामतितुष्टिदम् ॥९४॥"
  },
  {
    "text": "तत्रैव कोटितीर्थं च त्रिषु लोकेषु विश्रुतम्॥\nतस्मिंस्तीर्थे नरः स्नात्वा कोटियज्ञफलं लभेत् ॥९५॥"
  },
  {
    "text": "तत्र कोटीश्वरं नाम देवदेवं महेश्वरम्॥\nसमभ्यर्च्य विधानेन गाणपत्यमवाप्नुयात् ॥९६॥"
  },
  {
    "text": "सूर्यतीर्थं च तत्रैव स्नात्वात्र रविलोकभाक्॥\nकुलोत्तारणके तीर्थे गत्वा स्नानं समाचरन् ॥९७॥"
  },
  {
    "text": "उद्धृत्य स्वकुलं स्वर्गे कल्पांतं निवसेत्ततः॥\nपवनस्य ह्रदे स्नात्वा दृष्ट्वा देवं महेश्वरम् ॥९८॥"
  },
  {
    "text": "विमुक्तः सर्वपापेभ्यः शैवं पदमवाप्नुयात्॥\nस्नात्वा च हनुमत्तीर्थे नरो मुक्तिमवाप्नुयात् ॥९९॥"
  },
  {
    "text": "शालहोत्रस्य राजर्षेस्तीर्थे स्नात्वाघवर्जितः॥\nश्रीकुंभाख्ये सरस्वत्यास्तीर्थए स्नात्वाथ यज्ञवाक् ॥१००॥"
  },
  {
    "text": "स्नातश्च नैमिषे कुंडे नैमिषस्नानपुण्यभाक्॥\nस्नात्वा वेदवतीतीर्थे स्त्री सतीत्वमवाप्नुयात् ॥१०१॥"
  },
  {
    "text": "ब्रह्मतीर्थे नरः स्रात्वा ब्राह्मण्यं लभते नरः॥\nब्रह्मणः परमं स्थानं यत्र गत्वा न शोचति ॥१०२॥"
  },
  {
    "text": "सोमतीर्थे नरः स्नात्वा स्वर्गतिं समवाप्नुयात्॥\nसप्तसारस्वतं तीर्थं प्राप्य स्नात्वा च मुक्तिभाक् ॥१०३॥"
  },
  {
    "text": "यत्र सप्त सरस्वत्यः सम्यगैक्यं समागताः॥\nसुप्रभा कांचनाक्षी च विशाला च मनोहरी ॥१०४॥"
  },
  {
    "text": "सुनंदा च सुवेणुश्च सप्तमी विमलोदका॥\nतथैवौशनसे तीर्थे स्नात्वा मुच्येत पातकैः ॥१०५॥"
  },
  {
    "text": "कपाल मोचने स्नात्वा ब्रह्महापि विशुध्यति॥\nवैश्वामित्रे नरः स्नातो ब्राह्मण्यं समवाप्नुयात् ॥१०६॥"
  },
  {
    "text": "ततः पृथूदके स्नात्वा मुच्यते भवबंधनात्॥\nअवकीर्णे नरः स्नात्वा ब्रह्मचर्यफलं लभेत् ॥१०७॥"
  },
  {
    "text": "मधुस्रावेऽथप्रयातः स्नातो मुच्यते पातकैः॥\nस्नात्वा तीर्थे च वासिष्ठे वासिष्ठं लोकमाप्नुयात् ॥१०८॥"
  },
  {
    "text": "अरुणासंगमे स्नात्वा त्रिरात्रोपोषितो नरः॥\nस्नात्वा मुक्तिमवाप्नोति नात्र कार्या विचारणा ॥१०९॥"
  },
  {
    "text": "समुद्रास्तत्र चत्वारस्तेषु स्नातो नरः शुभे॥\nगोसहस्रफलं लब्ध्वा स्वग्रलोके महीयते ॥११०॥"
  },
  {
    "text": "सोमतीर्थं च तत्रान्यत्तस्मिन्स्नात्वा च मोहिनि॥\nचैत्रे षष्ठ्यां च शुक्लायां श्राद्धं कृत्वोद्धरेत्पितॄन् ॥१११॥"
  },
  {
    "text": "अथ पञ्चवटे स्नात्वा योगमूर्तिधरं शिवम्॥\nसमभ्यर्च्य विधानेन दैवतैः सहमोदते ॥११२॥"
  },
  {
    "text": "कुरुतीर्थे ततः स्नातः सर्वसिद्धिमवाप्नुयात्॥\nस्वर्गद्वारे प्लुतो मर्त्यः स्वर्गलोके महीयते ॥११३॥"
  },
  {
    "text": "स्नातो ह्यनरके तीर्थे मुच्यते सर्वकिल्बिषैः॥\nततो गच्छेन्नरो देवि काम्यकं वनमुत्तमम् ॥११४॥"
  },
  {
    "text": "यस्मिन्प्रविष्टमात्रस्तु मुच्यते सर्वसंचयैः॥\nअथादित्यवनं प्राप्य दर्शनादेव मुक्तिभाक् ॥११५॥"
  },
  {
    "text": "स्नानं रविदिने कृत्वा तत्र वांछितमाप्नुयात्॥\nयज्ञोपवीतिके स्नात्वा स्वधर्मफलभाग्भवेत् ॥११६॥"
  },
  {
    "text": "ततश्चतुःप्रवाहाख्ये तीर्थे स्नात्वा नरोत्तमः॥\nसर्वतीर्थफलं प्राप्य मोदते दिवि देववत् ॥११७॥"
  },
  {
    "text": "स्नातस्तीर्थे विहारे तु सर्वसौख्यमवाप्नुयात्॥\nदुर्गातीर्थे नरः स्नात्वा न दुर्गतिमवाप्नुयात् ॥११८॥"
  },
  {
    "text": "ततः सरस्वतीकूपे पितृतीर्थापराह्वये॥\nस्नात्वा संतर्प्य देवादींल्लभते गतिमुत्तमाम् ॥११९॥"
  },
  {
    "text": "स्नात्वा प्राचीसरस्वत्यां श्राद्धं कृत्वा विधानतः॥\nदुर्लभं प्राप्नुयात्कामं देहांते स्वर्गतिं लभेत् ॥१२०॥"
  },
  {
    "text": "शुक्रतीर्थे नरः स्नात्वा श्राद्धदः प्रोद्धरेत्पितॄन्॥\nअष्टम्यां वा चतुर्दश्यां चैत्रे कृष्णे विशेषतः ॥१२१॥"
  },
  {
    "text": "सोपवासो ब्रह्मतीर्थे मुक्तिभाङ्नात्र संशयः॥\nस्थाणुतीर्थे ततः स्नात्वा दृष्ट्वा स्थाणुवटं नरः ॥१२२॥"
  },
  {
    "text": "मुच्यते पातकैर्घोरैरितिप्राह पितामहः॥\nदर्शनात्स्थाणुलिंगस्य यात्रा पूर्णा प्रजायते ॥१२३॥"
  },
  {
    "text": "कुरुक्षेत्रस्य देवेशि सत्यं सत्यं मयोदितम्॥\nकुरुक्षेत्रसमं तीर्थं न भूतं न भविष्यति ॥१२४॥"
  },
  {
    "text": "तत्र द्वादश यात्रास्तु कृत्वा भूयो न जन्मभाक्॥\nपूर्तमिष्टं तपस्तप्तं हुतं दत्तं विधानतः ॥१२५॥"
  },
  {
    "text": "तत्र स्यादक्षयं सर्वमिति वेदविदो विदुः॥\nमन्वादौ च युगादौ च ग्रहणे चंद्रसूर्ययोः ॥१२६॥"
  },
  {
    "text": "महापाते च संक्रांतौ पुण्ये चाप्यन्यवासरे॥\nस्नातस्तत्र कुरुक्षेत्रे फलानंत्यमवाप्नुयात् ॥१२७॥"
  },
  {
    "text": "कलिजानां तु पापानां पावनाय महात्मनाम्॥\nब्रह्मणा कल्पितं तीर्थं कुरुक्षेत्रं सुखावहम् ॥१२८॥"
  },
  {
    "text": "य इमां कीर्तयेत्पुण्यां कथां पापप्रणाशिनीम्॥\nश्रृणुयाद्वा नरो भक्त्या सोऽपि पापैः प्रमुच्यते ॥१२९॥"
  },
  {
    "text": "यद्यद्ददाति यस्तत्र कुरुक्षेत्रे रविग्रहे॥\nतत्तदेव सदाप्नोति नरो जन्मनि जन्मनि ॥१३०॥"
  },
  {
    "text": "अथ किं बहुनोक्तेन विधिजे श्रृणु निश्चितम्॥\nसेवेतैव कुरुक्षेत्रं यदीच्छेद्भवमोक्षणम् ॥१३१॥"
  },
  {
    "text": "एतदेव महत्पुण्यमेतदेव महत्तपः॥\nएतदेव महज्ज्ञानं यद्व्रजेत्स्थाणुतीर्थकम् ॥१३२॥"
  },
  {
    "text": "कुरुक्षेत्रसमं तीर्थं नान्यद्भुवि शुभावहम्॥\nसाचारो वाप्यनाचारो यत्र मुक्तिमवाप्नुयात् ॥१३३॥"
  },
  {
    "text": "एतत्ते सर्वमाख्यातं यत्पृष्टोऽहं त्वयानघे॥\nकुरुक्षेत्रस्य माहात्म्यं सर्वपापनिकृंतनम् ॥१३४॥"
  },
  {
    "text": "पुण्यदं मोक्षदं चैव किमन्यच्छ्रोतुमिच्छसि ॥१३५॥"
  },
  {
    "text": "इति श्रीहृहन्नारदीयपुराणे बृहदुपाख्याने उत्तरभागे वसुमोहिनीसंवादे कुरुक्षेत्रमाहात्म्ये तीर्थयात्रावर्णनं नाम पञ्चषष्टितमोऽध्यायः ॥६५॥\n॥ इति कुरुक्षेत्रमाहात्म्यं समाप्तम्॥"
  }
]
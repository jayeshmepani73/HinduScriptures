[
  {
    "text": "वसुरुवाच॥\nएवं तदा विधिसुते कृष्णं रामेण संगतम्॥\nसुभद्रां च महाभागाः संस्तुवंति मुदान्विताः ॥१॥"
  },
  {
    "text": "देवो ऊचुः॥\nजय जय लोकपाल जय पद्मनाभ भूधरणा॥\nजय जय चादिदेव बहुकारणा ॥२॥"
  },
  {
    "text": "जय जय वासुदेव जय सच्चरण सत्करण॥\nजय जय दिव्यमीन जयत्रिदशवर ॥३॥"
  },
  {
    "text": "जय जय जलधिशयन जय जय योगेश जय देवधरा॥\nजय जय विश्वमूर्ते जय चक्रधरा ॥४॥"
  },
  {
    "text": "जय जय भूतनाथ जय श्रीनिवास जय जय योगिवर॥\nजय जय सूर्यनेत्र जय देव वराह ॥५॥"
  },
  {
    "text": "जय जय कैटभारे जय जय वेदवर॥\nजय जय कूर्मरूप जय यज्ञवर ॥६॥"
  },
  {
    "text": "जय जय कमलनाभ जय शैलधर॥\nजय जय योगेश जय वेगधर ॥७॥"
  },
  {
    "text": "जय जय विश्वमूर्ते जय चक्रधर॥\nजय जय भूतनाथ जय धरणीधर ॥८॥"
  },
  {
    "text": "जय जय शेषशायिञ्जय पीतवास॥\nजय सोमकान्त जय योगवास जय जय ॥९॥"
  },
  {
    "text": "दहनचक्र जय धर्मवास जय जय॥\nगुणनिधान जय श्रीनिवास जय जय ॥१०॥"
  },
  {
    "text": "गरुडासन जय सुखनिवास जय जय॥\nजय जय धर्मकांत जय जय मतिनिवास ॥११॥"
  },
  {
    "text": "जय जय गहनगेहनिवास॥\nजय जय योगिगम्य जय मखनिवास ॥१२॥"
  },
  {
    "text": "जय जय वेदवेद्य जय शांतिकर॥\nजय जय योकिचिंत्य जय पुष्टिकर ॥१३॥"
  },
  {
    "text": "जय जय ज्ञानमूर्ते जय कमलाकर॥\nजय जय भाववेद्य जय मुक्तिकर ॥१४॥"
  },
  {
    "text": "जय विमलदेह जय जय सत्त्वनिलय॥\nजय जय गुणसमूह जय जय यज्ञकर ॥१५॥"
  },
  {
    "text": "जय जय गुणविहीन जय जय मोक्षकर॥\nजय जय भूहिरण्य जय जय कांतियुत ॥१६॥"
  },
  {
    "text": "जय लोकशरण जय जय लक्ष्मीपते॥\nजय पंकजाक्ष जय जय सृष्टिकर ॥१७॥"
  },
  {
    "text": "जय योगयुत जयातसीकुसुमश्यामदेह॥\nजय जय समुद्राविष्टदेह जय लक्ष्मीपंकजभोगदेह ॥१८॥"
  },
  {
    "text": "जय जय भक्तिभावन लोकगेय॥\nजय लोककांत जय परमशांत ॥१९॥"
  },
  {
    "text": "जय जय परमसार जयचक्रधर॥\nजय भोगियुत जय नीलांबर ॥२०॥"
  },
  {
    "text": "जय सांख्यनुत जय कलुषहर॥\nजय कृष्ण जगन्नाथ जय संकर्षणानुज ॥२१॥"
  },
  {
    "text": "जय जय पद्मपलाशाक्ष जय वांछितफलप्रद॥\nजय मालावृतोरस्क जय चक्रगदाधर ॥२२॥"
  },
  {
    "text": "जय पद्मालयाकांत जय विष्णो नमोऽस्तु ते॥\nएवं स्तुत्वा तदा देवाः शक्राद्या दृष्टमानसाः ॥२३॥"
  },
  {
    "text": "सिद्धचारणगंधर्वा ये चान्ये स्वर्गवासिनः॥\nदृष्ट्वा स्तुत्वा नमस्कृत्य तद्गतेनान्तरात्मना ॥२४॥"
  },
  {
    "text": "कृष्णं रामं सुभद्रां च यांति स्वं स्वं निवेशनम्॥\nकपिलाशतदानेन यत्फलं पुष्करे स्मृतम् ॥२५॥"
  },
  {
    "text": "तत्फलं कृष्णमालोक्य मंचस्थं सहलायुधम्॥\nकन्याशतप्रदानेन यत्फलं समुदाहृतम् ॥२६॥"
  },
  {
    "text": "तत्फलं कृष्णमालोक्य मंचस्थँ लभते नरः॥\nशतनिष्कसुवर्णेन भूमिदानेन यत्फलम् ॥२७॥"
  },
  {
    "text": "तत्फलं चान्नदानेन सर्वातिथ्येन यत्फलम्॥\nवृषोत्सर्गेण विधिवद् ग्रीष्मे तोयप्रदानतः ॥२८॥"
  },
  {
    "text": "तिलधेनुप्रदानेन गजाश्वरथदानतः॥\nचांद्रायणेन चीर्णेन तथा मासोपवासतः ॥२९॥"
  },
  {
    "text": "यत्फलं सर्वतीर्थेषु व्रतैर्दानैश्च यत्फलम्॥\nससुभद्रौ रामकृष्णौ तल्लभेद्वीक्ष्यमंचगौ ॥३०॥"
  },
  {
    "text": "तस्मान्नरोऽथवा नारी पश्येत्तं पुरुषोत्तमम्॥\nस्नानशेषेण कृष्णस्य तोयेन यदि मोहिनि ॥३१॥"
  },
  {
    "text": "वंध्या मृतप्रजा वापि दुर्भगाग्रहपीडिताः॥\nराक्षसाद्यैर्गुहीता वा तथा रोगैश्च संहताः ॥३२॥"
  },
  {
    "text": "सद्यस्ताः शुद्धिमायांति विधिना ह्यभिषेचिताः॥\nप्राप्नुंवितीप्सितान्कामान्यान्यान्वांछंति सुप्रभे ॥३३॥"
  },
  {
    "text": "पुण्यानि यानि तोयानि संत्यन्यानि धरातले॥\nतानि स्नातावशेषस्य कलां नार्हंति षोडशीम् ॥३४॥"
  },
  {
    "text": "तस्मात्स्नानावशेषेण जलेन जलशायिनः॥\nअभ्युक्षेत्सर्वगात्राणि सर्वकामप्रदेन च ॥३५॥"
  },
  {
    "text": "स्नातं पश्यंति ये कृष्णं व्रजंतं दक्षिणामुखम्॥\nब्रह्महत्यादिभिः पापेर्मुच्यंते ते न संशयः ॥३६॥"
  },
  {
    "text": "शास्त्रेषु यत्कलं प्रोक्तं त्रिः प्रदक्षिणया भुवः॥\nदृष्ट्वा नरो लभेत्कृष्णं तत्फल दक्षिणामुखम् ॥३७॥"
  },
  {
    "text": "तीर्थयात्राफलं यत्तु पृथिव्यां समुदाहतम्॥\nदृष्ट्वा यांतं लभेत्कृष्णं तत्फलं दक्षिणामुखम् ॥३८॥"
  },
  {
    "text": "गंगाद्वारे च कुब्जाम्ने कुरुक्षेत्रेऽर्कपर्वणि॥\nपुष्करादिषु चान्येषु यत्फलं स्नानतः स्मृतम् ॥३९॥"
  },
  {
    "text": "यत्फलं दक्षिणास्यं तु कृष्णं यांतं निरीक्ष्य च॥\nअत किं बहुनोक्तेन यत्फलं पुण्यकर्मणः ॥४०॥"
  },
  {
    "text": "वेदशास्त्रपुराणेषु भारते संहितादिषु॥\nतत्फलं वीक्ष्य दक्षास्यौ सुभद्रौ बलकेशवौ ॥४१॥"
  },
  {
    "text": "गुंडिचामंडपं यांतं ये पश्यंति रथे स्थितम्॥\nसभद्रं सबलं कृष्णं ते यांति भवनं हरेः ॥४२॥"
  },
  {
    "text": "गुंडिचायानसमये फाल्गुन्यां विषुवे तथा॥\nसकृद्यात्रां नरः कृत्वा विष्णुलोकं प्रगच्छति ॥४३॥"
  },
  {
    "text": "यावतीः कुरुते मर्त्त्यो यात्राः श्रीपुरुषोत्तमे॥\nतावत्कल्पं विष्णुलोके वसेदिति विनिश्चयः ॥४४॥"
  },
  {
    "text": "यात्रा द्वादश संपूर्णा यदा स्युर्विधिनंदिनि॥\nतदा प्रतिष्ठां कुर्वीत विधिना पापनाशिनि ॥४५॥"
  },
  {
    "text": "ज्येष्ठमासि सिते पक्षे ह्येकादश्यां समाहितः॥\nगत्वा जलाशयं पुण्यमाचम्य प्रयतः शुचिः ॥४६॥"
  },
  {
    "text": "आवाह्य सर्वतीर्थानि ध्यात्वा नारायणं तथा॥\nततः स्नानं प्रकुर्वीत विधिबोधितवर्त्मना ॥४७॥"
  },
  {
    "text": "स्नात्वा सम्यक्ततो देवानृषींश्चापि पितॄन्स्वकान्॥\nसंतर्पयेत्तथान्यांश्च नामगोत्रोक्तिपूर्वकम् ॥४८॥"
  },
  {
    "text": "उत्तीर्य वाससी धौते निर्मले परिधाय च॥\nउपस्पृश्य विधानेन तथोपकस्थाय भास्करम् ॥४९॥"
  },
  {
    "text": "वेदमातरमावर्त्य पुण्यामष्टोत्तरं शतम्॥\nसौरमन्त्रांस्तथा चान्यांस्त्रिः परीत्य नमेद्रविम् ॥५०॥"
  },
  {
    "text": "वेदोक्तं त्रिषु वर्णेषु स्नानं जप्यमुदाहृतम् ॥५१॥"
  },
  {
    "text": "स्त्रीशूद्रयोर्वरारोहे वेदोक्तविधिवर्जितम्॥\nततो व्रजेन्मंदिरस्थं भक्त्या श्रीपुरुषोत्तमम् ॥५२॥"
  },
  {
    "text": "प्रक्षाल्य हस्तौ पादौ च उपस्पृश्य यथाविधि॥\nघृतेन स्नापयेद्देवं क्षीरेण तदनंतरम् ॥५३॥"
  },
  {
    "text": "मधुगंधोदकेनापि तीर्थचंदनवारिणा॥\nततो वस्त्रयुगं श्रेष्ठं भक्त्या तं परिधापयेत् ॥५४॥"
  },
  {
    "text": "चंदनागुरुकर्पूरैः कुंकुमेन विलेपयेत्॥\nपूजयेत्परया भक्त्या पद्मैश्च पुरषोत्तमम् ॥५५॥"
  },
  {
    "text": "संपूज्यैवं जगन्नाथं भुक्तिमुक्तिप्रदं हरिम्॥\nधूपं चागुरुसंयुक्तं देहे देवस्य चाग्रतः ॥५६॥"
  },
  {
    "text": "गुग्गुलं च सुनिष्पूतं दहेदूघृतसमन्वितम्॥\nदीपं प्रज्वालयेद्भक्त्या यथाशक्ति घृतेन वै ॥५७॥"
  },
  {
    "text": "अन्याँश्च दीपकान्दद्याद्द्वादर्शैव समाहितः॥\nगोघृतेन तु देवेशि तिलतैलेन वा पुनः ॥५८॥"
  },
  {
    "text": "नैवेद्यं पायसा पूपशष्कुलीवेटकानि च॥\nमोदकं फाणिकं चान्यत्फलानि च निवेदयेत् ॥५९॥"
  },
  {
    "text": "एवं पंचोपचारेण संपूज्य पुरुषोत्तमम्॥\nॐ नमः पुरुषोत्तमायेति जपेदष्टोत्तरं शतम् ॥६०॥"
  },
  {
    "text": "ततः प्रसादयेद्देवं दंडवत्प्रणिपत्य चत॥\nततोऽचर्येद्गुरुं भक्त्या पुष्पवस्त्रानुलेपनैः ॥६१॥"
  },
  {
    "text": "नानयोरंतरं यस्माद्विद्यते विधिर्नंदिनि॥\nदेवस्योपरि कुर्वीत मंडपं सुसमाहितः ॥६२॥"
  },
  {
    "text": "नानापुष्पैः सुविशदं विचित्रं मंडलं पुरः॥\nकृत्वावधारणं पश्चाज्जागरं कारयेन्निशि ॥६३॥"
  },
  {
    "text": "कथां च वासुदेवस्य गीतिकां चापि कारयेत्॥\nध्यायन्पठन्स्तुवन्देवं प्रणयेद्रजनीं बुधः ॥६४॥"
  },
  {
    "text": "ततः प्रभाते विमले द्वादश्यां द्वादशैव तु॥\nनिमंत्रयेद्व्रतस्नातान्ब्रह्मणान्वेदपारगान् ॥६५॥"
  },
  {
    "text": "इतिहासपुराणज्ञाञ्छो त्रियान्संयतेंद्रियान्॥\nस्नात्वा सम्यग्विधानेन धौतवासा जितेंद्रियः ॥६६॥"
  },
  {
    "text": "स्नापयेत्पूर्ववद्भक्त्या तत्रस्थं पुरुषोत्तमम्॥\nगंधैः पुष्पैः स्तूपहारैर्नैवेर्द्यैदैर्पिकैस्तथा ॥६७॥"
  },
  {
    "text": "उपचारैर्बहुविधैः प्रणिपातैः प्रदक्षिणैः॥\nजाप्यस्तुतिनमस्कारैर्गीतवाद्यैर्मनोहरैः ॥६८॥"
  },
  {
    "text": "संपूज्यैवं जगन्नाथं ब्राह्मणान्पूजयेत्ततः॥\nद्वादशैव तु गास्तेभ्यो दत्त्वा कनकमेव च ॥६९॥"
  },
  {
    "text": "छत्रोपानद्युगं चार्प्य कांस्यपात्रं च भक्तितः॥\nततस्तान्भोजयेद्विप्रान्भोज्यंम पायसपूर्वकम् ॥७०॥"
  },
  {
    "text": "पक्वान्नं भक्ष्यभोज्यं च सगुडं शर्करान्वितम्॥\nततो भुक्त्वा सुसंतृप्तान्ब्राह्मणान्सुस्थमानसान् ॥७१॥"
  },
  {
    "text": "द्वादशैवोदकुंभांश्च ग्राहयेत्तान्समोदकान्॥\nदक्षिणां च यथाशक्ति विष्णुतुल्यं विरिंचिजे ॥७२॥"
  },
  {
    "text": "सुवर्णवस्त्रगोधान्यैर्द्रव्यैश्चन्यैर्वरैर्बुधः॥\nसंपूज्य तान्नमस्कृत्य इमं मंत्रमुदीरयेत् ॥७३॥"
  },
  {
    "text": "सर्वव्यीपी जगन्नाथः शंखचक्रगदाधरः॥\nअनादिनिधनो देवः प्रीयतां पुरुषोत्तमः ॥७४॥"
  },
  {
    "text": "इत्युच्चार्य ततो विप्रांस्त्रिः परिक्रम्य सादरम्॥\nप्रणम्य शिरसा भक्त्या साचार्यांस्तान्विसर्जयेत् ॥७५॥"
  },
  {
    "text": "ततस्तान्ब्राह्मणान्भक्त्या चासीमांतमनुव्रजेत्॥\nअनुव्रज्य तु तान्विप्रान्नमस्कृत्य निवर्त्य च ॥७६॥"
  },
  {
    "text": "बांधवैः स्वजनैर्युक्तस्ततो भुंजीतवाग्यतः॥\nएवं कृत्वा नरः सम्यङ् नारी वा लभते फलम् ॥७७॥"
  },
  {
    "text": "अश्वमेधसहस्रस्य राजसूयशतस्य च॥\nअतीतं शतमुद्धृत्य पुरुषाणां नरोत्तमः ॥७८॥"
  },
  {
    "text": "भविष्यच्च शतं देवि दिव्यरूपधरोऽव्ययः॥\nसर्वलक्षणसंपन्नः सर्वालंकारभूषितः ॥७९॥"
  },
  {
    "text": "सर्वकामसमृद्धात्मा गुणरूपवयोऽन्वितः॥\nस्तूयमानोऽथ गंधर्वैरप्सरोभिः समंततः ॥८०॥"
  },
  {
    "text": "विमानेनार्कवर्णेन कामगेन स्थिरेण च॥\nपताकाध्वजयुक्तेन शतसूर्यप्रभेण च ॥८१॥"
  },
  {
    "text": "उद्योतयन्दिशः सर्वा आकाशे विगतक्लमः॥\nयुवा महाबलो धीमान्विष्णुलोकं स गच्छति ॥८२॥"
  },
  {
    "text": "तत्र कल्पशतं यावद्भुङ्कते भोगान्यथेप्सितान्॥\nस्तुतो मुनिवरैर्देवि तिष्ठेश्च विगतज्वरः ॥८३॥"
  },
  {
    "text": "यथा देवो जगन्नाथः शंखचक्रगदाधरः॥\nतथाऽसौ मुदितो देवि धृत्वा रूपं चतुर्भुजम् ॥८४॥"
  },
  {
    "text": "भुक्त्वा तत्र वरान्भोगान्क्रीडित्वा सुचिरं सति॥\nतदंते ब्रह्मसदनमायात्यखिलकामदम् ॥८५॥"
  },
  {
    "text": "सिद्धविद्याधरैश्चापि शोभितं सुरकिन्नरैः॥\nकालं नवतिकल्पं तु तत्र भुक्त्वा सुखं नरः ॥८६॥"
  },
  {
    "text": "रुद्रलोकं समायाति मुखदं सेवितं सुरैः॥\nसिद्धविद्याधरै र्यक्षैर्भूषितं दैत्यदानवैः ॥८७॥"
  },
  {
    "text": "अशीतिकल्पकालं तु तत्र भुक्त्वा सुखं नरः॥\nतदंते याति गोलोकं सर्वभोगसमन्वितम् ॥८८॥"
  },
  {
    "text": "सुरसिद्धाप्सरोभिश्च शोभितं सुमनोहरम्॥\nतत्र सप्ततिकल्पं तु भुक्त्वा भोगानभीप्सितान् ॥८९॥"
  },
  {
    "text": "पश्चादायाति वै लोकं प्राजापत्यमनुत्तमम्॥\nषष्टिकल्पं सुखं तत्र भुक्त्वा नानाविधं मुदा ॥९०॥"
  },
  {
    "text": "तदंते शक्रभवनं नानाश्चर्यं समाव्रजेत्॥\nआगत्य तत्र पंचाशत्कल्पं भुक्त्वा सुखं नरः ॥९१॥"
  },
  {
    "text": "प्रपद्यतेऽमरगृहान्विमानैः समलङ्कृतान्॥\nचत्वारिंशत्कत्ल्पकालं भोगान्भुक्त्वा सुदुर्लभान् ॥९२॥"
  },
  {
    "text": "नाक्षत्रं लोकमायाति नानासौख्य समन्वितम्॥\nतत्र भुक्त्वा वरान्भोगांस्त्रिंशत्कल्पं यथेप्सितान् ॥९३॥"
  },
  {
    "text": "तस्माद्गच्छति तं लोकं शशांकस्य विरिंचिजे॥\nयत्र तिष्ठति सोमोऽसौ सर्वदेवैरलंकृतः ॥९४॥"
  },
  {
    "text": "तत्र विंशतिकल्पं तु भुक्त्वा भोगं सुदुर्लभम्॥\nआदित्यस्य ततो लोकमायाति सुरपूजितम् ॥९५॥"
  },
  {
    "text": "तत्र भुक्त्वा शुभान्भोगन्दशकल्पं सुनिर्वृतः॥\nतस्मादायाति भवनं गंधर्वाणां सुदुर्लभम् ॥९६॥"
  },
  {
    "text": "तत्र भोगान्समस्तांश्च कल्पमेकं यथासुखम्॥\nभुक्त्वा चायाति मेदिन्यां राजा भवति धार्मिकः ॥९७॥"
  },
  {
    "text": "चक्रवर्ती महावीर्यो गुणैः सर्वैरलंकृतः॥\nकृत्वा राज्यं तु धर्मेण यज्ञैरिष्ट्वा सदक्षिणैः ॥९८॥"
  },
  {
    "text": "तदंते योगिनां लोकं गत्वा मोक्षप्रदं शिवम्॥\nतत्र भुक्त्वा वरान्भोगान्यावदाभूतसंप्लवम् ॥९९॥"
  },
  {
    "text": "तस्मात्पुनरिहायातो जायते योगिनां कुले ॥१००॥"
  },
  {
    "text": "प्रवरे वैष्णवे भद्रे दुर्लभे साधुसंमते॥\nचतुर्वेदी विप्रवरो ब्रह्मयज्ञपरः सति ॥१०१॥"
  },
  {
    "text": "वैष्णवं योगमासाद्य कैवल्यं मोक्षमाप्नुयात्॥\nएवं यात्राफलं तुभ्यं प्रोक्तं श्रीपुरुषोत्तमे ॥१०२॥"
  },
  {
    "text": "भुक्तिमुक्तिप्रदं नॄणां किमन्यच्छ्रोतुमिच्छसि ॥१०३॥"
  },
  {
    "text": "इति श्रीबृहन्नारदीयपुराणोत्तरभागे मोहिनीवसुसंवादे पुरुषोत्तमक्षेत्रमाहात्म्ये पुरुषोत्तमक्षेत्रयात्रा फलवर्णनं\nनामैकषष्टितमोऽध्यायः ॥६१॥"
  }
]
[
  {
    "text": "वसिष्ठ उवाच॥\nएवं धर्मांगदो राज्यं चकार वसुधातले॥\nपितुर्ननियोगाद्राजेंद्र पालयन् हरिवासरम् ॥१॥"
  },
  {
    "text": "न बभूव जनः कश्चिद्यो न धर्मे व्यवस्थितः॥\nनासुखी नाप्रजः कश्चिन्न वा कुष्ठी महीपते ॥२॥"
  },
  {
    "text": "हृष्टपुष्ट जने तस्मिन् क्ष्मा चैव निधिदायिनी॥\nघटदोग्ध्रीषु नृपते तृप्तवत्सासु धेनुषु ॥३॥"
  },
  {
    "text": "पुटके कुटके क्षौद्रं द्रोणमात्रं द्रुमे द्रुमे॥\nप्रहृष्टायां तु मेदिन्यां सर्वधान्यसमुद्भवः ॥४॥"
  },
  {
    "text": "कृतस्य स्पर्द्धिनि युगे त्रेतान्ते द्वापरे युगे॥\nव्यतीते जलदापाये निर्मले चांबरे गृहे ॥५॥"
  },
  {
    "text": "सुगंधिशालिपक्वाढ्ये कुंभोद्भवविलोकिते॥\nमध्यप्रवाहयुक्तासु निम्नगासु समंततः ॥६॥"
  },
  {
    "text": "तीरोत्थैः काशपुष्पैश्च शुक्लकेशैरिवांगना॥\nचन्द्रांशुधवले लोके नातितीव्रे दिवाकरे ॥७॥"
  },
  {
    "text": "तस्मिन्मनुष्यबहुलैर्जलस्नानविचित्रितैः॥\nयत्रोत्सुकैः प्रयातैस्तु भूमिपालैः समंततः ॥८॥"
  },
  {
    "text": "प्रबोधसमये विष्णोराश्विनांते जगद्गुरोः॥\nमोहिनी रमयामास तत्काले हृच्छयार्दिता ॥९॥"
  },
  {
    "text": "राजानं विविधैः सौख्यैः सर्वभावेन सुंदरी॥\nवनेषु गिरिश्रृंगेषु नदीनां संगमेषु च ॥१०॥"
  },
  {
    "text": "पद्मिनी कुसुमाढ्येषु सरःसु विविधेषु च॥\nमलये मन्दरे विंध्ये महेंद्रे विबुधालये ॥११॥"
  },
  {
    "text": "सह्ये प्रालेयसंज्ञे च दिगंबरगिरौ शुभे॥\nअन्येषु चैव राजानं स्वर्गस्थानादिकेषु च ॥१२॥"
  },
  {
    "text": "रमयायास राजेंद्र दिव्यरूपा दिने दिने॥\nराजापि मोहिनीं प्राप्य सर्वं कृत्यं परित्यजन् ॥१३॥"
  },
  {
    "text": "त्यक्तं न वासरं विष्णोर्जन्ममृत्युनिकृंतनम्॥\nव्रतं नोपेक्षते तत्तु अतिमुग्धोऽपि पार्थिवः ॥१४॥"
  },
  {
    "text": "क्रीडां त्यजति भूपालो दशम्यादिदिनत्रये॥\nएवं प्रकीडतस्तस्य पूर्णे संवत्सरे गते ॥१५॥"
  },
  {
    "text": "काले कालविदां श्रेष्ठः संप्राप्तः कार्तिकः शुभः॥\nनिद्राछेदकरो विष्णोः स मासः पुण्यदायकः ॥१६॥"
  },
  {
    "text": "यस्मिन्कृतं हि सुकृतं वैष्णवैर्मनुजैर्नृप॥\nअक्षयं हि भवेत्सर्वं विष्णुलोकप्रदायकम् ॥१७॥"
  },
  {
    "text": "न कार्तिकसमो मासो न कृतेन समं युगम्॥\nन धर्मस्तु दया तुल्यो न ज्योतिश्चक्षुषा समम् ॥१८॥"
  },
  {
    "text": "न वेदेन समं शास्त्रं न तीर्थं गंगया समम्॥\nन भूम्या सदृशं दानं न सुखं भार्यया समम् ॥१९॥"
  },
  {
    "text": "न कृष्या तु समं वित्तं न लाभः सुरभीसमः॥\nन तपोऽनशनादन्यन्न दमेन समं शिवम् ॥२०॥"
  },
  {
    "text": "तृप्तिर्न रसनातुल्या न समोऽन्यो द्विजेन च॥\nन धर्मेण समं मित्रं न सत्येन समं यशः ॥२१॥"
  },
  {
    "text": "नारोग्यसममैश्वर्यं न देवः केशवात्परः॥\nन कार्तिकसमं लोके पावनं कवयो विदुः ॥२२॥"
  },
  {
    "text": "कार्तिकः प्रवरो मासो विष्णोश्चापि प्रियः सदा॥\nअव्रतो हि क्षिपेद्यस्तु मासं दामोदरप्रियम् ॥२३॥"
  },
  {
    "text": "तिर्यग्योनिमवाप्नोति सर्वधर्मबहिष्कृतः ॥२४॥"
  },
  {
    "text": "मांधातोवाच॥\nसंप्राप्य कार्तिके मासे राजा रुक्मांगदो मुने॥\nमोहिनीं मोहसंयुक्तां कथं स बुभुजे वद ॥२५॥"
  },
  {
    "text": "विष्णुभक्तः श्रुतिपरः प्रवरः स महीक्षिताम्॥\nतस्मिन्पुण्यतमे मासे किं चकार नृपोत्तमः ॥२६॥"
  },
  {
    "text": "वसिष्ठ उवाच॥\nसंप्राप्तं कार्तिकं दृष्ट्वा प्रबोधकरणं हरेः॥\nअतिप्रमुग्धो राजेंद्रो मोहिनीं वाक्यमब्रवीत् ॥२७॥"
  },
  {
    "text": "रतं देवि त्वया सार्द्धं मया संवत्सरान्बहून्॥\nतवापमानभीतेन नोक्तं किञ्चिदपि क्वचित् ॥२८॥"
  },
  {
    "text": "सांप्रतं वक्तुकामोऽहं तन्निबोध शुभानने॥\nत्वय्यासक्तस्य मे देवि बहवः कार्तिका गताः ॥२९॥"
  },
  {
    "text": "न व्रती कार्तिके जातो मुक्त्वैकं हरिवासरम्॥\nसोऽहं कार्तिकमिच्छामि व्रते न पर्य्युपासितुम् ॥३०॥"
  },
  {
    "text": "अव्रतेन गतो येषां कार्तिको मर्त्यधर्मिणाम् ।\nइष्टापूर्तौ वृथा तेषां धर्मो द्रुहिणसंभवे ॥३१॥"
  },
  {
    "text": "मांसाशिनोऽपि भूपाला अत्यर्थं मृगयारताः॥\nते भांसं कार्तिके त्यक्त्वा गता विष्ण्वालयं शुभे ॥३२॥"
  },
  {
    "text": "प्रवृत्तानां हि भक्ष्याणां कार्तिके नियमे कृते॥\nअवश्यं विष्णुरूपत्वं प्राप्यते साधकेन हि ॥३३॥"
  },
  {
    "text": "तिष्ठंतु बहुवित्तानि दानानि वरवर्णिनि॥\nहृदयायासकर्तॄणि दीपदानाद्दिवं व्रजेत् ॥३४॥"
  },
  {
    "text": "तस्याप्यभावात्सुभगे परदीपप्रबोधनम्॥\nकर्तव्यं भक्तिभावेन सर्वदानाधिकं च तत् ॥३५॥"
  },
  {
    "text": "एकतः सर्वदानानि दीपदानं हि चैकतः॥\nकार्तिकेन समं प्रोक्तं दीपदानात्प्रबोधनम् ॥३६॥"
  },
  {
    "text": "कर्तव्यं भक्तिभावेन सर्वदानाधिकं स्मृतम्॥\nकार्तिकीं च तिथिं कृत्वा विष्णोर्नाभिसरोरुहे ॥३७॥"
  },
  {
    "text": "आजन्मकृतपापात्तु मुच्यते नात्रसंशयः॥\nव्रतोपवासनियमैः कार्तिको यस्य गच्छति ॥३८॥"
  },
  {
    "text": "देवो वैमानिको भूत्वा स याति परमां गतिम्॥\nतस्मान्मोहिनि मोहं त्वं परित्यज्य ममोपरि ॥३९॥"
  },
  {
    "text": "आज्ञां विधेहि तत्कालं करिष्ये कार्त्तिकव्रतम्॥\nतव वक्षोजपूजाया विरतो नीरजेक्षणे ॥४०॥"
  },
  {
    "text": "अहं व्रतधरश्चैव भविष्ये हरिपूजने॥"
  },
  {
    "text": "मोहिन्युवाच॥\nविस्तरेण समाख्याहि माहात्म्यं कार्तिकस्य च ॥४१॥"
  },
  {
    "text": "सर्वपुण्याकरः प्रोक्तो मासोऽयं राजसत्तमा॥\nविशेषात्कुत्र कथितस्तदादिश महामते ॥४२॥"
  },
  {
    "text": "श्रुत्वा कार्त्तिकमाहात्म्यं करिष्येऽहं यथेप्सितम् ॥४३॥"
  },
  {
    "text": "रुक्मांगद उवाच॥\nमाहात्म्यमभिधास्यामि मासस्यास्य वरानने॥\nयेन भक्तिर्भवित्री ते प्रकर्तुं हरिपूजनम् ॥४४॥"
  },
  {
    "text": "कार्त्तिके कृच्छ्रसेवी यः प्राजापत्यचरोऽपि वा॥\nएकांतरोपवासी वा त्रिरात्रोपोषितोऽपि वा ॥४५॥"
  },
  {
    "text": "यद्वा दशाहं पक्षं वा मासं वा वरवर्णिनि॥\nक्षपयित्वा नरो याति स विष्णोः परमं पदम् ॥४६॥"
  },
  {
    "text": "एकभक्तेन नक्तेन तथैवायाचितेन च॥\nअस्मिन् नरैर्धरा चैव प्राप्यते द्वीपमालिनी ॥४७॥"
  },
  {
    "text": "विशेषात्पुष्करे तीर्थे द्वारावत्यां च शौकरे॥\nमासोऽयं भक्तिदः प्रोक्तो व्रतदानार्चनादिभिः ॥४८॥"
  },
  {
    "text": "तस्निन्हरि दिनं पुण्यं तथा वै भीष्मपंचकम्॥\nप्रबोधिनीं नरः कृत्वा जागरेण समन्विताम् ॥४९॥"
  },
  {
    "text": "न मातुर्जठरे तिष्ठेदपि पापान्वितो नरः॥\nतस्मिन्दिने वरारोहे मंडलं यस्तु पश्यति ॥५०॥"
  },
  {
    "text": "विना सांख्येन योगेन स याति परमं पदम्॥\nकार्तिके मंडलं दृष्ट्वा शौकरेः सूकरं शुभे ॥५१॥"
  },
  {
    "text": "दृष्ट्वा कोकवराहं वा न भूयस्तनयो भवेत्॥\nत्रिविधस्यापि पापस्य दृष्ट्वा मुक्तिर्भवेन्नृणाम् ॥५२॥"
  },
  {
    "text": "मंडलं चपलापांगि श्रीधरं कुब्जके तथा॥\nकार्तिके वर्जयेत्तैलं कार्त्तिके वर्जयेन्मधु ॥५३॥"
  },
  {
    "text": "कार्तिके वर्जयेन्मांसं कार्तिके वर्जयेत्स्त्रियः॥\nनिष्पावान्कार्तिके देवि त्यंजेद्विष्णुतत्परः ॥५४॥"
  },
  {
    "text": "संवत्सरकृतात्पापाद्ब्रहिर्भवति तत्क्षणात्॥\nप्राप्नोति राजकीं योनिं सकृद्भक्षणसंभवात् ॥५५॥"
  },
  {
    "text": "कार्तिके शौकरमांसं यस्तु भुञ्जीत दुर्मतिः॥\nषष्टिवर्षसहस्राणि रौरवे परिपच्यते ॥५६॥"
  },
  {
    "text": "तन्मुक्तो जायते पापी विष्ठाशी ग्राम्यसूकरः॥\nमात्स्यं मांसं न भुञ्जीत न कौर्मं नापि हारिणम् ॥५७॥"
  },
  {
    "text": "चाण्डालो जायते देवि कार्तिके मांसभक्षणात्॥\nकार्तिकः सर्वपापघ्नः किञ्चिद्व्रतधरस्य हि ॥५८॥"
  },
  {
    "text": "कार्तिके तु कृतादीक्षा नृणां जन्मनिकृंतनी॥\nतस्मात्सर्वप्रयत्नेन दीक्षां कुर्वीत कार्तिके ॥५९॥"
  },
  {
    "text": "अदीक्षितस्य वामोरु कृतं सर्वं निरर्थकम्॥\nपशुयोनिमवाप्नोति दीक्षया रहितो नरः ॥६०॥"
  },
  {
    "text": "न गृहे कार्तिकं कुर्याद्विशेषेण तु कार्तिकीम्॥\nतीर्थे हि कार्तिकीं कुर्वन्नरो याति हरेः पदम् ॥६१॥"
  },
  {
    "text": "कार्तिके शुक्लपक्षस्य कृत्वा ह्येकादशीं नरः॥\nप्रातर्दत्वा शुभान्कुंभान्प्रयाति हरिमंदिरम् ॥६२॥"
  },
  {
    "text": "संवत्सरव्रतानां हि समाप्तिः कार्तिकं स्मृता॥\nविवाहा यत्र दृश्यंते विष्णोर्नाभिसरोरुहे ॥६३॥"
  },
  {
    "text": "दिनानि तत्र चत्वारि यथैकं वरावर्णिनि॥\nविनोत्तरायणे कालं लग्नशुद्धिं विनापि च ॥६४॥"
  },
  {
    "text": "दृश्यन्ते यत्र सम्बन्धाः पुत्रपौत्रविवर्द्धनाः॥\nतस्मान्मोहिनि कर्तास्मि कार्तिके व्रतसेवनम् ॥६५॥"
  },
  {
    "text": "अशेषपापनाशाय तव प्रीतिविवृद्धये॥"
  },
  {
    "text": "मोहिन्युवाच॥\nअहो माहात्म्यमतुलं कार्तिकस्य त्वयोरितम् ॥६६॥"
  },
  {
    "text": "चातुर्मास्यव्रतानां हि विधिमुद्यापनं वद॥\nपूर्णता येन भवतगि व्रतानां पृथिवीपते ॥६७॥"
  },
  {
    "text": "अवैकल्यं भवेच्चैव व्रतं पुण्यफलस्य तु॥"
  },
  {
    "text": "राजोवाच॥\nनक्तव्रती षड्रसेन ब्राह्मणं भोजयेत्प्रिये ॥६८॥"
  },
  {
    "text": "अयाचिते त्वनङ्काहं सहिरण्यं प्रदापयेत्॥\nअमांसाशीभवेद्यस्त्तु गां प्रदद्यात्सदक्षिणाम् ॥६९॥"
  },
  {
    "text": "धात्रीस्नाने नरो दद्याद्दधिपायसमेव च॥\nफलानां नियमे सुभ्रु फलदानं समाचरेत् ॥७०॥"
  },
  {
    "text": "तैलत्यागे घृतं दद्याद्धृतत्यागे पयस्तथा॥\nधान्यानां नियमे शालींस्तत्तद्धान्यमथापि वा ॥७१॥"
  },
  {
    "text": "दद्याद्भूशयने शय्यां तूलिकागंडकान्विताम्॥\nपत्रभोजी नरोदद्याद्भाजनं घृतसंयुतम् ॥७२॥"
  },
  {
    "text": "मौने घंटां तिलान्वापि सहिरण्यान्प्रदापयेत्॥\nदंपत्योर्भोजनं कार्यमुभयोः शयनान्वितम् ॥७३॥"
  },
  {
    "text": "संभोगं दक्षिणोपेतं व्रतस्य परिपूर्तये॥\nप्रातः स्नाने हयं दद्यान्निःस्नेहे घृतसक्तुकान् ॥७४॥"
  },
  {
    "text": "नखराणां च केशानां धारणे दर्पणं ददेत्॥\nउपानहौ प्रदद्यात्तु पादत्राणविवर्जने ॥७५॥"
  },
  {
    "text": "लवणस्य तु संत्यागे दातव्या सुरभिस्तथा॥\nआमिषस्य परित्यागे सवत्सां कपिलां ददेत् ॥७६॥"
  },
  {
    "text": "नित्यं दीपप्रदो यस्तु व्रतेऽभीष्टे सुरालये॥\nस कांचनं तथा ताम्रं सघृतं दीपकं प्रिये ॥७७॥"
  },
  {
    "text": "प्रदद्याद्वाससा छत्रं वैष्णवे व्रतपूर्तये॥\nएकांतरोपवासी तु क्षौमवस्त्रं प्रदापयेत् ॥७८॥"
  },
  {
    "text": "त्रिरात्रे कांचनोपेतां दद्याच्छय्यां स्वलंकृताम्॥\nषड्ररात्राद्युपवासेषु शिबिकां छत्रसंयुताम् ॥७९॥"
  },
  {
    "text": "सवाहपुरुषं पीनमनङ्वाहमथार्पयेत्॥\nअजाविकं त्वेकभक्ते फलाहारे सुवर्णकम् ॥८०॥"
  },
  {
    "text": "शाकाहारे फलं दद्यात्सौवर्णं घृतसंयुतम्॥\nरसानां चैव सर्वेषां त्यागेऽनुक्तस्य वापि च ॥८१॥"
  },
  {
    "text": "दातव्यं राजतं पात्रं सौवर्ण वापि शक्तितः॥\nयथोक्तस्याप्रदाने तु यथोक्ताकरणेऽपि वा ॥८२॥"
  },
  {
    "text": "विप्रवाक्यं चरेत्सुभ्रु विष्णुस्मरणपूर्वकम्॥\nवृथा विप्रवचो यस्तु मन्यते मनुजः शुभे ॥८३॥"
  },
  {
    "text": "दक्षिणां नैव दद्याद्वा स याति नरकेध्रुवम्॥\nव्रतवैकल्यमासाद्य कुष्ठी चांधः प्रजायते ॥८४॥"
  },
  {
    "text": "धरामराणां वचने व्यवस्थिता दिवौकसस्तीर्थगणा मखाश्च॥\nको लंघयेत्सुभ्रु वचो हि तेषां श्रेयोभिकामो मनुजस्तु विद्वान् ॥८५॥"
  },
  {
    "text": "इदं मया धर्मरहस्ययुक्तं विरंचये श्रीपतिना यथोक्तम् ।\nप्रकाशितं तुभ्यमनन्यवाच्यं फलप्रदं माधवतुष्टिहेतुम् ॥८६॥"
  },
  {
    "text": "इति श्रीबृहन्नारदीयपुराणोत्तरभागे कार्तिकमाहात्म्यं नाम द्वाविंशोऽध्यायः ॥२२॥"
  }
]
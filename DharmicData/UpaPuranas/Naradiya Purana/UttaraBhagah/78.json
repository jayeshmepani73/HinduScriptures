[
  {
    "text": "अथावन्तीमाहात्म्यमारब्यते॥"
  },
  {
    "text": "मोहिन्युवाच॥\nअत्युद्भुतमिदं विप्र माहात्म्यं नर्मदाभवम्॥\nश्रुतं त्वया निगदितं नृणां पापविनाशनम् ॥१॥"
  },
  {
    "text": "अधुना तु महाभाग ब्रूहि मेऽवंतिसंभवम्॥\nमाहात्म्यं देववंद्यस्य महाकालस्य च प्रभो ॥२॥"
  },
  {
    "text": "वसुरुवाच॥\nश्रृणु भद्रे प्रवक्ष्यामि ह्यवंत्याः पुण्यदं नृणाम्॥\nमाहात्म्यं सर्वपापग्नं यथावत्परिकीर्ततम् ॥३॥"
  },
  {
    "text": "महाकालवनं पुण्यं तपःस्थानमनुत्तमम्॥\nयत्र देवो महाकालः स्थितस्तपसि नित्यदा ॥४॥"
  },
  {
    "text": "महाकालवनात्क्षेत्रं नापरं विद्यते भुवि॥\nयत्र गत्वा नरो देवि स्पर्द्धते दैवतैः सह ॥५॥"
  },
  {
    "text": "कपाल मोचनं नाम यत्र तीर्थं सुलोचने॥\nतत्र स्नात्वा नरो भक्त्या ब्रह्महापि विशुध्यति ॥६॥"
  },
  {
    "text": "तथा कलकलेशाख्यं देवमभ्यर्च्य मानवः॥\nविवादे जयमाप्नोति कार्यसिद्धिं च संततम् ॥७॥"
  },
  {
    "text": "अत्रान्यदप्सरःकुंडं तीर्थं तत्राप्लुतो नरः॥\nसुभगो भोगवान्भूयात्साक्षात्कंदर्प्पसन्निभः ॥८॥"
  },
  {
    "text": "महिषाख्ये तथा कुंडे स्नातः शत्रूञ्जयेद्रणे॥\nस्नातस्तु रुद्रसरसि रुद्रलोके महीयते ॥९॥"
  },
  {
    "text": "कुण्डवेश्वरमासाद्य समभ्यर्च्य विधानतः॥\nव्यापारे लाभमाप्नोति जायते च शिवप्रियः ॥१०॥"
  },
  {
    "text": "विद्याधराह्वये तीर्थे नरः स्नात्वा विशुध्यति॥\nमार्कण्डेश्वरमभ्यर्च्य दीर्घायुश्च धनी भवेत् ॥११॥"
  },
  {
    "text": "संपूज्य शीतलां देवीं नरः कालवने स्थिताम्॥\nविस्फोटकभय नैव कदाचित्तस्य जायते ॥१२॥"
  },
  {
    "text": "स्वर्गद्वारं समासाद्य स्नात्वाभ्यर्च्य सदाशिवम्॥\nनरो न दुर्गतिं याति स्वर्गलोके महीयते ॥१३॥"
  },
  {
    "text": "राजस्थलं नरः प्राप्य ततः सामुद्रिके प्लुतः॥\nस्नानस्य सर्वतीर्थानां लभते फलमुत्तमम् ॥१४॥"
  },
  {
    "text": "शंकरस्य तथा वाप्यां स्नात्वा नियमवान्नरः॥\nप्राप्येह वाञ्छितान् भोगानन्ते रुद्रपुरं व्रजेत् ॥१५॥"
  },
  {
    "text": "शंकरादित्यमभ्यर्च्य नरः स्याद्दुष्प्रधर्षणः॥\nस्नातस्तु नीलगंगायां देवीं गंधवतीं नरः ॥१६॥"
  },
  {
    "text": "संपूज्य भक्तिभावेन सर्वपापैः प्रमुच्यते॥\nदशाश्वमेधिके स्नात्वा वाजिमेधफलं लभेत् ॥१७॥"
  },
  {
    "text": "अथ मर्त्यः समासाद्य एकानंशां सुरेश्वरीम्॥\nसंपूज्य गंधपुष्पाद्यैः सर्वान्कामानवाप्नुयात् ॥१८॥"
  },
  {
    "text": "हरसिद्धिं नरोऽभ्यर्च्य सर्वसिद्धीश्वरो भवेत्॥\nपिशाचकादिकान्मर्त्यः समभ्यर्च्य चतुर्द्दश ॥१९॥"
  },
  {
    "text": "सर्वान्कामानवाप्नोति नात्र कार्या विचारणा॥\nहनुमत्केश्वरं प्रार्चेत्स्नात्वा रुद्रसरोवरे ॥२०॥"
  },
  {
    "text": "यो नरः श्रद्धया युक्तः स लभेत्संपदोऽखिलाः॥\nवाल्मीकेश्वरमभ्यर्च्य सर्वविद्यानिधिर्भवेत् ॥२१॥"
  },
  {
    "text": "शुक्रेश्वरादिलिंगानि योऽर्चयेच्छ्रद्धया नरः॥\nस स्यादखिलभोगाढ्यः सर्वरोगविवर्जितः ॥२२॥"
  },
  {
    "text": "पंचेशानं समभ्यर्च्य स्यान्नरः सर्वसिद्धिभाक्॥\nकुशस्थलीं परिक्रम्य वांछितं लभते फलम् ॥२३॥"
  },
  {
    "text": "अक्रूरेशं तु संपूज्य क्रूरेभ्योऽप्यभयं लभेत्॥\nमंदाकिन्यां समाप्लुत्य गंगास्नानफलं लभेत् ॥२४॥"
  },
  {
    "text": "अंकपादं नरोऽभ्यर्च्य शिवश्यानुचरो भवेत्॥\nचंद्रादित्यं प्रपूज्याथ भोगान्नानाविधाँल्लभेत् ॥२५॥"
  },
  {
    "text": "करभेश्वरमभ्यर्च्य यानसौख्यमावाप्नुयात्॥\nलङ्डुकप्रियविघ्नेशं समभ्यर्च्य सुखी भवेत् ॥२६॥"
  },
  {
    "text": "कुसुमेशादिकान्प्रार्च्य सर्वान्भोगान्समश्नुते॥\nयज्ञवाप्यां नरः स्नात्वा मार्कंडेशं समर्च्य च ॥२७॥"
  },
  {
    "text": "सर्वयज्ञफलं लब्ध्वा युगमेकं वसेद्दिवि॥\nसोमवत्यां नरः स्नात्वाभ्यर्च्य सोमेश्वरं सति ॥२८॥"
  },
  {
    "text": "वांछिताँल्लभते कामानिहापुत्र च मोहिनि॥\nयातनाकलने स्नात्वा यातनां नैव पश्यति ॥२९॥"
  },
  {
    "text": "नरकेशं समभ्यर्च्य स्वर्गलोकगतिं लभेत्॥\nकेदारेशं ततः प्रार्च्य रामेश्वरमथापि वा ॥३०॥"
  },
  {
    "text": "सौभाग्येशं नरादित्यं लभते वांछितं फलम्॥\nकेशवार्कं तु संपूज्य नरः स्यात्केशवप्रियः ॥३१॥"
  },
  {
    "text": "शक्तिभेदे ततः स्नात्वा मुच्यतेऽत्युग्रसंकटात्॥\nस्वर्णक्षुरब्रह्मवाप्यां स्नात्वाभ्यर्च्याभयेश्वरम् ॥३२॥"
  },
  {
    "text": "अगस्त्येशं च विधिज संपदामयनं भवेत्॥\nॐकारेशादिलिंगानि यो नरः सम्यगर्चयेत् ॥३३॥"
  },
  {
    "text": "स लभेदखिलान्कामान्महेशस्य प्रसादतः॥\nमहाकालवने देवि लिंगसंख्या न विद्यते ॥३४॥"
  },
  {
    "text": "यत्र तत्र स्थितं लिंगं संपूज्य स्याच्छिवप्रियः॥\nतथा कनकश्रृंगाह्वा कुशस्थल्यप्यवंतिका ॥३५॥"
  },
  {
    "text": "तथा पद्मावती देवी कुमुद्वत्युज्जयिज्यपि॥\nप्रतिकल्पाभिधा भिन्ना विशालाख्यामरावती ॥३६॥"
  },
  {
    "text": "शिप्रायां वै नरः स्नात्वां यो महेशं समर्चयेत्॥\nस लभेत्सकलान्कामान्देवयोस्तु प्रसादतः ॥३७॥"
  },
  {
    "text": "स्नात्वा तु गोमतीकुंडे स्वर्गतिं लभते नरः॥\nकुंडे तु वामने स्नात्वा स्तौति नामसहस्रतः ॥३८॥"
  },
  {
    "text": "श्रीधरं सर्वदेवेशं यः स साक्षाद्धरिर्भुवि॥\nस्नात्वा वीरेशसरसि योऽर्चयित्कालभैरवम् ॥३९॥"
  },
  {
    "text": "स सर्वाः संपदो भुक्त्वा शिवलोकमवाप्नुयात्॥\nयः कुटुंबेश्वरं प्राप्य पूजयेदुपचारकैः ॥४०॥"
  },
  {
    "text": "संप्राप्य विविधान्कामानंते स्वर्गगतिं लभेत्॥\nदेवप्रयागसरसि योऽर्चयेद्देवमाधवम् ॥४१॥"
  },
  {
    "text": "स भक्तिं माधवे प्राप्य पदं विष्णोः समाप्नुयात्॥\nककराजस्य तीर्थे तु स्नात्वा प्रयतमानसः ॥४२॥"
  },
  {
    "text": "सर्वरोगविनिर्मुक्तो धनी भोगी भवेसति॥\nअंतर्गृहस्य यात्रायां विघ्नेशं भैरवं ह्युमाम् ॥४३॥"
  },
  {
    "text": "रुद्रादित्यान्सुरानन्यान्योऽर्चयेच्छ्रद्धया नरः॥\nयथालब्धोपचाराद्यैः स भवेत्स्वर्गलोकभाक् ॥४४॥"
  },
  {
    "text": "रुद्रसरःप्रभृतिषु तीर्थान्यन्यानि भामिनि॥\nबहूनि तेषु चाभ्यर्च्य शंकरं स्यात्सुखी नरः ॥४५॥"
  },
  {
    "text": "अष्टतीर्थ्यां नरः स्नात्वा सांगं यात्राफलं लभेत्॥\nकालारण्यस्य विधिजे सत्यं सत्यं मयोदितम् ॥४६॥"
  },
  {
    "text": "एतत्ते सर्वमाख्यातं माहात्म्यं पापनाशनम्॥\nअवंत्या यन्नरः श्रुत्वा सर्वपापैः प्रमुच्यते ॥४७॥"
  },
  {
    "text": "इति श्रीबृहन्नारदीयपुराणे बृहदुपाख्याने उत्तरभागे वसुमोहिनीसंवादे अवंतिकामाहात्म्यं नामाष्टसप्ततितमोऽध्यायः ॥७८॥"
  },
  {
    "text": "इत्यवन्तीमाहात्म्यं संपूर्णम्॥"
  }
]
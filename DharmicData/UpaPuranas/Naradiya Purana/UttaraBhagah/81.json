[
  {
    "text": "वसुरुवाच॥\nयदेतत्कीर्तितं देवि तीर्थमाहात्म्यमुत्तमम्॥\nतल्लभस्व महाभागे चरित्वा तीर्थमंडलम् ॥१॥"
  },
  {
    "text": "अहं ब्रह्माणमामंत्र्य पितरं ते नरेश्वरि॥\nवृन्दावनमुपागम्य चरिष्यामि मृगैः सह ॥२॥"
  },
  {
    "text": "सूत उवाच॥\nइत्युक्त्वा मोहिनीं विप्रा वसुस्तस्याः पुरोहितः॥\nसत्कृत्य पूजितोऽभीक्ष्णं ब्रह्मलोकं ययौ तथा ॥३॥"
  },
  {
    "text": "स गत्वा तत्र धातारं ब्रह्मणं जगतां विधिम्॥\nप्रणम्य मोहिनीवृत्तं तं कार्त्स्न्येन न्यवेदयत् ॥४॥"
  },
  {
    "text": "तच्छ्रुत्वा वचनं ब्रह्मा ब्राह्मणस्य वसोर्द्विजाः॥\nप्रसन्नः प्राह तं वत्स सुकृतं हि त्वया कृतम् ॥५॥"
  },
  {
    "text": "या मया मोहिनी विप्र देवकार्यार्थमात्मजा॥\nनियुक्ताऽकृतकार्या सा त्वया शप्ता क्षयं गता ॥६॥"
  },
  {
    "text": "भूयो ममाज्ञया वत्सत्वया सजीविताधुना॥\nनीता कृतार्थतां तस्मात्कोऽन्यस्त्वत्तोऽधिकः कृती ॥७॥"
  },
  {
    "text": "यत्त्वया मह्ममाख्यातं मोहिनीवृत्तमुत्तमम्॥\nप्रसन्नस्तेन दास्यामि ब्रूहि तुभ्यं वरं द्विज ॥८॥"
  },
  {
    "text": "इत्युक्तः स द्विजस्तेन ब्रह्मणा लोकभाविना॥\nप्रणम्य वव्रे स वरं वृन्दारण्यनिवासनम् ॥९॥"
  },
  {
    "text": "तच्छ्रुत्वा जगतां धाता स्मयमानचतुर्मुखः॥\nप्राह प्रप्रन्नार्तिहरस्तथास्त्विति मुनीश्वराः ॥१०॥"
  },
  {
    "text": "स प्रणम्य विधातारं वसुर्हृष्टमनास्ततः॥\nवृन्दावनमुपाव्रज्य तपश्चक्रे समाहितः ॥११॥"
  },
  {
    "text": "तपतस्तस्य तु वसोः संवत्सरगणा द्विजाः॥\nव्यतीयुः पंचसाहस्रास्ततस्तुष्टो हरिः स्वयम् ॥१२॥"
  },
  {
    "text": "गोपैः प्रियसखैर्द्वित्रैर्युतोऽभ्याह द्विजोत्तमम्॥\nब्रूहि किं वृणुषे विप्र तुष्टोऽहं तपसा तव ॥१३॥"
  },
  {
    "text": "ततः स वसुरुत्थाय अष्टांगालिंगितावनिः॥\nप्राह वृन्दावने देव वासमिच्छामि सर्वदा ॥१४॥"
  },
  {
    "text": "अथ विष्णुर्द्विजश्रेष्ठा वरं तद्वांछितं ददौ॥\nतेनाभिवंदितो भूयो ह्यंतर्धानमुपागतः ॥१५॥"
  },
  {
    "text": "स द्विजस्तत्प्रभृत्येवं स्वेच्छारूपधरः स्थितः॥\nचिंतयन्सततं देवं वृन्दारण्यकुतूहलम् ॥१६॥"
  },
  {
    "text": "कदाचिद्यमुनातीरे निविष्टस्तं विचिंतयन्॥\nददर्श नारदं प्राप्तं वृन्दारण्यं विधेः सुतम् ॥१७॥"
  },
  {
    "text": "स तं दृष्ट्वा नमस्कृत्य परमं गुरुमात्मनः॥\nप्रपच्छ विविधान्धर्मान् भगवद्भक्तिवर्द्धनान् ॥१८॥"
  },
  {
    "text": "स तेनैवं सुसम्पृष्टो नारदोऽध्यात्मदर्शनः॥\nतस्मै प्रोवाच निखिलं भविष्यच्चरितं हरेः ॥१९॥"
  },
  {
    "text": "एकदाहं गतो विप्र देवं कैसासवासिनम्॥\nद्रष्टुं प्रष्टुं भविष्यच्च वृंदावन रहस्यकम् ॥२०॥"
  },
  {
    "text": "ततः प्रण्यम्य देवेशं ततः सिद्धैः समावृतम्॥\nमहेशं स्वमहिव्याप्तसर्वब्रह्मांडगोलकम् ॥२१॥"
  },
  {
    "text": "अपृच्छमीप्सितं भद्रं स मां प्राह स्मयन्हरः॥\nवैधात्र यत्त्वया पृष्टं हरेर्वृत्तमनागतम् ॥२२॥"
  },
  {
    "text": "तत्ते ब्रवीमि यत्पूर्वं श्रुतं सुरभिवक्त्रतः॥\nएकदा सुरभिर्दृष्टा मया गोलोकमध्यगा ॥२३॥"
  },
  {
    "text": "स्वसंतानसमायुक्ता सुप्रीना स्निग्धमानसा॥\nततः पृष्टा भविष्यार्थे गवां माता पयस्विनी ॥२४॥"
  },
  {
    "text": "मह्यं प्रोवाच देवर्षे भविष्यच्चरितं हरेः॥\nसुखमास्तेऽधुना देवः कृष्णो गधासमन्वितः ॥२५॥"
  },
  {
    "text": "गोलोकेऽस्मिन्महेशान गोपगोपीसुखावहः॥\nस कदाचिद्धरालोके माथुरे मंडले शिव ॥२६॥"
  },
  {
    "text": "आविर्भूयाद्भुतां क्रीडां वृंदाग्ण्ये करिष्यति॥\nवृपभानुसुता राधा श्रीदामानं हरेः प्रियम् ॥२७॥"
  },
  {
    "text": "सखायं विरजागेहद्वाःस्थं क्रुद्धा शपिष्यति॥\nततः सोऽपि महाभाग राधां प्रतिशपिष्यति ॥२८॥"
  },
  {
    "text": "याहि त्वं मानुषं लोकं मिथः शापाद्धरां ततः॥\nप्राप्स्यत्यथ हरिः पश्चाद्ब्रह्मणा प्रार्थितः क्षितौ ॥२९॥"
  },
  {
    "text": "भूभारहरणायैव वासुदेवो भविष्यति॥\nवसुदेवगृहे जन्म प्राप्य यादवनंदनः ॥३०॥"
  },
  {
    "text": "कंसासुरभिया पश्चाद्व्रजं नन्दस्य यास्यति॥\nतत्र यातो हरिः प्राप्तां पूतनां बालघातिनीम् ॥३१॥"
  },
  {
    "text": "वियोजयिष्यति प्राणैश्चक्रवातं च दानवम्॥\nवत्सासुरं महाकायं हनिष्यति सुरार्द्दनम् ॥३२॥"
  },
  {
    "text": "दमित्वा कालियं नागं यम्या उच्चाटयिष्यति॥\nदुःसहं धेनुकं हत्वा वकं नद्वदघासुरम् ॥३३॥"
  },
  {
    "text": "दावं प्रदावं च तेथा प्रलंबं च हनिष्यति॥\nब्रह्मणमिंद्रं वरुणं प्रमत्तौ धनदात्मजो ॥३४॥"
  },
  {
    "text": "विमदान्स विधायेषो हनिष्यति वृपासुरम्॥\nशंखचू डंकेशिनं च व्योमं हत्वा व्रजे वसन् ॥३५॥"
  },
  {
    "text": "एकादश समास्तत्र गोपीभिः क्रीडायिष्यति॥\nततश्च मथुरां प्राप्य रजकं संनिहत्य च ॥३६॥"
  },
  {
    "text": "कुब्जामृज्वीं ततः कृत्वा धनुर्भंक्त्वा गजोत्तमम्॥\nहत्वा कुवलयापीडं मल्लांश्चाणूरकादिकान् ॥३७॥"
  },
  {
    "text": "कंसं स्वमातुलं कृष्णो हनिष्यति ततः परम्॥\nविमुच्य पितरौ बद्धौ यवनेशं निहत्य च ॥३८॥"
  },
  {
    "text": "जरासंध भयात्कृष्णो द्वारकायां समुष्यति॥\nरुक्मिणीं सत्यभामां च सत्यां जाम्बवतीं तथा ॥३९॥"
  },
  {
    "text": "कैकेयीं लक्ष्मणां मित्रविंदां कालिंदिकां विभुः॥\nदारान्षोडशसाहस्रान्भौमं हत्वोद्वहिष्यति ॥४०॥"
  },
  {
    "text": "पौंड्रकं शिशुपालं च दंतवक्त्रं विदूरथम्॥\nशाल्वं च हत्वा द्विविदं बल्वलं घातयिष्यति ॥४१॥"
  },
  {
    "text": "वज्रनाभं सुनाभं च सार्द्धं वै षट्पुरालयैः॥\nत्रिशरीरं ततो दैत्यं हनिष्यति वरोर्ज्जितम् ॥४२॥"
  },
  {
    "text": "कौखान्पांडवांश्चापि निमित्तमितरेतरम्॥\nकृत्वा हनिष्यति शिव भूभारहरमोत्सुकः ॥४३॥"
  },
  {
    "text": "यदून्यदुभिग्न्योन्यं संहबृत्य स्वकुलं हरिः॥\nपुनरेतन्निजं धाम समेष्यति च सानुगः ॥४४॥"
  },
  {
    "text": "एतत्तेऽभिहितं शंभो भविष्यच्चरितं हरेः॥\nगच्छ द्रक्ष्यसि तत्सर्वं जगतीतलगे हरौ ॥४५॥"
  },
  {
    "text": "तच्छ्रुत्वां सुरभेर्वाक्यं भृशं प्रीतो विधातृज॥\nस्वस्थानं पुनरायातस्तुभ्यं चापि मयोदितम् ॥४६॥"
  },
  {
    "text": "त्वं च द्रक्ष्यसि कालेन चरितं गोकुलेशितुः॥\nतच्छ्रुत्वा शूलिनो वाक्यं वसुर्दृष्टतनूरुहः ॥४७॥"
  },
  {
    "text": "गायन्माद्यन् विभुं तंत्र्या रमयाम्यातुरं जगत्॥\nएतद्भविष्यत्कथितं मया तुभ्यं द्विजोत्तम ॥४८॥"
  },
  {
    "text": "यथा तु गौतमस्तद्वदहं चापि हिते रतः॥"
  },
  {
    "text": "सूत उवाच॥\nइत्युक्त्वा नारदस्तस्मै वसवे स द्विजन्मने ॥४९॥"
  },
  {
    "text": "जगाम वीणा रणयंश्चिन्तयन्यदनंदनम्॥\nस वसुस्तद्वचः श्रुत्वा व्रजे सुप्रीतमानसः ॥५०॥"
  },
  {
    "text": "उवास सर्वदा विप्राः कृष्णक्रीडेक्षणोत्सुकः ॥५१॥"
  },
  {
    "text": "इति श्रीबृहन्नारदीयपुराणे बृहदुपाख्याने उत्तरभागे वसुमोहिनीसंवादे वसुचरित्रनिरूपणं नामैकाशीतितमोऽध्यायः ॥८१॥"
  }
]
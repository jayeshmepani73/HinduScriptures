[
  {
    "text": "वसिष्ठ उवाच॥\nतत्पुत्रवचनं श्रुत्वा राजा रुक्मांगदस्तदा॥\nसंध्यावलीमुखं प्रेक्ष्य प्रहृष्टकमलोपमम् ॥१॥"
  },
  {
    "text": "मोहिनीवचनं श्रृण्वन्भुंक्ष्व मा हन देहजम्॥\nमा भुंक्ष्व तनयं हिंस चेत्याग्रहसमन्वितम् ॥२॥"
  },
  {
    "text": "एतस्मिन्नेव काले तु भगवान्कमलेक्षणः॥\nअंतर्द्धानगतस्तस्थौ व्योम्नि धैर्यावलोककः ॥३॥"
  },
  {
    "text": "त्रयाणां नृपशार्दूल मेघश्यामो निरञ्जनः॥\nधर्मांगदस्य वीरस्य तस्य रुक्मांगदस्य तु ॥४॥"
  },
  {
    "text": "संध्यावल्या समेतस्य वीशसंस्थो जनार्दनः॥\nवचने भुंक्ष्व भुंक्ष्वेति मोहिन्या व्याहृते तदा ॥५॥"
  },
  {
    "text": "जग्राह विमलं खङ्गं हंतुं धर्मांगदं सुतम्॥\nसुप्रहर्षेण मनसा प्रणम्य गरुडध्वजम्॥\nतं दृष्ट्वा खङ्गहस्तं तु पितरं धर्म्मंभूषणः ॥६॥"
  },
  {
    "text": "प्रणम्य मातापितरौ देवं चक्रधरं तथा॥\nवदनं प्रेक्ष्य चादीनं जनन्या नृपपुंगवः ॥७॥"
  },
  {
    "text": "वृषांगदेन तु तदा स्वग्रीवोर्वीतले कृता॥\nकंबुग्रीवां समानां तु सुवर्णा सुकोमलाम् ॥८॥"
  },
  {
    "text": "बहुरेखमथ स्थूलां खङ्गमार्गे ज्यदर्शयत्॥।\nपितृभक्त्या युतेनैव मातृभक्त्याधिकेन वै ॥९॥"
  },
  {
    "text": "ग्रीवाप्रदाने तनयस्य भूप हर्षाकुले चारुसुधांशुवक्त्रे॥\nगृहीतखङ्गे जगदीशनाथे चचाल पृथ्वीं सनगा समग्रा ॥१०॥"
  },
  {
    "text": "सिंधुः प्रवृद्धश्च बभूव सद्यो निमज्ज नार्थं भुवनत्रयस्य॥\nनिपेतुरुल्काः शतशो धरायां निर्घातयुक्ताः सतडित्खमध्यात् ॥११॥"
  },
  {
    "text": "विवर्णरूपा च बभूव मोहिनी न देवकार्यं हि कृतं मयेति॥\nनिरर्थकं जन्म ममाधुनाभूत्कृतं तु दैवेन दजगद्विधायिना ॥१२॥"
  },
  {
    "text": "विमोहनं रूपमिदं विडंबनं यद्भूमिपालेन न भुक्तमन्नम्॥\nहरेर्दिने पापभयापहे तु तृणैः समाहं भविता त्रिविष्टपे ॥१३॥"
  },
  {
    "text": "सत्वाधिको यास्यति मोक्षमार्गं गंतास्मि पाप नरकं सुदारुणम् ॥१४॥"
  },
  {
    "text": "समुद्यते तदा खङ्गे नृपेण नृपपुंगव॥\nमोहिनी मोहसंयुक्ता पपात धरणीतले ॥१५॥"
  },
  {
    "text": "राजापि तेन खङ्गेन भ्राजमानः समुद्यतः॥\nग्रीवायाश्छेदनार्थाय वृषांगदसुतस्य तु ॥१६॥"
  },
  {
    "text": "सकुंडलं चारु शशिप्रकाशं भ्राजिष्णु वक्त्रं तनयस्य भूपः॥\nप्रचिच्छिदे यावदतीव हर्षाद्धैर्यान्वितो रुक्मविभूषणोऽसौ ॥१७॥"
  },
  {
    "text": "तावद्गृहीतः स्वकरेण भूपः क्षीराब्धिकन्यापतिना महीपः॥\nतुष्टोऽस्मि तुष्टोऽस्मि न संशयोऽत्र गच्छस्व लोकं मम लोकनाथ ॥१८॥"
  },
  {
    "text": "प्रियान्वितश्चात्मजसंयुतश्च कीर्तिं समाधाय महीतले तु॥\nत्रैलोक्यपूज्यां विमलां च शुक्लां कृत्वा पदं मूर्ध्नि यमस्य भूप ॥१९॥"
  },
  {
    "text": "प्रयाहि वासं मम देहसंज्ञं स चक्रिणो भूमिपतिः करेण॥\nसंस्पृष्टमात्रो विरजा बभूव प्रियासमेतस्तनयेन युक्तः ॥२०॥"
  },
  {
    "text": "उपेत्य वेगेन जगाम देहं देवस्य दिव्यं स नृपो महात्मा॥\nविहाय लक्ष्मीमवनीप्रसूतां विहाय दासीःसुधनं स कोशम् ॥२१॥"
  },
  {
    "text": "विहाय नागांस्तुरगान्रथांश्च स्वदारवर्गं स्वजनादिकांश्च॥\nजगाम देहं मधुसूदनस्य ततोंऽबरात्पुष्पचयः पपात ॥२२॥"
  },
  {
    "text": "संहृष्टसिद्धैः सुरलोकपालैः संताडिता दुंदुभयो विनेदुः॥\nराजन् जगुर्गीतमतीव रम्यं देवांगनाः संननृतुर्मुदान्विताः ॥२३॥"
  },
  {
    "text": "गन्धर्वकन्या नृपकर्मतुष्टास्तदद्भुतं प्रेक्ष्य दिनेशसूनुः॥\nहरेस्तनौ भूमिपतिं प्रविष्टं सदारपुत्रं स्वलिपिं प्रमार्ज्य ॥२४॥"
  },
  {
    "text": "लोकांश्च सर्वान्नृपदिष्टमार्गे कृत्वा कृतज्ञान्हार्रलोकमार्गान्॥\nभीतः पुनः प्राप्य पितामहांतिकं प्रोवाच देवं चतुराननं रुदन् ॥२५॥"
  },
  {
    "text": "नाहं नियोगी भविता हि देव आज्ञाविहीनः सुरलोकनाथ॥\nविधेहि चान्यत्प्रकरोमि तात निदेशनं मास्तु मदीय दण्डम् ॥२६॥"
  },
  {
    "text": "इति श्रीबृहन्नारदीयपुराणोत्तरभागे मोहिनीचरिते सुतवधोद्यतस्य रुक्मांगदस्य भगवद्दर्शनं नाम चतुस्त्रिंशत्तमोऽध्यायः ॥३४॥"
  }
]
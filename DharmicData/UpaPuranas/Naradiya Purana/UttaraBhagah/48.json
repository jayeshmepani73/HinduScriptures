[
  {
    "text": "मांधातोवाच॥\nभगवन्सम्यगाख्यातं सर्वज्ञेन कृपालुना॥\nमोहिनीचरितं पुण्यं महापातकनाशनम् ॥१॥"
  },
  {
    "text": "पतिं पुत्रं सपत्नीं च या प्रसह्य भवार्णवात्॥\nमोचयामास धर्मस्य रक्षणे पितुराज्ञया ॥२॥"
  },
  {
    "text": "सा ब्रह्मपुत्री सर्वज्ञा सर्वलोकहिते रता॥\nपुरोधसंच संप्राप्ता शरणं प्रभुमात्मनः ॥३॥"
  },
  {
    "text": "श्रुत्वा गयाया माहात्म्यं पितॄणां गतिदं परम्॥\nभूयः पप्रच्छ किं विप्रं वसुं वेदविदांवरम् ॥४॥"
  },
  {
    "text": "वसिष्ठ उवाच॥\nश्रृणु भूप प्रवक्ष्यामि यदपृच्छत्पुनर्वसुम्॥\nमोहिनी मोहिमापन्ना तीर्थसेवनकामुका ॥५॥"
  },
  {
    "text": "मोहिन्युवाच॥\nसाधु साधु द्विजश्रेष्ठ लोकोद्धरणतत्पर॥\nत्वया ह्यनुगृहीताहमधुना करुणात्मना ॥६॥"
  },
  {
    "text": "श्रुतं पुण्यं मया ब्रह्मन् गयामाहात्म्यमुत्तमम्॥\nगोप्यं पितॄणां गतिदं धर्माख्यानं सुखावहम् ॥७॥"
  },
  {
    "text": "अधुना वद विप्रेंद्र काशीमाहात्म्यमुत्तमम्॥\nमया पूर्वं श्रुतं ब्रह्मन् किंचित्संध्यावलीमुखात् ॥८॥"
  },
  {
    "text": "तेन मे स्मृतिमापन्नं विस्तराद्वद सांप्रतम्॥"
  },
  {
    "text": "वसिष्ठ उवाच॥\nतच्छ्रुत्वा मोहिनी वाक्यं वसुस्तस्याः पुरोहितः ॥९॥"
  },
  {
    "text": "वेदवेदांगतत्त्वज्ञः प्राह तां श्रृयतामिति॥"
  },
  {
    "text": "वसुरुवाच॥\nशुभा काशीपुरी धन्या धन्यो देवो महेश्वरः ॥१०॥"
  },
  {
    "text": "यः सेवतेऽनिशं काशीं मुक्तिदां वैष्णवीं पुरीम्॥\nयाचयित्वा हरेः क्षेत्रं स्थितो देवः सनातनः ॥११॥"
  },
  {
    "text": "पूजयंस्तं हृषीकेशं पूज्यमानः सुरादिभिः ॥१२॥"
  },
  {
    "text": "वाराणसी तु भुवनत्रयसारभूता रम्या नृणां सुगतिदा किल सेव्यमाना॥\nअत्रागता विविधदुष्कृतकारिणोऽपि पापक्षये विरजसः सुमनः प्रकाशाः ॥१३॥"
  },
  {
    "text": "इदं गुह्यतमं क्षेत्रं सर्वप्राणिसुखावहम्॥\nमोक्षदं सर्वजंतूनां वैष्णवं शैवमेव च ॥१४॥"
  },
  {
    "text": "ब्रह्मघ्नगोघ्नगुरुतल्पगमित्रध्रुक्चन्यासापहरक्लशिदादिनिषिद्धवृत्तिः॥\nसंसारभूतदृढपाशविमुक्तदेहो वाराणसीं शिवपुरीं समुपैति मर्त्यः ॥१५॥"
  },
  {
    "text": "क्षेत्रं तथेदं सुरसिद्धजुष्टं संप्राप्य मर्त्यः सुकृतप्रभावात्॥\nख्यातो भवेत्सर्वसुरासुराणां मृतश्च यायात्परमं पदं सः ॥१६॥"
  },
  {
    "text": "क्षेत्रेऽस्मिन्निवसंति ये सुकृतिनो भक्ता हरौ वा हरे पश्यंतोऽन्वहमादरेण शुचयः संतः समाः शंभुना॥\nते मर्त्यां भयदुःखपापरहिताः संशुद्धकर्मक्रिया भित्वा संभवबंधजालगहनं विंदंति मोक्षं परम् ॥१७॥"
  },
  {
    "text": "द्वियोजनमथार्द्धं च पूर्वपश्चिमतः स्थितम्॥\nअर्द्धयोजनविस्तीर्णं दक्षिणोत्तरतः स्मृतम् ॥१८॥"
  },
  {
    "text": "वरणासिर्नदी यावदसिः शुष्कनदी शुभे॥\nएष क्षेत्रस्य विस्तारः प्रोक्तो देवेन शंभुना ॥१९॥"
  },
  {
    "text": "अयनं तूत्तरं ज्ञेयं तिमिचंडेश्वरं ततः॥\nदक्षिणं शंकुकर्णं तु ॐकारे तदनंतरम् ॥२०॥"
  },
  {
    "text": "पिंगला नाम यत्तीर्थं आग्नेयी सा प्रकीर्तिता॥\nशुष्का सरिच्च सा ज्ञेया लोकार्को यत्र तिष्ठति ॥२१॥"
  },
  {
    "text": "इडानाम्नी तु या नाडी सा सौम्या संप्रकीर्तिता॥\nवरणा नाम सा ज्ञेया केशवो यत्र संस्थितः ॥२२॥"
  },
  {
    "text": "आभ्सां मध्ये तु या नाडी सुषुम्ना सा प्रकीर्तिता॥\nमत्स्योदरी च सा ज्ञेया विस्वरं तत्प्रकीर्तितम् ॥२३॥"
  },
  {
    "text": "विमुक्तं न कदा यस्मान्मोक्ष्यते न कदाचन॥\nमहाक्षेत्रमिदं तस्मादविमुक्तमिद स्मृतम् ॥२४॥"
  },
  {
    "text": "प्रयागादपि तीर्थादेरधिकं दुस्तराच्छुभे॥\nअनायासेन वै यत्र मोक्षप्राप्तिः प्रजायते ॥२५॥"
  },
  {
    "text": "नानावर्णा विकर्णाश्च चांडाला ये जुगुप्सिताः॥\nकिल्बिषैः पूर्णदेहाश्च प्रकृष्टैः पातकैस्तथा ॥२६॥"
  },
  {
    "text": "भैषजं परमं तेषामविमुक्तं विदुर्बुधाः॥\nदुष्टांधान् दीनकृपणान्पापान्दुष्कृतकारिणः ॥२७॥"
  },
  {
    "text": "हरोऽनुकंपया सर्वान्नयत्याशु परां गतिम्॥\nक्षेत्रमध्याद्यदा गंगा संगता सरितां पतिम् ॥२८॥"
  },
  {
    "text": "ततः प्रभृति सा पुण्या पुरी जाता शुभानने॥\nपुण्या चोदङ्मुखी गंगा प्राची चैव सरस्वती ॥२९॥"
  },
  {
    "text": "तत्र मुक्तं कपालं तु शिवेन सुमहात्मना॥\nतस्मिंस्तीर्थे तु ये गत्वा पिंडदानेन वै पितॄन् ॥३०॥"
  },
  {
    "text": "श्राद्धेषु प्रीणयिष्यंति तेषां लोकास्तु भास्वराः॥\nब्रह्महा योऽभिगच्छेत्तु अविमुक्तं कदाचन ॥३१॥"
  },
  {
    "text": "तस्य क्षेत्रस्य माहात्म्याद्ब्रह्महत्या निवर्तते॥\nअविमुक्तं गता ये वै महापुण्यकृतो नराः ॥३२॥"
  },
  {
    "text": "अक्षय्या ह्मजराश्चैव विदेहाश्च भवंति ते॥\nअज्ञानाज्ज्ञानतो वापि स्त्रिया वा पुरुषेण वा ॥३३॥"
  },
  {
    "text": "यत्किंचिदशुभं कर्म कृतं चैव कुबुद्धिना॥\nअविमुक्तं प्रविष्टस्य तत्सर्वं भस्मसाद्भवेत् ॥३४॥"
  },
  {
    "text": "सदा यजति यज्ञेन सदा दानं प्रयच्छति॥\nसदा तपस्वी भवति ह्यविमुक्ते स्थितो नरः ॥३५॥"
  },
  {
    "text": "न सा गतिः कुरुक्षेत्रे गंगाद्वारे न पुष्करे॥\nया गतिर्विहिता पुंसामविमुक्तनिवासिनाम् ॥३६॥"
  },
  {
    "text": "सर्वात्मना तपः सत्यं प्राणिनां नात्र संशयः॥\nअविमुक्तेवसेद्यस्तु स तु साक्षान्महेश्वरः ॥३७॥"
  },
  {
    "text": "अविमुक्तं न सेवंते ये मूढास्तामसा नराः॥\nविण्मूत्ररजसां मध्ये ते वसंति पुनः पुनः ॥३८॥"
  },
  {
    "text": "अविमुक्ते स्थिता नित्यं पांशुभिर्वायुनेरितैः॥\nस्पृष्टा दुष्कृतकर्माणो यांति वै परमां गतिम् ॥३९॥"
  },
  {
    "text": "यस्तत्र निवसेन्मर्त्यः संयतात्मा समाहितः॥\nत्रैलोक्यमपि भुंजानो वायुभक्षसमः स्मृतः ॥४०॥"
  },
  {
    "text": "तत्र मासं वसेद्यस्तु लब्धाहारो जितेंद्रियः॥\nसम्यक्तेन व्रतं चीर्णं महापाशुपतं भवेत् ॥४१॥"
  },
  {
    "text": "जन्ममृत्युभयं जित्वा स याति परमां गतिम्॥\nनिःश्रेयसगतिं पुण्यां तथा योगगतिं लभेत् ॥४२॥"
  },
  {
    "text": "नहि योगगतिर्लभ्या जन्मांतरशतैरपि॥\nप्राप्यते क्षेत्रमाहात्म्यात्प्रभावाच्छंकरस्य च ॥४३॥"
  },
  {
    "text": "एकाहारस्तु यस्तिष्ठेन्मासं तत्र शुभानने॥\nयावज्जीवकृतं पापं मासेनैकेन नश्यति ॥४४॥"
  },
  {
    "text": "आदेहपाताद्यो मर्त्योऽविमुक्तं नैव मुञ्चति॥\nब्रह्मचर्येण संयुक्तः स साक्षाच्छंकरो भवेत् ॥४५॥"
  },
  {
    "text": "विघ्नैराहन्यभानोऽपि योऽविमुक्तं न च त्यजेत्॥\nस मुंचति जरामृत्युं जन्म चैतच्च नश्वरम् ॥४६॥"
  },
  {
    "text": "आदेहपतनाद्ये तु सेवंति ह्यविमुक्तकम्॥\nते मृता हंसयानेन दिव्यान् लोकान्प्रयांति हि ॥४७॥"
  },
  {
    "text": "विषयासक्तचित्तोऽपि त्यक्तभक्तिमतिर्नरः॥\nइह क्षेत्रे मृतः सोऽपि संसारं न पुनर्विशेत् ॥४८॥"
  },
  {
    "text": "स्वर्गापवर्गयोर्हेतुरेतत्तीर्थवरं भुवि॥\nयस्तत्र पंचतां याति तस्य मुक्तिर्न संशयः ॥४९॥"
  },
  {
    "text": "जन्मांतरसहस्रेण योगी यत्पदमाप्नुयात्॥\nतदिहैव परं मोक्षं मरणादधिगच्छति ॥५०॥"
  },
  {
    "text": "ब्राह्मणाः क्षत्त्रिया वैश्याः शूद्रा वै वर्णसंकराः॥\nक्रिमयश्चैव ये म्लेच्छाः संकीर्णाः पापयोनयः ॥५१॥"
  },
  {
    "text": "कीटाः पिपीलिकाश्चैव ये चान्ये मृगपक्षिणः॥\nकालेन निधनं प्राप्तास्तेऽपि देवेश्वराः स्मृताः ॥५२॥"
  },
  {
    "text": "चंद्रार्द्धमौलयः सर्वे ललाटाक्षा वृषध्वजाः॥\nप्राणांस्त्यजंति ये तत्र प्राणिन स्तत्त्वतः शुभे ॥५३॥"
  },
  {
    "text": "रुद्रत्वं ते तु संप्राप्य मोदंते शिवसन्निधौ॥\nअकामो वा सकामो वा तिर्यग्योनिगतोऽपि वा ॥५४॥"
  },
  {
    "text": "अविमुक्ते त्यजन्प्राणान्मुक्तिभाक्स्यान्न संशयः॥\nशिवभक्तिपरा नित्यं नान्यभक्ताश्च ये नराः ॥५५॥"
  },
  {
    "text": "तच्चित्तास्तद्गतप्राणा जीवन्मुक्ता न संशयः॥\nअग्रिप्रवेशं ये कुर्युरविमुक्ते विचारतः ॥५६॥"
  },
  {
    "text": "कालाग्निरुद्रसायुज्यं ते प्रयान्ति च मोहिनि॥\nकुर्वन्त्यनशनं ये तु शिवभक्ताः सुनिश्चिताः ॥५७॥"
  },
  {
    "text": "न तेषां पुनरावृत्तिः कल्पकोटिशतैरपि॥\nअविमुक्ते मृत्युकाले भूतानामीश्वरः स्वयम् ॥५८॥"
  },
  {
    "text": "कर्मभिः प्रेर्यमाणानां कर्णजाप्यं प्रयच्छति॥\nस्वयं रामेण चाप्युक्तं शिवाय शिवकारिणे ॥५९॥"
  },
  {
    "text": "अतिप्रसन्नचित्तेन अविमुक्तनिवासिने॥\nमुमूर्षोर्दक्षिणे कर्णे यस्य कस्यापि वा स्वयम् ॥६०॥"
  },
  {
    "text": "उपदेक्ष्यसि मन्मंत्रं स मुक्तो भविता शिव॥\nअंतकाले मनुष्याणां छिद्यमानेषु कर्मसु ॥६१॥"
  },
  {
    "text": "वायुना प्रेर्यमाणानां स्मृतिर्नैवोपजायते॥\nयेऽविमुक्ते स्थिता रुद्रा भक्तप्रीतिप्रदायकाः ॥६२॥"
  },
  {
    "text": "कर्णजाप्यं प्रयच्छन्ति डिमिचंडेश्वरादयः॥\nनाविमुक्ते मृतः कश्चिन्नरकं याति किल्बिषी ॥६३॥"
  },
  {
    "text": "ईश्वरानुगृहीता हि सर्वे यांति परां गतिम्॥\nउद्देशमात्रात्कथिता अविमुक्तगुणास्तव ॥६४॥"
  },
  {
    "text": "समुद्रस्यैव रत्नानामविमुक्तस्य विस्तरः॥\nज्ञानविज्ञाननिष्ठानां परमानन्दमिच्छताम् ॥६५॥"
  },
  {
    "text": "या मतिर्विहिता नूनं स्वन्निते तु मृतस्य सा॥\nप्राणानिह नरस्त्यक्त्वा न पुनर्जायते क्वचित् ॥६६॥"
  },
  {
    "text": "अनंता सा गतिस्तस्य योगिनामेव या स्मृता॥\nयोगपीठं श्मशानाख्यं यत्तीर्थं मणिकर्णिका ॥६७॥"
  },
  {
    "text": "तेषु मुक्तिः समुद्दिष्टा पतितानां स्वकर्मणा॥\nतत्रापि सर्वतीर्थानामुत्तमा मणिकर्णिका ॥६८॥"
  },
  {
    "text": "यत्र नित्यं वरारोहे सान्निध्यं धूर्जटेः स्मृतम्॥\nदशानामश्वमेधानां यज्ञानां यत्फलं स्मृतम् ॥६९॥"
  },
  {
    "text": "तदवाप्नोति धर्मात्मा तत्र स्नात्वा वरानने॥\nस्वस्वमप्यत्र यो दद्याद्ब्राह्मणे वेदपारगे ॥७०॥"
  },
  {
    "text": "शुभां गतिमवाप्नोति हुताश इव दीप्यते॥\nउपवासं तु यः कृत्वा विप्रान्संतर्पयन्नेरः ॥७१॥"
  },
  {
    "text": "स सौत्रामणियज्ञस्य फलमाप्नोति निश्वितम्॥\nतत्र दीपप्रदानेन ज्ञानवत्स्फुरतींद्रियम् ॥७२॥"
  },
  {
    "text": "प्राप्नोति धूपदानेन स्थानं रुद्रनिषेवितम्॥\nवृषभं तरुणं सौम्यं चतुर्वत्सतरीयुतम् ॥७३॥"
  },
  {
    "text": "योंऽकयित्वा मोचयति स याति परमां गतिम्॥\nपितृभिः सहितो मोक्षं गच्छत्येव न संशयः ॥७४॥"
  },
  {
    "text": "किमत्र बहुनोक्तेन धर्मादींस्तु प्रकुर्वतः॥\nयच्छिवं तु समुद्दिश्य तदनंतफलं भवेत् ॥७५॥"
  },
  {
    "text": "दशाश्वमेधिकं पुण्यं पुष्पदाने प्रकीर्तितम्॥\nअग्निहोत्रफलं धृपे गन्धे भूदानजं फलम् ॥७६॥"
  },
  {
    "text": "मार्जने गोप्रदानस्य फलमत्र प्रकीर्तितम्॥\nअनुलेपे दशगुणं माल्ये दशगुणं स्मृतम् ॥७७॥"
  },
  {
    "text": "गीते सहस्रगुणितं वाद्ये लक्षगुणं स्मृतम्॥\nअविमुक्ते महादेवमर्चयंति स्तुवंति वै ॥७८॥"
  },
  {
    "text": "सर्वपापविमुक्तास्ते स्वस्तिष्ठंत्यजरामराः॥\nअविमुक्तं समासाद्य लिंगमर्चयते नरः ॥७९॥"
  },
  {
    "text": "कल्पकोटिशतैश्चापि तस्य नास्ति पुनर्भवः॥\nअजरो ह्यमरश्चैव क्रीडेत्स भवसन्निधौ ॥८०॥"
  },
  {
    "text": "ये तु ध्यानं समासाद्य मुक्तात्मानः समाहिताः॥\nसंनियम्येंद्रियग्रामं जपंति शतरुद्रियम् ॥८१॥"
  },
  {
    "text": "अविमुक्ते स्थिता नित्यं कृतार्थास्ते द्विजोत्तमा-॥\nएकाहमुपवासं यः करिष्यति यशस्विनि ॥८२॥"
  },
  {
    "text": "फलं वर्षशतस्येह लभते नात्र संशयः॥\nअतः परं तु सायुज्यं गंगावरुणसंगमम् ॥८३॥"
  },
  {
    "text": "श्रवणद्वादशीयोगो बुधवारे यदा भवेत्॥\nतदा तस्मिन्नरः स्नात्वा संनिहत्याफलं लभेत् ॥८४॥"
  },
  {
    "text": "श्राद्धं करोति यस्तत्र तस्मिन्काले शुभानने॥\nतारयित्वा पितॄन्सर्वान्विष्णुलोकं स गच्छति ॥८५॥"
  },
  {
    "text": "वरणास्योस्तु जाह्नव्याः संगमे लोकविश्रुते॥\nदत्वाश्वं च विधानेन स भूयोऽपि न जायते ॥८६॥"
  },
  {
    "text": "यस्तत्र संगमेशानमर्चयेद्भक्तिमान्नरः॥\nस साक्षाद्देवदेवेशो निग्रहानुग्रहे क्षमः ॥८७॥"
  },
  {
    "text": "देवेश्वरस्य पूर्वेण स्वयं तिष्ठति केशवः॥\nकेशवस्य च पूर्वेण विश्रुतः संगमेश्वरः ॥८८॥"
  },
  {
    "text": "इति श्रीबृहन्नारदीयपुराणोत्तरभागे मोहिनी वसुसंवादे काशीमाहात्म्यं नामाष्टचत्वारिंशत्तमोऽध्यायः ॥४८॥"
  }
]
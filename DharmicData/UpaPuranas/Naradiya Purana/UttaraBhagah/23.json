[
  {
    "text": "मोहिन्युवाच॥\nवाक्यमुक्तं त्वया साधु कार्तिके यदुपोषणम्॥\nव्रतादिकरणं राज्ञां नोक्तं क्वापि निदर्शने ॥१॥"
  },
  {
    "text": "मुक्त्वैकं ब्राह्मणं लोके नोक्तं शूद्रविशोरपि॥\nदानं हि पालनं युद्धं तृतीयं भूभुजां स्मृतम् ॥२॥"
  },
  {
    "text": "न व्रतं हि त्वया कार्यं यदि मामिच्छसि प्रियाम्॥\nमुहूर्तमपि राजेंद्र न शक्नोमि त्वया विना ॥३॥"
  },
  {
    "text": "स्थातुं कमलगर्भाभ किं पुनर्माससंख्यया॥"
  },
  {
    "text": "यत्रोपवासकरणं मन्यसे वसुधाधिप ॥४॥"
  },
  {
    "text": "तत्र वै भोजनं देयं विप्राणां च महात्मनाम्॥\nअथवा ज्येष्ठपत्नी या सा करोतु व्रतादिकम्॥\nएवमुक्ते तु वचने मोहिन्या रुक्मभूषणः ॥५॥"
  },
  {
    "text": "आजुहाव प्रियां भार्यां नाम्ना संध्यावलिंशुभाम्॥\nआहूता तत्क्षणात्प्राप्ता राजानं भूरिदक्षिणम् ॥६॥"
  },
  {
    "text": "आशीनं शयने दिव्ये मोहिनीबाहुसंवृतम्॥\nसंघृष्टँ हि कुचाग्रेण स्वर्णकुंभनिभेन हि ॥७॥"
  },
  {
    "text": "शयने वामनेत्रायाः सकामाया महीपते॥\nकृतां जलिपुटा भूत्वा भर्तुर्नमितकन्धरा ॥८॥"
  },
  {
    "text": "संध्यावली प्राह नृपं किमाहूता करोम्यहम्॥\nतव वाक्ये स्थिता कांत दुःसापत्न्यविवर्जिता ॥९॥"
  },
  {
    "text": "यथा यथा हि रमसे मोहिन्या सह भूपते॥\nतथा तथा मम प्रीतिर्वर्द्धते नात्र संशयः ॥१०॥"
  },
  {
    "text": "भर्तुः सौख्येन या नारी दुःखयुक्ता प्रजायते॥\nसा तु श्येनी भवेद्राजंस्त्रीणि वर्षाणि पञ्च च ॥११॥"
  },
  {
    "text": "आज्ञां मे देहि राजेंद्र मा व्रीहां कामिकां कुरु ॥१२॥"
  },
  {
    "text": "रुक्मांगद उवाच॥\nजानामि तव शीलं तु कुलं जानामि भामिनि॥\nतव वाक्येन हि चिरं मोहिनी रमिता मया ॥१३॥"
  },
  {
    "text": "रममाणस्य सुचिरं बहवः कार्तिका गताः॥\nप्रिया सौख्येन मुग्धस्य न गतो हरिवासरः ॥१४॥"
  },
  {
    "text": "सोऽहं तृप्तिमनुप्राप्तः कामभोगात्पुनः पुनः॥\nज्ञातोऽयं कार्तिको मासः सर्वपापक्षयंकरः ॥१५॥"
  },
  {
    "text": "कर्तुकामो व्रतं देवि कार्तिकाख्यं सुपुण्यदम्॥\nइयं वारयते मां च व्रताद्ब्रह्मसुता शुभे ॥१६॥"
  },
  {
    "text": "अस्या न विप्रियं कार्यं सर्वथा वरवर्णिनि॥\nमामकं व्रतमाधत्स्व कृच्छ्राख्यं कायशोषकम् ॥१७॥"
  },
  {
    "text": "सा चैवमुक्ता नवहेमवर्णा भर्त्रा तदा पीनपयोधरंगी॥\nउवाच वाक्यं द्विजराजवक्त्राव्रतं चरिष्ये तव तुष्टिहेतोः ॥१८॥"
  },
  {
    "text": "येनैव कीर्तिस्तु यशो भवेच्च तथैव सौख्यं तव कीर्तियुक्तम्॥\nकरोमि सौम्यं नरदेवनाथ क्षिपामि देहं ज्वलनेत्वदर्थम् ॥१९॥"
  },
  {
    "text": "अकार्यमेतन्नहि भूमिपाल वाक्येन ते हन्मि सुतं स्वकीयम्॥\nकिंत्वेवमेतद्व्रतकर्म भूयः करोमि सौम्यं नरदेवनाथ ॥२०॥"
  },
  {
    "text": "इत्येवमुक्त्वा रविपुत्रशत्रुं प्रणम्य तं चारुविशालनेत्रा॥\nव्रतं चकाराथ तदा हि देवी ह्यशेषपापौघविनाशनाय ॥२१॥"
  },
  {
    "text": "व्रते प्रवृत्ते वरकृच्छ्रसंज्ञे प्रियाकृते हर्षमवाप राजा॥\nउवाच वाक्यं कुशकेतुपुत्रीं कृतं वचः सुभ्रु समीहितं ते ॥२२॥"
  },
  {
    "text": "रमस्व कामं मयि सन्निविष्टसंपूर्णवांछा करभोरु हृष्टा॥\nविमुक्तकार्यस्तव सुभ्रु हेतोर्नान्यास्ति नारी मम सौख्यहेतुः ॥२३॥"
  },
  {
    "text": "सा त्वेवमुक्ता निजनायकेन प्रहर्षमभ्येत्य जगाद भूपम्॥\nज्ञात्वा भवंतं बहुकामयुक्तं त्रिविष्टपान्नाथ समागताहम् ॥२४॥"
  },
  {
    "text": "त्यक्त्वामरान्दैत्यगणांश्च सर्वान्गंधर्वयक्षोरगराक्षसांश्च॥\nसंदृश्यमानान्मम नाथ हेतोः स्नेहान्विताहं तव मंदराद्रौ ॥२५॥"
  },
  {
    "text": "एतत्कामफलं लोके यद्द्वयोरेकचित्तता॥\nअन्यचेतः कृतः कामः शवयोरिव संगमः ॥२६॥"
  },
  {
    "text": "सफलं हि वपुर्मेऽद्य सफलं रूपमेव हि॥\nत्वया कामवता कांत दुर्ल्लभं यज्जगत्त्रये ॥२७॥"
  },
  {
    "text": "प्रोन्नताभ्यां कुचाभ्यां हि कामिनो हृदयं यदि॥\nसंश्लिष्टं नहि शीर्येत मन्ये वज्रसमं दृढम्॥\nतदेव चामृतं लोके यत्पुरंध्र्यधरासवम् ॥२८॥"
  },
  {
    "text": "कुचाभ्यां हृदि लीनाभ्यां मुखेन परिपीयते॥\nएवमुक्त्वा परिष्वज्य राजानं रहसि स्थितम् ॥२९॥"
  },
  {
    "text": "रमयामास तन्वंगी वात्स्यायनविधानतः॥\nतस्यैवं रममाणस्य मोहिन्या सहितस्य हि ॥३०॥"
  },
  {
    "text": "रुक्मांगदस्य कर्णाभ्यां पटहध्वनिरागतः॥\nमत्तेभकुंभसंस्थस्तु धर्मांगदनिदेशतः ॥३१॥"
  },
  {
    "text": "प्रातर्हरिदिनं लोकास्तिष्ठध्वं त्वेकभोजनाः॥\nअक्षारलवणाः सर्वे हविष्यान्ननिषेविणः ॥३२॥"
  },
  {
    "text": "अवनीतल्पशयनाः प्रियासंगविवर्जिताः॥\nस्मरध्वं देवदेवेशं पुराणं पुरुषोत्तमम् ॥३३॥"
  },
  {
    "text": "सकृद्भोजनसंयुक्ता उपवासं करिष्यथ॥\nअकृतश्राद्धनिचया अप्राप्ताः पिंडमेव च ॥३४॥"
  },
  {
    "text": "गयामगतपुत्राश्च गच्छध्वं श्रीहरेः पदम्॥\nएषा कार्तिकशुक्ला वै हरेर्निद्राव्यपोहिनी ॥३५॥"
  },
  {
    "text": "प्रातरेकादशी प्राप्ता मा कृथा भोजनं क्वचित्॥\nब्रह्महत्यादिपापानि कामकारकृतानि च ॥३६॥"
  },
  {
    "text": "तानि यास्यंति सर्वाणि उपोष्येमां प्रबोधिनीम्॥\nप्रबोधयेद्धर्म्मपरान्न्यायाचार समन्वितान् ॥३७॥"
  },
  {
    "text": "हरेः प्रबोधमाधत्ते तेनैषा बोधिनी स्मृता॥\nसकृच्चोपोषितां चेमां निद्राच्छेदकरीं हरेः ॥३८॥"
  },
  {
    "text": "तनयो न भवेन्मर्त्यो न गर्भे जायते पुनः॥\nरुरुध्वं चक्रिणः पूजामात्मवित्तेन मानवाः ॥३९॥"
  },
  {
    "text": "वस्त्रैः पुष्पैर्धूपदीपैर्वरचंदनकुंकुमैः॥\nसुहृद्यैश्च फलैर्गंधैर्यजध्वं श्रीहरेः पदम् ॥४०॥"
  },
  {
    "text": "यो न कुर्याद्वचो मेऽद्य धर्म्यं विष्णुगतिप्रदम्॥\nस मे दंड्यश्च वाध्यश्च निर्वास्यो विषयाद्ध्रुवम् ॥४१॥"
  },
  {
    "text": "एवंविधे वाद्यमाने पटहे मेघनिःस्वने॥\nहस्ता दमुंच तांबूलं सकर्पूरं नृपोत्तमः ॥४२॥"
  },
  {
    "text": "मोहिनीकुचयोर्लग्नं हृदयं स विकृष्य वै॥\nउदत्तिष्ठन्महीपालः शय्यायां रतिवर्द्धनः ॥४३॥"
  },
  {
    "text": "मोहिनीं मोहकामार्त्तां सत्वियन् श्लक्ष्णया गिरा॥\nदेवि प्रातर्हरिदिनं भविष्यत्यधनाशनम् ॥४४॥"
  },
  {
    "text": "संयतोऽहं भविष्यामि क्षम्यतां क्षम्यतामिति॥\nतवाज्ञया मया कृच्छ्रं सन्ध्यावल्या तु कारितम् ॥४५॥"
  },
  {
    "text": "इयमेकादशी कार्या प्रबोधकरणी मया॥\nअशेषपापबंधस्य छेदनी गतिदायिनी ॥४६॥"
  },
  {
    "text": "त्रयाणामपि लोकानां महोत्सवविधायिनी॥\nतस्माद्धविष्यं भोक्ष्येऽहं नियतो मत्तगामिनी ॥४७॥"
  },
  {
    "text": "मया सह विशालाक्षि त्वं चापि तमधोक्षजम्॥\nआराधय हृषीकेशमुपवासपरायणा॥\nयेन यास्यसि निर्वाणं दाहप्रलयवर्जितम् ॥४८॥"
  },
  {
    "text": "मोहिन्युवाच॥\nसाधूक्तं हि त्वया राजन्पूजनं चक्रपाणिनः॥\nजन्ममृत्युजराछेदि करिष्येऽहं तवाज्ञया ॥४९॥"
  },
  {
    "text": "प्रतिज्ञा या त्वया पूर्वं कृता मंदरमस्तके॥\nकरप्रदानसहिता भवता सुकृतांकिता ॥५०॥"
  },
  {
    "text": "तस्यास्तु समयः प्राप्तो दीयतां स हि मे त्वया॥\nजन्मप्रभृति यत्पुण्यं त्वया यत्नेन संचितम् ॥५१॥"
  },
  {
    "text": "तत्सर्वं नश्यति क्षिप्रं न ददासि वरं यदि॥\nरुक्मांगद उवाच॥\nएहि चार्वंगि कर्त्तास्मि यत्ते मनसि वर्तते ॥५२॥"
  },
  {
    "text": "नादेयं विद्यते किंचित्तुभ्यं मे जीवितावधि ।\nकिं पुनर्ग्रामवित्तादि धरायुक्तं च भामिनि ॥५३॥"
  },
  {
    "text": "मोहिन्युवाच॥\nनाथ कांत विभो राजन् जीवितेश रतिप्रिय॥\nनोपोष्यं वामरं विष्णोर्भोक्तव्या यद्यहं प्रिया ॥५४॥"
  },
  {
    "text": "न च तेऽहं प्रिया राजन् सुहूर्तमपि कामये॥\nत्वत्संयोगं विना भूता भविष्यामि वरं विना ॥५५॥"
  },
  {
    "text": "तस्मान्मां यदि वांछेथा भोक्तुं सत्यपरायण॥\nतदा त्यजोपवासं हि भुज्यतां हरिवासरे ॥५६॥"
  },
  {
    "text": "एष एव वरो देयो यो मया प्रार्थितः पुरा॥\nन चेद्दास्यसि राजेंद्र भूत्वानृतवचाभवान् ॥५७॥"
  },
  {
    "text": "यास्यते नरके घोरे यावदाभूतसंप्लवम्॥"
  },
  {
    "text": "राजोवाच॥\nमैवं त्वं वद कल्याणि नेदं त्वय्युपपद्यते ॥५८॥"
  },
  {
    "text": "विधेश्च तनया भूत्वा धर्मविघ्नं करोषि किम्॥\nजन्मप्रभृत्यहं नैव भुक्तवान्हरिवासरे ॥५९॥"
  },
  {
    "text": "स चाद्याहं कथं भोक्ता संजातपलितः शुभे॥\nयौवनातीतमर्त्यस्य क्षीणेंद्रियबलस्य च ॥६०॥"
  },
  {
    "text": "स्वर्णदीसेवनं युक्तमथवा हरिपूजनम्॥\nन कृतं यन्मया बाल्ये यौवने न कृतं च यत् ॥६१॥"
  },
  {
    "text": "तदहं क्षीणवीर्योऽद्य कथं कुर्यां जुगुप्सितम्॥\nप्रसीद चपलापांगि प्रसीद वरवर्णिनि ॥६२॥"
  },
  {
    "text": "मा कुरुष्व व्रते भंगं दाताहं राज्यसंपदाम्॥\nअथवा नेच्छसि त्वं तत्करोम्यन्यत्सुलोचने ॥६३॥"
  },
  {
    "text": "आरोपयित्वा शिबिकां विमानप्रतिमां शुभाम्॥\nयत्रेच्छसि नयिष्यामि पादचारी कलत्रयुक् ॥६४॥"
  },
  {
    "text": "यदि तच्चापि नेच्छेस्त्वं विमानं हि कृतं मया॥\nतर्हि स्वर्णमयौ स्तंभौ कृत्वा विद्रुमभूषितौ ॥६५॥"
  },
  {
    "text": "मुक्ताफलमयीं दोलां करिष्ये त्वत्कृते प्रिये॥\nतत्र त्वां दोलयिष्यामि बहून्मासानहर्निशम् ॥६६॥"
  },
  {
    "text": "व्रतभंगं वरारोहे मा कुरुष्व मम प्रिये॥\nवरं श्वपचमांसं हि श्वमांसं वा वरानने ॥६७॥"
  },
  {
    "text": "आत्मनो वा नरैर्भुक्तं यैर्भुक्तं हरिवासरे॥\nत्रैलोक्यघातिनः पापं मैथुने शशिनः क्षये ॥६८॥"
  },
  {
    "text": "नरस्य संचरेत्पापं भूतायां क्षौरकर्मणि॥\nभोजने वासरे विष्णोस्तैले षष्ट्यां व्यवस्थिते ॥६९॥"
  },
  {
    "text": "लवणे तु तृतीयायां सप्तम्यां पिशिते शुभे॥\nआज्येषु पौर्णमास्यां वै सुरायां रविसंक्रमे ॥७०॥"
  },
  {
    "text": "गोचारस्य प्रलोपे च कूटसाक्ष्यप्रदायके॥\nनिक्षेपहारके वापि कुमारीविघ्नकारके ॥७१॥"
  },
  {
    "text": "विश्वस्तघातके चापि मृतवत्साप्रदोग्धरि॥\nददामीति द्विजाग्र्याय प्रतिश्रुत्य न दातरि ॥७२॥"
  },
  {
    "text": "मणिकूटे तुलाकूटे कन्यानृतगवानृते॥\nयत्पातकं तदन्ने हि संस्थितं हरिवासरे ॥७३॥"
  },
  {
    "text": "तद्विद्वांश्चारुनयने कथं भोक्ष्यामि पातकम्॥"
  },
  {
    "text": "मोहिन्युवाच॥\nएकभुक्तेन नक्तेन तथैवायाचितेन च ॥७४॥"
  },
  {
    "text": "उपवासेन राजेंद्र द्वादशीं न हि लंघयेत्॥\nगुर्विणीनां गृहस्थानां क्षीणानां रोगिणां तथा ॥७५॥"
  },
  {
    "text": "शिशूनां वलिगात्राणां न युक्तं समुपोषणम्॥\nयज्ञभोगोद्यतानां च संग्रामक्षितिसेविनाम् ॥७६॥"
  },
  {
    "text": "पतिव्रतानां राजेंद्र न युक्तं समुपोषणम्॥\nएतन्मे गौतमः प्राह स्थिताया मंदराचले॥। २३-७७॥"
  },
  {
    "text": "नाव्रतेन दिनं विष्णोर्नेयं मनुजसत्तम॥\nते गृहस्था द्विजा ज्ञेया येषामग्निपरिग्रहः ॥७८॥"
  },
  {
    "text": "राजानस्ते तु विज्ञेया ये प्रजापालने स्थिताः॥\nगुर्विणी ह्यष्टमासीया शिशवश्चाष्टवत्सराः ॥७९॥"
  },
  {
    "text": "अतिलंघनिनः क्षीणा वलिगात्रास्तु वार्द्धकाः॥\nये विवाहादिमांगल्यकर्मव्यग्रा महोत्सवाः ॥८०॥"
  },
  {
    "text": "निवृत्ताश्च प्रवृत्तेभ्यो यज्ञानां चोद्यता हि ते॥\nत्रिविधेन पुराणेन भर्त्तुर्या स्त्री हिते रता ॥८१॥"
  },
  {
    "text": "पतिव्रता तु सा ज्ञेया योनिसंरक्षणा तथा॥\nकिमन्यैर्बहुभिर्भूप वाक्यालापकृतैर्मया ॥८२॥"
  },
  {
    "text": "भोजने तु कृते प्रीतिरेकादश्यां त्वया मम॥\nन प्रीतिर्यदि मे छित्वा शिरः स्वं हि प्रयच्छसि ॥८३॥"
  },
  {
    "text": "न करिष्यसि चेद्राजन् भोजनं हरिवासरे॥\nतदा ह्यसत्यवचसो देहं न स्पर्शयामि ते ॥८४॥"
  },
  {
    "text": "वर्णानामाश्रमाणां हि सत्यं राजेंद्र पूज्यते॥\nविशेषाद्भूमिपालानां त्वद्विधानां महीपते ॥८५॥"
  },
  {
    "text": "सत्येन सूर्यस्तपति शशी सत्येनराजते॥\nसत्ये स्थिता क्षितिर्भूप सत्यं धारयते जगत् ॥८६॥"
  },
  {
    "text": "सत्येन वायुर्वहति सत्येन ज्वलते शिखी॥\nसत्या धारमिदं सर्वं जगत्स्थावरजंगमम् ॥८७॥"
  },
  {
    "text": "न सत्याच्चालते सिंधुर्न विंध्यो वर्द्धते नृप॥\nन गर्भं युवती धत्ते वेलातीतं कदाचन ॥८८॥"
  },
  {
    "text": "सत्ये स्थिता हि तरवः फलपुष्पप्रदर्शिनः॥\nदिव्यादिसाधनं नॄणां सत्याधारं महीपते ॥८९॥"
  },
  {
    "text": "अश्वमेधसहस्रेभ्यः सत्यमेव विशिष्यते॥\nमदिरापानतुल्येन कर्मणा लिप्यसेऽनृतात् ॥९०॥"
  },
  {
    "text": "इति श्रीबृहन्नारदीयपुराणोत्तरभागे रुक्मांगदसँलापो नाम त्रयोविंशोऽध्यायः ॥२३॥"
  }
]
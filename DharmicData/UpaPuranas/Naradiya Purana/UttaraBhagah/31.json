[
  {
    "text": "वसिष्ठ उवाच॥\nतच्छ्रुत्वा वचनं तस्याः काष्ठीलायाः शुचिस्मिते॥\nसन्ध्यावली नाम भृशं तामुवाच ह सादरम् ॥१॥"
  },
  {
    "text": "त्वद्वाक्याद्विस्मयो जातः काष्ठीले सांप्रतं मम॥\nकथं दृष्टा मया त्वं च यास्यंती कुत्सितां गतिम् ॥२॥"
  },
  {
    "text": "कर्मणा केन ते मुक्तिर्भवेत्कुत्सितयोनितः॥\nतन्मे वद विशालांगे त्वां दृष्ट्वा दुःखिता ह्यहम् ॥३॥"
  },
  {
    "text": "मांसपिंडोपमं श्लक्ष्णं नवनीतोपमं शुभे॥\nशरीरं तव संवीक्ष्य तया मे जायते हृदि ॥४॥"
  },
  {
    "text": "काष्ठीलोवाच॥\nपृथिवीं दास्यसे सुभ्रु सकलामपि मत्कृते॥\nतथापि नैव मुच्येयं सद्यः कुत्सितयोनितः ॥५॥"
  },
  {
    "text": "येन पुण्येन सुभगे मुच्येयं कर्मबन्धनात्॥\nतन्निर्दिशामि सुमहद्गतिदं त्वं निशामय ॥६॥"
  },
  {
    "text": "यश्चायं माघमासस्तु सर्वमासोत्तमः स्मृतः॥\nयस्मिन् क्रोंशति पापानि ब्रह्महत्यादिकानि च ॥७॥"
  },
  {
    "text": "दुर्लभो माघमासो वै दुर्ल्लभं जन्म मानुषम्॥\nदुर्ल्लभं चोषसि स्नानं दुर्लभं कृष्णसेवनम् ॥८॥"
  },
  {
    "text": "दुर्लभो वासरो विष्णोर्विधिना समुपोषितः॥\nदेवैस्तेजः परिक्षिप्तं माघमासे स्वकं जले ॥९॥"
  },
  {
    "text": "तस्माज्जलं माघमासे पावनं हि विशेषतः॥\nनेदृशी संगरे शूरैर्गतिः प्राप्येत सौख्यदा ॥१०॥"
  },
  {
    "text": "यादृशी प्लवने प्रातः प्राप्यते नियमस्थितैः॥\nसरित्तडागवापीषु स्नाने सत्तममीरितम् ॥११॥"
  },
  {
    "text": "कूपभांडजलैर्मध्यं जघन्यं वह्नितापितैः॥\nन सौख्यैर्लभ्यते पुण्यं दुःखैरेवाप्यते तु तत् ॥१२॥"
  },
  {
    "text": "धर्म्मसेवार्थकं स्नानं नांगनैर्मल्यहेतुकम्॥\nहोमार्थं सेवनं वह्नेर्न च शीतादिहानये ॥१३॥"
  },
  {
    "text": "यावन्नोदयते सूर्यस्तावत्स्नानं विधीयते॥\nआच्छादिते घनैर्व्योम्नि ह्युद्गमिष्यन्तमर्थयेत् ॥१४॥"
  },
  {
    "text": "अभावे सरिदादीनां नवकुंभस्थितं जलम्॥\nवायुना ताडितं रात्रौ स्नाने गंगासमं विदुः ॥१५॥"
  },
  {
    "text": "माघस्नायी वरारोहे दुर्गतिं नैव पश्यति॥\nतन्नास्ति पातकं यत्तु माघस्नानं न शोधयेत् ॥१६॥"
  },
  {
    "text": "अग्निप्रवेशादधिकं माघोषस्येव मज्जनम्॥\nजीवता भुज्यते दुःखं मृतेन बहुलं सुखम् ॥१७॥"
  },
  {
    "text": "एतस्मात्कारणाद्भद्रे माघस्नानं विशिष्यते॥\nअहन्यहनि दातव्यास्तिलाः शर्करयान्विताः ॥१८॥"
  },
  {
    "text": "मेघपुंष्पोपपन्नेन सहान्नेन सुमध्यमे॥\nयावकैश्चैव होतव्या गव्यसर्पिः समन्वितैः ॥१९॥"
  },
  {
    "text": "माध्यां स्नानसमाप्तै तु दद्याद्विप्राय षड्रसम्॥\nसूर्यो मे प्रीयतां देवो विष्णुमूर्तिर्निरञ्जनः ॥२०॥"
  },
  {
    "text": "वासांसि द्विजयुग्माय स सप्तान्नानि चार्पयेत्॥\nत्रिंशच्च मोदका देयास्तिलान्नाः शर्करामयाः ॥२१॥"
  },
  {
    "text": "भागास्त्रयस्तिलानां तु चतुर्थः शर्करांशकः॥\nतांबूलादीनि भोग्यानि भक्त्यादकद्याद्विधानवित् ॥२२॥"
  },
  {
    "text": "स्रोतोमुखः सरिति चान्यत्र भास्करसंमुखः॥\nस्नायादावाह्य तीर्थानि गंगादीन्य कर्मण्डलात् ॥२३॥"
  },
  {
    "text": "यदनेकजनुर्जन्यं यज्ज्ञानाज्ञानतः कृतम्॥\nत्वत्तेजसा हतं चास्तु तत्तु पापं सहस्रधा ॥२४॥"
  },
  {
    "text": "दिवाकर जगन्नाथ प्रभाकर नमोऽस्तु ते॥\nपरिपूर्णं कुरुष्वेदं माघस्नानं ममाच्युत ॥२५॥"
  },
  {
    "text": "तीर्थस्नायी वरारोहे माघस्नायी फलाल्पकः॥\nतीर्थस्नानादियात्स्वर्गं माघस्नानात्परं पदम् ॥२६॥"
  },
  {
    "text": "माघस्य धवले पक्षे भवेदेकादशी तु या॥\nरविवारेण संयुक्ता महापातकनाशिनी ॥२७॥"
  },
  {
    "text": "विनापि ऋक्षसंयोगं सा शुक्लैकादशी नृणाम्॥\nविनिर्दहति पापानि कुनृपो विषयं यथा ॥२८॥"
  },
  {
    "text": "कुपुत्रस्तु कुलं यद्वत्कुभार्या च पतिं यथा॥\nअधर्मस्तु यथा धर्मं कुमंत्री नृपतिं यथा ॥२९॥"
  },
  {
    "text": "अज्ञानं च यथा ज्ञानं कुशौचं शुचितां यथा॥\nयथा हंत्यनृतं सत्यं वादस्संवादमेव च ॥३०॥"
  },
  {
    "text": "उष्णं हिममनर्थोऽर्थं पापं कीर्तिं स्मयस्तपः॥\nयथा रसा महारोगाञ्छ्राद्धं संकेत एव च ॥३१॥"
  },
  {
    "text": "तथा दुरितसंघं तु द्वादशी हंति साधिता॥\nब्रह्महत्या सुरापानं स्तेयं गुर्वंगनागमः ॥३२॥"
  },
  {
    "text": "महान्ति पातकान्येतान्याशु हन्ति हरेर्दिनम्॥\nसमवेतानि चैतानि न शामयति पुष्करम् ॥३३॥"
  },
  {
    "text": "न चापि नैमिषारण्यं न क्षेत्रं कुरुसंज्ञितम्॥\nप्रभासो न गया देवि न रेवा न सरस्वती ॥३४॥"
  },
  {
    "text": "न गगा यमुना चैव प्रयागो न च देवका॥\nन सरांसि नदाश्चान्ये होमदानतपांसि च ॥३५॥"
  },
  {
    "text": "न चान्यत्सुकृतं सुभ्रु पुराणे पठ्यते स्फुटम्॥\nपापसंघविनाशाय मुक्त्वैकं हरिवासरम् ॥३६॥"
  },
  {
    "text": "उपोषणात्सकृद्देवि विनश्यंत्यघराशयः॥\nएकतः पृथिवीदानमेकतो हरिवासरम् ॥३७॥"
  },
  {
    "text": "न समं ब्रह्मणा प्रोक्तमधिकं हरिवासरम्॥\nतस्मिन्वराहवपुषं कृत्वा देवं तु हाटकम् ॥३८॥"
  },
  {
    "text": "घटोपरि नवे पात्रे धृत्वा ताम्रमये शुभे॥\nसर्वबीजान्विते चैव सितवस्त्रावगुंठिते ॥३९॥"
  },
  {
    "text": "सहिरण्ये सुदीपाढ्ये कृतपुष्पावतंसके॥\nविधिना पूजयित्वा चकुर्याज्जागरणं व्रती ॥४०॥"
  },
  {
    "text": "प्रातर्विप्राय दद्याच्च वैष्णवाय कुटुंबिने॥\nतत्कुंभक्रोडसंयुक्तं सनैवेद्यपरिच्छदम् ॥४१॥"
  },
  {
    "text": "पश्चाच्च पारणं कुर्याद्द्विजान्भोज्य सुहृद्वृतः॥\nएवं कृते वरारोहे न भूयो जायते क्वचित् ॥४२॥"
  },
  {
    "text": "बहुजन्मार्ज्जितं पापं ज्ञानाज्ञानकृतं च यत्॥\nतत्सर्वं नाशमायाति तमः सूर्योदये यथा ॥४३॥"
  },
  {
    "text": "यथाशास्त्रं मया तुभ्यं वर्णिता द्वादशी शुभे॥\nया सा कृता त्वया पूर्वमासीद्देव्यन्यजन्मनि ॥४४॥"
  },
  {
    "text": "यस्यास्तवातुला पुष्टिर्वर्तते वर्तयिष्यति॥\nभर्त्तुस्तव च पुत्रस्य सर्वदा सुखदायिनी ॥४५॥"
  },
  {
    "text": "तस्यास्त्वया तुरीयांशो देयश्चेन्मह्यमादरात्॥\nतदा प्रीता गमिष्यामि तद्विष्णोः परमं पदम् ॥४६॥"
  },
  {
    "text": "वित्ताह्रुतिजं पापं यद्भूतं मम सुंदरि॥\nतस्य पावनहेतुं च तुरीयांशं प्रयच्छ मे ॥४७॥"
  },
  {
    "text": "जीवितेनापि वित्तेन भर्तारं वंचयेत्तु या॥\nकृमियोनिशतं गत्वा पुल्कसी जायते तु सा ॥४८॥"
  },
  {
    "text": "सुरतं याचमानाय पत्ये वित्तं च मानिनि॥\nया न यच्छति दुर्बुद्धिः काष्ठीला जायते ध्रुवम् ॥४९॥"
  },
  {
    "text": "तत्पातकविशुद्ध्यर्थं देहि मे द्वादशीभवम्॥\nतुरीयांशमितं पुण्यं यद्यस्ति मयि ते घृणा ॥५०॥"
  },
  {
    "text": "एतच्छ्रुत्वा वचस्तस्याः काष्ठीलायाः सुलोचने॥\nपुण्यं दत्तवती तस्यै पाणौ वारि प्रगृह्य च ॥५१॥"
  },
  {
    "text": "यत्कृतं हि मया पूर्वमेकादश्यामुपोषणम्॥\nतत्तुरीयांशपुण्येन काष्ठीलेयं विमुच्यताम् ॥५२॥"
  },
  {
    "text": "पूर्वजन्मकृतात्पापात्सत्यं सत्यं मयोदितम्॥\nएवमुक्ते तु वचने मया विद्युत्समप्रभा ॥५३॥"
  },
  {
    "text": "दृष्टा दिव्यविमानस्था गच्छंती वैष्णवं पदम्॥\nपतिर्हि दैवतं लोके वंचनीयो न भार्यया ॥५४॥"
  },
  {
    "text": "देहेन चापि वित्तेन यदीच्छेच्छोभनां गतिम्॥\nसा त्वं ब्रूहि प्रदास्यामि भर्तुरर्थे तवेप्सितम् ॥५५॥"
  },
  {
    "text": "वित्तं देहं तथा पुत्रं यच्चान्यद्वा वरानने॥\nकिमन्यद्दैवतं लोके स्त्रीणामेकं पतिं विना ॥५६॥"
  },
  {
    "text": "तस्यार्थे वा त्यजेद्वित्तं जीवितं वा सुलोचने॥\nकल्पकोटिशतं साग्रं विष्णुलोके महीयते ॥५७॥"
  },
  {
    "text": "अग्न्यादिसाक्ष्ये वृतमीक्ष्य निष्ठुरा युक्तं सुधोरैर्व्यसनैर्द्विजात्मजा॥\nपतिं ददौ नैव च याचिता धनं तेनैव पापेन बभूव कीटा ॥५८॥"
  },
  {
    "text": "एतन्मया दुष्टमनंगयष्टि कौमारभावे पितृवेश्मवासे॥\nज्ञात्वा हितं तथ्यमिदं स्वभर्तुर्ददामि सर्वं च गृहाण सुभ्रु ॥५९॥"
  },
  {
    "text": "इति श्रीबृहन्नारदीयपुराणोत्तरभागे मोहिनीचरिते काष्ठीलोपाख्याने माघमाहात्म्यं नामैकत्रिंशोऽध्यायः ॥३१॥"
  }
]
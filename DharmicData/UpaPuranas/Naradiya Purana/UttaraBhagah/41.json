[
  {
    "text": "वसुरुवाच॥\nअथावगाहनादीनां कर्मणां फलमुच्यते॥\nसावधाना श्रृणुष्व त्वं ब्रह्मपुत्रि नृपप्रिये ॥१॥"
  },
  {
    "text": "यैः पुण्यवाहिनी गंगा सकृद्भक्त्यावगाहिता॥\nतेषां कुलानां लक्षं तु भवात्तारयते शिवा ॥२॥"
  },
  {
    "text": "सामान्यस्थानतो देवि तत्र संध्या ह्युपासिता॥\nपुण्यं लक्षगुणं कर्तुं समर्था द्विजपावनी ॥३॥"
  },
  {
    "text": "दत्ताः पितृभ्यो यत्रापस्तनयैः श्रद्धयान्वितैः॥\nअक्षयां तु प्रकुर्वंति तृप्तिं मोहिनि दुर्लभाम् ॥४॥"
  },
  {
    "text": "यावंतश्च तिला मर्त्यार्गृहीताः पितृकर्मणि॥\nतावद्वर्षसहस्राणि पितरः स्वर्गवासिनः ॥५॥"
  },
  {
    "text": "पितृलोकेषु ये केचित्सर्वेषां पितरः स्थिताः॥\nतर्प्यमाणाः परां तृप्तिं यांति गंगाजलैः शुभैः ॥६॥"
  },
  {
    "text": "य इच्छेत्सफलं जन्म संततिं वा शुभानने॥\nस पितॄंस्तर्पयेद्गंगामभिगम्य सुरांस्तथा ॥७॥"
  },
  {
    "text": "ये मता दुर्गता मर्त्यास्तर्पितास्तत्कुलोद्भवैः॥\nकुशैस्तिलैर्गांगजलैस्ते प्रयांति हरेः पदम् ॥८॥"
  },
  {
    "text": "स्वर्गसस्थाश्च ये केचित्पितरः पुण्यशीलिनः॥\nते तर्पिता गांगजलैर्मोक्षे यांति विधेर्वचः ॥९॥"
  },
  {
    "text": "मासं तर्पणमात्रेण पिंडसंपातनेन च॥\nगंगायां पितरः सर्वे सुप्रीताः सूर्यवर्चसः ॥१०॥"
  },
  {
    "text": "अप्सरो गणणसंयुक्तान्हेमरत्नविभूषितान्॥\nमुक्ताजालपरिच्छन्नान्वेणुवीणानिनादितान् ॥११॥"
  },
  {
    "text": "भेरीशंखमृदंगादिनिर्घोषान्स्रग्विभूषितान्॥\nगन्धर्वदेहरुचिरान्दिव्यभोगसमन्वितान् ॥१२ ॥"
  },
  {
    "text": "आरुह्य तु विमानाग्र्यान्ब्रह्यलोकं प्रयांति हि॥\nगंगायां तु नरः स्नात्वा यो नित्यं लिंगमर्चयेत् ॥१३॥"
  },
  {
    "text": "एकेन जन्मना मोक्षं परमान्पोति स ध्रुवम्॥\nअग्निहोत्राणि वेदाश्च यज्ञाश्च बहुदक्षिणाः ॥१४॥"
  },
  {
    "text": "गंगायां लिंगपूजायाः कोट्यंशेनापि नो समाः॥\nपितॄनुदिश्य वा देवान्गंगांभिभिः प्रसिंचयेत् ॥१५॥"
  },
  {
    "text": "तृप्ताः स्युस्तस्य पितरो नरकस्थाश्च तत्क्षणात्॥\nमृत्कुंभात्ताम्रकुंभैस्तु स्नानं दशगुणं स्मृतम् ॥१६॥"
  },
  {
    "text": "रौप्यैः शतगुणं पुण्यं हेमैः कोटिगुणं स्मृतम्॥\nएवमर्घे च नैवेद्ये बलिपूजादिषु क्रमात् ॥१७॥"
  },
  {
    "text": "पात्रां तरविशेषेण फलं चैवोत्तरोत्तरम्॥\nविभवे सति यो मोहान्न कुर्याद्विधिविस्तरम् ॥१८॥"
  },
  {
    "text": "न स तत्कर्मफलभाग्देवद्रोही प्रकीर्त्यते॥\nदेवानां दर्शनं पुण्यं दर्शनात्स्पर्शनं वरम् ॥१९॥"
  },
  {
    "text": "स्पर्शनादर्चनं श्रेष्ठं घृतस्नानमतः परम्॥\nप्राहुर्गंगाजलैः स्नानं घृतस्नानसमं बुधाः ॥२०॥"
  },
  {
    "text": "अर्घ्यं द्रव्यविशेषेण गंगातोयेन यः सकृत्॥\nमागधप्रस्थमात्रेण ताम्रपात्रस्थितेन च ॥२१॥"
  },
  {
    "text": "देवताभ्यः प्रदद्यात्तु स्वकीयपितृभिः सह॥\nपुत्रपौत्रैश्च संयुक्तः स च वै स्वर्गमाप्नुयात्॥\nआपः क्षीरं कुशाग्राणि घृतं दधि तथा मधु ॥२२॥"
  },
  {
    "text": "रक्तानि करवीराणि तथा वै रक्तचन्दनम्॥\nअष्टाङ्गैरेष युक्तोऽर्घो भानवे परिकीर्तितः ॥२३॥"
  },
  {
    "text": "विष्णोः शिवस्य सूर्य्यस्य दुर्गाया ब्रह्मणस्तथा॥\nगंगातीरे प्रतिष्ठां तु यः करोति नरोत्तमः ॥२४॥"
  },
  {
    "text": "तथैवायतनान्येषां कारयत्यपि शक्तितः॥\nअन्यतीर्थेषु करणात्कोटिगुणं भवेत् ॥२५॥"
  },
  {
    "text": "गंगातीरसमुद्भूतमृदा लिगानि शक्तितः॥\nसलक्षणानि कृत्वा तु प्रतिष्ठाप्य दिने दिने ॥२६॥"
  },
  {
    "text": "मंत्रेश्च पत्रपुष्पाद्यैः पूजयित्वा च शक्तितः॥\nगंगायां निक्षिपेन्नित्यं तस्य पुण्यमनंतकम् ॥२७॥"
  },
  {
    "text": "सर्वानंदप्रदायिन्यां गंगायां यो नरोत्तमः॥\nअष्टाक्षरं जपेद्भक्त्य मुक्तिस्तस्य करे स्थिता ॥२८॥"
  },
  {
    "text": "नमो नारायणायेति प्रणवाद्यं नियम्य च॥\nषण्मासं जपतः सर्वा ह्युपतिष्ठंति सिद्धयः ॥२९॥"
  },
  {
    "text": "नमः शिवायेति मंत्रं सतारं विधिना तु यः॥\nचतुर्विशतिलक्षं वै जपेत्साक्षात्सशंकरः ॥३०॥"
  },
  {
    "text": "पंचाक्षरी सिद्धविद्या शिव एव न संशयः॥\nअपवित्रः पवित्रो वा जपन्निष्पातको भवेत् ॥३१॥"
  },
  {
    "text": "पूजितायां तु गंगायां पूजिताः सर्व देवताः॥\nतस्मात्सर्वप्रयत्नेन पूजयेदमरापगाम् ॥३२॥"
  },
  {
    "text": "चतुर्भुजां त्रिनेत्रां च सर्वावयवशोभिताम्॥\nरत्नकुंभसितांभोजवराभयकरं शुभाम् ॥३३॥"
  },
  {
    "text": "श्वेतवस्त्रपरीधानां मुक्तामणिविभूषिताम्॥\nसुप्रसन्नां सुवदनां करुणार्द्रहृदंबुजाम् ॥३४॥"
  },
  {
    "text": "सुधाप्लावितभूपृष्ठां त्रैलोक्यनमितां सदा॥\nध्यात्वा जलमयीं गंगां पूजयन्पुण्यभाग्भवेत् ॥३५॥"
  },
  {
    "text": "मासार्द्धमपि यस्त्वेवं नैरंतर्येण पूजयेत्॥\nस एव देवसदृशो बहुकाले फलाधिकः ॥३६॥"
  },
  {
    "text": "वैशाखशुक्लसप्तम्यां जह्नुना जाह्नवी पुरा॥\nक्रोधात्पीता पुनस्त्यक्ता कर्णरंघ्रात्तु दक्षिणात् ॥३७॥"
  },
  {
    "text": "तां तत्र पूजयेद्देवीं गंगां गगनमेखलाम्॥\nअक्षयायां तु वैशाखे कार्तिकेऽपि शुभानने ॥३८॥"
  },
  {
    "text": "रात्रौ जागरणं कृत्वा यवान्नैश्च तिलैस्तथा॥\nविष्णुं गंगां च शंभुं च पूजयेद्भक्ति भावतः ॥३९॥"
  },
  {
    "text": "तथा सुगंधैः कुसुमैः कुंकुमागरुमंदनैः॥\nतुलसीबिल्वपत्राद्यैर्मातुलुंगफलादिभिः ॥४०॥"
  },
  {
    "text": "धूपैर्दीपैश्च नैवेद्यैर्यथा विभवविस्तरैः॥\nकल्पकोटिसहस्राणि कल्पकोटिशतानि च ॥४१॥"
  },
  {
    "text": "दिव्यं विमानमास्थाय विष्णुलोके महीयते॥\nततो महीतलं प्राप्य राजा भवति धार्मिकः ॥४२॥"
  },
  {
    "text": "भुक्त्वा विविधसौख्यानि रूपशीलगुणान्वितः॥\nदेहांते ज्ञानवान्भूत्वा शिवसायुज्यमाप्नुयात् ॥४३॥"
  },
  {
    "text": "यज्ञो दानं तपो जप्यं श्राद्धं च सुरपूजनम्॥\nगंगायां तु कृतं सर्वं कोटिकोटिगुणं भवेत् ॥४४॥"
  },
  {
    "text": "यस्त्वक्षयतृतीयायां गंगातीरे ददाति वै॥\nघृतधेनुं विधानेन तस्य पुण्यफलं श्रृणु ॥४५॥"
  },
  {
    "text": "कल्पकोटिसहस्राणि कल्पकोटिशतानि च॥\nसहस्रादित्यसंकाशः सर्वकामसमन्वितः ॥४६॥"
  },
  {
    "text": "हेमरत्न मये चित्रे विमाने हंसभूषिते॥\nस्वकीयपितृभिः सार्द्धं ब्रह्मलोके महीयते ॥४७॥"
  },
  {
    "text": "ततस्तु जायते विप्रो गंगातीरे धनान्वितः॥\nअंते तु ब्रह्मविद्भूत्वा मोक्षमाप्नोत्यसंशयः ॥४८॥"
  },
  {
    "text": "तथैव गोप्रदानं च विधिना कुरुते तु यः॥\nगोलोमसंख्यवर्षाणि स्वर्गलोके महीयते ॥४९॥"
  },
  {
    "text": "जायते च कुले पश्चाद्धनधान्यसमाकुले॥\nरत्नकांचनभूपूर्णे शीलविद्यायशोन्विते ॥५०॥"
  },
  {
    "text": "स भुक्त्वा विपुलान्भोगान्पुत्रपौत्रसमन्वितः॥\nमोक्षभागी भवेन्नृनं नात्रकार्या विचारणा ॥५१॥"
  },
  {
    "text": "कपिला यदि दत्ता स्याद्विधिना वेदपारगे॥\nनरकस्थान्पितॄन्सर्वान्स्वर्गं नयति वै तदा ॥५२॥"
  },
  {
    "text": "भूमिं निवर्तनमितां गंगातीरे ददाति यः॥\nभूमिरेणुप्रमाणाब्दं ब्रह्मविष्णुशिवातिगः ॥५३॥"
  },
  {
    "text": "जायते च पुनर्भूमौ सप्तद्वीपपतिर्भवेत्॥\nभेरीशंखादिनिर्घोषैर्गीतवादित्रनिःस्वनैः ॥५४॥"
  },
  {
    "text": "स्तुतिभिर्मागघानां च सुप्तोऽसौ प्रतिबुध्यते॥\nसर्वसौख्यान्यवाप्येह सर्वधर्मपरायणः ॥५५॥"
  },
  {
    "text": "नरकस्थान्पितॄन्सर्वान्प्रापयित्वा दिवं तथा॥\nस्वर्गस्थितान्मोक्षयित्वा स्वयं ज्ञानी च मोहिनि ॥५६॥"
  },
  {
    "text": "अंते ज्ञानासिना छित्वा अविद्यां पंचपर्विकाम्॥\nपरं वैराग्यमापन्नः परं ब्रह्माधिगच्छति ॥५७॥"
  },
  {
    "text": "सप्तहस्तेन दंडेन त्रिंशद्दंडा निवर्तनम्॥\nत्रिभागहीनं गोचर्म मानमाह विधिः स्वयम् ॥५८॥"
  },
  {
    "text": "ग्रामं गंगातटे यो वै ब्राह्मणेभ्यः प्रयच्छति॥\nब्रह्मविष्णुशिवप्रीत्ये दुर्गाया भास्करस्य च ॥५९॥"
  },
  {
    "text": "सर्वदानेषु यत्पुण्यं सर्वयज्ञेषु यत्फलम्॥\nतपोव्रतेषु पुण्येषु यत्फलं परिकीर्तितम् ॥६०॥"
  },
  {
    "text": "सहस्रगुणितं तत्तु विज्ञेयं ग्रामदायिनः॥\nसूर्यकोटिप्रतीकाशे विमाने वैष्णवे पुरे ॥६१॥"
  },
  {
    "text": "क्रीडते शांकरे वापि स्तुतो देवादिभिर्मुदा॥\nभूमिरेण्वब्दसंख्याकं कालं स्थित्वा च तत्र सः ॥६२॥"
  },
  {
    "text": "अणिमादिगुणैर्युक्ते योगिनां जायते कुले॥\nअक्षयायां तु यो देवि स्वर्णं षोडशमासिकम् ॥६३॥"
  },
  {
    "text": "ददाति द्विजमुख्याय सोऽपि लोकेषु पूज्यते॥\nअन्नदानाद्विष्णुलोकं शैवं वै तिलदानतः ॥६४॥"
  },
  {
    "text": "ब्राह्मं रत्नप्रदानेन गोहिरण्येन वासवम्॥\nगांधर्वं स्वर्णवासोभिः कीर्तिं कन्याप्रदानतः ॥६५॥"
  },
  {
    "text": "विद्यया मुक्तिदं ज्ञानं प्राप्य यायान्निरंजनम्॥\nगंगातीरे नरो यस्तु नानावृक्षैः समन्वितम् ॥६६॥"
  },
  {
    "text": "आरामं कारयेद्भक्त्या गृहं चोपवनान्वितम्॥\nकदलीनारिकेरैश्च कपित्थाशोकचंपकैः ॥६७॥"
  },
  {
    "text": "पनसैर्बिल्ववृक्षैश्च कदंबाश्वत्थपाटलैः॥\nआम्रैस्तालैर्नागरंगैर्वृक्षैरन्यैश्च संयुतम् ॥६८॥"
  },
  {
    "text": "जातीविजयसंयुक्तं तथा पाटलराजितम्॥\nनिचितं कारयित्वैवमावासं पुष्पशोभितम् ॥६९॥"
  },
  {
    "text": "शिवाय विष्णवे वापि दुर्गायै भास्कराय च॥\nप्रयच्छति तथा भक्त्या सर्वार्थं परिकल्प्य च ॥७०॥"
  },
  {
    "text": "तस्य पुण्यफलं वक्ष्ये संक्षेपान्नतु विस्तरात्॥\nयावंति तेषां वृक्षाणां पुष्पमूलफलानि च ॥७१॥"
  },
  {
    "text": "बीजानि च विचित्राणि तेषां मूलानि वै तथा॥\nतावत्कल्पसहस्राणि तेषां लोकेषु संस्थितिः ॥७२॥"
  },
  {
    "text": "इति श्रीबृहन्नारदीयपुराणोत्तरभागे मोहिनीवसुसंवादे गङ्गामाहात्म्ये दानादिविधिवर्णनं नामैकचत्वारिंशत्तमोऽध्यायः ॥४१॥"
  }
]
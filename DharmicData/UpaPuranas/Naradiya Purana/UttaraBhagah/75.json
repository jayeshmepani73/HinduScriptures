[
  {
    "text": "अथ लक्ष्मणाचल माहात्म्यमारभ्यते॥"
  },
  {
    "text": "मोहिन्युवाच॥\nश्रुतं गोकर्णमाहात्म्यं वसो पापविनाशनम्॥\nलक्ष्मणस्यापि माहात्म्यं वक्तुमर्हसि सांप्रतम् ॥१॥"
  },
  {
    "text": "वसुरुवाच॥\nश्रृणु देवि प्रवक्ष्यामि माहात्म्यं लक्षणस्य च॥\nयं दृष्ट्वा मनुजो देवं मुच्यते सर्वपातकैः ॥२॥"
  },
  {
    "text": "चतुर्व्यूहावतारे यो देवः संकर्षणः स्वयम्॥\nसर्वभूमंडलं ह्येतत्स हस्रवदनः स्वराट् ॥३॥"
  },
  {
    "text": "एकस्मिञ्छिरसि न्यस्तं नावैत्सिद्धार्थकोपमम्॥\nदेवो नारायणः साक्षाद्रामो ब्रह्मादिवेदितः ॥४॥"
  },
  {
    "text": "प्रद्युन्नो भरतो भद्रे शत्रुघ्नो ह्यनिरुद्धकः॥\nलक्ष्मणस्तु महाभागेस्वयं संकर्षणः शिवः ॥५॥"
  },
  {
    "text": "ब्रह्माद्यैः प्रार्थितः पूर्वं साक्षाद्देवो रमापतिः॥\nरामादिनामभिर्जज्ञे चतुर्द्धा दिग्ग्रन्थन्नृपात् ॥६॥"
  },
  {
    "text": "ततः कालांतरे देवि विश्वामित्रो मुनीश्वरः॥\nयज्ञरक्षार्थमागत्य प्रार्थयद्रामलक्ष्मणौ ॥७॥"
  },
  {
    "text": "ततो राजा दशरथः प्राणेभ्योऽपि प्रियौ सुतौ॥\nमुनेः शापभयाद्भीतोददौ तौ रामलक्ष्मणौ ॥८॥"
  },
  {
    "text": "गत्वा यज्ञं मुनींद्रस्य गाधिपस्य ररक्षतुः॥\nसताडकं सुबाहुं तु हत्वा प्रक्षिप्य दूरतः ॥९॥"
  },
  {
    "text": "मारीचं मानवास्त्रेण विश्वामित्रमतोषयत्॥\nयतः प्रीतान्मुनिश्रेष्ठादस्त्रग्राममवाप्य च ॥१०॥"
  },
  {
    "text": "उवास स कियत्कालं सानुजस्तेन सत्कृतः॥\nवैदेहनगरं नीतो विश्वामित्रेण तत्परम् ॥११॥"
  },
  {
    "text": "ततस्तु राजा जनको विश्वामित्रं सुसत्कृतम्॥\nपप्रच्छ बालकावेतौ कस्य क्षत्त्रकुलेशितुः ॥१२॥"
  },
  {
    "text": "ततस्तस्मै मुनिवरो राज्ञो दशरथस्य तौ॥\nपुत्रौ निवेदयामास भ्रातरौ रामलक्ष्मणौ ॥१३॥"
  },
  {
    "text": "ततो विदेहः सुप्रीतो दृष्ट्वा रामं च लक्ष्मणम्॥\nसीतोर्मिलाख्यवोः पुत्र्योश्चेतसाकल्पयत्पती ॥१४॥"
  },
  {
    "text": "त्रिका लज्ञस्तु स मुनिर्ज्ञात्वा तस्य मनोगतम्ष॥\nमोदमानोऽथ जनकं प्राह दर्शय तद्धनुः ॥१५॥"
  },
  {
    "text": "सीतास्वयंवरे न्यस्तं न्यासभूतं महेशितुः॥\nराजा श्रुत्वा तु तद्वाक्यं विश्वामित्रस्य सत्वरम् ॥१६॥"
  },
  {
    "text": "भृत्यत्रिशत्यानाय्यास्मै दर्शयामास सादरम्॥\nरामश्चंडीशचापं तद्वामदोष्णोद्धरन् क्षणात् ॥१७॥"
  },
  {
    "text": "सज्यं विकृष्य सहसा बभं जेक्षुमिवेभराट्॥\nततोऽति मिथिलः प्रीतः स्वे कन्ये रामलक्ष्मणौ ॥१८॥"
  },
  {
    "text": "समभ्यर्च्यार्पयामास ताभ्यां ते विधिपूर्वकम्॥\nज्ञात्वा मुनिवरादन्यौ राज्ञो दशरथस्य तु ॥१९॥"
  },
  {
    "text": "ताभ्यां सह तमाहूय भ्रातृकन्ये अदापयत्॥\nततः स कृतदारैस्तु चतुर्भिस्तनयैः सह ॥२०॥"
  },
  {
    "text": "समर्चितो विदेहेनायोध्यां मुन्याज्ञया ययौ॥\nमार्गे भृगुपतेदर्पं शमयित्वा स राघवः ॥२१॥"
  },
  {
    "text": "पितृभ्रातृयुतः श्रीमान्मुमुदे बहुवत्सरान्॥\nपंडितैस्तु वसिष्ठाद्यैर्बोधितोऽसौ निजं महः ॥२२॥"
  },
  {
    "text": "ब्रह्माख्यं बुबुधे रामो मानुषत्वं विडंबयन्॥\nततो दशरथो राजा ज्ञातज्ञेयं निजं सुतम् ॥२३॥"
  },
  {
    "text": "रामं समुद्यतो इष्टो यौवरा राज्येऽभिषेचितुम्॥\nयज्ज्ञात्वा कैकयी देवी राज्ञः प्रेष्ठा कनीयसी ॥२४॥"
  },
  {
    "text": "सन्निवार्य हठात्तस्य पुत्रस्य तदरोचत॥\nततो रामो मुदे तस्याः पित्राननुमतो ययो ॥२५॥"
  },
  {
    "text": "सभार्यः स ससौमित्रिश्चित्रकूटं गिरिं शुभे॥\nकियत्कालमुवासासौ तत्रैव मुनिवेषधृक् ॥२६॥"
  },
  {
    "text": "मातामहगृहात्तच्च श्रुत्वाऽऽयतः पितुर्वधम्॥\nस विज्ञाय मृतं तातं हा रामेति विराविणम् ॥२७॥"
  },
  {
    "text": "धिक्कृत्य कैकयीं यातो रामं स विनिवर्तितुम्॥\nततः स्वपादुके दत्वा भरतं विनिवर्त्य च ॥२८॥"
  },
  {
    "text": "रामोऽत्रेश्चाप्यगस्त्यस्य सुतीक्ष्णस्याश्रमेष्वगात्॥\nतेषु द्वादश वर्षाणि गमयित्वा रघूद्वहः ॥२९॥"
  },
  {
    "text": "भार्यानुजान्वितः श्रीमांस्ततः पंचवटीमगात्॥\nतत्रावसज्जनस्थाने त्रिशिरःखरदूषणान् ॥३०॥"
  },
  {
    "text": "शूर्पणख्या विकृतया प्रेरितान्स व्यनाशयत्॥\nततो रक्षःसहस्रैश्च चतुर्दशभिरागतान् ॥३१॥"
  },
  {
    "text": "विचित्रवाजैर्नाराचैर्यमक्षयमनीनयत्॥\nयच्छ्रुत्वा रक्षसां राजा मारीचं कांचनं मृगम् ॥३२॥"
  },
  {
    "text": "दर्शयित्वापवाह्यैतौ सीतां हृत्वा जटायुषम्॥\nरुंधानं मार्गमाहत्य लंकायां समुपानयत् ॥३३॥"
  },
  {
    "text": "आगत्य तौ हृतां सीतां मार्गमाणौ समंततः॥\nदृष्ट्वा जटायुषं शांतं दग्ध्वा हत्वा कबंधकम् ॥३४॥"
  },
  {
    "text": "शबरीमनुकंप्याथ ऋष्यमूकमुपागतौ॥\nततस्तु हनुमद्वाक्यात्स्वसख्युः प्लवगेशितुः ॥३५॥"
  },
  {
    "text": "विद्विषं वालिनं हत्वा सुग्रीवमकरोन्नृपम्॥\nतदाज्ञप्तास्तु ते कीशाः सर्वतः समुपागताः ॥३६॥"
  },
  {
    "text": "हनुमत्प्रमुखाः सीतां मार्गंतो दक्षिणोदधिम्॥\nप्राप्य संपातिवचनाल्लंकायां निश्चयं गताः ॥३७॥"
  },
  {
    "text": "ततस्तु हनुमानेकः प्राप्य लंकां पुरीं कपिः॥\nसमुद्रस्य परे पारेऽपश्यद्रामप्रियां सतीम् ॥३८॥"
  },
  {
    "text": "दत्त्वा रामांगुलीरत्नं विश्वासमुपपाद्य ताम्॥\nतयोः कुशलमाश्राव्य लब्ध्वा चूडामणिं ततः ॥३९॥"
  },
  {
    "text": "भङ्क्त्वा चाशोकवनिकां हत्वा चाक्षं ससैन्यकम्॥\nइंद्रजिद्बंधनात्प्राप्य संभाष्यापि च रावणम् ॥४०॥"
  },
  {
    "text": "दग्ध्वा लंकां पुरीं कृत्स्नां पुनर्दृष्ट्वा तु मैथिलीम्॥\nलब्धाज्ञोऽर्णवमुलंध्य रामायैनां न्यवेदयत् ॥४१॥"
  },
  {
    "text": "श्रुत्वा रामोऽपि तां सीतां राक्षसस्य निवासगाम्॥\nसार्द्धं स कपिसैन्येन संप्राप्तो मकरालयम् ॥४२॥"
  },
  {
    "text": "सागरानुमतेनासौ सेतुं बद्ध्वा महोदधौ॥\nअद्रिकूटैः परं तीरं प्राप्य सेनां न्यवेशयत् ॥४३॥"
  },
  {
    "text": "ततोऽसौ रावणो भ्रात्राबोधितोऽपि कनीयसा॥\nप्रदानं तत्रमैथिल्यास्तद्भर्त्रे न त्वरोचयत् ॥४४॥"
  },
  {
    "text": "पदा हतस्ततस्तेन रावणेनविभीषणः॥\nसंप्राप्तः शरणं रामं रामो लंकामुपारुणत् ॥४५॥"
  },
  {
    "text": "ततस्तु मंत्रिणोऽमात्याः पुत्रा भृत्याः प्रचोदिताः॥\nयुद्धाय ते क्षयं नीतास्ताभ्यां संख्ये कपीश्वरैः ॥४६॥"
  },
  {
    "text": "लक्ष्मणः शक्रजेतारं जघ्निवान्निशितैः शरैः॥\nरामोऽपि कुभश्रवणं रावणं चाप्यजीघनत् ॥४७॥"
  },
  {
    "text": "विभीषणेन तत्कृत्यं कारयित्वा निजां प्रियाम्॥\nवह्नौ संशोध्य दत्वास्मै रामो रक्षोगणेशताम् ॥४८॥"
  },
  {
    "text": "लंकामायुश्च कल्पांतं ययौ चीर्णव्रतः पुरीम्॥\nपुष्पकेण विमानेन ससुग्रीवविभीषणः ॥४९॥"
  },
  {
    "text": "नंदिग्रामस्थभरतं नीत्वायोध्यां समाविशत्॥\nमातॄः प्रणम्य ताः सर्वा भ्रातरस्ते पुरोधसा ॥५०॥"
  },
  {
    "text": "बसिप्रेनानुविज्ञाप्य रामं राज्येऽभ्यषेचयन्॥\nततो रामोऽपि भगवान्प्रजाः शासन्निवौरसान् ॥५१॥"
  },
  {
    "text": "लोकापवादात्संत्रस्तः सीतां तत्याज धर्मंवित्॥\nसा तु संप्राप्य वाल्मीकेराश्रमं न्यवसत्सुखम् ॥५२॥"
  },
  {
    "text": "पुत्रौ च सुषुवे तत्र नाम्ना ख्यातौ कुशीलवौ॥\nवल्मीकिस्तु तयोः कृत्वा यथा समुदिताः क्रियाः ॥५३॥"
  },
  {
    "text": "रामायणं विरच्यैतावध्यापयदुदारधीः॥\nतौ गायमानौ सत्रेषु मुनीनां ख्यातिमागतौ ॥५४॥"
  },
  {
    "text": "यज्ञे रामस्य संप्राप्तौ वाजिमेधे प्रवर्तिते॥\nतत्र ताभ्यां तु तद्गीतं स्वचरित्रं प्रसन्नधीः ॥५५॥"
  },
  {
    "text": "मुनिमाकारयामास ससीतं तत्र संसदि॥\nसा तु रामाय तौ पुत्रौ निवेद्य जगतीजनिः ॥५६॥"
  },
  {
    "text": "जगत्या विवरं भूयो विवेशासीत्तदद्भुतम्॥\nततः परं ब्रह्मचर्यं यज्ञमेव त्रयोदश ॥५७॥"
  },
  {
    "text": "सहस्राब्दान्प्रकुवार्णस्तस्थौ भुवि रधूत्तमः॥\nततस्तु काले दुर्वासाः संप्राप्तो राघवं प्रति ॥५८॥"
  },
  {
    "text": "ब्रह्मणा प्रेषितो भद्रे वैकुंठगमनाय च॥\nस एकांतगतो रामं प्राह कोऽपीहनाऽऽव्रजेत् ॥५९॥"
  },
  {
    "text": "आगतो वध्ग्रतां यातु रामस्तत्प्रतिजज्ञिवान्॥\nस लक्ष्मणं समाहूय प्रोवाच रघुनंदनः ॥६०॥"
  },
  {
    "text": "द्वारि तिष्ठात्र निर्विष्टो वव्यतां मे प्रयास्यति॥\nस तथेति प्रतिज्ञाय रामस्याज्ञां समाचरन् ॥६१॥"
  },
  {
    "text": "प्रवेशनं न कस्यापि प्रददौ रामसन्निधौ॥\nएवमेकां तगे रामं कालसंविदमास्थितम् ॥६२॥"
  },
  {
    "text": "ज्ञात्वाथ द्वारि दुर्वासा लक्ष्मणं समुपागमत्॥\nतमागतं तु संप्रेक्ष्य सौमित्रिः प्रणिपत्य च ॥६३॥"
  },
  {
    "text": "मुहूर्तं पालयेत्याह मंत्रव्यग्रोऽस्ति राघवः॥\nदुर्वासास्तद्वचः श्रुत्वा कालस्यार्थविधायकः ॥६४॥"
  },
  {
    "text": "क्रुद्धः प्रोवाच सौमित्रिं देहि मेऽन्तः प्रवेशनम्॥\nनो चेत्त्वां भस्मसात्सद्यः करिष्यामि विचारय ॥६५॥"
  },
  {
    "text": "वचो दुर्वाससः श्रुत्वा लक्ष्मणो जातसंभ्रमः॥\nमुने र्भीतो विवेशांतर्विज्ञापयितुमग्रजम् ॥६६॥"
  },
  {
    "text": "दृष्ट्वा तु लक्ष्मणं काल उत्थाय कृतमंत्रकः॥\nप्रतिज्ञां पालयेत्युक्त्वा ययौ रामविसर्ज्जितः ॥६७॥"
  },
  {
    "text": "ततो निष्कम्य भगवान्रामो धर्मभृतां वरः॥\nप्रतोष्य तं मुनिं प्रीतो दुर्वाससमभोजयत् ॥६८॥"
  },
  {
    "text": "भोजयित्वा प्रणम्यैनं विसृज्य प्राह लक्ष्मणम्॥\nभ्रातर्लक्ष्मण संप्राप्तं संकटं धर्मकारणात् ॥६९॥"
  },
  {
    "text": "यत्त्वं मे वध्यतां प्राप्तो दैवं हि बलवत्तरम्॥\nमया त्यक्तस्ततो वीर यथेच्‌छं गच्छ सांप्रतम् ॥७०॥"
  },
  {
    "text": "ततः प्रणम्य तं रामं सत्यधर्मे व्यवस्थितम्॥\nदक्षिणां दिशमाश्रित्य तपश्चक्रे नगोपरि ॥७१॥"
  },
  {
    "text": "ततो रामोऽपि भगवान्ब्रह्मप्रार्थनया पुनः॥\nस्वधा माविशदव्यग्रः ससाकेतः सकोशलः ॥७२॥"
  },
  {
    "text": "गोपग्रतारे सरय्वां ये रामं संचिंत्य संप्लुताः॥\nते रामधाम विविशुर्दिव्यांगा योगिदुर्लभम् ॥७३॥"
  },
  {
    "text": "लक्ष्मणस्तु कियत्कालं तपोयोगश्चलान्वितः॥\nरामानुगमनेनैव स्वधामाविशदव्ययम् ॥७४॥"
  },
  {
    "text": "सान्निध्यं पर्वतं तस्मिन्दत्त्वा सौमित्रिरन्वहम्॥\nचक्रे निजाधिकारं स ततस्तत्क्षेत्रमुत्तमम् ॥७५॥"
  },
  {
    "text": "ये पश्यंति नरा भक्त्या लक्ष्मणं लक्ष्मणाचले॥\nते कृतार्था न संदेहो गच्छंति हरि मंदिरम् ॥७६॥"
  },
  {
    "text": "तत्र दानं प्रशंसंति स्वर्णगोभूमिवाजिनाम्॥\nदत्तं तत्राक्षयं सर्वं हुतं जप्तं कृतं तथा ॥७७॥"
  },
  {
    "text": "बहुना किमिहोक्तेन दर्शनं तस्य दुर्लभम्॥\nअगस्त्याज्ञांतरा देवि दृष्टे मुक्तिर्न संशयः ॥७८॥"
  },
  {
    "text": "एतद्रामत्तरित्रं तु लक्ष्मणाख्यानसंयुतम्॥\nश्रावयेद्योऽपि श्रृणुयात्स्यातां तौ रामवल्लभौ ॥७९॥"
  },
  {
    "text": "इति श्रीबृहन्नारदीयपुराणे बृहदुपाख्याने उत्तरभागे वसुमोहिनीसंवादे रामलक्ष्मणचरित्रसहितलक्ष्मणाचलमाहात्म्यं नाम पञ्चसप्ततितमोऽध्यायः ॥७५॥"
  },
  {
    "text": "इति लक्ष्मणाचलमाहात्म्यम्॥"
  }
]
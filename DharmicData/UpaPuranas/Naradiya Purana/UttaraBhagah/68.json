[
  {
    "text": "मोहिन्युवाच॥\nकामोदायास्तु माहात्म्यं ब्रूहि मे द्विजसत्तम॥\nयच्छ्रुत्वाहं तव मुखात्प्रसन्ना स्यां कृतार्थवत् ॥१॥"
  },
  {
    "text": "वसुरुवाच॥\nश्रृणु देवि प्रवक्ष्यामि कामोदाख्यानकं शुभम्॥\nयच्छ्रुत्वा सर्वपापेभ्यो मुच्यते नात्र संशयः ॥२॥"
  },
  {
    "text": "कामोदाख्यं पुरं देवि गंगातीरे व्यवस्थितम्॥\nकामोदा यत्र वर्तंते सार्द्धं देवैर्हरिप्रियाः ॥३॥"
  },
  {
    "text": "यदा सुरासुरैर्देवि मथितः क्षीरसागरः॥\nकामोदा सा तदोत्पन्ना कन्यारत्नचतुष्टये ॥४॥"
  },
  {
    "text": "कन्या रमाख्या प्रथमा द्वितीया वारुणी स्मृता॥\nकामोदाख्या तृतीया तु चतुर्थी तु वराभिधा ॥५॥"
  },
  {
    "text": "तत्र कन्यात्रयं प्राप्तुं विष्णुना प्रभविष्णुना॥\nवारुणी त्वसुरैर्नीता विष्णुदेवाज्ञया सति ॥६॥"
  },
  {
    "text": "ततः प्रभृति लक्ष्मीस्तु विष्णोर्वक्षस्थले स्थिता॥\nबभूव विष्णुपत्नी सा सपत्नीरहिता शुभे ॥७॥"
  },
  {
    "text": "भविष्यकार्यं विज्ञाय देवा विष्णुसमाज्ञया॥\nकामोदाख्ये पुरे देवीं कामोदां पूजयंति हि ॥८॥"
  },
  {
    "text": "सा तत्र वर्तते नित्यं विष्णुसंयोगकाम्यया॥\nभार्यात्वं भावतः प्राप्ता विष्णुध्यानपरायणा ॥९॥"
  },
  {
    "text": "स तत्र भावगम्यो वै विष्णुः सर्वगतो महान्॥\nअनयापि तया नित्यं वर्तते तत्समीपतः ॥१०॥"
  },
  {
    "text": "स देवैर्वासुरैर्देवि मुनिभिर्मानवैस्तथा॥\nअलक्ष्यदेहो विश्वात्मा वर्तते ध्यानगोचरः ॥११॥"
  },
  {
    "text": "ध्यानेनैव प्रपश्यंति देवाश्च मुनयो विभुम्॥\nकामोदा सा महाभागा यदा हसति मोहिनि ॥१२॥"
  },
  {
    "text": "हर्षेण तु समाविष्टा तदाश्रूणि पतंति च॥\nआनंदाश्रूणि गंगायां पतितानि सुरेश्वरि ॥१३॥"
  },
  {
    "text": "कामोदाख्यानि पद्मानि तानि तत्र भवंति च॥\nपीतानि च सुगंधीनि महामोदप्रदानि च ॥१४॥"
  },
  {
    "text": "यस्तु भाग्यवशाल्लब्ध्वा तानि तैः पूजयेच्छिवम्॥\nस लभेद्वांछितान्कामानित्याज्ञा पारमेश्वरी ॥१५॥"
  },
  {
    "text": "दुःखजानि तथाश्रूणि कदाचित्प्रपतंति हि॥\nतेभ्यश्च तानि पद्मानि विगंधीन्युद्भवंति च ॥१६॥"
  },
  {
    "text": "तैस्तु यः पूजयेद्देवं शंकरं लोकशंकरम्॥\nस युज्येताखिलैर्दुःखैः पूर्वपापैर्विमोहितः ॥१७॥"
  },
  {
    "text": "गंगाद्वारादुपरि च दशयोजनके स्थितम्॥\nकामोदं तत्र वर्षैकं यो जपेद्द्वादशाक्षरम् ॥१८॥"
  },
  {
    "text": "वर्षांते चैत्रमासस्य द्वादश्यां विधिनंदिनि॥\nवासतौ च श्रियं दृष्ट्वा सा हसेद्धर्षतः सदा ॥१९॥"
  },
  {
    "text": "तानि पद्मानि स लभेन्नान्यदा कोऽपि कर्हिचित्॥\nतत्र यः स्नाति मनुजां विष्णुभक्तिपरायणः ॥२०॥"
  },
  {
    "text": "ध्यात्वा पुरं च कामोदं स भवेद्विष्णुवल्लभः॥\nदेवतानां पितॄणां च वल्लभो नात्र संशयः ॥२१॥"
  },
  {
    "text": "यो द्वादश समास्तत्र तिष्ठेज्जपपरायणः॥\nस लभेद्दर्शनं साक्षात्कामोदायाः शुभानने ॥२२॥"
  },
  {
    "text": "यं यं चिंतयते कामं तत्र तीर्थे नरः शुचिः॥\nस्नानमात्रेण लभते तं तमैहिकमंगने ॥२३॥"
  },
  {
    "text": "एतद्धि परमं तीर्थं लभ्यं भाग्यवशाद्भवेत्॥\nहिमात्ययादगे भद्रे दुर्गभं विकटस्थलम् ॥२४॥"
  },
  {
    "text": "एतत्ते सर्वमाख्यातं कामोदाख्यानकं शुभम्॥\nयः श्रृणोति नरो भक्त्या सोऽपि पापैः प्रमुच्यते ॥२५॥"
  },
  {
    "text": "इति श्रीबृहन्नारदीयपुराणे बृहदुपाख्याने उत्तरभागे वसुमोहिनी संवादे कामोदाख्यानं नामाष्टषष्टितमोऽध्यायः ॥६८॥"
  },
  {
    "text": "इति कामोदामाहात्म्यं समाप्तम्॥"
  }
]
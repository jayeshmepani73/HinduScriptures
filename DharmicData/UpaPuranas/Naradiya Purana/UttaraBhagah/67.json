[
  {
    "text": "अथ बदरीमाहात्म्यं प्रारभ्यते॥"
  },
  {
    "text": "मोहिन्युवाच॥\nअहो द्विजवराख्यातं गंगाद्वारसमुद्भवम्॥\nमाहात्म्यमधुना ब्रूहि बदर्याः पापनाशनम् ॥१॥"
  },
  {
    "text": "वसुरुवाच॥\nश्रृणु भद्रे प्रवक्ष्यामि माहात्म्यं बदरीभवम्॥\nयच्छ्रुत्वा मुच्यते जंतुर्जन्मसंसारबंधनात् ॥२॥"
  },
  {
    "text": "बदर्याख्यं हरेः क्षेत्रं सर्वपातकनाशनम्॥"
  },
  {
    "text": "मुक्तिदं भवभीतानां कलिदोषहरं नृणाम् ॥३॥"
  },
  {
    "text": "यत्र नारयणो देवो नरश्च भगवानृषिः॥\nधर्मान्मूर्त्यां लब्धजनी ययतुर्गंधमादनम् ॥४॥"
  },
  {
    "text": "यत्रास्ति बदरीवृक्षो बहुगंधफलान्वितः॥\nतस्मिन्स्थाने महाभाग आकल्पादास्थितौ तपः ॥५॥"
  },
  {
    "text": "नारदाद्यैर्मुनिवरैः कलापग्रामवासिभिः॥\nसिद्धसंघैः परिवृतौ लोकानां स्थितये स्थितौ ॥६॥"
  },
  {
    "text": "यत्राग्नितीर्थं विख्यातं वर्तते सर्वसिद्धिदम्॥\nमहापातकिनस्तत्र स्नात्वा शुध्यंति पातकात् ॥७॥"
  },
  {
    "text": "दुर्वर्णं हाटकं यद्वदग्नौ ध्मातं विशुध्यति॥\nतथाग्नितीर्थ आप्लुत्य देही पापौर्विमुच्यते ॥८॥"
  },
  {
    "text": "चांद्रायणसहस्रैस्तु कृच्छ्रैः कोटिभिरेव च॥\nयत्फलं लभते मर्त्यस्तत्स्नानाद्वह्नितीर्थतः ॥९॥"
  },
  {
    "text": "शिलाः पंचापि तत्तीर्थे संतियन्मध्यतः स्थितम्॥\nअग्नितीर्थं विधिसुते दर्शनात्तदघापहम् ॥१०॥"
  },
  {
    "text": "नारदो यत्र भगवांस्तपस्तेपे सुदारुणम्॥\nसा शिला नारदी नाम दर्शनादेव मुक्तिदा ॥११॥"
  },
  {
    "text": "नित्यदा यत्र सान्निध्यं हरेरस्ति सुलोचने॥\nतत्र नारदकुंडं च यत्र स्नातो नरः शुचिः ॥१२॥"
  },
  {
    "text": "भुक्तिं मुक्तिं हरेर्भक्तिं यद्यद्वांछेत्तु तल्लभेत्॥\nएतस्यां यो नरो भक्त्या स्नानं दानं सुरार्चनम् ॥१३॥"
  },
  {
    "text": "होमं जपं तथान्यद्वा यत्करोति तदक्षयम्॥\nवैनतेय शिला चान्या तस्मिन् क्षेत्रे शुभावहा ॥१४॥"
  },
  {
    "text": "यत्र तप्तं तपस्तीव्रं गरुडेन महात्मना॥\nत्रिंशद्वर्षसहस्राणि हरिदर्शनकाम्यया ॥१५॥"
  },
  {
    "text": "ततः प्रसन्नो भगवान्ददौ तस्मै वरं शुभे॥\nअजेयो दैत्यसंघानां नागानां च विभीषणः ॥१६॥"
  },
  {
    "text": "वाहनं भव मे वत्स प्रसन्नोऽहं तवोपरि॥\nत्वन्नाम्नेयं शिलाख्यातिं गमिष्यति महीतले ॥१७॥"
  },
  {
    "text": "दर्शनाप्तुण्यदा नृणां यत्र तप्तं त्वया तपः॥\nअत्र मुख्यतमे गंगा तीर्थे मत्प्रीतिकाम्यया ॥१८॥"
  },
  {
    "text": "आविरस्तु महाभाग पुण्यदा स्नानकारिणाम्॥\nपंचगंगे तु यः स्नात्वा देवादींत्तर्पयिष्यति ॥१९॥"
  },
  {
    "text": "न तस्य पुनरावृत्तिर्ब्रह्मलोकात्सनातनात्॥\nएवं दत्वा वरं विष्णुर्बभूवांतर्हितस्तदा ॥२०॥"
  },
  {
    "text": "गरुडोऽप्यज्ञया विष्णोर्वाहनत्वमुपागतः॥\nततः प्रभृति तत्तीर्थं जातं पापविनाशनम् ॥२१॥"
  },
  {
    "text": "पुण्यदं वै स्मरेच्चापि वैनतेयगतिप्रदम्॥\nअथान्या तु शिला तत्र वाराहीति शुभावहा ॥२२॥"
  },
  {
    "text": "यत्रोद्धृत्य महीं देवो हिरण्याक्षं निपात्य च॥\nशिलारूपेण चाक्रम्य स्थितः पापविनाशनः ॥२३॥"
  },
  {
    "text": "तत्र यो मनुजो गत्वा गंगांभस्यमले प्लुतः॥\nपूजयेत्तां शिलां भक्तक्या स न दुर्गतिमाप्नुयात् ॥२४॥"
  },
  {
    "text": "अथान्या नारसिंहाख्या शिला तत्र सुरेश्वरी॥\nहिरण्यकशिपुं हत्वा स्थितो यत्र बभूव ह ॥२५॥"
  },
  {
    "text": "ततः सुरर्षिभिः सर्वैः क्रोधस्तस्य निवारितः॥\nप्रार्थितश्च विशालायां स्थातुं तत्र सदैव हि ॥२६॥"
  },
  {
    "text": "चतुर्भुजस्तथा तत्र शिलारूपमुपागतः॥\nजलक्रीडापरो नित्यं वर्तते तोयमध्यगः ॥२७॥"
  },
  {
    "text": "तत्र यः स्नाति मनुजो नृहरेः पूजयेच्छिलाम्॥\nस लभेद्वैष्णवं धाम पुनरावृत्तिदुर्लभम् ॥२८॥"
  },
  {
    "text": "पंचमीं तु शिलां देवि वह्निकुंडतटस्थिताम्॥\nनरनारायणाख्यां च वक्ष्यामि श्रृणु सांप्रतम् ॥२९॥"
  },
  {
    "text": "कृते युगे तु सर्वेषां नरनारायणो हरिः॥\nप्रत्यक्षं वसते तत्र भुक्तिमुक्तिप्रदायकः ॥३०॥"
  },
  {
    "text": "त्रेतायां मुनिभिर्देवैर्योगिभिर्दृश्यते शुभे॥\nनान्यैः समास्थितो योगं लोकस्थितिविधायकः ॥३१॥"
  },
  {
    "text": "द्वापरे समनुप्राप्ते ज्ञानयोगेन दृश्यते॥\nनान्योपायेन केनापि तिष्ये दर्शनतां गतः ॥३२॥"
  },
  {
    "text": "ततो ब्रह्मादयो देवा ऋषयश्च तपोधनाः॥\nस्तुत्वा वाग्भिर्विचित्राभिर्देवं प्रासादयन्हरिम् ॥३३॥"
  },
  {
    "text": "ततोऽशरीरिणी वाणी प्राहतान्विधिपूर्वकान्॥\nकलौ न दर्शनं यामि सर्वधर्मविवर्जिते ॥३४॥"
  },
  {
    "text": "यदि वो दर्शने श्रद्धा मंडपस्य सुरेश्वराः॥\nगृहीध्वं मामकीं मूर्तिं शैलीं नारदकुंडगाम् ॥३५॥"
  },
  {
    "text": "ततस्तां गिरमाकर्ण्य ब्रह्माद्या हृष्टमानसाः॥\nनिष्कास्य शैलीं तां दिव्यां मूर्तिं नारदकुंडगाम् ॥३६॥"
  },
  {
    "text": "स्थापयामासुरभ्यर्च्य स्वं स्वं धाम ययुस्ततः॥\nवैशाखे मासि ते देवा गच्छंति निजमंदिरम् ॥३७॥"
  },
  {
    "text": "कार्तिके तु समागत्य पुनरर्चां चरंति च॥\nततो वैशाखमारभ्य मानवा हिमसंक्षयात् ॥३८॥"
  },
  {
    "text": "लभंते दर्शनं पुण्याः पापकर्मविवर्जिताः॥\nषण्मासं दैवदैः पूज्या षण्मासं मानवैस्तथा ॥३९॥"
  },
  {
    "text": "एवं व्यवस्थया मूर्तिस्तत्प्रभृत्याविरास सा॥\nयः शैलीं प्रतिमां विष्णोः पूजयेद्भक्तिभावतः ॥४०॥"
  },
  {
    "text": "नैवेद्यं भक्षयेच्चापि स मुक्तिं लभते ध्रुवम्॥\nएताः पंच शिलाः पुण्या विशालायां व्यवस्थिताः ॥४१॥"
  },
  {
    "text": "आसां मध्ये तु नैवेद्यं देवानां दुर्लभं हरेः॥\nकिं पुनर्मांनुषादीनां भक्षितं मोक्षसाधनम् ॥४२॥"
  },
  {
    "text": "बदर्यां विष्णुनैवेद्यं सिक्थमात्रं च भक्षितम्॥\nशोधयेद्देहगं पापं दीप्ताग्निरिव कांचनम् ॥४३॥"
  },
  {
    "text": "कपालमोचनं ह्येतत्तीर्थँ पापविशोधनम्॥\nयन्मध्ये तु शिलाः पञ्च संति पापविमोचिकाः ॥४४॥"
  },
  {
    "text": "अथापरं महत्तीर्थमत्रैव श्रृणु मोहिनि॥\nयत्र स्नातो नरो भक्त्या वेदानां पारगो भवेत् ॥४५॥"
  },
  {
    "text": "सुप्तस्य ब्रह्मणो वक्त्रान्निर्गतानसुरोऽहरत्॥\nवेदान्हयशिरा नाम देवादीनां भयावहः ॥४६॥"
  },
  {
    "text": "ततस्तु ब्रह्मणा विष्णुः प्रार्थितः प्रकटोऽभवेत्॥\nमत्स्यरूपेण तं हत्वा वेदान्प्रत्यर्पयद्विधेः ॥४७॥"
  },
  {
    "text": "तच्च तीर्थं महत्पुण्यं सर्वविद्याप्रकाशकम्॥\nतैमिंगिलं महाभागे दर्शनात्पापनाशनम् ॥४८॥"
  },
  {
    "text": "हयग्रीव स्वरूपेण भगवान्विष्णुरव्ययः॥\nपुनश्च हत्वा मत्तौ द्वावसुरौ मधुकैटभौ ॥४९॥"
  },
  {
    "text": "वेदापहारिणौ भूयो वेदान्वै ब्रह्मणे ह्यदात्॥\nतत्तीर्थं सर्वपापघ्नं स्नानमात्रेण वैधसि ॥५०॥"
  },
  {
    "text": "मात्स्ये चापि हयग्रीवे वेदास्ते द्रवरूपिणः॥\nवर्तंते सर्वदा भद्रे तज्जलं पापनाशनम् ॥५१॥"
  },
  {
    "text": "तीर्थमिंद्रपदं तत्र विख्यातं वह्निकोणगम्॥\nतत्र स्नात्वा नरो देवि पदमैंद्रमवाप्नुयात् ॥५२॥"
  },
  {
    "text": "मानसोद्भदकं चान्यत्तत्र तीर्थं मनोरमम्॥\nभिनत्ति हदयग्रंथिं छिनत्त्यखिलसंशयम् ॥५३॥"
  },
  {
    "text": "हरत्यंहश्च सकलं मानसोद्भेदकं ततः॥\nकामाकामाभिधं चान्यत्तीर्थं तत्र वरानने ॥५४॥"
  },
  {
    "text": "कामप्रदं कामवतामकामानां तु मोक्षदम्॥\nततः पश्चिमतो भद्रे वसुधारेति तीर्थकम् ॥५५॥"
  },
  {
    "text": "तत्र स्नात्वा नरो भक्त्या लभते वांछितं फलम्॥\nअत्र पुण्यवतो यांति दृश्यते जलमध्यगम् ॥५६॥"
  },
  {
    "text": "यदृष्ट्वा न पुनर्जंतुर्गर्भवासं प्रपद्यते॥\nततो नैर्ऋतिदिग्भागे पंच धाराः पतंत्यधः ॥५७॥"
  },
  {
    "text": "प्रभासपुष्करगयानैमिषारण्यसंज्ञकाः॥\nतासु स्नात्वा पृथङ्मर्त्यस्तत्तीत्तीर्थफलं लभेत् ॥५८॥"
  },
  {
    "text": "ततोऽन्यद्विमलं तीर्थँ सोमकुंडापराह्वयम्॥\nयत्र तप्त्वा तपस्तीव्रं सोमः खोटाद्यधीश्वरः ॥५९॥"
  },
  {
    "text": "तत्र स्नात्वा नरो भद्रे गतदोषः प्रजायते॥\nतत्रान्यद्द्वादशादित्यं तीर्थँ पापहरं परम् ॥६०॥"
  },
  {
    "text": "स्नात्वा यत्र नरो भूत्वा तेजसा भास्करोपमः॥\nचतुःस्रोतोऽपरं तत्र तीर्थं तत्राप्लुतो नरः ॥६१॥"
  },
  {
    "text": "धर्मार्थकाममोक्षांश्च लभते यं यमिच्छति॥\nअथ सप्तपदं नाम तीर्थँ तत्र मनोहरम् ॥६२॥"
  },
  {
    "text": "दर्शनाद्यस्य तीर्थस्य पातकानि महांत्यपि॥\nनश्यंति नियतं तस्य किं पुनः स्नानतः सति ॥६३॥"
  },
  {
    "text": "त्रिषु लोकेषु कुंडस्य ब्रह्मविष्णुमहेश्वराः॥\nआस्थितास्तत्र मरणान्नरः सत्यपदं लभेत् ॥६४॥"
  },
  {
    "text": "नरनारायणावासे तीर्थमस्त्यपरं शुभे॥\nउर्वशीकुंड नामात्र स्नातो रूपमनोहरः ॥६५॥"
  },
  {
    "text": "नारायणप्रियोऽत्यर्थं भवेद्विश्ववंशकरः॥\nततो दक्षिणदिग्भागे तीर्थमस्त्राभिधं परम् ॥६६॥"
  },
  {
    "text": "नरनारायणौ यत्र शस्त्रं न्यस्य तपः स्थितौ॥\nआयुधानि तु दिव्यानि शंखचक्रादिकानि च ॥६७॥"
  },
  {
    "text": "मूर्तिमंति महाभागे दृश्यंते कृतिभिर्यतः॥\nतत्र स्नात्वा नरो भक्त्या न शत्रोर्भयमाप्नुयात् ॥६८॥"
  },
  {
    "text": "मेरुतीर्थँ च तत्रास्ति यत्र दृष्ट्वा धनुर्द्धरम्॥\nस्नात्वा च लभते सोऽपि शुभे सर्वान्मनोरथान् ॥६९॥"
  },
  {
    "text": "लोकपालाह्वयं नाम तत्रान्यत्तीर्थमुत्तमम्॥\nलोकपालैस्तपस्तप्तं यत्र तत्राप्लुतो नरः ॥७०॥"
  },
  {
    "text": "सर्वतीर्थाप्लुतिफलं लभते देवि मानवः॥\nदंडेनाहत्य हरिणा यतस्तीर्थं विनिर्मितम् ॥७१॥"
  },
  {
    "text": "दंडेपुष्करिणीत्येतत्ततो लोकपसौख्यदम्॥\nभागीरथी यत्र योगं प्राप्ता ह्यलकनंदया ॥७२॥"
  },
  {
    "text": "तत्तीर्थं सर्वत श्रेष्ठः पुण्ये बदरिकाश्रमे॥\nतत्र स्नात्वा पितॄन्देवान्संतर्प्याभ्यर्च्य भक्तितः ॥७३॥"
  },
  {
    "text": "लभते वैष्णवं धाम सर्वदेवनमस्कृतः॥\nसंगमाद्दक्षिणे भागे धर्मक्षेत्रं शुभानने ॥७४॥"
  },
  {
    "text": "तत्क्षेत्रं पावनं मन्ये सर्वतीर्थोत्तमोत्तमम्॥\nतत्र स्नात्वा नरो भद्रे साध्यसन्निधिभाग्भवेत् ॥७५॥"
  },
  {
    "text": "उर्वशीसंगमं तीर्थं सर्वपापहरं नृणाम्॥\nकर्मोद्धराह्वय चान्यद्धरि भक्त्येकसाधनम् ॥७६॥"
  },
  {
    "text": "ब्रह्मावर्ताह्वयं तीर्थं ब्रह्मलोकैककारणम्॥\nगंगाश्रितानि चैतानि तीर्थानि कथितानि ते ॥७७॥"
  },
  {
    "text": "ब्रह्मापि कात्स्नर्यतो वक्तुं तत्रस्थानि न वै प्रभुः॥\nय इदं श्रृणुयान्नित्यं श्रावयेद्वा समाहितः ॥७८॥"
  },
  {
    "text": "सर्वपापविनिमुक्तः सोऽपि विष्णुपदं लभेत्॥\nमासमात्रं नरो भक्त्या योऽत्र तिष्ठेद्धृतव्रतः ॥७९॥"
  },
  {
    "text": "स साक्षादेव पश्येत्तु नरनारायणं हरिम्॥\nयत्रैतल्लिखितं देवि माहात्म्यं बदरीभवम् ॥८०॥"
  },
  {
    "text": "नाल्पमृत्युर्भवेत्तत्र ह्याधिव्याध्य हिभीस्तथा॥\nकल्याणानि सदा तत्र प्रसादात्संति वै हरेः ॥८१॥"
  },
  {
    "text": "वर्द्धन्ते सम्पदस्सर्वास्तथा विष्णुप्रसादतः ॥८२॥"
  },
  {
    "text": "इति श्रीबृहन्नारदीयपुराणे बृहदुपाख्याने उत्तरभागे वसुमोहिनीसंवादे बदरिकाश्रममाहात्म्यं नाम सप्तषष्टितमोऽध्यायः ॥६७॥"
  },
  {
    "text": "इति बदरिकाश्रममाहात्म्यम्॥"
  }
]
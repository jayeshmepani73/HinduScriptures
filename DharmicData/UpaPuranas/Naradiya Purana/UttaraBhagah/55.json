[
  {
    "text": "मोहिन्युवाच॥\nकस्मिन्कालें द्विजश्रेष्ठ गंतव्यं पुरुषोत्तमे॥\nविधिना केन कर्तव्या पंचतीर्थ्यपि मानद ॥१॥"
  },
  {
    "text": "एकैकस्य च तीर्थस्य स्नाने दाने च यत्फलम्॥\nदेवताप्रेक्षणे चैव ब्रूहि सर्वं पृथक् पृथक् ॥२॥"
  },
  {
    "text": "वसुरुवाच॥\nनिराहारः कुरुक्षेत्रे पादेनैकेन यस्तपेत्॥\nजितेंद्रियो जितक्रोधः सप्तसंवत्सरायुतम् ॥३॥"
  },
  {
    "text": "दृष्ट्वा सकृज्ज्येष्ठशुक्लद्वादश्यां पुरुषोत्तमम्॥\nकृतोपवासः प्राप्नोति ततोऽधिकतरं फलम् ॥४॥"
  },
  {
    "text": "तस्माज्ज्येष्ठे तु सुभगे प्रयत्नेन सुसंयतैः॥\nस्वर्गलोकेप्सुभिर्मर्त्यैर्द्रष्टव्यः पुरुषोत्तमः ॥५॥"
  },
  {
    "text": "पंचतीर्थीं च विधिवत्कृत्वा ज्येष्ठे नरोत्तमः॥\nद्वादश्यां शुक्लपक्षस्य पश्येत्तं पुरुषोत्तमम् ॥६॥"
  },
  {
    "text": "ये पश्यंत्यव्ययं देवं द्वादश्यां पुरुषोत्तमम्॥\nते विष्णुलोकमासाद्य न च्यवंते कदाचन ॥७॥"
  },
  {
    "text": "तस्माज्ज्येष्ठे प्रयत्नेन गंतव्यं विधिनंदिनि॥\nकृत्वा सम्यक्पंचतीर्थीं द्रष्टव्यः पुरुषोत्तमः ॥८॥"
  },
  {
    "text": "सुदूरस्थोऽपि प्रीतात्मा कीर्तयेत्पुरुषोत्तमम्॥\nअहन्यहनि शुद्धात्मा सोऽपि विष्णुपुरं व्रजेत् ॥९॥"
  },
  {
    "text": "यात्रां करोति कृष्णस्य श्रद्धया यः समाहितः॥\nसर्वपापविनिर्मुक्तो विष्णुलोकं व्रजेन्नरः ॥१०॥"
  },
  {
    "text": "चक्रं दृष्ट्वा हरेर्दूरात्प्रासादोपरि संस्थितम्॥\nसहसा मुच्यते पापान्नरो भक्त्या प्रणम्य तम् ॥११॥"
  },
  {
    "text": "पंचतीर्थीविधिं वक्ष्ये श्रृणु मोहिनि सांप्रतम्॥\nयस्यां कृतायां मनुजो माधवस्य प्रियो भवेत् ॥१२॥"
  },
  {
    "text": "मार्गंडेयह्रदं गत्वा स्नात्वा चोदङ्मुखः शुचिः॥\nनिमज्जेत्तत्र त्रीन्वारानिमं मंत्रमुदीरयेत् ॥१३॥"
  },
  {
    "text": "\"संसारसागरे मग्नि पापग्रस्तमचेतनम्॥\nत्राहि मां भगनेत्रघ्न त्रिपुरारे नमोऽस्तु ते ॥१४॥"
  },
  {
    "text": "नमः शिवाय शांताय सर्वपापहराय च॥\nस्नानं करोमि देवेश मम नश्यतु पातकम्\" ॥१५॥"
  },
  {
    "text": "नाभिमात्रे जले स्थित्वा विधिवद्देवता ऋषीन्॥\nतिलोदकेन मतिमान्पितॄनन्यांश्च तर्पयेत् ॥१६॥"
  },
  {
    "text": "स्नात्वैवं च तथाचम्य ततो गच्छेच्छिवालयम्॥\nप्रविश्य देवतागारं कृत्वा तं त्रिः प्रदक्षिणम् ॥१७॥"
  },
  {
    "text": "मूलमंत्रेण संपूज्य मार्कंडेयेशमादरात्॥\nअघोरेण तु मंत्रेण प्रणिपत्य क्षमापयेत् ॥१८॥"
  },
  {
    "text": "\"त्रिलोचन नमस्तेऽस्तु नमस्ते शशिभूषण॥\nत्राहि मां पुंडरीकाक्ष महादेव नमोऽस्तुते\" ॥१९॥"
  },
  {
    "text": "मार्कण्डेयह्रदे त्वेवं स्नात्वा दृष्ट्वा च शंकरम्॥\nदशानामश्वमेधानां फलं प्राप्नोति मानवः ॥२०॥"
  },
  {
    "text": "पापैः सर्वैर्विनिर्मुक्तः शिवलोकं स गच्छति॥\nतत्र भुक्त्वा वरान्भोगान्यावदाभूतसंप्लवम् ॥२१॥"
  },
  {
    "text": "इह लोकं समासाद्य भवेद्विप्रो बहुश्रुतः॥\nशांकरंयोगमासाद्य ततो मोक्षमवाप्नुयात् ॥२२॥"
  },
  {
    "text": "कल्पवृक्षं ततो गत्वा कृत्वा तं त्रिः प्रदक्षिणम्॥\nपूजयेत्परया भक्त्या मंत्रेणानेन तं वटम् ॥२३॥"
  },
  {
    "text": "\"ॐ नमोऽव्यक्तरूपाय महते नतपालिने॥\nमहोदकोपविष्टाय न्यग्रोधाय नमोऽस्तु ते ॥२४॥"
  },
  {
    "text": "अवसस्त्वं सदा कल्पे हरेश्चायतने वटे॥\nन्यग्रोध हर मे पापं कल्पवृक्ष नमोऽस्तु ते\" ॥२५॥"
  },
  {
    "text": "भक्त्या प्रदक्षिणं कृत्वा गत्वा कल्पवटं नरः॥\nसहसोज्झति पापौघं जीर्णां त्वचमिवोरगः ॥२६॥"
  },
  {
    "text": "छायां तस्य समाक्रम्य कल्पवृक्षस्य मोहिनि॥\nब्रह्मह्त्यां नरो जह्यात्पापेष्वन्येषु का कथा ॥२७॥"
  },
  {
    "text": "दृष्ट्वा कृष्णांगसंभूते ब्रह्मतेजोमयं परम्॥\nन्यग्रोधाकृतिकं विष्णुं प्रणिपत्य च वैधसि ॥२८॥"
  },
  {
    "text": "राजसूयाश्वमेधाभ्यां फल प्राप्नोति चाधिकम्॥\nतथा कुलं समुद्धृत्य विष्णुलोकं स गच्छति ॥२९॥"
  },
  {
    "text": "वैनतेयं नमस्कृत्य कृष्णस्य पुरतः स्थितम्॥\nसर्वपापविनिर्मुक्तस्ततो विष्णुपुरं व्रजेत् ॥३०॥"
  },
  {
    "text": "दृष्ट्वा वटं वैनतेयं यः पश्येत्पुरुषोत्तमम्॥\nसंकर्षणं सुभद्रां च स याति परमां गतिम् ॥३१॥"
  },
  {
    "text": "प्रविश्यायतनं विष्णोः कृत्वा तं त्रिः प्रदक्षिणम्॥\nसंकर्षणं सुभद्रां च भक्त्या पूज्य प्रसादयेत् ॥३२॥"
  },
  {
    "text": "नमस्ते हलधृङ्नाम्ने नमस्ते मुसलायुध॥\nनमस्ते रेवतीकांत नमस्ते भक्तवत्सल ॥३३॥"
  },
  {
    "text": "नमस्ते बलिनां श्रेष्ठ नमस्ते धरणीधर॥\nप्रलंबारे नमस्तेऽस्तु त्रीहि मां कृष्णपूर्वज ॥३४॥"
  },
  {
    "text": "एवं प्रसाद्य चानंतमजेयं त्रिदशार्चितम्॥\nकैलासशिखराकारं चंद्रकांतवराननम् ॥३५॥"
  },
  {
    "text": "नीलवस्त्रधरं देवं फणाविकटमस्तकम्॥\nमहाबलं हलधरं कुंडलैकविभूषितम् ॥३६॥"
  },
  {
    "text": "रौहिणेयं नरो भक्त्या लभेदभिमतं फलम्॥\nसर्वपापैर्विनिर्मुक्तो विष्णुलोकं च गच्छति ॥३७॥"
  },
  {
    "text": "आभूतसंप्लवं यावद्भुक्त्वा तत्र स्वयं बुधः॥\nपुण्यक्षयादिहागत्य प्रवरो योगिनां कुले ॥३८॥"
  },
  {
    "text": "ब्राह्मणप्रवरो भूत्वा सर्वशास्त्रार्थपारगः॥\nज्ञानं तत्र समासाद्य मुक्तिं प्राप्नोति दुर्लभाम् ॥३९॥"
  },
  {
    "text": "एवमभ्यर्च्य हलिनं ततः कृष्णं विचक्षणः॥\nद्वादशाक्षरमंत्रेण पूजयेत्सुसमाहितः ॥४०॥"
  },
  {
    "text": "द्विषट्कवर्णमंत्रेण भक्त्या ये पुरुषोत्तमम्॥\nपूजयंति सदा धीरास्ते मोक्षं प्राप्नुवन्ति वै ॥४१॥"
  },
  {
    "text": "न तां गतिं सुरा यांति योगिनो नैव सोमपाः॥\nयां गतिं यांति विधिजे द्वादशाक्षरतत्पराः ॥४२॥"
  },
  {
    "text": "तस्मात्तेनैव मंत्रेण भक्त्या कृष्णं जगद्गुरुम्॥\nसंपूज्य गंधपुष्पाद्यैः प्रणिपत्य प्रसादयेत् ॥४३॥"
  },
  {
    "text": "जय कृष्ण जगन्नाथ जय सर्वाघनाशन॥\nजय चाणूरकेशिघ्नजय कंसनिषूदन ॥४४॥"
  },
  {
    "text": "जय पद्मपलाशाक्ष जय चक्रगदाधर॥\nजय नीलांबुदश्याम जय सर्वसुखप्रद ॥४५॥"
  },
  {
    "text": "जय देव जगत्पूज्य जय संसारनाशन॥\nजय लोकपते नाथ जय वांछाफलप्रद ॥४६॥"
  },
  {
    "text": "संसारसागरे घोरे निःसारे दुःखफेनिले॥\nक्रोधग्राहाकुले रौद्रे विषयोदकसंप्लवे ॥४७॥"
  },
  {
    "text": "नानारोगोर्मिकलिले मोहावर्तसुदुस्तरे॥\nनिमग्नोऽहं सुरश्रेष्ठ त्राहि मां पुरुषोत्तम ॥४८॥"
  },
  {
    "text": "एवं प्रसाद्य देवेशं वरदं भक्तवत्सलम्॥\nसर्वपापहरं देवं सर्वकामफलप्रदम् ॥४९॥"
  },
  {
    "text": "पीनांसं द्विभुजं कृष्णं पद्मपत्रायतेक्षणम्॥\nमहोरस्कं महाबाहुं पीतवस्त्रं शुभाननम् ॥५०॥"
  },
  {
    "text": "शंखचक्रगदापाणिं मुकुटांगदभूषणम्॥\nसर्वलक्षणसंयुक्तं वनमालाविभूषितम् ॥५१॥"
  },
  {
    "text": "दृष्ट्वा नरोंऽजलिं कृत्वा दंडवत्प्रणिपत्‌य च॥\nअश्वमेधसहस्राणां फलं प्राप्नोति मोहिनि ॥५२॥"
  },
  {
    "text": "यत्फलं सर्वतीर्थेषु स्नाने दाने प्रकीर्तितम्॥\nनरस्तत्फलमाप्नोति दृष्ट्वा कृष्णं प्रणम्य च ॥५३॥"
  },
  {
    "text": "यत्फलं सर्ववेदेषु सर्वयज्ञेषु यत्फलम्॥\nतत्फलं समवाप्नोति नरः कृष्णं प्रणम्य च ॥५४॥"
  },
  {
    "text": "यत्फलं सर्वदानेषु व्रतेषु नियमेषु च॥\nनरस्तत्फलमाप्नोति दृष्ट्वा कृष्णं प्रणम्य च ॥५५॥"
  },
  {
    "text": "यत्फलं ब्रह्मचर्येण सम्यक् चीर्णेन कीर्तितम्॥\nनरस्तत्फलमाप्नोति दृष्ट्वा कृष्णं प्रणम्य च ॥५६॥"
  },
  {
    "text": "गार्हस्थ्येन यथोक्तेन यत्फलं समुदाहृतम्॥\nनरस्त्फलमाप्नोति दृष्ट्वा चीर्णेन कीर्तितम् ॥५७॥"
  },
  {
    "text": "यत्फलं वनवासेन वानप्रस्थस्य कीर्तितम्॥\nनरस्तत्फलमाप्नोति दृष्ट्वा चीर्णेन कीर्तितम् ॥५७॥"
  },
  {
    "text": "सन्यासेन यथोक्तेन यत्फलं समुदाहृतम्॥\nनरस्तत्फलमाप्नोति दृष्ट्वा चीर्णेन कीर्तितम् ॥५९॥"
  },
  {
    "text": "किं चात्र बहुनोक्तेन माहात्म्यं तस्य भामिनि॥\nदृष्ट्वा कृष्णं नरोभक्त्या मोक्षं प्राप्नोति दुर्लभम् ॥६०॥"
  },
  {
    "text": "पापैर्विमुक्तः शुद्धात्मा कल्पकोटिसमुद्भवैः॥\nश्रिया परमया युक्तः सर्वैः समुदितो गुणैः ॥६१॥"
  },
  {
    "text": "सर्वकामसमृद्धेन विमानेन सुवर्चसा॥\nत्रिःसप्तकुलमृद्धृत्य नरो विष्णुपुरं व्रजेत् ॥६२॥"
  },
  {
    "text": "ततः कल्पशतं यावद्बुक्त्वा भोगान्मनोरमान्॥\nगंधर्वाप्सरसैः सार्धं यथा विष्णुश्चतुर्भुजः ॥६३॥"
  },
  {
    "text": "च्युतस्तस्मादिहायातो विप्राणां प्रवरे कुले॥\nसर्वज्ञः सर्ववेदी च जायते गतमत्सरः ॥६४॥"
  },
  {
    "text": "स्वधर्मनिरतः शांतो दाता भूतहिते रतः॥\nआसाद्य वैष्णवं ज्ञानं ततो मुक्तिमवाप्नुयात् ॥६५॥"
  },
  {
    "text": "ततः संपूज्य मंत्रेण सुभद्रां भक्तवत्सलाम्॥\nप्रसादयेच्च विधिजेप्रणिपत्य कृतांजलिः ॥६६॥"
  },
  {
    "text": "\"नमस्ते सर्वगे देवि नमस्ते शुभसौख्यदे॥\nत्राहि मां पद्मपत्राक्षि कात्यायनि नमोऽस्तु ते\" ॥६७॥"
  },
  {
    "text": "एवं प्रसाद्य तां देवीं जगद्धात्रीं जगद्धिताम्॥\nबलदेवस्य भगिनीं सुभद्रां वरदां शिवाम् ॥६८॥"
  },
  {
    "text": "कामगेन विमानेन नरो विष्णुपुरं व्रजेत्॥\nआभूतसंप्लवं यावत्क्रीडित्वा तत्र देववत् ॥६९॥"
  },
  {
    "text": "इह मानुषतां प्राप्तो ब्राह्मणो वेदविद्भवेत्॥\nप्राप्य योगं हरेस्तत्र मोक्षं च लभते ध्रुवम् ॥७०॥"
  },
  {
    "text": "निष्क्रम्य देवतागारात्कृतकृत्यो भवेन्नरः॥\nप्रणम्यायतने पश्चाद्व्रजेत्तत्र समाहितः ॥७१॥"
  },
  {
    "text": "इंद्रनीलमयो विष्णुर्यत्रास्ते वालुकावृतः॥\nअंतर्धानेऽपि तं नत्वा ततो विष्णुपुरं व्रजेत् ॥७२॥"
  },
  {
    "text": "सर्वदेवमयो देवो हिरण्यकशिपूद्धरः॥\nयत्रास्ते नित्यदा देवि सिंहार्द्धकृतविग्रहः ॥७३॥"
  },
  {
    "text": "भक्त्या दृष्ट्वा तु तं देवं प्रणम्य नृहरिं शुभे॥\nमुच्यते पातकैर्मर्त्यः समस्तैर्नात्र संशयः ॥७४॥"
  },
  {
    "text": "नरसिंहस्य ये भक्त्या भवंति भुवि मानवाः॥\nन तेषां दुष्कृतं किंचित्फलं च स्याद्यदीप्सितम् ॥७५॥"
  },
  {
    "text": "तस्मात्सर्वप्रयत्नेन नरसिंहं समाश्रयेत्॥\nधर्मार्थकाममोक्षाणां फलं यस्मात्प्रयच्छति ॥७६॥"
  },
  {
    "text": "तस्मात्तं ब्रह्मतनये भक्त्या संपूजयेत्सदा॥\nमृगराजं महावीर्यं सर्वकामफलप्रदम् ॥७७॥"
  },
  {
    "text": "ब्राह्मणाः क्षत्रिया वैश्याः स्त्रियः शूद्रांत्यजादयः॥\nसंपूज्य तु सुरश्रेष्ठं भक्ताः सिंहवपुर्द्धरम् ॥७८॥"
  },
  {
    "text": "मुच्यंते चाशुभाहुःखाज्जन्मकोटिसमुद्भवात्॥\nसंपूज्य तं सुरश्रेष्ठं प्राप्नुवंत्यभिवांछितम् ॥७९॥"
  },
  {
    "text": "देवत्वममरेशत्वं धनेशत्वं च भामिनि॥\nयक्षविद्याधरत्वं च तथान्यच्च प्रयच्छति ॥८०॥"
  },
  {
    "text": "श्रृणुष्व नरसिंहस्य प्रभावं विधिनंदिनि॥\nअजितस्याप्रमेयस्य भुक्तिमुक्तिप्रदस्य च ॥८१॥"
  },
  {
    "text": "कः शक्नोति गुणान्वक्तुं समस्तांस्तस्य सुव्रते॥\nसिंहार्द्धकृतदेहस्य प्रवक्ष्यामि समासतः ॥८२॥"
  },
  {
    "text": "याः काश्चित्सिद्धयश्चात्र श्रूयंते दैवमानुषाः॥\nप्रसादात्तस्य ताः सर्वाः सिद्ध्यंते नात्र संशयः ॥८३॥"
  },
  {
    "text": "स्वर्गे मर्त्ये च पाताले दिवितोये सुरे नगे॥\nप्रसादात्तस्य देवस्य भवत्यव्याहता गतिः ॥८४॥"
  },
  {
    "text": "असाध्यं तस्य देवस्य नास्त्यत्र सचराचरे॥\nनरसिंहस्य सुभगे सदा भक्तानुकंपिन ॥८५॥"
  },
  {
    "text": "विधानं तस्य वक्ष्यामि भक्तानामुपकारकम्॥\nयेन प्रसीदते चासौ सिंहार्द्धकृतविग्रहः ॥८६॥"
  },
  {
    "text": "यत्तत्वं तस्य देवस्य तदज्ञातं सुरासुरैः॥\nशाकयावकमूलैस्तु फलपिण्याकसक्तुभिः ॥८७॥"
  },
  {
    "text": "पयोभक्ष्येण वा भद्रे वर्तते साधकेश्वरः॥\nकासकौपीनवासाश्च ध्यानयुक्तो जितेन्द्रियः ॥८८॥"
  },
  {
    "text": "अरण्ये विजने देशे नदीसंगमपर्वते॥\nसिद्धक्षेत्रे चोषरे च नरसिंहाश्रमे तथा ॥८९॥"
  },
  {
    "text": "प्रतिष्ठाप्य स्वयं चापि पूजांकृत्वा विधानतः॥\nउपपातकवान्देवि महापातकवानपि ॥९०॥"
  },
  {
    "text": "मुक्तो भवेत्पातकेभ्यः साधको नात्र संशयः॥\nकृत्वा प्रदक्षिणं तत्र नरसिंहं प्रपूजयेत् ॥९१॥"
  },
  {
    "text": "गंधपुष्पादिभिर्धूपैः प्रणम्य शिरसा प्रभुम्॥\nकर्पूरचंदनाक्तानि जातीपुष्पाणि मस्तके ॥९२॥"
  },
  {
    "text": "प्रदद्यान्नरसिंहस्य ततः सिद्धिः प्रजायते॥\nभगवान्सर्वकार्येषु न क्वचित्प्रतिदूयते ॥९३॥"
  },
  {
    "text": "न शक्तास्तं समाक्रांतुं ब्रह्मरुद्रादयः सुराः॥\nकिं पुनर्दानवा लोके सिद्धगंधर्वमानुषाः ॥९४॥"
  },
  {
    "text": "विद्याधरां यक्षगणाः सकिन्नरमहोरगाः॥\nते सर्वे प्रलयं यांति दिव्या दिव्याग्नितेजसा ॥९५॥"
  },
  {
    "text": "सकृज्जप्त्वाग्निशिखया हन्यात्सर्वानुपद्रवान्॥\nत्रिर्जप्त्वा कवचं दिव्यं संरक्षेद्दैत्यदानवात् ॥९६॥"
  },
  {
    "text": "भूतात्पिशाचाद्रक्षोभ्यो ये चान्ये परिपंथिनः॥\nत्रिर्जप्तं कवचं दिव्यमभेद्यं च सुरासुरैः ॥९७॥"
  },
  {
    "text": "योजनद्वादशांतस्तु देवो रक्षति सर्वदा॥\nनरसिंहो महाभागे महाबलपराक्रमः ॥९८॥"
  },
  {
    "text": "ततो गत्वा बिलद्वारमुपोष्य रजनत्रयम्॥\nपलाशकाष्ठैः प्रज्वाल्य भगवज्जातवेदसम् ॥९९॥"
  },
  {
    "text": "पालाशसमिधं तत्र जुहुयात्त्रिमधुप्लुताम्॥\nद्वेऽयुते कंजनयने शकटश्चैव साधकः ॥१००॥"
  },
  {
    "text": "ततः कवल्लीविवरं प्रकटं जायते क्षणात्॥\nततो विशेत्तु निःशंकः कवल्लीविवरं बुधः ॥१०१॥"
  },
  {
    "text": "गच्छतः शकटस्याथ तमो मोहश्च नश्यति॥\nराजमार्गस्तु विस्तीर्णो दृश्यते तत्र मोहिनि ॥१०२॥"
  },
  {
    "text": "नरसिंहं स्मरंस्तत्र पातालं विशते तदा॥\nगत्वा तत्र जपेच्छुद्धो नरसिंहं तमव्ययम् ॥१०३॥"
  },
  {
    "text": "ततः स्त्रीणां सहस्राणि वीणाचामरकर्मणाम्॥\nनिर्गच्छँति पुराच्चैव स्वागतं ता वदंति च ॥१०४॥"
  },
  {
    "text": "प्रवेशयंति तं हस्ते गृहीत्वा साधकेश्वरम्॥\nततो रसायनं दिव्यं पाययंति सुलोचने ॥१०५॥"
  },
  {
    "text": "पीतमात्रे दिव्यदेहो जायते सुमहाबलः॥\nक्रीडते दिव्यकन्याभिर्यावदाभूतसंप्लवम् ॥१०६॥"
  },
  {
    "text": "भिन्नदेहो वासुदेवं नीयते नात्र संशयः॥\nयदा न रोचयन्त्येतास्ततो निर्गच्छते पुनः ॥१०७॥"
  },
  {
    "text": "पट्टं शूलं च खङ्गं च रोचनां च मणिं तथा॥\nरसं रसायनं चैव पादुकांजनमेव च ॥१०८॥"
  },
  {
    "text": "कृष्णांजलिं च सुभगे गुटिकां च मनःशिलाम्॥\nमुंडलां चाक्षसूत्रं च षष्ठीं संजीवनीं तथा ॥१०९॥"
  },
  {
    "text": "सिद्धां विद्यां च शास्त्राणि गृहीत्वा साधकोत्तमः॥\nज्वलद्वह्निस्फुलिंगोर्मिवेष्टितं त्रिदशं हृदि ॥११०॥"
  },
  {
    "text": "सकृन्न्यस्तं दहेत्सर्वं वृजिनं जन्मकोटिकम्॥\nविषेन्यस्तं विषं हन्यात्कुष्ठं हन्यात्तनौ स्थितम् ॥१११॥"
  },
  {
    "text": "सुदेहभ्रूणहत्यादि कृत्वा दिव्येन शुध्यति॥\nमहाग्रहगृहीतेषु ज्वलमानं विचिंतयेत् ॥११२॥"
  },
  {
    "text": "रुदंतिं वै ततः शीघ्रं नश्येयुर्दारुणा ग्रहाः॥\nबालानां कंठके बद्ध्वा रक्षा भवति नित्यशः ॥११३॥"
  },
  {
    "text": "गंडपिंडककृत्यानां नाशनं कुरुते ध्रुवम्॥\nव्याधिघाते समिद्भिश्च घृतं क्षीरेण होभयेत् ॥११४॥"
  },
  {
    "text": "त्रिसंध्यं मासमेकं तु सर्वरोगान्विनाशयेत्॥\nअसाध्यं नास्य पश्यामि तत्वस्य सचराचरे ॥११५॥"
  },
  {
    "text": "यां यां कामयते सिद्धिं तां तां प्राप्नोत्यपि ध्रुवम्॥\nअष्टोत्तरशतं त्वेकं पूजयित्वा मृगाधिपम् ॥११६॥"
  },
  {
    "text": "मृत्तिकां सप्त वल्मीके श्मशाने च चतुष्पथे॥\nरक्तचंदनसंमिश्रां गवां क्षीरेण लेपयेत् ॥११७॥"
  },
  {
    "text": "सिंहस्य प्रतिमां कृत्वा प्रमाणेन षडंगुलाम्॥\nभूर्जपत्रे विशेषेण लिखेद्रोचनया तथा ॥११८॥"
  },
  {
    "text": "नरसिंहस्य कंठे तु बद्ध्वा चैव समंत्रवत्॥\nजपेत्संख्याविहीनं तु पूजयित्वा जलाशये ॥११९॥"
  },
  {
    "text": "यावन्मंत्रं तु जपति सप्ताहं संयतेन्द्रियः॥\nजलाकीर्णा मुहूर्तेन जायते सर्वमेदिनी ॥१२०॥"
  },
  {
    "text": "अथवा शुद्धवृक्षाग्रे नरसिंहं तु पूजयेत्॥\nजप्त्वा चाष्टशतं तत्त्वं वर्षं तद्विनिवारयेत् ॥१२१॥"
  },
  {
    "text": "तमेव पिंजके बद्ध्वा भ्रामयेत्साधकोत्तमः॥\nमहावातो मुहूर्तेन आगच्छेन्नात्र संशयः ॥१२२॥"
  },
  {
    "text": "पुनश्च वारयन्सिक्तां सप्तजप्तेन वारिणा॥\nअथ तां प्रतिमां द्वारे निखनेद्यस्य साधकः ॥१२३॥"
  },
  {
    "text": "गोत्रोत्सादो भवेत्तस्य उद्धृते चैव शांतिदः॥\nतस्माद्वै ब्रह्मतनये पूजयेद्भक्तितः सदा ॥१२४॥"
  },
  {
    "text": "मृगराजं महावीर्यं सर्वकामफलप्रदम्॥\nदृष्ट्वा स्तुत्वा नमस्कृत्य संपूज्य नृहरिं शुभे ॥१२५॥"
  },
  {
    "text": "प्राप्नुवंति नरा राज्यं स्वर्गं मोक्षं च दुर्लभम्॥\nनरसिंहं नरो दृष्ट्वा लभेदभिमतं फलम् ॥१२६॥"
  },
  {
    "text": "विमुक्तः सर्वपापेभ्यो विष्णु लोकं च गच्छति॥\nसकृद्दृष्‌टवा तु तं देवं भक्त्या सिंहवपुर्द्धरम् ॥१२७॥"
  },
  {
    "text": "मुच्यते पातकैः सर्वैः कायवाक्चित्तसंभवैः॥\nसंग्रामे संकटे दुर्गे चौख्याघ्रादिपीडिते ॥१२८॥"
  },
  {
    "text": "कांतारे प्राणसंदेहे विषवह्निजलेषु च॥\nराजादिभीषु संग्रामे ग्रहरोगादिपीडिते ॥१२९॥"
  },
  {
    "text": "स्मृत्वा तं यो हि पुरुषः संकटैर्विप्रमुच्यते॥\nसूर्योदये यथा नाशं तमोऽभ्येति महत्तरम् ॥१३०॥"
  },
  {
    "text": "तथा संदर्शने तस्य विनाशं यांत्युपद्रवाः॥\nगुटिकां जनपाताले पादलेपरसायनम् ॥१३१॥"
  },
  {
    "text": "नरसिंहे प्रसन्ने तु प्राप्नोत्यन्यांश्च वांछितान्॥\nयान्यान्कामानभिध्यायन्भजेत नृहरिं नरः ॥१३२॥"
  },
  {
    "text": "तांस्तान्कामानवाप्नोति नरो नास्त्यत्र संशयः ॥१३३॥"
  },
  {
    "text": "इति श्रीबृहन्नारदीयपुराणोत्तरभागे मोहिनीवसुसंवादे पुरुषोत्तममाहात्म्ये पंचपंचाशत्तमोऽध्यायः ॥५५॥"
  }
]
[
  {
    "text": "वसुरुवाच॥\nयोऽसौ निरंजनो देवश्चित्स्वरूपी जनार्दनः॥\nज्योतीरूपो महाभागे कृष्णस्तल्लक्षणं श्रृणु ॥१॥"
  },
  {
    "text": "गोलोके स विभुर्नित्यं ज्योतिरभ्यंतरे स्थितः॥\nएक एव परं ब्रह्म दृश्यादृष्यस्वरूपधृक् ॥२॥"
  },
  {
    "text": "तस्मिँल्लोके तु गावो हि गोपा गोप्यश्च मोहिनि॥\nवृन्दावनं पूर्वतश्च शतश्रृंगस्तथा सरित् ॥३॥"
  },
  {
    "text": "विरजा नाम वृक्षाश्च पक्षिणश्च पृथग्विधाः॥\nयावत्कालं तु प्रकृतिर्जागर्ति विधिनंदिनि ॥४॥"
  },
  {
    "text": "तावत्कालं तु गोलोके दृश्य एव विभुः स्थितः॥\nलये सुप्ता गवाद्यास्तु न जानंति विभुं परम् ॥५॥"
  },
  {
    "text": "ज्योतिःसमूहांतरतः कमनीयवपुर्द्धरः॥\nकिशोरो जलदश्यामः पीतकौशांबरावृतः ॥६॥"
  },
  {
    "text": "द्विभुजो मुरलीहस्तः किरूटादिविभूषितः॥\nआस्ते कैवल्यनाथस्तु राधावक्षस्थलोज्ज्वलः ॥७॥"
  },
  {
    "text": "प्राणाधिकप्रियतमा सा राधाराधितो यया॥\nसुवर्णवर्णा देवी सा चिद्रूपा प्रकृतेः परा ॥८॥"
  },
  {
    "text": "तयोर्देहस्थयोर्नास्ति भेदो नित्यस्वरूपयोः॥\nधावल्यदुग्धयोर्यद्वत्पृथिवीगंधयोर्यथा ॥९॥"
  },
  {
    "text": "तत्कारणं कारणानां निर्द्देष्टुं नैव शक्यते॥\nवेदानिर्वचनीयं यत्तद्वक्तुं नैव शक्यते ॥१०॥"
  },
  {
    "text": "ज्योतिरंतरतः प्रोक्तं यद्रूपं श्यामसुंदरम्॥\nशिवेन दृष्टं तद्रूपं कदाचिद्ध्यानगोचरम् ॥११॥"
  },
  {
    "text": "ततः प्रभृति जानंति गोलोकाख्यानमीप्सितम्॥\nनारदाद्या विधिसुते सनकाद्याश्च योगिनः ॥१२॥"
  },
  {
    "text": "श्रुतं ध्यायंति तं सर्वे न तैर्दृष्टं कदाचन॥\nसाक्षाद्द्रष्टुं तु तपते शिवोऽद्यापि सनातनः ॥१३॥"
  },
  {
    "text": "नैव पश्यति तद्रूपं ध्यायति ध्यानगोचरम्॥\nकदाचित्क्रीडतोर्देवि राधामाधवयोर्वपुः ॥१४॥"
  },
  {
    "text": "द्विधाभूतमभूत्तत्र वामांगं तु चतुर्भुजम्॥\nसमानरूपावयवं समानांबरभूषणम् ॥१५॥"
  },
  {
    "text": "तद्वद्राधास्वरूपं च द्विधारूपमभूत्सति॥\nताभ्यां दृष्टं तत्स्वरूपं साक्षात्तावपि तत्समौ ॥१६॥"
  },
  {
    "text": "चतुर्भुजं तु यद्रूपं लक्ष्मीकांतं मनोहरम्॥\nतद्दृष्टं तु शिवाद्यैश्च भक्तवृन्दैरनेकशः ॥१७॥"
  },
  {
    "text": "सकृत्तु ब्रह्मणा दृष्टं देवि रूपं चतुर्भुजम्॥\nसृष्टिकार्यप्रमुग्धेन दर्शितं कृपया स्वयम् ॥१८॥"
  },
  {
    "text": "लक्ष्म्या सनात्कुमाराय वर्णितं विधिनंदिनि॥\nविष्वक्सेनाय तूद्दिष्टं स्वरूपं तत्त्वमूर्तये ॥१९॥"
  },
  {
    "text": "नारायणेन विधिजे ततो ध्यायंति सर्वशः॥\nधर्मपुत्रेण देवेशि नारदाय समीरितम् ॥२०॥"
  },
  {
    "text": "गोलोकवर्णनं सर्वं राधाकृष्णमयं तथा॥\nया तु राधा विधिसुते देवी देववरार्चिता ॥२१॥"
  },
  {
    "text": "सा स्वयं शिवरूपाभूत्कौतुकेन वरानने॥\nतदृष्ट्वा सहसाश्चर्यं कृष्णो योगेश्वरेश्वरः ॥२२॥"
  },
  {
    "text": "मूलप्रकृतिरूपं तु दध्रे तत्समयोचितम्॥\nविपरीतं वपुर्धृत्वा वामदेवो मुदान्वितः ॥२३॥"
  },
  {
    "text": "ध्यायेदहर्निशं देवं दुर्गारूप धरं हरिम्॥\nया राधा सैव लक्ष्मीस्तु सावित्री च सरस्वती ॥२४॥"
  },
  {
    "text": "गंगा च ब्रह्मतनये नैव भेदोऽस्ति वस्तुतः॥\nपंचधा सा स्थिता विद्याकामधेनुस्वरूपिणी ॥२५॥"
  },
  {
    "text": "यः कृष्णो राधिकानाथः स लक्ष्मीशः प्रकीर्तितः॥\nस एव ब्रह्मरूपश्च धर्मो नारायणस्तथा ॥२६॥"
  },
  {
    "text": "एवं तु पंचधा रूपमास्थितो भगवानजः॥\nकार्यकारणरूपोऽसौ ध्यांयंति जगतीतले ॥२७॥"
  },
  {
    "text": "तेन वै प्रेमसंबद्धो विषयी यः शिवः स तु॥\nराधेशं राधिकारूपं स्वयं सच्चित्सुखात्मकम् ॥२८॥"
  },
  {
    "text": "देवतेजः समुद्भूता मूलप्रकृतिरीश्वरी॥\nकृष्णरूपा महाभागे दैत्यसंहारकारिणी ॥२९॥"
  },
  {
    "text": "सती दक्षसुता भूत्वा विषयेशं शिवं श्रिता॥\nभर्तुर्विनिंदनं श्रुत्वा सती त्यक्त्वा कलेवरम् ॥३०॥"
  },
  {
    "text": "जज्ञे हिमवतः क्षेत्रे मेनायां पुनरेव च॥\nततस्तप्त्वा तपो भद्रे शिवं प्राप शिवप्रदा ॥३१॥"
  },
  {
    "text": "वस्तुतः कृष्णराधासौ शिवमोहनतत्परा॥\nजगदंबास्वरूपा च यतो माया स्वयं विभुः ॥३२॥"
  },
  {
    "text": "अत एव ब्रह्मसुते स्कंदो गणपतिस्तथा॥\nस्वयं कृष्णो गणपतिः स्वयं स्कंदः शिवोऽभवत् ॥३३॥"
  },
  {
    "text": "शिवमेवं वदंत्येके राधारूपं समाश्रितम्॥\nकृष्णवक्षःस्थलस्थानं तयोर्भेदो न लक्ष्यते ॥३४॥"
  },
  {
    "text": "कृष्णो वा मूलप्रकृतिः शिवो वा राधिका स्वयम्॥\nएवं वा मिथुनं वापि न केनापीति निश्चितम् ॥३५॥"
  },
  {
    "text": "अनिर्देश्यं तु यद्वस्तु तन्निर्देष्टुं न च क्षमम्॥\nउपलक्षणमेतद्धि यन्निदेशनमैश्वरम् ॥३६॥"
  },
  {
    "text": "शास्त्रं वेदाश्च सुभगे वर्णयंति यदीश्वरम्॥\nतत्सर्वं प्राकृतं विद्धिनिर्देष्टुं शक्यमेव च ॥३७॥"
  },
  {
    "text": "अनिर्देश्यं तु यद्देवि तन्नेतीति निषिध्तयते॥\nनिषेधशेषः स विभुः कीर्तितः शरणागतैः ॥३८॥"
  },
  {
    "text": "शास्त्रं नियामकं भद्रे सर्वेषां कर्मणां भवेत्॥\nकर्मी तु जीवः कथित ईश्वरांशो विभुः स्वयम् ॥३९॥"
  },
  {
    "text": "प्रकृतेस्तु परो नित्यो मायया मोहितः शुभे॥\nयस्तु साक्षी स्वयं पूर्णः सहानुशयिता स्थितः ॥४०॥"
  },
  {
    "text": "न वेत्ति तं चानुशयी वेदानुशयिनं स तु॥\nशंखचक्रगदापद्मैरलंकृतभुजद्वयाः ॥४१॥"
  },
  {
    "text": "प्रपन्नास्ते तु विज्ञेयाः द्विविधा विधिनंदिनि॥\nआर्तदृप्तविभेदेन तत्रार्ता असहा मताः ॥४२॥"
  },
  {
    "text": "दृप्ता जन्मांतरसहा निर्भयाः सदसज्जनाः॥\nये प्रपन्ना महालक्ष्म्यां सखिभावं समाश्रिताः ॥४३॥"
  },
  {
    "text": "तेषां मंत्रं प्रवक्ष्यामि प्रयांति विधिबोधितम्॥\nगोपीजनपदस्यांते वल्लभेति समुच्चरेत् ॥४४॥"
  },
  {
    "text": "चरणञ्च्छरणं पश्चात्प्रपद्ये पदमीरयेत्॥\nषोडशार्णो मंत्रराजः साक्षाल्लक्ष्म्या प्रकाशितः ॥४५॥"
  },
  {
    "text": "पूर्वं सनत्कुमाराय शंभवे तदनंतरम्॥\nसखिभावं समाश्रित्य गोपिकावृंदमध्यगम् ॥४६॥"
  },
  {
    "text": "आत्मानं चिंतयेद्भद्रे राधामाधवसंज्ञकम्॥\nगुरुष्वीश्वरभावेन वर्त्तेत प्रणतः सदा ॥४७॥"
  },
  {
    "text": "वैष्णवेषेु च सत्कृत्य तथा समतयान्यतः॥\nदिवानिशं चिंतनं च स्वामिनोः प्रेमबंधनात्॥\nकुर्यांत्पर्वस्वपि सदा यात्रापर्वमहोत्सवान् ॥४८॥"
  },
  {
    "text": "इति श्रीबृहन्नारदीयपुराणोत्तरभागे वसुमोहिनीसंवादे पुरुषोत्तममाहात्म्यं नाम एकोनषष्टितमोऽध्यायः ॥५९॥"
  }
]
[
  {
    "text": "मोहिन्युवाच॥\nश्रुतं मया द्विजश्रेष्ठ सेतुमाहात्म्यमुत्तमम्॥\nअधुना श्रोतुमिच्छामि नर्मदातीर्थसंग्रहम् ॥१॥"
  },
  {
    "text": "वसुरुवाच॥\nश्रृणु मोहिनि वक्ष्यामि नर्मदोभयतीरगम्॥\nचतुःशतं मुख्यतमं प्रोक्तं तीर्थकदंबकम् ॥२॥"
  },
  {
    "text": "एकादशोत्तरे तीरे दक्षिणे च त्रिविंशतिः॥\nपंचत्रिंशत्तमः प्रोक्तो रेवासागरसंगमः ॥३॥"
  },
  {
    "text": "ॐकारतीर्थं परितोनगादमरकंटकात्॥\nक्रोशद्वये सर्वदिक्षु सार्द्धकोटित्रयी स्थिता ॥४॥"
  },
  {
    "text": "कोटिरेका तु तीर्थानां कपिलासंगमे स्थिता॥\nअशोकवनिकायां च तीर्थलक्षं प्रतिष्ठितम् ॥५॥"
  },
  {
    "text": "शतमंगारगर्तायाः कुब्जांया अयुतं तथा॥\nसहस्रं वायुसंगे तु सरस्वत्याः शतं स्थितम् ॥६॥"
  },
  {
    "text": "शतद्वयं शुक्लतीर्थे सहस्रं विष्णुतीर्थके॥\nमाहिष्मत्यां च साहस्रं शूलभेदेऽयुतं विदुः ॥७॥"
  },
  {
    "text": "देवग्रामे सहस्रं चोलूके सप्तशती स्थिता॥\nतीर्थान्यष्टोत्तरशतं मणिनद्याश्च संगमे ॥८॥"
  },
  {
    "text": "वैद्यनाथे च तावंति तावंत्येव घटेश्वरे॥\nसार्द्धलक्षं च तीर्थानां स्थितं रेवाब्धिसंगमे ॥९॥"
  },
  {
    "text": "अष्टाशीतिसहस्राणि व्यासे द्वीपशतानि च॥\nसंगमे तु करंजायाः स्थितमष्टोत्तरायुतम् ॥१०॥"
  },
  {
    "text": "एरंडीसंगमे तद्वत्तीर्थान्यष्टाधिकं शतम्॥\nधूतपापेऽष्टषष्टिश्च सार्द्धकोटिश्च कोकिले ॥११॥"
  },
  {
    "text": "सहस्रं रोमकेशे च द्वादशार्के सहस्रकम्॥\nलक्षाष्टके सहस्रे द्वे शुक्लतीर्थे नरेश्वरि ॥१२॥"
  },
  {
    "text": "संगमेषु तु सर्वेषु शतमष्टाधिकं विदुः॥\nकावेर्याः संगमे नंदे तीर्थपंचशतीस्थिता ॥१३॥"
  },
  {
    "text": "भृगोः क्षेत्रे च तीर्थानां कोटिरेका व्यवस्थिता॥\nभारभूत्यां च तीर्थानां शतमष्टोत्तरं स्थितम् ॥१४॥"
  },
  {
    "text": "अक्रूरेशे सार्द्धशतं विमलेशे दशायुतम्॥\nसा सार्द्धकोटिरित्येषा तीर्थसंज्ञा च नार्मदे ॥१५॥"
  },
  {
    "text": "दशादित्यस्य नव च कपिलस्याष्ट वै विधोः॥\nनंदिनः कोटिसंज्ञानि तथैवाष्ट शुभानने ॥१६॥"
  },
  {
    "text": "नागाग्निसिद्धावर्तानि सप्तसंख्यानि मोहिनि॥\nकेदारेन्द्रियवारीशनंदिदैवानि पंच वै ॥१७॥"
  },
  {
    "text": "यमेशा वैद्यनाथाश्च वामनांगारकेश्वराः॥\nसारस्वता मुनीशाश्च दारुकेशाश्च गौतमाः ॥१८॥"
  },
  {
    "text": "चत्वार एव गदितास्त्रयो वै विमलेश्वराः॥\nसहस्रयज्ञभीष्मेशास्स्वर्णतीर्थानि चापि हि ॥१९॥"
  },
  {
    "text": "धौतपापकरंजेशऋणमुक्तिगुहाह्वयम्॥\nदशाश्वमेधनंदाख्यं मन्मथेशाख्यभार्गवम् ॥२०॥"
  },
  {
    "text": "पराशरायोनिसंज्ञं व्यासाख्यपितृनंदिकम्॥\nगोपेशमारुतेशाख्यं जंगलेशाख्यशुक्लकम् ॥२१॥"
  },
  {
    "text": "अक्षरेशं पिप्पलेशं मांडव्यदीपकेश्वरम्॥\nउत्तरेशमशोकेशं योधनेशं च रौहिणम् ॥२२॥"
  },
  {
    "text": "लुकेशं च द्विसंख्याकं प्रत्येकं गदितं शुभे॥\nसैकोनविंशतिशतं तीर्थान्येकैकशः शुभे ॥२३॥"
  },
  {
    "text": "स्तबकेषु च नीर्थानि द्विशतं च चतुर्द्दशम्॥\nशैवान्येतानि तीर्थानि वैष्णवानि द्विविँशतिः ॥२४॥"
  },
  {
    "text": "ब्राह्माणि सर्वतीर्थानि शाक्तान्यष्टौ च विंशतिः॥\nतेषु सप्त च मातॄणां त्रीणि ब्राह्याः शुभानने ॥२५॥"
  },
  {
    "text": "वैष्णव्या द्वे तथा भद्रे रौद्री शेवेषु संस्थिता॥\nतथैकं क्षेत्रपालस्य तीर्थमुक्तं शुभानने ॥२६॥"
  },
  {
    "text": "अवांतराणि गुह्यानि प्रकटानि च मोहिनि॥\nसार्द्धत्रिकोटितीर्थानि गदितानीह वायुना ॥२७॥"
  },
  {
    "text": "दिवि भुव्यंतरिक्षे च रेवायां तानि संति च॥\nयस्त्वेतेषु महाभागे यत्र कुत्रापि मानवः ॥२८॥"
  },
  {
    "text": "स्नानं करोति शुद्धात्मा स लभेदुत्तमां गतिम्॥\nस्नानं दानं जपो होंवो वेदाध्ययनमर्चनम् ॥२९॥"
  },
  {
    "text": "सर्वमक्षयतां याति नर्मदायास्तटे कृतम्॥\nत्र्यहात्सारस्वतं तोयं सप्ताहाद्यामुनं सति ॥३०॥"
  },
  {
    "text": "गांगं सकृत्प्लवात्पुण्यं दर्शनादेव नार्मदम्॥\nइत्येष कथितो देवि नर्मदातीर्थसंग्रहः ॥३१॥"
  },
  {
    "text": "स्मरतामपि मर्त्यानां महापातकशांतिदः॥\nय इमं श्रृणुयान्मर्त्यो नर्मदातीर्थसंग्रहम् ॥३२॥"
  },
  {
    "text": "श्रावयेद्वा पठेद्भद्रे सोऽपि पापैः प्रमुच्यते॥\nयद्गृहे लिखितं चैतन्माहात्म्यं नर्मदाभवम् ॥३३॥"
  },
  {
    "text": "विद्यतेऽभ्यर्चितं तत्र न मारीनाग्निजं भयम्॥\nन राजचौरशत्रुभ्यो भयं रोगभयं न च ॥३४॥"
  },
  {
    "text": "तदूगृहं पूर्य्यते लक्ष्म्या धनैर्द्धान्यैर्निरंतरम्॥\nपुत्रपौत्रादिकानां च विवाहाद्यैः सुमंगलम् ॥३५॥"
  },
  {
    "text": "इति श्रीबृहन्नारदीयपुराणे बृहदुपाख्याने उत्तरभागे वसुमोहिनीसंवादे नर्मदातीर्थमाहात्म्यं नाम सप्तसप्ततितमोऽध्यायः ॥७७॥"
  },
  {
    "text": "इति नर्मदातीर्थमाहात्म्यम्॥"
  }
]
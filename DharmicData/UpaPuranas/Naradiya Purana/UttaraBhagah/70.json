[
  {
    "text": "अथ प्रभासमाहात्म्यं प्रारभ्यते॥"
  },
  {
    "text": "मोहिन्युवाच॥\nप्रभासस्य तु माहात्म्यं वद मे द्विजसत्तम॥\nयच्छ्रुत्वाहं प्रसन्नात्मा धन्या स्यां त्वत्प्रसादतः ॥१॥"
  },
  {
    "text": "वसुरुवाच॥\nश्रृणु देवि प्रवक्ष्यामि प्रभासाख्यं सुपुण्यदम्॥\nतीर्थं पापहरं नॄणां भुक्तिमुक्तिप्रदायकम् ॥२॥"
  },
  {
    "text": "यस्मिन्नसंख्यतीर्थानि विद्यंते विधिनंदिनि॥\nसोमेशो यत्र विश्वेशो भगवान् गिरिजापतिः ॥३॥"
  },
  {
    "text": "स्नात्वा प्रभासके तीर्थे सोमनाथं प्रपूज्य च॥\nनरो मुक्तिमवाप्नोति सत्यमेतन्मयोदितम् ॥४॥"
  },
  {
    "text": "योजनानां दश द्वे च प्रभासपरिमंडलम्॥\nमध्येऽस्य पीठिका प्रोक्ता पंचयोजनविस्तृता ॥५॥"
  },
  {
    "text": "गोचर्ममात्रं तन्मध्ये तीर्थं कैलासतोऽधिकम्॥\nअर्कस्थलं तत्र पुण्यं तीर्थमन्यत्सुशोभनम् ॥६॥"
  },
  {
    "text": "सिद्धेश्वरादिलिंगानि यत्र संति सहस्रशः॥\nतत्र स्नात्वा नरो भक्त्या संतर्प्य पितृदेवताः ॥७॥"
  },
  {
    "text": "लिंगानि पूजयित्वा च याति रुद्रसलोकताम्॥\nअग्नितीर्थं तथान्यच्च सागरस्य तटे स्थितम् ॥८॥"
  },
  {
    "text": "तत्र स्नात्वा नरो देवि वह्निलोकमवाप्नुयात्॥\nतत्र देवं कपर्द्दीशं सोपवासः प्रपूज्य च ॥९॥"
  },
  {
    "text": "शिवलोकमवाप्नोति भुक्त्वा भोगानिहेप्सितान्॥\nकेदारेशं ततो गत्वा समभ्यर्च्य विधानतः ॥१०॥"
  },
  {
    "text": "स्वर्गतिं समवाप्नोति विमानेन सुरार्चितः॥\nभीमेशं भैरवेशं च चंडीशं भास्करेश्वरम् ॥११॥"
  },
  {
    "text": "अंगारेशं गुर्वीशं सोमेशं भृगुजेश्वरम्॥\nशनिराहुशिखीशांश्च क्रमाद्गच्छेच्चतुर्दश ॥१२॥"
  },
  {
    "text": "भक्त्या पृथक् पृथक् तेषां पूजां कृत्वा विधानवित्॥\nशिवसालोक्यमाप्नोति निग्रहानुग्रहे क्षमः ॥१३॥"
  },
  {
    "text": "सिद्धेश्वरादिपंचान्यलिंगानि विधिनंदिनि॥\nसमर्च्य लभते सिद्धिमैहिकामुष्मिकीं नरः ॥१४॥"
  },
  {
    "text": "वरारोहामजापालां मंगलां ललितेश्वरीम्॥\nसंपूज्य क्रमतेश्चैता विपापो जायते नरः ॥१५॥"
  },
  {
    "text": "लक्ष्मीश्वरं बाडवेशमर्ध्येशं कामकेश्वरम्॥\nसमभ्यर्च्य नरो भक्त्या साक्षाल्लोकेशतां व्रजेत् ॥१६॥"
  },
  {
    "text": "गौरीतपोवनं प्राप्य गौरीशवरुणेश्वरौ॥\nउषेश्वरं च संपूज्य नरः स्वर्गतिमाप्नुयात् ॥१७॥"
  },
  {
    "text": "गणेशं च कुमारेशं स्वाककेशकुलेश्वरौ॥\nउत्तंकेशं च वह्नीशं गौतमं दैत्यसूदनम् ॥१८॥"
  },
  {
    "text": "समभ्यर्च्य विधानेन न नरो दुर्गतिं व्रजेत्॥\nचक्रतीर्थं ततः प्राप्य तत्र स्नात्वा विधानतः ॥१९॥"
  },
  {
    "text": "गौरीदेवीं समभ्यर्च्य नरोऽभिलषितं लभेत्॥\nसंनिहत्याह्वयं तीर्थं प्राप्य तत्र वरानने ॥२०॥"
  },
  {
    "text": "स्नात्वा संतर्प्य देवादीन्सन्निहत्याफलं लभेत्॥\nअथैकादश लिंगानि भूतेशादीनि योऽर्चयेत् ॥२१॥"
  },
  {
    "text": "स लब्ध्वेह वरान्भोगानंते रुद्रपदं व्रजेत्॥\nआदिनारायणं देवं समभ्यर्च्य नरोत्तमः ॥२२॥"
  },
  {
    "text": "मोक्षभागी भवेद्देवि नात्र कार्या विचारणा॥\nततश्चक्रधरं प्राप्य पूजयेद्यो विधानतः ॥२३॥"
  },
  {
    "text": "स तु शत्रुं विनिर्जित्य भोगानुच्चाव चाँल्लभेत्॥\nसांबादित्यं ततः प्राप्य स्नात्वा नियमपूर्वकम् ॥२४॥"
  },
  {
    "text": "नीरोगो धनधान्याढ्यो जायते मानवो भुवि॥\nततस्तु मनुजः प्राप्य देवीं कंटकशोधिनीम् ॥२५॥"
  },
  {
    "text": "महिषघ्नीं च संपूज्य निर्भयो जायते नरः॥\nकपालीशं च कोटीशं समभ्यर्च्य नरोत्तमः ॥२६॥"
  },
  {
    "text": "सुसौभाग्यो भवेदेवं मध्य यात्रां समापयेत्॥\nबालब्रह्माभिधं पश्चात्प्राप्य मर्त्यो नरेश्वरि ॥२७॥"
  },
  {
    "text": "जायते भुक्तिमुक्तीशः सर्वदेवप्रपूजितः॥\nनरकेशं ततः प्राप्य संवतेंशं निधीश्वरम् ॥२८॥"
  },
  {
    "text": "बलभद्रेश्वरं प्रार्च्य जायते भुक्तिमुक्तिमान्॥\nगंगागणपतिं प्राप्य समभ्यर्च्य विधानतः ॥२९॥"
  },
  {
    "text": "लभते वांछितान्कामानिह लोके परत्र च॥\nततो जांबवतीं प्राप्य नदीं भक्त्या समाहितः ॥३०॥"
  },
  {
    "text": "स्नात्वा सुरादीनभ्यर्च्य कृतकृत्यो भवेन्नरः॥\nपांडुकूपे ततः स्नात्वा पांडवेश्वरमर्चयेत् ॥३१॥"
  },
  {
    "text": "स नरः स्वर्गमायाति क्रीडते नंदनादिषु॥\nशतमेधं लक्षमेधं कोटिमेधमनुक्रमात् ॥३२॥"
  },
  {
    "text": "लिंगत्रयं समभ्यर्च्य मोदते दिवि देववत्॥\nदुर्वासादित्यकं दृष्ट्वा संपूज्य च विधानतः ॥३३॥"
  },
  {
    "text": "अश्वमेधस्य यज्ञस्य फलं प्राप्नोत्यसंशयम्॥\nयादवस्थलमासाद्य वर्षेशं प्रार्च्य मानवः ॥३४॥"
  },
  {
    "text": "लभते वांछितां सिद्धिं देवराजेन सत्कृतः॥\nहिरण्यासंगमे स्नात्वा दद्याद्धेमरथं द्विजे ॥३५॥"
  },
  {
    "text": "शिवमुद्दिश्य यो भक्त्या स लोकानक्षयाँल्लभेत्॥\nनगरार्कं ततः प्रार्च्य सूर्यलोकमवाप्नुयात् ॥३६॥"
  },
  {
    "text": "नगरादित्यपार्श्वे तु बलकृष्णौ सुभद्रिकाम्॥\nदृष्ट्वा संपूज्य विधिना कृष्णसायुज्यमाप्नुयात् ॥३७॥"
  },
  {
    "text": "कुमारिकां ततः प्राप्य समभ्यर्च्य विधानतः॥\nलभते वांछितान्कामाञ्जयेच्छक्रं न संशयः ॥३८॥"
  },
  {
    "text": "क्षेत्रपालं ततोऽभ्यर्च्य सर्वान्कामानवाप्नुयात्॥\nब्रह्मेश्वरं च संपूज्य सरस्वत्यास्तटे स्थितम् ॥३९॥"
  },
  {
    "text": "सर्वपापविनिमुक्तो ब्रह्मलोके महीयते॥\nपिंगलाख्यां नदीं प्राप्य स्नात्वा तत्र सुरादिकान् ॥४०॥"
  },
  {
    "text": "संतर्प्य श्राद्धकृन्मर्त्यो नेह भूयोऽभिजायते॥\nसंगमेशं समभ्यर्च्य न नरो दुर्गतिं व्रजेत् ॥४१॥"
  },
  {
    "text": "संप्रार्च्य शंकरादित्यं घटेशं च महेश्वरम्॥\nमानवः सकलान्कामान्प्राप्नुयान्नात्र संशयः ॥४२॥"
  },
  {
    "text": "ऋषितीर्थं ततः प्राप्य स्नात्वा नियतमानसः॥\nऋषींस्तत्र समभ्यर्च्य सर्वतीर्थफलं लभेत् ॥४३॥"
  },
  {
    "text": "नंदादित्यं ततः प्रार्च्य मुच्यते सर्वरोगतः॥\nत्रितकूपं ततः प्राप्य स्नात्वा याति दिवं नरः ॥४४॥"
  },
  {
    "text": "शशोपाने नरः स्नात्वा देवान्पश्यति मोहिनि॥\nवांछितांश्च लभेत्कामान्सत्यं सत्यं मयोदितम् ॥४५॥"
  },
  {
    "text": "पर्णादित्यं नरो दृष्ट्वा नीरोगो भोगवान्भवेत्॥\nततो न्यंकुमतीं प्राप्य स्नात्वा तत्र विधानतः ॥४६॥"
  },
  {
    "text": "सिद्धेश्वरं समर्च्यात्र अणिमादिकसिद्धिभाक्॥\nवाराहस्वामिनं दृष्ट्वा मुच्यते भवसागरात् ॥४७॥"
  },
  {
    "text": "छायालिंगं समभ्यर्च्य मुच्यते सर्वपातकैः॥\nगुल्फं दृष्ट्वा नरोऽभ्यर्च्य चांद्रायणफलं लभेत् ॥४८॥"
  },
  {
    "text": "देवीं कनकनंदां च समभ्यर्च्य नरः सति॥\nसर्वान्कामानवाप्नोति देहांते स्वर्गतिं लभेत् ॥४९॥"
  },
  {
    "text": "कुंतीश्वरं समभ्यर्च्य मुच्यते सर्वपातकैः॥\nगंगेश्वरं समभ्यर्च्य गंगायां मनुजः प्लुतः ॥५०॥"
  },
  {
    "text": "त्रिविधेभ्योऽपि पापेभ्यो मुच्यते नात्र संशयः॥\nचमसोद्भेदके स्नात्वा पिंडदानं करोति यः ॥५१॥"
  },
  {
    "text": "गयाकोटि गुणं पुण्यं स लभेन्नात्र संशयः॥\nततस्तु विधइजे गत्वा विदुराश्रममुत्तमम् ॥५२॥"
  },
  {
    "text": "त्रिगं त्रिभुवनेशं च संपूज्यात्र सुखी भवेत्॥\nमंकणेश्वरमभ्यर्च्य लभते सद्गतिं नरः ॥५३॥"
  },
  {
    "text": "त्रैपुरं च त्रिलिंगं तु प्रार्च्य पापैः प्रमुच्यते॥\nषंडतीर्थं ततः प्राप्य स्नात्वा स्वर्णप्रदो नरः ॥५४॥"
  },
  {
    "text": "सर्वपापविशुद्धात्मा शैवं पदमवाप्नुयात्॥\nसूर्यप्राच्यां नरः स्नात्वा विपाप्मा भोगवान्भवेत् ॥५५॥"
  },
  {
    "text": "त्रिलोचने नरः स्नात्वा रुद्रलोकमवाप्नुयात्॥\nदेविकायानुमानाथं समर्च्य मनुजोत्तमः ॥५६॥"
  },
  {
    "text": "लभते वांछितान्कामान्देहांते स्वर्गमाप्नुयात्॥\nभूद्वारं तु समभ्यर्च्य लभते वांछितं फलम् ॥५७॥"
  },
  {
    "text": "शूलस्थाने तु वाल्मीकं नमस्कृत्य कविर्भवेत्॥\nच्यवनार्कं ततः प्रार्च्य सर्वकामसमृद्धिमान् ॥५८॥"
  },
  {
    "text": "च्यवनेशार्चनान्मर्त्यः शिवस्यानुचरो भवेत्॥\nप्रजापालेशमभ्यर्च्य धनधान्यान्वितो भवेत् ॥५९॥"
  },
  {
    "text": "बालार्कंपूजको मर्त्यो विद्यावान्धनवान् भवेत्॥\nकुबेरस्थानके स्नात्वा निधिं प्राप्नोति निश्चितम् ॥६०॥"
  },
  {
    "text": "ऋषितोयनदीं प्राप्य स्नात्वा तत्र नरः शुचिः॥\nदत्वा सुवर्णं विप्राय मुच्यते सर्वपातकैः ॥६१॥"
  },
  {
    "text": "संगालेश्वरमभ्यर्च्य रुद्रलोके महीयते॥\nनारदादित्यमभ्यर्च्य त्रिकालज्ञानवान्भवेत् ॥६२॥"
  },
  {
    "text": "ततो नारायणं प्रार्च्य मुक्तिभागी नरो भवेत्॥\nतप्तकुंडोदके स्नात्वा मूलचंडीशमर्चयेत् ॥६३॥"
  },
  {
    "text": "सर्वपावविनिर्मुक्तो वांछितार्थं लभेन्नरः॥\nविनायकं चतुर्वक्त्रमभ्यर्च्याप्नोति कामितम् ॥७-६४॥"
  },
  {
    "text": "कलंबेश्वरमभ्यर्च्य धनधान्यसमृद्धिमान्॥\nगोपालस्वामिपूजातो गोमान्वै धनवान्कविः ॥६५॥"
  },
  {
    "text": "बकुलस्वामिनोऽभ्यर्चा नृणां स्वर्गतिदायिनी॥\nसंपूज्य मारुतां देवीं सर्वकामफलं लभेत् ॥६६॥"
  },
  {
    "text": "क्षेमादित्यार्चनान्मर्त्यः क्षेमीसिद्धार्थसत्यभाक्॥\nउन्नताख्यं विघ्नराजं प्रार्च्य विघ्नैर्न हन्यते ॥६७॥"
  },
  {
    "text": "जलस्वामी कालमेघः पूजितौ सर्वसिद्धिदौ॥\nरुक्मिणी पूजिता देवी वांछितार्थप्रदा नृणाम् ॥६८॥"
  },
  {
    "text": "दुर्वासेशं च पिंगेशं प्रार्च्य पापैर्विमुच्यते॥\nभद्रायाः संगमे स्नात्वा नरो भद्राणि पश्यति ॥६९॥"
  },
  {
    "text": "शंखावर्ते नरः स्नात्वा सर्वसिद्धीश्वरो भवेत्॥\nमोक्षतीर्थे नरः स्नात्वा भवेन्मुक्तो भवार्णवात् ॥७०॥"
  },
  {
    "text": "गोष्पदस्नानमात्रेण सर्वसौख्यमवाप्नुयात्॥\nनारायण गृहे गत्वा नरो भूयो न शोचति ॥७१॥"
  },
  {
    "text": "जालेश्वरार्चनात्पुंसां सिद्धयः स्युरभीप्सिताः॥\nस्रातो हुंकारकूपे तु गर्भवासं न चाप्नुयात् ॥७२॥"
  },
  {
    "text": "तथा चंडीशमभ्यर्च्य सर्वतीर्थफलं लभेत्॥\nविघ्नेशमाशापुरगं प्रार्च्य विघ्नं न चाप्नुयात् ॥७३॥"
  },
  {
    "text": "कलाकुंडाप्लुतो मर्त्यो मुक्तिभागी न संशयः॥\nकपिलेशं समभ्यर्च्य कपिलायूथमाप्नुयात् ॥७४॥"
  },
  {
    "text": "जरद्गवेश्वरं प्रार्च्य जरसा नाभिभूयते॥\nनलेश्वरार्चको भोगी कर्क्कोटेशार्चको धनी ॥७५॥"
  },
  {
    "text": "हाटकेश्वरपूजातः पूर्यंते सर्वकामनाः॥\nनारदेशार्चको भक्तिं लभेद्विष्णौ च शंकरे ॥७६॥"
  },
  {
    "text": "स्वर्गार्हो जायतेऽभ्यर्च्य देवीं मंत्रविभूषणाम्॥\nदुर्गकूटं गणपतिं पूजयित्वा सुखी भवेत् ॥७७॥"
  },
  {
    "text": "धनधान्ययुतो भूयात्पूजयन्कौरवेश्वरीम्॥\nसुपर्णेलां भैरवीं च पूजयित्वा सुखी भवेत् ॥७८॥"
  },
  {
    "text": "भल्लतीर्थे नरः स्नात्वा मुच्यते सर्वकिल्बिषैः॥\nकर्दमाले नरः स्नात्वा पातकैर्विप्रयुज्यते ॥७९॥"
  },
  {
    "text": "गुप्तसोमेश्वरं दृष्ट्वा न भूयोऽर्हति शोचितुम्॥\nबहुस्वर्णेश्वरं दृष्ट्वा स्वर्गतिं समवाप्नुयात् ॥८०॥"
  },
  {
    "text": "श्रृङ्गेश्वरार्चको मर्त्यो न दुःखैरभिभूयते॥\nतीर्थे नारायणे स्नात्वा मुक्तिमाप्नोति मानवः ॥८१॥"
  },
  {
    "text": "मार्कंडेश्वरमभ्यर्च्य दीर्घायुर्जायते नरः॥\nतथा कोटीह्रदे स्नात्वाभ्यर्च्य कोटीश्वरं सुखीं ॥८२॥"
  },
  {
    "text": "सिद्धस्थाने पुनः स्नात्वा तत्र लिंगानि पूजयेत्॥\nअसंख्यातानि यो मर्त्यः स सिद्धो जायते भुवि ॥८३॥"
  },
  {
    "text": "दामोदरगृहं दृष्ट्वा सुखमाप्रोत्यमनुत्तमम्॥\nवस्त्रापथं प्रभासस्य नाभिस्थाने स्थितं शुभे ॥८४॥"
  },
  {
    "text": "तत्राभ्यर्च्यं भवं साक्षाद्भवेद्भवसमः स्वयम्॥\nदामोदरं स्वर्णरेखा ब्रह्मकुंडं च रैवते ॥८५॥"
  },
  {
    "text": "कुंतीश उज्जयंते तु भीमेशश्च महाप्रभः॥\nमृगीकुंडं च सर्वस्वं क्षेत्रे वस्त्रापथे स्मृतम् ॥८६॥"
  },
  {
    "text": "एतेषु क्रमशः स्नात्वा देवानभ्यर्च्य यत्नतः॥\nपितॄन्संतर्प्य तोयेन सर्वतीर्थफलं लभेत् ॥८७॥"
  },
  {
    "text": "दुन्नाबिले नरः स्नात्वा भुक्तिभोगो दिवं व्रजेत्॥\nगंगेश्वरं ततोऽभ्यर्च्य गंगास्नानफलं लभेत् ॥८८॥"
  },
  {
    "text": "गिरौ रैवतके देवि संति तीर्थान्यनेकशः॥\nतेषु स्नात्वा नरो भक्त्या ब्रह्मविष्णुमहेश्वरान् ॥८९॥"
  },
  {
    "text": "इंद्रादिलोकपान्प्रार्च्य भुक्तिं मुक्तिं च विंदति॥\nएतान्युद्देशतस्तीर्थान्युक्तानि तव सुंदरी ॥९०॥"
  },
  {
    "text": "अवांतराण्यनंतानि तानि वक्तुं न शक्यते॥\nएकैकस्यापि तीर्थस्य संति विस्तरतः कथाः ॥९१॥"
  },
  {
    "text": "अतः संक्षिप्य गदितं मया पुण्यं प्रभासजम्॥\nन प्रभाससमं तीर्थं त्रिषु लोकेषु मोहिनि ॥९२॥"
  },
  {
    "text": "यत्र स्नातोऽपि मनुजः स्वर्गिंणा स्पर्द्धते शुभे॥\nमाहात्म्यं च प्रभासस्य लिखितं वर्तते गृहे ॥९३॥"
  },
  {
    "text": "यत्र तत्र न भीतिः स्याद्भूतचौराहिशत्रुजा॥\nयः श्रृणोति नरो भक्त्या श्रावयेद्वा समाहितः ॥९४३॥"
  },
  {
    "text": "प्रभासतीर्थमाहात्म्यं सोऽपि सद्गतिमाप्नुयात् ॥९५॥"
  },
  {
    "text": "इति श्रीबृहन्नारदीयपुराणे बृहदुपाख्याने उत्तरभागे वसुमोहिनीसंवादे प्रभासतीर्थमाहात्म्यं नाम सप्ततितमोऽध्यायः ॥७०॥"
  },
  {
    "text": "इति प्रभासक्षेत्रमाहात्म्यं समाप्तम्॥"
  }
]
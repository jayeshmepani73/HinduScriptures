[
  {
    "text": "वसुरुवाच॥\nएवं संपूज्य विधिवद्भक्त्या तं पुरुषोत्तमम्॥\nप्रणम्य शिरसा पश्चात्सागरं च प्रसादयेत् ॥१॥"
  },
  {
    "text": "\"प्रणस्त्वं सर्वभूतातां विश्वस्मिन्सरितां पते॥\nतीर्थराज नमस्तेऽस्तु त्राहि मामच्युतप्रिय ॥२॥"
  },
  {
    "text": "स्नात्वैवं सागरे सम्यक् तस्मिन् क्षेत्रवरे शुभे॥\nतीरे चाभ्यर्च्य विधिवन्नारायणमनामयम् ॥३॥"
  },
  {
    "text": "रामं कृष्णं सुभद्रां च प्रणिपत्य च सागरम्॥\nशतानामश्वमेधानां फलं प्राप्नोति मानवः ॥४॥"
  },
  {
    "text": "सर्वपापिविनिर्मुक्तः सर्वदुःखविवर्जितः॥\nवृंदारकहरिः श्रीमाचूपयौवनगर्वितः ॥५॥"
  },
  {
    "text": "विमानेनार्कवर्णेन दिव्यगंधर्वनादिना॥\nकुलेकविंशतिं धृत्वा विष्णुलोकं च गच्छति ॥६॥"
  },
  {
    "text": "भुक्त्वा तत्र वरान्भोगाक्रीडित्वा च सुरैस्सह॥\nच्युतस्तस्मादिहायातो ब्राह्मणो ब्रह्मवित्तमः ॥७॥"
  },
  {
    "text": "यशस्वी मतिमाञ्छ्रीमान्सत्यवादी जितेंद्रियः॥\nवेदशास्त्रार्थविद्विप्रो भवेत्पश्चात्तु वैष्णवः ॥८॥"
  },
  {
    "text": "योगं च वैष्णवं प्राप्य ततो मोक्षमवाप्नुयात्॥\nग्रहोपरागे संक्रांत्यामयने विषुवे तथा ॥९॥"
  },
  {
    "text": "युगादिषु च मन्वादौ व्यतीपाते दिनक्षये॥\nआषाढ्यां चैव कार्तिक्यां माध्यां वान्यशुभे तिथौ ॥१०॥"
  },
  {
    "text": "ये त्वत्र दानं विप्रेभ्यः प्रयच्छंतिसुमेधसः॥\nफलं सहस्रगुणतमन्यतीर्थाल्लभंति ते ॥११॥"
  },
  {
    "text": "पितॄणां ये प्रयच्छंति पिंडं तत्र विधानतः॥\nअक्षयां पितरस्तेषां तृप्तिं संप्राप्नुवंति वै ॥१२॥"
  },
  {
    "text": "एवं स्नानफलं सम्यक् सागरस्य मयेरितम्॥\nदानस्य च फलं देवि पिंडदानस्य चैव हि ॥१३॥"
  },
  {
    "text": "धर्मार्थमोक्षफलदमायुः कीर्तियशस्करम्॥\nभुक्तिमुक्तिप्रदं नॄणां धन्यं दुःस्वप्ननाशनम् ॥१४॥"
  },
  {
    "text": "सर्वपापाहरं पुण्यं सर्वकामफलप्रदम्॥\nनास्तिकाय न वक्तव्यं शठाय कृपणाय च ॥१५॥"
  },
  {
    "text": "तावद्गर्ज्जंति तीर्थानि माहात्म्यैः स्वैः पृथक् पृथक्॥\nयावन्न तीर्थराजस्य माहात्म्यं वर्ण्यते द्विजैः ॥१६॥"
  },
  {
    "text": "पुष्करादीनि तीर्थानि प्रयच्छंति स्वकं फलम्॥\nतीर्थराजः समुद्रस्तु सर्वतीर्थफलप्रदः ॥१७॥"
  },
  {
    "text": "भूतले यानि तीर्थानि सरितश्च सरांसि च॥\nविशंति सागरे तानि तेन वै श्रेष्ठतां गतः ॥१८॥"
  },
  {
    "text": "राजा समस्ततीर्थानां सागरः सरितां पतिः॥\nतस्मात्समस्ततीर्थेभ्यः श्रेष्ठोऽसौ सर्वकामदः ॥१९॥"
  },
  {
    "text": "तमो नाशं यथाभ्येति भास्करेऽभ्युदिते सति॥\nकोट्यो नवनवत्यस्तु यत्र तीर्थानि संति वै ॥२०॥"
  },
  {
    "text": "तस्मात्स्नानं च दानं च होमं जप्यं सुरार्चनम्॥\nयत्किञ्चित्क्रियते तत्र तदक्षयमितीरितम् ॥२१॥"
  },
  {
    "text": "मोहिन्युवाच॥\nसर्वेषु तु समुद्रेषु क्षारोऽयं सरितां पतिः॥\nकथं जातो गुरो ब्रूहि सर्वज्ञोऽसि यतो द्विज ॥२२॥"
  },
  {
    "text": "वसुरुवाच॥\nश्रृणु वक्ष्यामि सुभगे क्षारत्वं चास्य वारिधेः॥\nयथा प्राप्तः पुरासीच्च मात्रास्य जगतामपि ॥२३॥"
  },
  {
    "text": "पुरा सृष्टिक्रमे जाताः समुद्राः सप्त मोहिनि॥\nराधिका गर्भसंभूता दिव्यदेहाः पृथग्विधाः ॥२४॥"
  },
  {
    "text": "एकदा राधिकानाथः कांतया सह संगतः॥\nआस्ते वृन्दावने साक्षाद्गोपगोपीगवांपतिः ॥२५॥"
  },
  {
    "text": "रासमंडलमध्ये तु सुदीप्ते मणिमण्डपे॥\nसुस्निग्धया समायुक्तः श्रृंगारे कांतया तया ॥२६॥"
  },
  {
    "text": "ते सप्त सागरा बालाः स्तन्यपानकृतक्षणाः॥\nततस्ते सर्वतो दृष्ट्वा मातरं तां जगत्प्रसूम् ॥२७॥"
  },
  {
    "text": "क्षुधार्ताश्च रुदंतस्तु आसेदुर्मणिमंडपम्॥\nतत्र जग्मुस्तु ते सर्वे स्तन्यपान कृतेक्षणाः ॥२८॥"
  },
  {
    "text": "सर्वे निवारिताश्चापि द्वारस्थैर्वल्लवीगणैः॥\nविविशुश्च भृशं क्रुद्धा बालकास्ते स्तनार्थिनः ॥२९॥"
  },
  {
    "text": "उपेक्षिता गोपिकाभिर्मातुरुत्संगवर्तिनः॥\nततस्तु प्ररुदन्तो वै ते गत्वा मणिमंडपम् ॥३०॥"
  },
  {
    "text": "उच्चैः प्रचुक्रुशुद्रेवि मातः क्वासीतिवादिनः॥\nयदा नाह्वयते माता बालकांस्तान्स्तनार्थिनः ॥३१॥"
  },
  {
    "text": "तदा कनिष्ठः सर्वेषां विवेशायं रतिस्थलम्॥\nतं दृष्ट्वा स्वसुतं राधा मुग्धं श्रृंगारभंगदम् ॥३२॥"
  },
  {
    "text": "शशाप क्षुभिता भद्रे भूर्लोकं यात मा चिरम्॥\nयतः श्रृंगारभंगं तु मम कर्तुं समुद्यताः ॥३३॥"
  },
  {
    "text": "ततो यूयं भुवं गत्वा स्थास्यथैकाकिनः सुताः॥\nतच्छ्रुत्वा वचनं मातुर्जगद्धात्र्या विरंचिजे ॥३४॥"
  },
  {
    "text": "अत्युच्चै रुरुदुः सर्वे वियोगभयकातराः॥\nततः प्रसन्नो भगवाञ्छ्रीकृष्णः प्रणतार्तिहा ॥३५॥"
  },
  {
    "text": "मा भैष्ट पुत्रास्तिष्ठामि समीपे भवतामहम्॥\nद्रवरूपा भवंतस्तु पृथग्रूपचराः सदा ॥३६॥"
  },
  {
    "text": "वर्तध्वं क्षारतां यातु कनिष्ठोऽभ्यंतरे स्थितः॥\nएवमुक्त्वा जगन्नाथो बालकान्विससर्ज ह ॥३७॥"
  },
  {
    "text": "तेषां तु सांत्वनोर्थाय समीपस्थः सदाभवत्॥\nयः प्रविष्टो रतिगृहं स क्षारोदो बभूव ह॥\nअन्ये तु द्रवरूपा वै क्षीरोदाद्याः पृथक् स्थिताः ॥३८॥"
  },
  {
    "text": "मोहिन्युवाच॥\nका राधा भवता प्रोक्ता गुरो लोकप्रसूः सती॥\nतस्यास्तत्वं समाख्याहि श्रोतुं कौतूहलं मम ॥३९॥"
  },
  {
    "text": "पुराणेषु रहस्यं तु राधामाधववर्णनम्॥\nयतः सर्वं भवान्वेत्ति याथातथ्येन सुव्रत ॥४०॥"
  },
  {
    "text": "वसिष्ठ उवाच॥\nतच्छ्रुत्वा मोहिनीवाक्यं भूपते स वसुर्महान्॥\nअतीव भक्तो गोविंदे निमग्रहृदयोऽभवत् ॥४१॥"
  },
  {
    "text": "पुलकांकितसर्वांगः प्रहृष्टहृदयो मुदा॥\nउवाच मोहमापन्नो मोहिनीं द्विजसत्तमः ॥४२॥"
  },
  {
    "text": "वसुरुवाच॥\nश्रृणु देवि प्रवक्ष्यामि रहस्यातिरहस्यकम्॥\nसुगोप्यं कृष्णचरितं ब्रह्मैकत्वविधायकम् ॥४३॥"
  },
  {
    "text": "प्रकृतेः पुरुषस्यापि नियंतारं विधेर्विधिम्॥\nसंहर्तारं च संहर्तुर्भगवंतं नतोऽस्म्यहम् ॥४४॥"
  },
  {
    "text": "देवि सर्वेऽवतारास्तु ब्रह्मणः कृष्णरूपिणः॥\nअवतारी स्वयं कृष्णः सगुणो निर्गुणः स्वयम् ॥४५॥"
  },
  {
    "text": "स एव रामः कृष्णश्च वस्तुतो गुणतः पृथक्॥\nसर्वे प्राकृतिका लोका गोलोको निर्गुणः स्वयम् ॥४६॥"
  },
  {
    "text": "गावस्तेजोंऽशवो भद्रे वेदविद्भिर्निरूपिताः॥\nब्रह्मविष्णुशिवाद्यास्तु प्राकृता गुणनिर्मिताः ॥४७॥"
  },
  {
    "text": "तत्तेजः सर्वदा देवि निर्गुणं गुणकृन्मतम्॥\nगुणास्तदंशवो भद्रे सर्वे व्याकृतरूपिणः ॥४८॥"
  },
  {
    "text": "व्याकृतोत्पादका ज्ञेया रजः सत्त्वतमोभिधाः॥\nअव्याकृतस्य पुंसो हि गुणा विज्ञापकाः शुभे ॥४९॥"
  },
  {
    "text": "देहभूताः स्मृतास्तस्य तच्छक्तिः प्रकृतिर्मता॥\nप्रधानप्रकृतिं प्राहुः कार्यकारणरूपिणीम् ॥५०॥"
  },
  {
    "text": "साक्षिणं पुरुषं प्राहुर्निर्गुणं तु सनातनम्॥\nपुरुषो वीर्यमाधत्त प्रकृत्यां च ततो गुणाः ॥५१॥"
  },
  {
    "text": "सत्त्वाद्या ह्यभवंस्तेभ्यो महत्तत्वं समुद्गतम्॥\nपुरुषस्येच्छया तत्तु व्याकृतं समभूदहम् ॥५२॥"
  },
  {
    "text": "तत्त्रिधा समभूद्भद्रे द्रव्यज्ञानक्रियात्मकम्॥\nवैकारिकस्तैजसश्च तामसश्चेत्यहं त्रिधा ॥५३॥"
  },
  {
    "text": "वैकारिकान्मनो जज्ञे देवा वैकारिका दश ॥५४॥"
  },
  {
    "text": "दिग्वातार्कप्रचेतोश्विब्रंह्मेंद्रोपेंद्रमित्रकाः॥\nतैजसानींद्रियाण्याहुर्ज्ञानकर्ममयानि च ॥५५॥"
  },
  {
    "text": "श्रोत्रत्वग्घ्राणदृग्जिह्वाविज्ञानेंद्रियरूपकाः॥\nकर्मेंद्रियाणि सुभगे वाग्वोर्मेढ्रांघ्रिपायवः ॥५६॥"
  },
  {
    "text": "शब्दस्तु तामसाज्जज्ञे तस्मादाकाश एव च॥\nआकाशादभवत्स्पर्शस्तस्माद्वायुरभूत्सति ॥५७॥"
  },
  {
    "text": "वायोरभूत्ततो रूपं तस्मात्तेजो व्यजायत॥\nतेजसस्तु रसस्तस्मादापः समभवन्सति ॥५८॥"
  },
  {
    "text": "अद्भ्यो गंधः समुत्पन्नो गंधात्क्षितिरजायत॥\nचराचरस्य निष्ठा तु भूमावेव प्रदृश्यते ॥५९॥"
  },
  {
    "text": "आकाशादिषु तत्वेषु एकद्वित्रिचतुर्गुणाः॥\nभूमौ पंच गुणाः प्रोक्ता विशेषस्तु ततः क्षितेः ॥६०॥"
  },
  {
    "text": "कालमायांशलिंगेभ्य एतेभ्योंऽडमचेतनम्॥\nसमभूच्चेतनं जातं दरेण विशता सति ॥६१॥"
  },
  {
    "text": "तस्मादंडाद्विराड् जज्ञे सोऽशयिष्ट जलांतरे॥\nमुखादीन्यस्य जातानि विराजोऽवयवा अपि ॥६२॥"
  },
  {
    "text": "वचनादेश्च सिद्ध्यर्थं सलिलस्थस्य भामिनि॥\nतस्य नाभ्यामभूत्पद्मं सहस्रार्कोरुदीधितिः ॥६३॥"
  },
  {
    "text": "तस्मिन्स्वयंभूः समभूल्लोकानां प्रपितामहः॥\nतेन तप्त्वा तपस्तीव्रं पुंसोऽनुज्ञामवाप्य च ॥६४॥"
  },
  {
    "text": "लोकाश्च लोकपालाश्च कल्पिता ब्रह्मणा सति॥\nकट्यादिभिरधः सप्त सप्तोर्द्धं जघनादिभिः ॥६५॥"
  },
  {
    "text": "चतुर्दशभिरेभिस्तु लोकैर्ब्रह्मांडमीरितम्॥\nतस्मिन्ससर्ज भूतानि स्थावराणि चराणि च ॥६६॥"
  },
  {
    "text": "ब्रह्मणो मनसो जाताश्वत्वारः सनकादयः॥\nदेहाद्भावादयो देवि यैरिदं वर्द्धितं जगत् ॥६७॥"
  },
  {
    "text": "इति श्रीबृहन्नारदीयपुराणोत्तरभागे मोहिनीवसुसंवादे पुरुषोत्तममाहात्म्ये ब्रह्माण्डोत्पत्तिवर्णनं नामाष्टपञ्चाशत्तमोऽध्यायाः ॥५८॥"
  }
]
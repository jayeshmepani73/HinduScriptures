[
  {
    "text": "काष्ठीलोवाच॥\nराक्षसं धावमानं तु कालांतकयमोपमम्॥\nदृष्ट्वा सा राक्षसी प्राह भर्तारं मम शंकिता ॥१॥"
  },
  {
    "text": "प्रक्षिपस्वानलप्रख्यां शक्तिं हेमविभूषिताम्॥\nममायं पंचतां यातु दिगंबररिपुप्रिय ॥२॥"
  },
  {
    "text": "तस्या वाक्यान्मम पतिः पौरुषे तु व्यवस्थितः॥\nमुमोच विपुलां शक्तिं रक्षोवक्षस्थल प्रति ॥३॥"
  },
  {
    "text": "ज्वलंती ज्वलनप्रख्या द्योतयंती दिशो दश॥\nदिव्यांशुतीक्ष्ण वक्त्राता किंकिणीशतनादिता ॥४॥"
  },
  {
    "text": "रक्तचंदनलिप्तांगी रक्तवस्त्रोपशोभिता॥\nहृदि तस्य निपत्यासौ शक्तिर्विप्रकरच्युता ॥५॥"
  },
  {
    "text": "कृत्वा भस्मावशेषं तु राक्षसं गगनं ययौ॥\nपातयित्वा स्वभर्तारं विप्रहस्तेन राक्षसी ॥६॥"
  },
  {
    "text": "कृतकृत्यमिवात्मानं मेने हृष्टतनूरुहा॥\nअथोवाच द्विजं हृष्टा राक्षसी शुभलोचनम् ॥७॥"
  },
  {
    "text": "एहि कांत गुहां रम्यां प्रविश त्वं यदृच्छया॥\nभुंक्ष्व भोगान्मया सार्द्धं ये दिव्या ये च मानुषाः ॥८॥"
  },
  {
    "text": "तथेति प्राणनाथो मे प्राहहृष्टवपुस्तदा॥\nततः सादाय मे कांतं स्वां प्रविष्टा गुहां मुदा ॥९॥"
  },
  {
    "text": "असंवीक्ष्यैव तद्भस्म भर्तृदेहसमुद्भवम्॥\nकुचाभ्यामुन्नताभ्यां सा मद्भर्तारमपीडयत् ॥१०॥"
  },
  {
    "text": "दर्शयामास तां तन्वीं कुमारीं शयने स्थिताम्॥\nइयं तेनासितापांगी बिम्बोष्ठी कांचनप्रभा ॥११॥"
  },
  {
    "text": "भार्यार्थे समुपानीता वाराणस्या द्विजोत्तम॥\nयस्याः सीमां न लंघंति पातकानि ह्यशेषतः ॥१२॥"
  },
  {
    "text": "शक्तिक्षेत्रं च तां प्राहुः पुण्यं पापक्षयंकरम्॥\nया गृहं त्रिपुरारेश्च पञ्चगव्यूतिसंस्थिता ॥१३॥"
  },
  {
    "text": "यस्यां मृताः पुनर्मर्त्या गर्भवासं विशंति न॥\nस त्वमस्या गृहं पित्र्यं पुनर्नय सुलोचनाम् ॥१४॥"
  },
  {
    "text": "इमानि तव रत्नानि शयनान्यासनानि च॥\nमया सह समस्तानि विक्रीणीहि निजेच्छया ॥१५॥"
  },
  {
    "text": "त्वदर्थे राक्षसो घोरो मया ब्रह्मन्निषूदितः॥\nमुग्धया तव रूपेण प्रेषितो यमसादनम् ॥१६॥"
  },
  {
    "text": "तस्मान्ममोपिरि विभो कृत्वा विश्वासमात्मना॥\nभजस्व मां विशालाक्ष भक्तां वै कामरूपिणीम् ॥१७॥"
  },
  {
    "text": "एतच्छ्रुत्वा तु वचनं भर्ता मे चारुलोचने॥\nराक्षस्याः कामतप्तायाः कुमार्याः सन्निधौ शुभे ॥१८॥"
  },
  {
    "text": "उवाच राक्षसीं तां तु सशंको मधुरं वचः॥\nसुभगे नीतिशास्त्रेषु विश्वस्तव्या न योषितः ॥१९॥"
  },
  {
    "text": "कौमारं या पतिं हन्ति सा कथं मां न हिंसति॥\nमत्तो रूपाधिकं मत्वा परं पुरुषलंपटा ॥२०॥"
  },
  {
    "text": "सोऽहं विश्वासभावेन विश्वस्तस्ते वरानने ॥२१॥"
  },
  {
    "text": "अद्य वाथ परेद्युर्वा पक्षे मासेऽथ वत्सरे॥\nव्यापादय यथेच्छं वा त्वां प्रपन्नोऽस्मि भामिनि ॥२२॥"
  },
  {
    "text": "एवमेव त्वया कार्यं नाद्य चोपकृतं तव॥\nआत्मा ते सर्वथा देयः प्रतीकारस्य हेतवे ॥२३॥"
  },
  {
    "text": "मदर्थे निहतो भर्ता त्वया निःशंकया यतः॥\nततोऽहं नोत्तरं वच्मि परं किंचित्सुलोचने ॥२४॥"
  },
  {
    "text": "तच्छ्रुत्वा वचनं तस्य मद्भर्तुः साब्रवीदिदम्॥\nविश्वस्तहिंसनं ब्रह्मन् ब्रह्महत्या समं भवेत् ॥२५॥"
  },
  {
    "text": "यद्येवं राक्षसीं क्रूरां मन्यसे पतिघातिनीम्॥\nपतिं तथापि गर्हेयं विश्वस्तं घातये कथम् ॥२६॥"
  },
  {
    "text": "सूक्ष्मा हि धर्मस्य गतिर्न ज्ञायेत कथंचन॥\nकेनापि कुत्रचिद्देवदैत्यराक्षसकादिना॥\nकेचिन्मनुष्याः पटवो धर्मसूक्ष्मत्वचिंतने ॥२७॥"
  },
  {
    "text": "येऽनित्येन शरीरेण नैष्कर्म्यं साधयंत्युत॥\nश्रूयते च पुराणेषु किंचिदत्र निगद्यते ॥२८॥"
  },
  {
    "text": "धर्मस्यैवानुकूल्येन विष्णुना प्रभविष्णुना॥\nदशावतारग्रहणे दुःखं प्राप्तमनेकधा ॥२९॥"
  },
  {
    "text": "क्व सीतार्थं श्रीनिवासो रामो लक्ष्मणसंयुतः॥\nविलापं कुरुते नागपाशबन्धादिकर्मसु ॥३०॥"
  },
  {
    "text": "क्व देवदेवो वसुदेवसूनुर्विज्ञानरूपो निखलप्रपंची॥\nहा कष्टमित्यस्रदृगादिचेष्टः पार्थोग्रसनादिकभृत्यकृत्यः ॥३१॥"
  },
  {
    "text": "ईशस्य कृत्यं द्विज दुर्विभाव्यं धर्मानुकूल्येन समास्थितस्य॥\nव्यासः स्वयं वेदविभागकर्त्ता पाराशरिस्तत्त्वदृगिज्यमूर्तिः॥\nकन्यात्वविध्वसकवीर्यजन्मा कानीनसंज्ञोऽनुजदारगामी ॥३२॥"
  },
  {
    "text": "परिवेत्ता च दिधिषूः शन्तनुः स्वःसरित्पत्तिः॥\nदिधिषू तनयः साक्षाद्वसुः स्त्रीवादमृत्युभाक् ॥३३॥"
  },
  {
    "text": "ये गोलकसुताः कुण्डाः पांडवाः समयोनिगाः॥\nतेषां संकीर्तनं पुण्यं पवित्रं पापनाशनम् ॥३४॥"
  },
  {
    "text": "यं ध्यायंति स्मरंत्यद्धा योगमूर्तिः सनातनः ॥३५॥"
  },
  {
    "text": "विष्णुर्वेश्यासमासक्तः प्रह्लादाद्युपदेशकृत्॥\nश्रीनृसिंहोऽसुरध्वंसी देवदेवाधिदैवतम् ॥३६॥"
  },
  {
    "text": "संसारवासनाध्वंसी देवदेवाधिदैवतम्॥\nसंसारवासनाध्वंसी स्वर्णाक्षभवनस्थितिः ॥३७॥"
  },
  {
    "text": "जामदग्न्यः स्वयं सिद्धस्तपसा दग्धकिल्बिषः॥\nईश्वरः क्षत्रसंहारभ्रूणहत्यादिकर्मकृत् ॥३८॥"
  },
  {
    "text": "स्वयमेवर्षभो योगी लोकशिक्षापरो द्विजः॥\nलोकग्लानिकरो जातः कुर्वन्धर्मानुरोधतः ॥३९॥"
  },
  {
    "text": "नारदो नारदो भूयो भूयो भूयोऽपि नारदः॥\nनारायणपरो नारो नरो नरहितोऽमरः ॥४०॥"
  },
  {
    "text": "गौतमो गौतमो विप्र गोपचेष्टापरायणः॥\nवेदबाह्यार्थसंयुक्तशास्त्री वेदोपकार कृत् ॥४१॥"
  },
  {
    "text": "वसुष्ठश्चोर्वशीजातोऽगस्त्योऽपि स्वयमीश्वरौ॥\nयेन लोकोपकारार्थं वासिष्ठं शास्त्रमुत्तमम् ॥४२॥"
  },
  {
    "text": "कृतं यस्मिन्पुराणानि वेदाः साम्यत्वमागताः॥\nयः स्वयं रामचन्द्रस्य गुरुः सर्वेश्वरस्य च ॥४३॥"
  },
  {
    "text": "स कथं गाधिजाशप्तस्तिर्यग्योनिमुपागमत्॥\nयो दमित्वा विभुर्विंध्यं वातापिं सागरं स्थितः ॥४४॥"
  },
  {
    "text": "स कथं मृतकादाता दुष्करं समुपासते॥\nयो विधिः कर्मसाक्ष्यादिवन्द्यो मान्यः पितामहः ॥४५॥"
  },
  {
    "text": "मोहिनीमोहितो देहमुत्ससर्ज कथं स च॥\nयः शिवः शिवदः साक्षात्प्रकृतीशः परात्परः ॥४६॥"
  },
  {
    "text": "स कथं देवपत्नीगः श्मशानाशुभचेष्टितः॥\nतस्माद्द्विज सदाचारो निषेव्यो विधिना विधिः ॥४७॥"
  },
  {
    "text": "तमहंभावनायुक्तो नो हेयाद्यो विदां वरः॥\nस शांतिमाप्नुयादग्र्यां धम्यामुभयसंस्थिताम् ॥४८॥"
  },
  {
    "text": "आपवर्ग्यः स्मृतो धर्मो धनं धर्मैकसाधनम्॥\nतन्मया साधितो धर्मः सर्वोत्तमधनात्मना ॥४९॥"
  },
  {
    "text": "श्रृणु विप्रात्र धर्मस्य गतिं सूक्ष्मां वदाम्यहम्॥\nयदा समागतो भर्ता मम कन्यां समाहरन् ॥५०॥"
  },
  {
    "text": "त्वां पश्यन् निजकर्मस्थं कोऽपि दोषो न तस्य वै॥\nमया पृष्टः कथं नाम कन्येयं समुपाहृता ॥५१॥"
  },
  {
    "text": "तदा तेन मृषा वाक्यमुक्तं मद्भक्षणार्थकम्॥\nतन्निशम्याह मां बद्धा स्वयं चास्थानि दर्शनात् ॥५२॥"
  },
  {
    "text": "ये वदंति च दांपत्ये भार्या मोक्षविरोधिनी॥\nन ते तत्त्वदृशो ज्ञेया न सा भार्या विरोधिनी ॥५३॥"
  },
  {
    "text": "भार्या समुद्धरेत्पापात्पतंतं निरये पतिम्॥\nसा भार्यान्या कर्मवल्लीरूपा संसारदायीनी ॥५४॥"
  },
  {
    "text": "पापं किमत्र तन्मत्तः सम्यक्छृणु स्वयं वर॥\nअलीकं नैव वक्तव्यं प्राणैः कंठगतैरपि ॥५५॥"
  },
  {
    "text": "सत्यमेवाचरेत्सत्ये साक्षाद्धर्मे व्यवस्थितः॥\nसत्ये समास्थितो ब्रह्मा सत्ये सन्तः समास्थिताः ॥५६॥"
  },
  {
    "text": "सत्ये समास्थितं विश्वं सर्वदा सचराचरम्॥\nसत्यं ब्रूयादिति वचो वेदांतेषु प्रगीयते ॥५७॥"
  },
  {
    "text": "सत्यं ब्रह्मस्वरूपं हि तत्सत्यमभिधीमहि॥\nसत्यं तु सर्वदा विप्र मंगलं मंगलप्रदम् ॥५८॥"
  },
  {
    "text": "असत्यमात्मक्षयदं सद्यः प्रत्ययकारकम्॥\nस्त्रीषु सत्यं न वक्तव्यं तत्रापि श्रृणु कारणम् ॥५९॥"
  },
  {
    "text": "निधिं स्त्रियै न कथयेदित्यादौ दोषवारणम्॥\nउक्तं तद्धर्मजनकं धर्मसूक्ष्मत्वदर्शकम् ॥६०॥"
  },
  {
    "text": "कुशा द्विजा जलं वह्निर्वेदा भूकालदिक्सुराः॥\nसाक्ष्ये यत्र विवाहेषु दांपत्यं तदुदीरितम् ॥६१॥"
  },
  {
    "text": "समंगीकरणं कर्म विवाहे तु विधीयते॥\nस्त्रीपुंसोर्द्विजसंस्कारे निर्दिष्टं गुरुशिष्ययोः ॥६२॥"
  },
  {
    "text": "तस्मात्परस्परं ज्ञेयो गुरुशिष्यौ वधूवरौ॥\nनानयोरणुमात्रोऽपि भेदो बोध्यो विजानता ॥६३॥"
  },
  {
    "text": "तत्तत्कर्मानुरूपत्वात्प्राधान्यस्त्रीनियोज्ययोः॥\nक्वचिद्व्यत्ययदोषश्चेद्दैवमेवात्र कारणम् ॥६४॥"
  },
  {
    "text": "दैवाधीनं जगत्सर्वं सदेवासुरमानुषम्॥\nदैवं तत्पूर्वजन्मानि संचिताः कर्मवासनाः ॥६५॥"
  },
  {
    "text": "प्राप्तं निषेवन्नन्योन्यं वर्तते कामकारकम्॥\nशुभं वाप्यशुभं विप्र तं तु शांतं विदुर्बुधाः ॥६६॥"
  },
  {
    "text": "शांतः सत्यसमाचारो जंतुर्लोकप्रतारकः॥\nएवमादि विदित्वा तु नायं भर्ता निपातितः ॥६७॥"
  },
  {
    "text": "कन्यात्वध्वंसकात्पापात्पूतो मदुपकारतः॥\nगतिं प्रयातः कृतिनां त्वद्धस्तविनिपातितः ॥६८॥"
  },
  {
    "text": "मया तूपकृतं पत्ये जानंत्या धर्मसूक्ष्यताम्॥\nत्वत्प्राणरक्षणे धर्मो ममाभूद्द्विजसत्तम ॥६९॥"
  },
  {
    "text": "तेन धर्मेण किं प्राप्तमिति सम्यङ्निबोध मे॥\nराक्षसीं योनिमापन्ना राक्षसस्य प्रिया ह्यहम् ॥७०॥"
  },
  {
    "text": "कामरूपा ब्राह्मणी तु संजाता धर्मकारणात्॥\nधर्मकामदुघा धेनुः संतोषो नंदनं वनम् ॥७१॥"
  },
  {
    "text": "विद्या मोक्षकरी प्रोक्ता तृष्णा वैतरणी नदी॥\nवैतरण्यां पतन्भर्ता मयोद्धृत इहाभवत् ॥७२॥"
  },
  {
    "text": "अस्याश्चोपकृतं विप्र वर्णोत्तमनिवेशनात्॥\nइयं त्वसंगिनी भार्या भविष्यति पितुर्गृहे ॥७३॥"
  },
  {
    "text": "अहं तवास्याश्च सदा रक्षिका धर्मबोधिनी॥\nमत्संगमात्पूर्वमेव या भार्या विप्र तेऽभवत् ॥७४॥"
  },
  {
    "text": "इयं त्वत्संगिनी भार्या भविष्यति वरानना॥\nसापि तिर्यग्गतिं प्राप्य मुच्यते मदनुग्रहात् ॥७५॥"
  },
  {
    "text": "अहं पुरा भवेऽभूवं रमणी लोकसुन्दरी॥\nकंदलीति च विख्याता तनयौर्वमुनेर्द्विज ॥७६॥"
  },
  {
    "text": "तपः प्रभावात्संजाता यमला मिथुनंधरा॥\nपुरुषो मे सहभवो दमितो धर्मकारणात् ॥७७॥"
  },
  {
    "text": "तेनैवौर्वेण शिष्टाहं दत्ता दुर्वाससे भवम्॥\nतं पतिं प्राप्य विप्रेंद्र प्राक्कर्मवशागा ह्यहम् ॥७८॥"
  },
  {
    "text": "कलहाभिरता पत्या शप्ता भस्मत्वमागता॥\nकिंचित्पापावशेषेण राक्षसीं योनिमागता ॥७९॥"
  },
  {
    "text": "तत्र योनौ मया लब्धो भर्तायं राक्षसाधिपः॥\nगोभिलो नाम तेजस्वी स त्वया विनिपातितः ॥८०॥"
  },
  {
    "text": "शोपोऽस्य पूर्ववयसिबभूव द्विजसत्तम॥\nकस्याश्चिद्राजकन्यायाः स्त्रियाऽऽरब्धा मृतिस्तव ॥८१॥"
  },
  {
    "text": "अहं तु राक्षसीभावरहिता पूर्वकर्मणः॥\nशुभस्य बलमापन्ना जाता तव सहायिनी ॥८२॥"
  },
  {
    "text": "दुःखिताहं कृता भर्त्रा कुमार्याहरणात्पुरा॥\nभार्याथ पापिना ब्रह्मंस्तेन व्यापादितो मया ॥८३॥"
  },
  {
    "text": "विश्वस्तो हि यतस्त्वं वै मम सर्वेण चेतसा॥\nततस्त्वां गोपयिष्यामि सर्वभावेन कामुक ॥८४॥"
  },
  {
    "text": "एष ते शपथः सत्यः पंचभूतोपसाक्षिकः॥\nकृत्स्नस्य पुरुषस्येह सन्निधौ व्याहृतो मया ॥८५॥"
  },
  {
    "text": "न करोषि द्विजश्रेष्ठ संविदं ह्यन्यथा क्वचित्॥\nमद्वाक्ये भवता स्थेयं सर्वकृत्येषु मानद ॥८६॥"
  },
  {
    "text": "एतच्छ्रुत्वा तु वचनं राक्षस्या परिभाषितम्॥\nप्रतिपेदे वचः सर्वं यत्कृतं हि तया तदा ॥८७॥"
  },
  {
    "text": "ततः सा राक्षसी सर्वं संप्रगृह्य गुहाधनम्॥\nकरेणुरूपिणी भूत्वा पृष्ठे कृत्वा पतिं मम ॥८८॥"
  },
  {
    "text": "तया सह विशालाक्ष्या रत्नावल्या मुदान्विता॥\nययावाकाशमार्गेण काशीमभि मुलोचने ॥८९॥"
  },
  {
    "text": "इति श्रीबृहन्नारदीयपुराणोत्तरभागे मोहिनीचरिते काष्ठीलोपाख्यानं नामाष्टाविंशोऽध्यायः ॥२८॥"
  }
]
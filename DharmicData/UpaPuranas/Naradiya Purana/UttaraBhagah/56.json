[
  {
    "text": "वसुरुवाच॥\nअन्यच्छणु महाभागे तस्मिञ्छ्रीपुरुषोत्तमे॥\nतीर्थव्रजं महत्पुण्यं दर्शनात्पापनाशनम् ॥१॥"
  },
  {
    "text": "अनंताख्यं वासुदेवं दृष्ट्वा भक्त्या प्रणम्य च॥\nसर्वपापविनिर्मुक्तो नरो याति परं पदम् ॥२॥"
  },
  {
    "text": "श्वेतगंगां नरः स्नात्वा यः पश्येच्छ्वतमाधवम्॥\nमत्स्याख्यं माधवं चैव श्वेतद्वीपं स गच्छति ॥३॥"
  },
  {
    "text": "तुषारप्रतिमं शुद्धं शंखचक्रगदाधरम्॥\nसर्वलक्षणसंयुक्तं पुंडरीकायतेक्षणम् ॥४॥"
  },
  {
    "text": "श्रीवत्सवक्षसा युक्तं सुप्रसन्नं चतुर्भुजम्॥\nवनमालावृतोरस्कं मुकुटांगदधारिणम् ॥५॥"
  },
  {
    "text": "पीतवस्त्रं सुपीनांसं कुंडलाभ्यामलं कृतम्॥\nकुशाग्रेणापि राजेंद्र श्वेतगांगेयमेव च ॥६॥"
  },
  {
    "text": "स्पृष्ट्वा स्वर्गं गमिष्यंति विष्णुभक्ताः समाहिताः॥\nयस्त्विमां प्रतिमां पश्येन्माधवाख्यां शशिप्रभाम् ॥७॥"
  },
  {
    "text": "शंखगोक्षीरसंकाशामशेषाघविनाशिनीम्॥\nतां प्रणम्य सकृद्भक्त्या पुंडरीकनिभेक्षणाम् ॥८॥"
  },
  {
    "text": "विहाय सर्वकामान्वै विष्णुलोके महीयते॥\nमन्वंतराणि तत्रैव देवकन्याभिरावृतः ॥९॥"
  },
  {
    "text": "गीयमानश्च गंधर्वैः सिद्धविद्याधरार्चितः॥\nभुनक्ति विपुलान्भोगान्यथेष्टं दैवतैः सह ॥१०॥"
  },
  {
    "text": "च्युतस्तस्मादिहागत्य मानुष्ये ब्राह्मणो भवेत्॥\nवेदवेदांगविद्धीमान् भोगवांश्चिरजीवितः ॥११॥"
  },
  {
    "text": "गजाश्वरथयानाढ्यो धनधान्यवृतः शुचिः॥\nरूपवान्बहुभाग्यश्च पुत्रपौत्रसमन्वितः ॥१२॥"
  },
  {
    "text": "पुरुषोत्तमं पुनः प्राप्य वटमूलेऽथ सागरे॥\nत्यक्त्वा देहं हरिं स्मृत्वा ततः शांतं पदं व्रजेत् ॥१३॥"
  },
  {
    "text": "श्वेतमाधवमालोक्य समीपे मत्स्यमाधवम्॥\nएकार्णवे जले पूर्वं रूपं रोहितमास्थितः ॥१४॥"
  },
  {
    "text": "वेदानां हरणार्थाय रसातलतले स्थितः॥\nचिंतयित्वा क्षितिं मत्स्यं तस्मिन्स्थाने व्यवस्थितम् ॥१५॥"
  },
  {
    "text": "आधाय तरुणं रूपं माधवं मत्स्यमाधवम्॥\nप्रणम्य प्रयतो भूत्वा सर्वान्कष्टान्विमुंचति ॥१६॥"
  },
  {
    "text": "प्रयाति परमं स्थानं यत्र देवो हरिः स्वयम्॥\nकाले पुनरिहायातो राजा स्यात्पृथिवीतले ॥१७॥"
  },
  {
    "text": "मत्स्यमाधवमासाद्य दुराधर्षो भवेन्नरः॥\nदाता भोक्ता भवेद्योद्धा वैष्णवः सत्यसंगरः ॥१८॥"
  },
  {
    "text": "योगं प्राप्य हरेः पश्चात्ततो मोक्षमवाप्नुयात्॥\nमत्स्यमाधवमाहात्म्यं मया ते परिकीर्तितम् ॥१९॥"
  },
  {
    "text": "यं दृष्ट्वा ब्रह्मतनये सर्वान्कामानवाप्नुयात्॥\nमार्जनं तत्र वक्ष्यामि मार्कंडेयह्रदे शुभे ॥२०॥"
  },
  {
    "text": "भक्त्या तु तन्मना भूत्वा पुराणं पुण्यमुक्तिदम्॥\nमार्कंडेयह्रदे स्नानं सर्वकालं प्रशस्यते ॥२१॥"
  },
  {
    "text": "चतुर्दश्यां विशेषेण सर्वपापप्रणाशनम्॥\nतद्वत्स्नानं समुद्रस्य सर्वकालं प्रशस्यते ॥२२॥"
  },
  {
    "text": "पौर्णमास्यां विशेषेण हयमेधफलं लभेत्॥\nपूर्णिमा ज्येष्ठमासस्य ज्येष्ठा ऋक्षं यदा भवेत् ॥२३॥"
  },
  {
    "text": "तदा गच्छेद्विशेषण तीर्थराजं परं शुभम्॥\nकायवाङ्मानसैः शुद्धसद्भावोऽनन्यमानसः ॥२४॥"
  },
  {
    "text": "सर्वद्वंद्वविनिर्मुक्तो वीतरागो विमत्सरः॥\nकल्पवृक्षं वटं रम्यं यत्र साक्षाज्जनार्दनः ॥२५॥"
  },
  {
    "text": "प्रदक्षिणं प्रकुर्वीतं त्रीन्वारान्सुसमाहितः॥\nदृष्ट्वा नश्यति यत्पापं सप्तजन्मसमुद्भवम् ॥२६॥"
  },
  {
    "text": "पुण्यं प्राप्नोति विपुलं गतिमिष्टां च मोहिनि॥\nतस्य नामानि वक्ष्यामि सप्रमाणं युगे युगे ॥२७॥"
  },
  {
    "text": "वटं वटेश्वरं शांतं पुराणपुरुषं विदुः॥\nवटस्यैतानि नामानि कीर्तितानि कृतादिषु ॥२८॥"
  },
  {
    "text": "योजनं पादहीनं च योजनार्द्धतदर्द्धकम्॥\nप्रमाणं कल्पवृक्षस्य कृतादिषु यथाक्रमम् ॥२९॥"
  },
  {
    "text": "पूर्वोक्तेन तु मंत्रेण नमस्कृत्त्वा च तं वटम्॥\nदक्षिणाभिमुखो गच्छेद्धन्वंतरशतत्रयम् ॥३०॥"
  },
  {
    "text": "यत्रासौ दृश्यते चिह्नं स्वर्गद्वारं मनोरमम्॥\nसागरांतः समाकृष्टं काष्ठं सर्वगुणान्वितम् ॥३१॥"
  },
  {
    "text": "प्रणिपत्य ततस्तिष्ठेत्परिपूज्य ततः पुनः॥\nमुच्यते सर्वपापौघैस्तथा पापग्रहादिभिः ॥३२॥"
  },
  {
    "text": "उग्रसेनः पुरा दृष्ट्वा स्वर्गद्वारेण सागरम्॥\nगत्वाऽऽचम्य शुचिस्तत्रध्यात्वा नारायणं परम् ॥३३॥"
  },
  {
    "text": "न्यसेदष्टाक्षरं मंत्रं पश्चाद्धस्तशरीरयोः॥\nॐ नमो नारायणायेति यं वदंति मनीषिणः ॥३४॥"
  },
  {
    "text": "किं कार्यं बहुभिर्मंत्रैर्मनोविभवकारकैः॥\nनमोनारायणायेति मन्त्रः सर्वार्थसाधकः ॥३५॥"
  },
  {
    "text": "आपो नरस्य सूनुत्वान्नारा इति ह कीर्तिताः॥\nविष्णोस्तस्त्वालयं पूर्वं तेन नारायणः स्मृतः ॥३६॥"
  },
  {
    "text": "नारायणपरा वेदा नारायणपरा द्विजाः॥\nनारायणपरं ज्ञानं नारायणपरा क्रिया ॥३७॥"
  },
  {
    "text": "नारायणपरो धर्मो नारायणपरं तपः॥\nनारायणपरं दानं नारायणपरं व्रतम् ॥३८॥"
  },
  {
    "text": "नारायणपरा लोका नारायणपराः सुराः॥\nनारायणपरं नित्यं नारायणपरं पदम् ॥३९॥"
  },
  {
    "text": "नारायणपरा पृथ्वी नारायणपरं जलम्॥\nनारायणपरो वह्निर्नारायणपरं नभः ॥४०॥"
  },
  {
    "text": "नारायणपरो वायुर्नारायणपरं मनः॥\nअहंकारश्च बुद्धिश्च उभे नारायणात्मके ॥४१॥"
  },
  {
    "text": "भूतं भव्यं भविष्यच्च यत्किंचिज्जीवसंज्ञितम्॥\nस्थूलं सूक्ष्मं परं चैव सर्वं नारायणात्मकम् ॥४२॥"
  },
  {
    "text": "नारायणात्परं किंचिन्नेह पश्यामि मोहिनि॥\nतेन व्याप्तमिदं सर्वं दृश्यादृश्यं चराचरम् ॥४३॥"
  },
  {
    "text": "आपो ह्यायतनं विष्णोः स चा सावम्भसांपतिः॥\nतस्मादप्सु स इत्येवं नारायणमघापहम् ॥४४॥"
  },
  {
    "text": "स्नानकाले विशेषेण चोपस्थाय जले शुचिः॥\nस्मरेन्नारायणं ध्यायेद्धस्ते काये च विन्यसेत् ॥४५॥"
  },
  {
    "text": "ॐकारं वामकट्यां तु नाकारं दक्षिणे तथा॥\nराकारं नाभिदेशे तु यकारं वामबाहुके ॥४६॥"
  },
  {
    "text": "णाकारं दक्षिणे न्यस्य यकारं मूर्ध्नि विन्यसेत्॥\nअधश्चोर्द्ध्वं च हृदये पार्श्वतः पृष्ठतोऽग्रतः ॥४७॥"
  },
  {
    "text": "ध्यात्वा नारायणं पश्चादारभेत्कवचं बुधः॥\nपूर्वे मां पातु गोविंदो दक्षिणे मधुसूदनः ॥४८॥"
  },
  {
    "text": "पश्चिमे श्रीधरो देवः केशवस्तु तथोत्तरे॥\nपातु विष्णुस्तथाग्नेये नैर्ऋते माधवोऽव्ययः ॥४९॥"
  },
  {
    "text": "वायव्ये तु हृषीकेशस्तथेशाने च वामनः॥\nभूतले पातु वाराहस्तथोर्द्ध्वे च त्रिविक्रमः ॥५०॥"
  },
  {
    "text": "कृत्वैवं कवचं पश्चादात्मानं चिंतयेत्ततः॥\nअहं नारायणो देवः शंखचक्रगदाधरः ॥५१॥"
  },
  {
    "text": "एवं ध्यात्वा तदात्मानमिमं मन्त्रमुदीरयेत्॥\n\"त्वमग्निर्द्विपदां नाथ रेतोधाः कामदीपनः ॥५२॥"
  },
  {
    "text": "प्रधानः सर्वभूतानां जीवानां प्रभुख्ययः॥\nअमृतस्यारणिस्त्वं हि देवयोनिरपांपते ॥५३॥"
  },
  {
    "text": "वृजिनं हर मे सर्वं तीर्थराज नमोऽस्तु ते\"॥\nएवमुच्चार्य विधिवत्ततः स्नानं समाचरेत् ॥५४॥"
  },
  {
    "text": "अन्यथा ब्रह्मतनये स्नानं तत्र न शस्यते॥\nकृत्वा चाब्दैवतैमत्रैरभिषेकं च मार्जनम् ॥५५॥"
  },
  {
    "text": "अन्तर्जले जपन्पश्चात्त्रिरावृत्याघमर्षणम्॥\nहयमेधो यथा देवि सर्वपापहरः क्रतुः ॥५६॥"
  },
  {
    "text": "तथाघमर्षणं चात्र सूक्तं सर्वाघपर्षणम्॥\nउत्तीर्य वाससी धौते निर्मले परिधाय च ॥५७॥"
  },
  {
    "text": "प्राणानायम्य चाचम्य संध्यां चोपास्य भास्करम्॥\nउपातिष्ठेत्ततश्चोर्द्ध्वं क्षिप्त्वा पुष्पजलाञ्जलिम् ॥५८॥"
  },
  {
    "text": "उपस्थायोर्द्धबाहुश्च तल्लिंगैभांस्करं ततः॥\nगायत्रीं पावनीं देवीं जपेदष्टोत्तरं शतम् ॥५९॥"
  },
  {
    "text": "अन्यांश्च सोरमन्त्रान्हि जप्त्वा तिष्ठन्समाहितः॥\nकृत्वा प्रदक्षिणं सूर्यं नमस्कृत्योपविश्य च ॥६०॥"
  },
  {
    "text": "स्वाध्यायं प्राङ्मुखः कृत्वा तर्पयेद्देवमानवान्॥\nऋषीन्पितॄन्हि स्वीयांश्च विधिवन्नामगोत्रवित् ॥६१॥"
  },
  {
    "text": "तोयेन तिलमिश्रेण विधिवत्सुसमाहितः॥\nश्राद्धे हवनकाले च पाणिनैकेन निर्वपेत् ॥६२॥"
  },
  {
    "text": "तर्पणे तूभयं कुर्यादेष एव विधिः सदा॥\nअन्वारब्धेन सव्येन पाणिना दक्षिणेन तु ॥६३॥"
  },
  {
    "text": "तृप्यतामिति सुव्यक्तं नामगोत्रेण वाग्यतः॥\nकायस्थैर्यस्तिलैर्मोहात्करोति पितृतर्पणम् ॥६४॥"
  },
  {
    "text": "तर्पितास्तेन पितरस्त्वङ्मांसरुधिरास्थिभिः॥\nजले स्थित्वा स्थले दत्तं स्थले स्थित्वा जलेऽर्पितम् ॥६५॥"
  },
  {
    "text": "नोपतिष्ठति तत्तोयं यद्भूम्यां न प्रतदीयते॥\nपितॄणामक्षयं स्थानं मही दत्ता विरंचिना ॥६६॥"
  },
  {
    "text": "तस्मात्तत्रैव दातव्यं पितॄणां प्रीतिमिच्छता॥\nभूमिस्तेन समुत्पन्ना भूम्यां चैव तु संस्थितम् ॥६७॥"
  },
  {
    "text": "भूम्यां चैव लयं यांति भूमौ दद्यात्ततो जलम्॥\nआस्तीर्य च कुशान्साग्रानावाह्य स्वस्वमन्त्रतः॥\nप्राचीनाग्रेषु वै देवान्याम्याग्रेषु तथा पितॄन् ॥६८॥"
  },
  {
    "text": "इति श्रीबगृहन्नारदीयपुराणोत्तरभागे मोहिनीवसुसंवादे पुरुषोत्तममाहात्म्ये षट्पञ्चाशत्तमोऽध्यायः ॥५६॥"
  }
]
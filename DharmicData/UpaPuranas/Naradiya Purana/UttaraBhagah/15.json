[
  {
    "text": "वसिष्ठ उवाच॥\nविमोच्य पातकाद्राजा गृहगोधां हसन्निव॥\nउवाच मोहिनीं हृष्टः शीघ्रमारुह्यतां हयः ॥१॥"
  },
  {
    "text": "योजनायुतगामी च क्षणात्कृष्णहयो यथा॥\nतदाकर्ण्य वचो राज्ञो मोहिनी मदलालसा ॥२॥"
  },
  {
    "text": "आरुरोह समं भर्त्रा तं हयं वातवेगिनम्॥\nउवाच च वचो भूपं भर्तारं चारुहासिनी ॥३॥"
  },
  {
    "text": "प्रचोदयेममर्वाणं स्वपुराय महीपते॥\nपुत्रवक्त्रं स्पृहा द्रष्टुं लंपटा तव वर्तते ॥४॥"
  },
  {
    "text": "तवाधीना नृपश्रेष्ठ गम्यतां यत्र ते मनः॥\nमोहिन्या वचनं श्रुत्वा तप्रस्थे नगरं प्रति ॥५॥"
  },
  {
    "text": "पश्यमानः सुसंहृष्टः पादपान्पर्वतान्नदीः॥\nवनानि सुविचित्राणि मृगान्बहुविधानपि ॥६॥"
  },
  {
    "text": "ग्रामान्दुर्गांस्तथा देशान्नगराणि शुभानि च॥\nसरांसि च विचित्राणि भूभागान्सुमनोहरान् ॥७॥"
  },
  {
    "text": "अचिरेणाश्रमं दृष्ट्वा वामदेवस्य भूपते॥\nआकाशस्थो महीपालो नमस्कृत्य त्वरान्वितः ॥८॥"
  },
  {
    "text": "पुनरेव ययौ राजा वायुवेगेन वाजिना॥\nपश्यमानो बहून्देशान्धनधान्यसमन्वितान् ॥९॥"
  },
  {
    "text": "आससाद पुरं राजा वैदिशं स्ववशं च तत्॥\nतमायांतं नृपं श्रुत्वा चारैर्द्धर्मांगदः सुतः ॥१०॥"
  },
  {
    "text": "पितरं हर्षसंयुक्तो भूपालान्वाक्यमब्रवीत्॥\nएषा प्रकारशमायाति उदीची दिङ् नृपोत्तमाः ॥११॥"
  },
  {
    "text": "मत्पितुर्वाजिनाक्रांता तत्तेजः परिरंजिता॥\nतस्माद्गच्छामहे सर्वे संमुखं ह्यवनीपतेः ॥१२॥"
  },
  {
    "text": "पितुरागतमात्रस्य संमुखं न सुतो व्रजेत्॥\nस याति नरकं घोरं यावदिंद्राश्चतुर्द्दशा ॥१३॥"
  },
  {
    "text": "संमुखं व्रजमानस्य पुत्रस्य पितरं प्रति॥\nपदे पदे यज्ञफलं प्रोचुः पौराणिका द्विजाः ॥१४॥"
  },
  {
    "text": "उत्तिष्ठध्वं व्रजाम्येष भवद्भिः परिवारितः॥\nअभिवादयितुं प्रेम्णा एष मे देवदेवता ॥१५॥"
  },
  {
    "text": "तथोत्युक्तैस्तुतैः सर्वैर्भूमिपालैर्नृपात्मजः॥\nजगाम संमुखं पद्भ्यां क्रोशमात्रं पितुस्तदा ॥१६॥"
  },
  {
    "text": "ततो राजसहस्रेण मूर्तिमानिव मन्मथः॥\nस गत्वा दूरमध्वानमाससादनृपं पथि ॥१७॥"
  },
  {
    "text": "संप्राप्य पितरं स्त्रेहाज्जगाम धरणीं तदा॥\nशिरसा राजभिः सार्द्धं प्रणाममकरोत्तदा ॥१८॥"
  },
  {
    "text": "प्रेम्णा समागतं प्रक्ष्य तं पतन्तं नृपैः सह॥\nअवरुह्य हयाद्राजा समुत्थाप्य सुतं विभो ॥१९॥"
  },
  {
    "text": "भुजाभ्यां साधु पीनाभ्यां पर्यष्वंजत भूपतिः॥\nमूर्ध्नि चैवमुपाघ्राय उवाच तनयं तदा ॥२०॥"
  },
  {
    "text": "कच्चित्पासि प्रजाः सर्वाः कच्चिद्दण्डयसे रिपून्॥\nन्यायागतेन वित्तेन कोशं पुत्र बिभर्षि च ॥२१॥"
  },
  {
    "text": "कच्चिद्विप्रेष्वत्यधिका वृत्तिर्दत्तानपायिनी॥\nकच्चित्ते कांतशीलत्वं कच्चिद्वक्ताः न निष्ठुरम् ॥२२॥"
  },
  {
    "text": "कच्चिद्गावो न दुह्यन्ते पुत्र चांडलवेश्मानि॥\nकच्चिद्वचनकर्तारस्तनयाश्च पितुः सदा ॥२३॥"
  },
  {
    "text": "कच्चिद्वधूः श्वश्रूवाक्ये वर्तते भर्तरि क्वचित्॥\nकच्चिद्विवादान्विप्रेस्तु समं नेक्षस आत्मज ॥२४॥"
  },
  {
    "text": "कच्चिद्गावो न रुध्यंते विषये विविधैस्तृणैः॥\nतुलामानानि सर्वाणि ह्यन्नादीनां सदेक्षसे ॥२५॥"
  },
  {
    "text": "कुटुंबिनं करैः पुत्र नात्यर्थमभिदूयसे॥\nकच्चिन्न द्यूतपानादि वर्तते विषये तव ॥२६॥"
  },
  {
    "text": "कच्चिद्भिन्नरसैर्लोका भिन्नवाक्यैः पुरे तव॥\nन दानैर्जीर्णवस्त्रैश्च नोपजीवंति मानवाः ॥२७॥"
  },
  {
    "text": "कच्चिदृष्ट्वा स्वयं पुत्र हस्त्यश्वं परिरक्षसि॥\nकच्चिच्च मातरः सर्वा ह्यविशेषेण पश्यसि ॥२८॥"
  },
  {
    "text": "कच्चिन्न वासरे विष्णोर्नरा भुंजंति पुत्रक॥\nशशिनि क्षीणतां प्राप्ते कच्चिच्छ्राद्धपरो नरः ॥२९॥"
  },
  {
    "text": "कच्चिच्चापररात्रेषु सदा निद्रां विमुंचसि॥\nनिद्रा मूलमधर्मस्य निद्रा पापविवर्द्धिनी ॥३०॥"
  },
  {
    "text": "निद्रा दारिद्यजननी निद्रा श्रेयोविनाशिनी॥\nनहि निद्रान्वितो राजा चिरं शास्ति वसुंधराम् ॥३१॥"
  },
  {
    "text": "पुंश्चलीव सदा भर्तुर्लोकद्वयविनाशिनी॥\nएवमुच्चरमाणं तं तनयो वाक्यमब्रवीत् ॥३२॥"
  },
  {
    "text": "धर्मांगदो महीपालं प्रणम्य च पुनः पुनः॥\nसर्वमेतत्कृतं तात पुनः कर्तास्मि ते वचः ॥३३॥"
  },
  {
    "text": "पितुर्वचनकर्तारः पुत्रा धन्या जगत्त्रये॥\nकिं ततः पातकं राजन्यो न कुर्यात्पितुर्वचः ॥३४॥"
  },
  {
    "text": "पितृवाक्यमनादृत्य व्रजेत्स्नातुं त्रिमार्गगाम्॥\nन तत्तीर्थफलं भुंक्ते यो न कुर्यात्पितुर्वचः ॥३५॥"
  },
  {
    "text": "त्वदधीनं शरीरं मे त्वदधीनं हि जीवितम्॥\nत्वदधीनो हि मे धर्मस्त्वं च मे दैवतं परम् ॥३६॥"
  },
  {
    "text": "त्रैलोक्यस्यापि दानेन न शुद्ध्येत ऋणात्सुतः॥\nकिं पुनर्देहवित्ताभ्यां केशदानादिभिर्विभो ॥३७॥"
  },
  {
    "text": "एवं ब्रुवाणं तनयं बहुभूपालसंवृतम्॥\nरुक्मांगदः परिष्वज्य पुनराह सुतं वचः॥\nसत्यमेतत्त्वया पुत्र व्याहृतं धर्मवेदिना ॥३८॥"
  },
  {
    "text": "पितुरभ्यधिकं किंचिद्दैवतं न सुतस्य हि॥\nदेवाः पराङ्मुखास्तस्य पितरं योऽवमन्यते ॥३९॥"
  },
  {
    "text": "सोऽहं मूर्ध्नात्वया पुत्र धृतस्तत्क्षितिरक्षणात्॥\nजित्वा द्वीपवतीं पृथ्वीं बहुभूपालसंवृताम् ॥४०॥"
  },
  {
    "text": "एतत्सौख्यं परं लोके एतत्स्वर्गपदं ध्रुवम्॥\nपितुरभ्यधिकः पुत्रो यद्भवेत्क्षितिमंडले ॥४१॥"
  },
  {
    "text": "सोऽहं पुत्र कृतार्थस्तु कृतः सद्गुणवर्त्मना॥\nत्वया साधयता भूपान्यथा हरिदिनं शुभम् ॥४२॥"
  },
  {
    "text": "तत्पितुर्वचनं श्रुत्वा पुत्रो धर्मांगदोऽब्रवीत्॥\nक्क गतस्तु भवांस्तात निवेश्य मयि संपदः ॥४३॥"
  },
  {
    "text": "कस्मिन्स्थाने त्वियं प्राप्ता सूर्यायुतसमप्रभा॥\nमन्ये निर्वेदमापन्न इमां सृष्ट्वा प्रजापतिः ॥४४॥"
  },
  {
    "text": "नैतद्रूपा महीपालनारी त्रैलोक्यमध्यतः॥\nमन्ये भूधरजातेयमथवा सागरोद्भवा ॥४५॥"
  },
  {
    "text": "माया वा मयदैत्यस्य प्रमदारूपसंस्थिता॥\nअहो सुनिपुणो धाता येनेयं निर्मिता विभो॥\nबालाग्रशतभागो हि व्यलीको नोपपद्यते ॥४६॥"
  },
  {
    "text": "इयं हि योग्या कनकावदाता गृहाय तुभ्यं जगतीपतीश॥\nएवं विधा मे जननी यदि स्यात्कोऽन्योऽस्ति मत्तः सुकृती मनुष्यः ॥४७॥"
  },
  {
    "text": "इति श्रीबृहन्नारदीयपुराणोत्तरभागे मोहिनीचरिते पितापुत्रसंवादो नाम पञ्चदशोऽध्यायः ॥१५॥"
  }
]
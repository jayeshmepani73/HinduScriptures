[
  {
    "text": "राजोवाच॥\nयत्त्वया व्याहृतं वाक्यं ममेदं गौतमेरितम्॥\nमंदरे पर्वतश्रेष्ठे हरिवासरभोजनम् ॥१॥"
  },
  {
    "text": "अमतेन पुराणानां व्याहृतं यद्द्विजन्मना॥\nक्षुद्रशास्त्रोपदेशेन लोलुपेन वरानने ॥२॥"
  },
  {
    "text": "पुराणे निर्णयो ह्येष विद्वद्भिः समुदाहृतः॥\nन शंखेन पिबेत्तोयं न हन्यात्कूर्मसूकरौ ॥३॥"
  },
  {
    "text": "एकादश्यां न भोक्तव्यं पक्षयोरुभयोरपि॥\nअगम्यागमने देवि अभक्ष्यस्य च भक्षणे ॥४॥"
  },
  {
    "text": "अकार्यकरणे जंतोर्गोसहस्रवधः स्मृतः॥\nजानन्नपि कथं देवि भोक्ष्येऽहं हरिवासरे ॥५॥"
  },
  {
    "text": "पुरोडाशोऽपि वामोरु संप्राप्ते हरिवासरे॥\nअभक्ष्येण समः प्रोक्तः किं पुनश्चात्तनक्रिया ॥६॥"
  },
  {
    "text": "अनुकूलं नृणां प्रोक्तं क्षीणानां वरवर्णिनि॥\nमूलं फलं पयस्तोयमुपभोज्यं मुनीश्वरैः ॥७॥"
  },
  {
    "text": "नत्वत्र भोजनं कैश्चिदेकादश्यां प्रदर्शितम्॥\nज्वरिणां लंघनं शस्तं धार्मिकाणामुपोषणम् ॥८॥"
  },
  {
    "text": "शुभं गतिप्रदं प्रोक्तं संप्राप्ते हरिवासरे॥\nज्वरमध्ये कृतं पथ्यं निधनाय प्रकल्पते ॥९॥"
  },
  {
    "text": "वैष्णवे तु दिने भुक्तं नरकायैव केवलम्॥\nमाग्रहं कुरु वामोरु व्रतभंगो भवेन्मम ॥१०॥"
  },
  {
    "text": "यदन्यद्वोचते तुभ्यं तत्कर्तास्मि न संशयः॥"
  },
  {
    "text": "मोहिन्युवाच॥\nन चान्यद्रोचते राजन्विना वै भोजनं तव ॥११॥"
  },
  {
    "text": "जीवितस्यापि दानेन न मे किंचित्प्रयोदजनम्॥\nन च वेदेषु दृष्टोऽयमुपवासो हरेर्दिने ॥१२॥"
  },
  {
    "text": "अग्निमन्तो न विप्रा हि मन्यंते समुपोषणम्॥\nवेदबाह्य कथं धर्मं भवांश्चरितुमिच्छति ॥१३॥"
  },
  {
    "text": "वचो निशम्य मोहिन्या राजा वेदविदां वरः॥\nउवाच मानसे क्रुद्धः प्रहसन्निव भूपते ॥१४॥"
  },
  {
    "text": "श्रृणु मोहिनि मद्वाक्यं वेदोऽयं बहुधा स्थितः॥\nयज्ञकर्मक्रिया वेदः स्मृतिर्वेदो गृहाश्रमे ॥१५॥"
  },
  {
    "text": "स्मृतिर्वेदः क्रियावेदः पुराणेषु प्रतिष्ठितः॥\nपुराणपुंरुषाज्जातं यथेदं जगदद्भुतम् ॥१६॥"
  },
  {
    "text": "तथेदं वाङ्मयं जातं पुराणेभ्यो न संशयः॥\nवेदार्थादधिकं मन्ये पुराणार्थँ वरानने ॥१७॥"
  },
  {
    "text": "वेदाः प्रतिष्ठिताः सर्वे पुराणेष्वेव सर्वदा॥\nबिभेत्यल्पश्रुताद्वेदो मामयं प्रहरिष्यति ॥१८॥"
  },
  {
    "text": "न वेदे ग्रहसंचारो न शुद्धिः कालबोधिनी॥\nतिथिवृद्धिक्षयो वापि पर्वग्रहविनिर्णयः ॥१९॥"
  },
  {
    "text": "इतिहासपुराणैस्तु निश्चयोऽयं कृतः पुरा॥\nयन्न दृष्टं हि वेदेषु तत्सर्वं लक्ष्यते स्मृतौ ॥२०॥"
  },
  {
    "text": "उभयोर्यन्न दृष्टं हि तत्पुराणैः प्रगीयते॥\nप्रायश्चित्तं तु हत्यायामातुरस्यौषधं प्रिये ॥२१॥"
  },
  {
    "text": "न चापि पापशुद्धिः स्यादात्मनश्च परस्य वा॥\nयद्वेदैर्गीयते सुभ्रु उपांगैर्यत्प्रगीयते ॥२२॥"
  },
  {
    "text": "पुराणैः स्मृतिभिश्चैव वेद एव निगद्यते॥\nरटंतीह पुराणानि भूयो भूयो वरानने ॥२३॥"
  },
  {
    "text": "न भोक्तव्यं न भोक्तव्यं संप्राप्ते हरिवासरे॥\nपुराणमन्यथा मत्वा तिर्यग्योनिमवाप्नुयात् ॥२४॥"
  },
  {
    "text": "संस्रातोऽपि सुदांतोऽपि न गतिं प्राप्नुयादिति॥\nपितरं को न वंदेत मातरं को न पूजयेत् ॥२५॥"
  },
  {
    "text": "को न गच्छेत्सरिच्छ्रेष्ठां को भुंक्ते हरिवासरे॥\nको हि दूषयते वेदं ब्राह्मणं को निपातयेत् ॥२६॥"
  },
  {
    "text": "को गच्छेत्परदारान् हि को भुंक्ते हरिवासरे ॥२७॥"
  },
  {
    "text": "नहीदृशं पापमिहास्ति जंतोर्विमूढचित्तस्य दिने हरेः प्रिये॥\nयद्भोजनेनात्मनिपातकारिणा यमस्य रवातेषु चिरं सुलोचने ॥२८॥"
  },
  {
    "text": "मोहिन्युवाच॥\nशीघ्रमानय विप्रांस्त्वं घूर्णिके वेदपारगान्॥\nयेषां वाक्येन युक्तोऽयं राजा कुर्याद्धि भोजनम् ॥२९॥"
  },
  {
    "text": "सा तद्वाक्यमुपाकर्ण्य ब्राह्मणान्वेदशालिनः॥\nगौतमादीन्समाहूय मोहिनीपार्श्वमानयत्‌ ॥३०॥"
  },
  {
    "text": "तान्विप्रानागतान्दृष्ट्वा वेदवेदांगपारगान्॥\nमोहिनी सहिता राज्ञा ववंदे कार्यतत्परा ॥३१॥"
  },
  {
    "text": "उपविष्टास्तु ते सर्वे शातकौंभमयेषु च॥\nआसनेषु महीपाल ज्वलदग्निसमप्रभाः ॥३२॥"
  },
  {
    "text": "तेषां मध्ये वयोवृद्धो गौतमो वाक्यमब्रवीत्॥\nवयं समागता देवि नानाशास्त्रविशारदाः ॥३३॥"
  },
  {
    "text": "सर्वसंदेहहर्तारो यदर्थं ते समाहुताः॥\nतच्छ्रुत्वा वचनं तेषां मोहिनी ब्रह्मणः सुता ॥३४॥"
  },
  {
    "text": "सर्वासाध्यकृतं कर्तुं प्रवृत्तांस्तानुवाच ह॥"
  },
  {
    "text": "मोहिन्युवाच॥\nसंदेहस्तु जडौ ह्येष स्वल्पो वा स्वमतिर्यथा ॥३५॥"
  },
  {
    "text": "सोऽयं वदति राजा वै नाहं भोक्ष्ये हरेर्दिने॥\nअन्नाधारमिदं सर्वं जगत्स्थावरजंगमम् ॥३६॥"
  },
  {
    "text": "मृता ह्यपि तथान्नेन प्रीयन्ते पितरो दिवि॥\nकर्कंधुमात्रं प्रहुतं पुरोडाशं हि देवताः ॥३७॥"
  },
  {
    "text": "कामयंति द्विजश्रेष्ठास्ततोऽन्नं ह्यमृतं परम्॥\nपिपीलिकापि क्षुधिता मुखेनादाय तण्डुलम् ॥३८॥"
  },
  {
    "text": "बिलं व्रजति दुःखेन कस्यान्नं नहि रोचते॥\nअयं खादति नान्नाद्यं संप्राप्ते हरिवासरे ॥३९॥"
  },
  {
    "text": "निजधर्मं परित्यज्य परधर्मे व्यवस्थितः॥\nविधावानां यतीनां च युज्यते व्रतसेवनम् ॥४०॥"
  },
  {
    "text": "परधर्मरतो यः स्यात्स्वधर्मविमुखो नरः॥\nसोंऽधे तमसि मज्जेत यावदिंद्राश्चतुर्द्दश ॥४१॥"
  },
  {
    "text": "उपवासादिकरणं भूभुजां नोदितं क्वचित्॥\nप्रजासंरक्षणं त्यक्त्वा चतुर्वर्गफलप्रदम् ॥४२॥"
  },
  {
    "text": "नारीणां भर्तृशूश्रूषा पुत्राणां पितृसेवनम्॥\nशूद्राणां द्विजसेवा च लोकरक्षा महीभृताम् ॥४३॥"
  },
  {
    "text": "स्वकं कर्म परित्यज्य योऽन्यत्र कुरुते श्रमम्॥\nअज्ञानाद्वा प्रमादाच्च पतितः स न संशयः ॥४४॥"
  },
  {
    "text": "सोऽयमद्य महीपालो यतिधर्म्मे व्यवस्थितः॥\nसुबुद्ध्याचारशीलश्च वेदोक्तं त्यजति द्विजाः ॥४५॥"
  },
  {
    "text": "स्वेच्छाचारा तु या नारी योऽविनीतः सुतो द्विजाः॥\nएकांतशीलो नृपतिर्भृत्यः कर्मविवर्जितः ॥४६॥"
  },
  {
    "text": "सर्वे ते नरकं यांति ह्यप्रतिष्ठश्च यो द्विजाः॥\nअयं हि नियमोपेतो हरिपूजनतत्परः ॥४७॥"
  },
  {
    "text": "आक्रन्दे वर्त्तमाने तु न यद्येष प्रधावति॥\nव्यपोह्य हरिपूजां वै ब्रह्महत्यां तु विंदति ॥४८॥"
  },
  {
    "text": "क्षीणदेहे हरिदिने कथं संयमयिष्यति॥\nअन्नात्प्रभवति प्राणः प्राणाद्देहविचेष्टनम् ॥४९॥"
  },
  {
    "text": "चेष्टया रिपुनाशश्च तद्धीनः परिभूयते॥"
  },
  {
    "text": "एवं ज्ञात्वा मया राजा बोध्यमानो न बुद्ध्यति ॥५०॥"
  },
  {
    "text": "एतदेव व्रतं राज्ञो यत्प्रजापालनं चरेत्॥\nन व्रतं किंचिदस्त्यन्यन्नृपस्य द्विजसत्तमाः ॥५१॥"
  },
  {
    "text": "किं देव कार्येण नराधिपस्य कृत्वा हि मन्युं विषयस्थितानाम्॥\nतद्देवकार्यं स च यज्ञहोमो यद्रक्तपातो न भवेत् स्वराष्ट्रे ॥५२॥"
  },
  {
    "text": "इति श्रीबृहन्नारदीयपुराणोत्तरभागे मोहिनीप्रश्नो नाम चतुर्विंशोऽध्यायः ॥२४॥"
  }
]
[
  {
    "text": "मोहिन्युवाच॥\nएकादशीसमं देवाः पावनं नापरं भवेत्॥\nयया पूता महापापा गच्छंति हरिमंदिरम् ॥१॥"
  },
  {
    "text": "तत्समीपे मम स्थानं युक्तं भाति विचार्यताम्॥"
  },
  {
    "text": "देवा ऊचुः॥\nवेधो निशीथे देवानामुपकाराय मोहिनी ॥२॥"
  },
  {
    "text": "सूर्योदये सुराणां च हरिणा परिकल्पितः॥\nपारणं च त्रयोदश्यामुपवासविनाशनम् ॥३॥"
  },
  {
    "text": "महाद्वादशिका ह्यष्टौ याः स्मृता वैष्णवागमे॥\nतास्तु ह्येकादशीभिन्ना उपोष्यंते च वैष्णवैः ॥४॥"
  },
  {
    "text": "एकादशीव्रतं भिन्नं वैष्णवानां महात्मनाम्॥\nनित्यं पक्षद्वये प्रोक्तं विधिना त्रिदिनात्मके ॥५॥"
  },
  {
    "text": "सायं प्रातस्त्यजेद्भुक्तिं क्रमात्पूर्वापराह्णयोः॥\nएकादशी यदा भिन्ना उपोष्या हि परेऽहनि॥\nद्वादश्यां हि व्रतं कार्यं निरंबु समुपोषणम् ॥६॥"
  },
  {
    "text": "लंघने त्वसमर्थानां जलं शाकं फलं पयः॥\nनैवेद्यं वा हरेः प्रोक्तं स्वाहारात्पादसंमितम् ॥७॥"
  },
  {
    "text": "स्वाती सूर्योदये विद्धो त्यजंत्यकादशीं सति॥\nनिष्कामा मध्यरात्रे च विद्धां मुंचन्ति याम्यया ॥८॥"
  },
  {
    "text": "सर्वेष्वपि तु लोकेषु विदिता दशमी तिथिः॥\nयमस्य तस्याः प्रांति तु स्थितिः कार्या त्वयानघे ॥९॥"
  },
  {
    "text": "एतेन देवकार्यं च सिद्धं भवति शोभने॥\nसूर्येन्दुचारा तिथ्यास्तु दशम्याः प्रांतगामिनी ॥१०॥"
  },
  {
    "text": "भुवि तीर्थानि चैव त्वं स्वाघनाशाय संचर॥\nअरुणोदयमारभ्य यावत्सूर्योदयो भवेत् ॥११॥"
  },
  {
    "text": "तदंतस्त्वं व्रते प्राप्ता लभस्वैकादशीफलम्॥\nयः कश्चित्कुरुते विद्धं त्वया ह्येकादशीव्रतम् ॥१२॥"
  },
  {
    "text": "स तीपकारकस्तुभ्यं भविष्यति सुरप्रिये॥\nमुहूर्तद्वयमात्रं तु ज्ञेयं चात्रारुणोदयम् ॥१३॥"
  },
  {
    "text": "मूहूर्ताः पंचदश च स्मृता रात्रेर्दिनस्य च॥\nज्ञेयास्ते ह्रस्वदीर्घत्वे त्रैराशिक विधानतः ॥१४॥"
  },
  {
    "text": "त्रयोदशान्मुहूर्तांत्तु रात्रैरूर्द्ध्वा समागता॥\nसब्ध्वोपवासिनां पुण्यं स्वस्था भव शुचिस्मिते ॥१५॥"
  },
  {
    "text": "यमसंस्थापनार्थाय वैकुण्ठध्वंसनाय च॥\nपाखण्डानां विवृद्ध्यर्थँ पापसंचनाय च ॥१६॥"
  },
  {
    "text": "दत्तं ते मोहिनि स्थानं प्रत्यूषसमयांकितम् ॥१७॥"
  },
  {
    "text": "विद्धं त्वयैकादशिकाव्रतं ये कुर्वंति कर्तार इह प्रयत्नात्॥\nतेषां भवेद्यत्सुकृतं शुभे फलं भुंक्ष्व प्रसन्ना भव भूसुरे त्वम् ॥१८॥"
  },
  {
    "text": "एवं प्रदिष्टा कमलासनाद्यैः सा मोहिनी हृष्टतरा बभूव॥\nमेने कृतार्थं निजजीवितं च स्वपापतीर्थाभिनिषेवणेन ॥१९॥"
  },
  {
    "text": "संसाधितं कार्यमिदं सुराणां भस्मावशेषं हि गतेऽपि देहे॥\nचैतन्यमात्रे पवनात्मकेऽस्मिन् संमार्जितो भूपकृतस्तु पंथाः ॥२०॥"
  },
  {
    "text": "नीतं मया चात्मकृतं हि वाक्यं प्रहृष्टया वै यदुदाहृतं हि॥\nएवं विमृश्य क्षिप्तिपालदेवान्प्रणम्य हृष्टा च पुरोधसं स्वम् ॥२१॥"
  },
  {
    "text": "प्रांते स्थिता सूर्यविहीनसंज्ञे काले दशम्या जनमोहनाय॥\nकृच्छ्रांतरूपा च दिनं च भुंक्ते प्रकृष्टरूपा नरकाय नॄणाम्॥। ३७-२२॥"
  },
  {
    "text": "प्रांतस्थितां तां रविजो निरीक्ष्य प्रहृष्टवक्त्रो वचनं जगाद॥\nत्वया प्रतिष्ठा मम चारुनेत्रे कृतात्र लोके पुनरेव सम्यक्॥\nविभोदितो रुक्मविभूषणस्य मत्तेभसंस्थः पटहः सुघोषः ॥२३॥"
  },
  {
    "text": "दृष्टे कार्ये जनः सर्वः प्रत्ययं कुरुते त्विति ॥२४॥"
  },
  {
    "text": "सूर्योदय स्पृशा ह्येषा दशमी गर्हिता सदा॥\nअस्पृष्टमुदयं नॄणां मोहनाय भविष्यति ॥२५॥"
  },
  {
    "text": "विहाय तां यत्प्रिययोगभुक्तिं पादस्थिता सापि ह्यदृष्यरूपा॥\nसत्यं हि ते नाम विशालनेत्रे यन्मोहिनीत्येव जनो ब्रवीति ॥२६॥"
  },
  {
    "text": "विमोहयित्वा हि जनं समस्तं पटे मदीये लिखितं करोषि॥\nइत्येवमुक्त्वा तनयो विवस्वतः प्रणम्य तां ब्रह्मसुतां प्रहृष्टः ॥२७॥"
  },
  {
    "text": "जगाम देवैः सह नाकलोकं करे गृहीत्वा लिपिलेखितारम्॥\nगतेषु देवेषु विमोहिनी सा ब्रह्माणमासाद्य सुरासुरेशम् ॥२८॥"
  },
  {
    "text": "विज्ञापयामास पितः पुरोधा ममायमत्युग्रतरश्च कोपात्॥\nदग्धं शरीरं मम लोकनाथ पुनः प्रपत्स्येऽथ तथा कुरुष्व ॥२९॥"
  },
  {
    "text": "विमोहितं चैव जगन्मयेदं प्रांते समास्थाय यमस्य तिथ्याः॥\nजितो हि राज्ञा शमनः पुराद्य कृतो जयी तात तव प्रभावात् ॥३०॥"
  },
  {
    "text": "तव कृत्यमिदं तात यत्पुनर्देहधारिणी॥\nभूयामहं जगन्नाथ ब्रह्मणं सांत्ययस्व भोः ॥३१॥"
  },
  {
    "text": "तच्छ्रुत्वा मोहिनीवाक्यं ब्रह्मा लोकविधानकृत्॥\nब्राह्मणं सांत्वयामास पुनरेव सुताकृते ॥३२॥"
  },
  {
    "text": "वसो तात निबोधेदं यद्ब्रवीमि हितावहम्॥\nतव चास्या महाभाग सर्वलोकहिताय च ॥३३॥"
  },
  {
    "text": "त्वयेयं मोहिनी कोपात्कृता भस्मावशेषिता॥\nपुनः शरीरं याचेत तदाज्ञां देहि मानद । ३७-३४॥"
  },
  {
    "text": "मत्पुत्री तव याज्येयं दुर्गतिं तात गच्छति॥\nत्वया मया च सपाल्या कृतकार्या तपस्विनी ॥३५॥"
  },
  {
    "text": "यदि त्वं शुद्धभावेन मां ज्ञापयसि मानद॥\nतातोऽहमस्या भूयोऽपि देहमुत्पादयाम्यहम् ॥३६॥"
  },
  {
    "text": "किंतु विष्णुदिनस्यैषा वैरिणी पापकारिणी॥\nयथा शुद्ध्येति विप्रेंद्र तथैवाशु विधीयताम् ॥३७॥"
  },
  {
    "text": "तच्छ्रुत्वा वचनं तस्य ब्रह्मणः स पुरोहितः॥\nयाज्याया देहयोगार्थमादिदेश मुदान्वितः ॥३८॥"
  },
  {
    "text": "विप्रवाक्यं समाकर्ण्य ब्रह्मा लोकपितामहः॥\nकमंडलुजलेनौक्षन्मोहिन्या देहभस्म तत् ॥३९॥"
  },
  {
    "text": "समुक्षिते ब्रह्मणा लोककर्त्रा सा मोहिनी देहयुता बभूव॥\nप्रणम्य तातं च वसोः पुरोधसो जग्राह पादौ विनयेन नत्वा ॥४०॥"
  },
  {
    "text": "ततो वसुर्याजक एव राज्ञो मुदान्वितो याज्यनितंबिनीं ताम्॥\nविमोहिनीं स्वामिसुतोंज्झितां च जगाद वाक्यं विदुतामवीराम् ॥४१॥"
  },
  {
    "text": "वसुरुवाच॥\nक्रोधस्त्यक्तो मया देवि ब्रह्मणो वचनादथ॥\nगतिं ते कारयिष्यामि तीर्थस्नानादिकर्मणा ॥४२॥"
  },
  {
    "text": "इत्युक्त्वा मोहिनीं विप्रो ब्रह्माणां जगतां पतिम्॥\nविससर्ज नमस्कृत्य मोहिनीपितरं मुदा ॥४३॥"
  },
  {
    "text": "मोहिन्या वसुना चैव प्रीत्या ब्रह्मा विसर्जितः॥\nजगाम लोकं तमसः परमव्यक्तवर्त्मना ॥४४॥"
  },
  {
    "text": "स वसुर्ब्राह्मणश्रेष्ठो रुक्मांगदपुरोहितः॥\nमोहिनीं समनुग्राह्यां मत्वा हृदि विचारयन् ॥४५॥"
  },
  {
    "text": "मुहूर्त्तं ध्यानमापन्नो बुबुधे कारणं गतेः ॥४६॥"
  },
  {
    "text": "इति श्रीबृहन्नारदीयपुराणोत्तरभागे मोहिनीचरिते सप्तत्रिंशोऽध्यायः ॥३७॥"
  }
]
[
  {
    "text": "सनक उवाच ॥ \nपुनर्वक्ष्यामि महात्मयं देवदेवस्य चक्रिणः ॥ पठतां शुण्वतां सद्यः पापराशिः प्रणश्यति ॥१॥ \nशांता जितरिषडर्गा योगेनाप्यनहंकृताः ॥ यजंति ज्ञानयोगेन ज्ञानरुपिणमव्ययम ॥२॥\nतीर्थस्नानैर्विशुद्धा ये व्रतदानतपोमखैः ॥ यजंति कर्मयोगेन सर्वधारमचुतम् ‍ ॥३॥ \nलुब्धा व्यसनिनोऽज्ञाश्र्च न यजंति जगत्पतिम् ॥ अजरामरवन्मूढस्तिष्ठंति नरकीटकाः ॥४॥ \nतडिल्लेखाश्रिया मत्ता वृथाहंकारदूषिताः ॥ न यजंति जगन्नाथं सर्वश्रेयोविधायकम् ॥५॥ \nहरिधर्मरताः शांता हरिपादाब्जसेवकाः ॥ दैवात्केऽपीह जायंते लोकानुग्रहतत्पराः ॥६॥ \nकर्मणा मनसा वाचा यो यजेद्भक्तितो हरिम् ॥ स याति परमं स्थानं सर्वलोकोत्तमोत्तमम् ॥७॥ \nअत्रैवोदहरंतीममितिहासं पुरातनम् ॥ पठतां श्रृण्वतां चैव सर्वपापप्रणाशनम् ॥८॥ \nतत्प्रवक्ष्यामि चरितं यज्ञमालिसुमालिनोः ॥ यस्य श्रवणमात्रेण वाजिमेध फलं लभेत् ॥९॥ \nकश्र्चिदासीत्पुरा विप्र ब्राह्मणो रैवतेंऽतरे ॥ वेदमालिरिति ख्यातो वेदवेदांगपारगः ॥१०॥ \nसर्वभूतदयायुक्तो हरिपूजापरायणाः॥ पुत्रमित्रकलात्रार्थं धनार्जनपरोऽभवत् ॥११॥ \nअपण्यविक्रयं चके्र तथा च रसविक्रयम् ॥चंडालाद्यैरपि तथा संभाषी तत्प्रतिग्रही ॥१२॥ \nतपसां विक्रयं चक्रे व्रतानां विक्रयं तथा ॥ परार्थं तीर्थगमनं कलत्रार्थमकारयत् ॥१३॥ \nकालेन गच्छता विप्र जातौ तस्य सुतावृभौ ॥ यज्ञमाली सुमाली च यमलावतिशोभनौ ॥१४॥ \nततः पिता कुमारौ तावतिस्नेहसमन्वितः॥ पोषयामास वात्सल्याद्बहुभिः साधनैस्तदा ॥१५॥ \nवेदमालिर्बहूपायैर्धनं संपाद्य यत्नतः ॥ स्वधनं गणयामास कियत्स्यादिति वेदितुम् ॥१६॥ \nनिधिकोटि सहस्राणां कोटिकोटिगुणान्वितम् ॥ विगणय्य स्वयं त्दृष्टो विस्मितश्र्चार्थचिंतया ॥१७॥ \nअसत्प्रतिग्रहैश्र्चैव अपण्यानां च विक्रयैः ॥ मया तपोविक्रयोद्यैरेतद्धनमुपार्जितम ॥१८॥ \nनाद्यापि शांतिमापन्ना मम तृष्णातिदुःसहा ॥ मेरुतुल्यसुवर्णानि ह्यसंख्यातानि वांछति ॥१९॥ \nअहो मन्ये महाकष्टं समस्तक्लेशसाधनम् ॥ सर्वान्कामानवाप्नोति पुनरन्यच्च कांक्षति ॥२०॥ \nजीर्यंति जीर्यतः केशाः दंता जीर्यंति जीर्यतः ॥ चक्षुःश्रोत्रे च जीर्र्येते तृष्णैका तरुणायते ॥२१॥ \nममेंद्रियाणि सर्वाणि मंदभावं व्रजंति च ॥ बलं हतं च जरसा तृष्ण तरुणतां गता ॥२२॥ \nकष्टाशा वर्त्तते यस्य स विद्वानथ पंडितः॥ सुशांतोऽपि प्रमन्युः स्याद्धीमानष्यतिमूढधीः॥२३॥ \nआशा भंगकरी पुंसामजेयारातिसन्निभा ॥ तस्मादाशां त्यजेतप्राज्ञो यदीच्छेच्छाश्र्वतं सुखम् ॥२४॥ \nबलं तेजो यशश्र्चैव विद्यां मानं च वृद्धताम् ॥ तथैव सत्कुले जन्म आशा हंत्यतिवेगतः ॥२५॥\nनृणामाशाभिभूतानामाश्र्चर्यमिदमुच्यते ॥ किंचिद्दातापि चांडालस्तस्मादधिकतां गतः ॥२६॥ \nआशाभिभूता ये मर्त्या महामोहा महोद्धताः॥ अवमानादिकं दुःखं न जानंति कदाप्यहो ॥२७॥ \nमयाप्येवं बहुक्लेशैरेतद्धनमुपार्जितम् ॥ शरीरमपि जीर्णं च जरसापहतं बलम् ॥२८॥ \nइतःपरं यतिष्यामि परलोकार्थमादरात् ॥ एवं निश्र्चित्य विप्रेंद्र धर्ममार्ग रतोऽभवत् ॥२९॥ \nतदैव तद्धनं सर्वं चतुर्द्धा व्यभजत्तथा ॥ स्वयं तु भागद्वितय स्वार्जितार्थादपाहरत् ॥३०॥ \nशेषं च भागद्वितयं पुत्रयोरुभयोर्ददौ ॥ स्वेनार्जितानां पापानां नाशं कर्तुमनास्तदा ॥३१॥\nप्रपातडागारामांश्र्चतथा देवगृहान्बहून् ॥ अन्नादीनां च दानानि गंगातीरे चकार सः॥३२॥ \nएवं धनमशेषं च विश्राण्य हरिभक्तिमान् ॥ नरनारायण स्थानं जगाम तपसे वनम्॥३३॥\nतत्रापश्यन्महारम्यमाश्रमं मुनिसेवितम् ॥ फलितैः पुष्पितैश्र्चैव शोभितं वृक्षसंचयैः॥३४॥ \nगृणद्भिः परमं ब्रह्म शास्त्रचिंतापरैस्तथा ॥ परिचर्यापरैर्वृद्धैर्मुनिभिः परिशोभितम् ॥३५॥ \nशिष्यैः परिवृतं तत्र मुनिं जानंति संज्ञ कम् ॥ गृणंतं परमं ब्रह्म तेजोराशि ददर्श ह ॥३६॥ \nशमादिगुणसंयुक्तं रागादिरहितं मुनिम् ॥ शीर्णपर्णाशनं दृष्ट्वा वेदमालिर्ननाम तम् ॥३७॥ \nतस्य जानन्तिरागंतोः कल्पयामास चार्हणम् ॥ कंदमूलफलाद्यैस्तु नारायणधिया मुने ॥३८॥ \nकृतातिथ्याक्रियस्तेन वेदमाली कृतांजलिः॥ विनयावनतो भूत्वा प्रोवाच वदतां वरम् ॥३९॥ \nभगवन्कृतकृत्योऽस्मि विगतं कल्मषं मम ॥ मामुद्धर महाभाग ज्ञानदानेन पंडित ॥४०॥\nएवमुक्तस्ततस्तेन जानंतिर्मुनिसत्तमः॥ प्रोवाच प्रहसन्वाग्मी वेदमालिं गुणान्वितम् ‍ ॥४१॥\nजानंतिरुवाच॥ श्रृणष्व विप्रशार्दूल संसारच्छेदकारणम् ‍ ॥ प्रवक्ष्यामि समासेन दुर्लभं त्वकृतात्मनाम् ‍ ॥४२॥ \nभज विष्णुं परं नित्यं स्मर नारायण प्रभुम् ॥ परापवादं पैशुन्यं कदाचिदपि मा कृथाः ॥४३॥ \nपरोपकारनिरतः सदा भव महामते ॥ हरिपूजापरश्र्चैव त्यज मूर्खसमागमम् ॥४४॥ \nकामं क्रोधं च लोभं च मोहं च मदमत्सरौ ॥ परित्यज्यात्मवल्लोकं दृष्ट्वा शांतिं गमिष्यसि ॥४५॥ \nअसूयां परनिंदा च कदाचिदपि मा कुरु ॥ दंभाचारमहंकारं नैष्ठुर्यं च परित्यज ॥४६॥ \nदयां कुरुष्व भूतेषु शुश्रुषां च तथा सताम् ॥ त्वया कृतांश्र्च धर्मान्वै मा प्रकाशय पृच्छताम् ॥४७॥ \nअनाचारपरान्दृष्ट्वा नोपेक्षा कुरु शक्तितः ॥ पूजयस्वातिथि नित्यं स्वकुटुंबाविरोधतः ॥४८॥ \nपत्रैः पुष्पैः फलैर्वापि दूर्वाभिः पल्लवैरथ ॥ पूजयस्व जगन्नाथं नारायणमका मतः ॥४९॥ \nदेवानृषीन्पितृश्र्चांपि तर्पयस्व यथाविधि ॥ अग्नेश्र्च विधिद्विप्र परिचर्यापरो भव ॥५०॥\nदेवतायतने नित्यं संमार्जनपरो भव ॥ तथोपलेपनं चैव कुरुष्व सुसमाहितः ॥५१॥ \nशीर्णस्फटितसंधानं कुरु देवगृहे सदा ॥ मार्गशोभां च दीपं च विष्णोरायतने कुरु ॥५२॥ \nकंद मूलफलैर्वापि सदा पूजय माधवम् ॥ प्रदक्षिणनमस्कारैः स्तोत्राणां पठनैस्तथा ॥५३॥ \nपुराणश्रवणं चैव पुराणपठनं तथा ॥ वेदांतपठनं चैव प्रत्यहं कुरु शक्तितः ॥५४॥ \nएवं स्थिते तव ज्ञान भविष्यत्युत्तमोत्तम् ॥ ज्ञानात्समस्तपापानां मोक्षो भवति निश्र्चितम् ॥५५॥ \nएवं प्रबोधितस्तेन वेदमालिर्महामतिः ॥ तथा ज्ञानरतो नित्यं ज्ञानलेशमवाप्तवान् ॥५६॥ \nवेदमालिः कदाचित्तु ज्ञानलेशप्रचोदितः॥ कोऽहं मम क्रिया केति स्वयमेव व्यचिंतयत् ॥५७॥ \nमम जन्म कथं जातं रूपं कीदृग्विधं मम ॥ एवं विचारणपरो दिवानिशमतंद्रितः ॥५८॥ \nअनिश्र्चितमतिर्भूत्वा वेदमालिर्द्विजोत्तमः॥ पुनर्जानंतिमागम्य प्रणम्येदमुवाच ह ॥५९॥ \nवेदमालिरुवाच ॥ मम चित्तमतिभ्रांतं गुरो ब्रह्मविदां वर ॥ कोऽहं मम क्रिया का च मम जन्म कथं वद ॥६०॥ \nजानंतिरुवाच ॥ सत्यं सत्यं महाभाग चित्तं भ्रांतं सुनिश्र्चितम् ॥ अविद्यानिलय चित्तं कथ सद्भावमेष्यति ॥६१॥ \nममेति गदितं यतु तदपि भ्रांतिरिष्यते ॥ अहंकारो मनोधर्म आत्मनो नेहि पंडित ॥६२॥ \nपुनश्र्च कोऽमित्युक्तं वेदमाले त्वया तु यत् ॥ मम जात्यादि शून्यस्य कथं नाम करोम्यहम् ॥६३॥ \nअनौपम्यस्वभावस्य निगुर्णस्य परात्मनः॥ नीरूपस्याप्रमेयस्य कथं नाम करोम्यहम् ॥६४॥ \nपरज्योतिः स्वरूपस्य परिपूर्णाव्ययात्मनः ॥ अविच्छिन्नस्वभावस्य कथ्यते च कथं क्रिया ॥६५॥\nस्वप्रकाशात्मनो विप्र नित्यस्य परमात्मनः ॥ अनंतस्यक्रिया चैव कथ जन्म च कथ्यते ॥६६॥\nज्ञानैकवेद्यमजरं परं ब्रह्म सनातनम् ॥ परिपूर्णं परानंदं तस्मान्नान्यदिह द्विज ॥६७॥\nतत्त्वमस्यादिवाक्येभ्यो ज्ञानं मोक्षस्य साधनम् ॥ ज्ञाने त्वनाहते सिद्धे सर्वं ब्रह्ममयं भवेत् ॥६८॥\nएवं प्रबोधिस्तेन वेदमालिर्मुनीश्र्वर ॥ मुमोद पश्यन्नात्मानमात्मन्येवाच्युतं प्रभुम् ॥६९॥ \nउपाधिरहितं ब्रह्म स्वप्रकाशं निरंजनम् ॥ अहमेवेति निश्र्चित्य परां शांतिमवाप्तवान् ॥७०॥\nततश्र्च व्यवहारार्थं वेदमालिर्मुनीश्र्वरम् ॥ गुरुं प्रणम्य जानंति सदा ध्यानपरोऽभवत् ॥७१॥\nगते बहुतिथे काले वेदमालिर्मुनीश्र्वर ॥ वाराणसीपुरं प्राप्य परं मोक्षमवाप्तवान् ॥७२॥ \nय इमं पठतेऽध्यायं श़ृणुयाद्वा समाहितः ॥ स कर्मपाशीवच्छेदं प्राप्य सौख्यमवाप्नुयात् ॥७३॥\nइति श्रीबृन्नारदीयपुराणे पूर्वभागे प्रथमपादे ज्ञाननिरूपण नाम पंचत्रिशोंऽध्यायः ॥३५॥"
  }
]
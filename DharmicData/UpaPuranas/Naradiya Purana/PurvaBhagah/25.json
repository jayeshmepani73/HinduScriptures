[
  {
    "text": "सनक उवाच ॥ \nवर्णाश्रमाचारविधिं प्रवक्ष्यामि विशेषतः ॥ श़ृणुष्व तन्मुनिश्रेष्ठ सावधानेन चेतसा ॥१॥ \nयः स्वधर्मं परित्यज्य परधर्म समाचरेत् ॥ पाषंडः स हि विज्ञेयः सर्वधर्मबहिष्कृतः ॥२॥ \nगर्भाधानादिसंस्काराः कार्या मंत्रविधानतः ॥ स्त्रीणाममंत्रतः कार्या यथाकालं यथाविधि ॥३॥ \nसीमंतकर्म प्रथमं चतुर्थे मासि शस्यते ॥ षष्ठे वा सप्तमे वापि अष्टमे वापि कारयेत् ॥४॥ \nजाते पुत्रे पिता स्नात्वा सचैलं जातकर्म च ॥ कुर्य्याच्च नांदीश्राद्धं च स्वस्तिवाचनपूर्वकम् ॥५॥ \nहेम्ना वा जनतेनापि वृद्धिश्राद्धं प्रकल्पयेत् ॥ अन्नेन कारयेद्यस्तु स चांडाल समो भवेत् ॥६॥ \nकृत्वाभ्युदयिकं श्राद्धं पिता पुत्रस्य वाग्यतः ॥ कुर्वीत नामनिर्द्देशं सूतकांते यथाविधि ॥७॥ \nअस्पष्टमर्थहीनं च ह्यतिगुर्व क्षरान्वितम् ॥ न दद्यान्नाम विप्रेंद्र तथा च विषमाक्षरम् ॥८॥ \nतृतीयवर्षे चौलं च पंचमे षष्ठसम्मिते ॥ सप्तमे चाष्टमे वापि कुर्याद् गृह्योक्तमार्गतः ॥९॥ \nदैवयोगादतिक्रांते गर्भाधानादिकर्मणि ॥ कर्त्तव्यः पादकृच्छ्रो वै चौले त्वर्द्धं प्रकल्पयेत् ॥१०॥ \nगर्भाष्टमेऽष्टमे वाब्दे बटुकस्योपनायनम् ॥ आषोडशाब्दपर्यंत गौणं कालमुशंति च ॥११॥ \nगर्भैकादशमेऽब्दे तु राजन्यस्योपनायनम् ॥ आद्वाविंशाब्दपर्यंत कालमाहुर्विपश्चितः ॥१२॥ \nवैश्योपनयनं प्रोक्तं गर्भाद्वादशमे तथा ॥ चतुर्विंशाब्दपर्यंत गौणमाहुर्मनीषिणः ॥१३॥ \nएतत्कालवधेर्यस्य द्विजस्यातिक्रमो भवेत् ॥ सावित्रीपतितं विद्यात्त तु नैवालपेत्कदा ॥१४॥ \nद्विजोपनयने विप्र मुख्यकालव्यतिक्रमे ॥ द्वादशाब्दं चरेत्कृच्छ्रं पश्चाच्चांद्रायणं तथा ॥ \nसांतपनद्वयं चैव कृत्वा कर्म समाचरेत् ॥१५॥ \nअन्यथा पतितं विद्यात्कर्त्तापि ब्रह्महा भवेत् ॥ मौंजी विप्रस्य विज्ञेया धनुर्ज्या क्षत्त्रियस्य तु ॥१६॥ \nआवी वैशस्य विज्ञेया श्रूयतामजिनं तथा ॥ विप्रस्य चोक्तमैणेयं रौखं क्षत्रियस्य तु ॥१७॥ \nआजं वैशस्य विज्ञेयं दंडान्वक्ष्ये यथाक्रमम् ॥ पालाशं ब्राह्मणस्योक्तं नृपस्योदुम्बरं तथा ॥१८॥ \nबैल्वं वैशस्य विज्ञेय तत्प्रमाणं श़ृणुष्व मे ॥ विप्रस्य केशमानं स्यादा ललाटं नृपस्य च ॥१९॥ \nनासाग्रसंमित दण्डं वैश्यस्याहुर्विपश्चितः ॥ तथा वासांसि वक्ष्यामि विप्रादीनां यथाक्रमम् ॥२०॥ \nकषायं चैव मांजिष्ठं हारिद्रं च प्रकीर्तितम् ॥ उपनीतो द्विजो विप्र परिचर्यापरो गुरोः ॥२१॥ \nवेदग्रहणपर्यंत निवसेद्गुरुवेश्मनि ॥ प्रातः स्नायी भवेद्वर्णी समित्कुशफलादिकान् ॥२२॥ \nगुर्वर्थमाहरेन्नित्यं कल्ये कल्ये मुनीश्वर ॥ यज्ञोपवीतमजिनं दंडं च मुनिसत्तम ॥२३॥ \nनष्टे भ्रष्टे नवं मंत्राद्धृत्वा भ्रष्टं जले क्षिपेत् ॥ वर्णिनो वर्त्तनं प्राहुर्भिक्षान्नेनैव केवलम् ॥२४॥ \nभिक्षा च श्रोत्रियागारादाहरेत्प्रयतेंद्रियः ॥ भवत्पूर्वं ब्राह्मणस्य भवन्मध्यं नृपस्य च ॥२५॥ \nभवदंत्य विशः प्रोक्तं भिक्षाहरणकं वचः ॥ सायंप्रातर्वह्निकार्यं यथाचारं जितेंद्रियः ॥२६॥ \nकुर्यात्प्रतिदिनं वर्णीं ब्रह्मयज्ञं च तर्पणम् ॥ अग्निकार्यपरित्यागी पतितः प्रोच्यते बुधैः ॥२७॥ \nब्रह्मयज्ञविहीनश्च बह्माहा परिकीर्तितः ॥ देवताभ्यर्च्चन कुर्याच्छुश्रूषानुपदं गुरोः ॥२८॥ \nभिक्षान्नं भोजयेनित्यं नैकान्नाशी कदाचन ॥ आनीयानिन्द्यविप्राणां गृहाद्भिक्षां जितेंद्रियः ॥२९॥ \nनिवेद्य गुरवेऽश्र्नीयाद्वाग्यतस्तदनुज्ञया ॥ मधुस्त्रीमांसलवणं ताम्बुलं दंतधावनम् ॥३०॥ \nउच्छिष्टभोजनं चैव दिवास्वापं च वर्जयेत् ॥ छत्रपादुकगंधांश्च तथा माल्यानुलेपनम् ॥३१॥ \nजलकेलिं नृत्यगीतवाद्यं तु परिवर्जयेत् ॥ परिवादं चोपतापं विप्रलापं तथांजनम् ॥३२॥ \nपाषण्ड जनसंयोगं शूद्रसंगं च वर्जयेत् ॥ अभिवादनशीलः स्याद् वृद्धेषु च यथाक्रमम् ॥३३॥ \nज्ञानवृद्धास्तपोवृद्धा वयोवृद्धा इति त्रयः ॥ आध्यात्मिकादिदुःखानि निवारयति यो गुरुः ॥३४॥ \nवेदशास्त्रोपदेशेन तं पूर्वमभिवादयेत् ॥ असावहिमिति ब्रूयाद्विजो वै ह्यभिवादने ॥३५॥ \nनाभिवाद्याश्च विप्रेण क्षत्रियाद्याः कथंचन ॥ नास्तिकं भिन्नमर्यादं कृतघ्नं ग्रामयाजकम् ॥३६॥ \nस्तेनं च कितवं चैव कदाचिन्नाभिवादयेत् ॥ पाषण्डं पतितं व्रात्यं तथा नक्षत्रजीविनम् ॥३७॥ \nतथा पातकिन चैव कदाचिन्नाभिवादयेत् ॥ उन्मत्तं च शठं धूर्त्तं धावन्तमशुचिं तथा ॥३८॥ \nअभ्यक्तशिरसं चैव जपन्तं नाभिवादयेत् ॥ विवादशीलिनं चंडं वमंतं जलमध्यगम् ॥३९॥ \nभिक्षान्नधारिणं चैव शयानं नाभिवादयेत् ॥ भर्तुघ्नीं पुष्पिणीं जारां सूतिकां गर्भपातिनीम् ॥४०॥ \nकृतघ्नीं च तथा चंडी कदाचिन्नाभिवादयेत् ॥ सभायां यज्ञशालायां देवतायतनेष्वपि ॥४१॥ \nप्रत्येक तु नमस्कारो हंति पुण्य पुराकृतम् ॥ श्राद्धं व्रतं तथा दानं देवताभ्यर्चनं तथा ॥४२॥ \nयज्ञं च तर्पणं चैव कुर्वंत नाभिवादयेत् ॥ कृतेऽभिवादने यस्तु न कुर्यात्प्रतिवादनम् ॥४३॥ \nनाभिवाद्यः स विज्ञेयो यथा शूद्रस्तथैव सः ॥ प्रक्षाल्य पादावाचम्य गुरोरभिमुखः सदा ॥४४॥ \nतस्य पादौ च संगृह्य अधीयीत विचक्षणः ॥ अष्टकासु चतुर्दश्यां प्रतिपत्पर्वणोस्तथा ॥४५॥ \nमहाभरण्यां विप्रद्रें श्रवणद्वादशीदिने ॥ भाद्रपदापरपक्षे द्वितीयायां तथैव च ॥४६॥ \nमाघस्य शुक्लसप्तम्यां नवम्यामाश्विनस्य च ॥ परिवेषं गते सूर्ये श्रोत्रिये गृहमागते ॥४७॥ \nबंधिते ब्राह्मणे चैव व्रवृद्धकलहे तथा । संध्यायां गर्जिते मेघे ह्यकाले परिवर्षणे ॥४८॥ \nउल्काशनिप्रपाते च तथा विप्रेऽवमानिते ॥ मन्वादिषु च देवर्षे युगादिषु चतुर्ष्वपि ॥४९॥ \nनाधीयीत द्विजः कश्चित्सर्वकर्मफलोत्सुकः ॥ तृतीया माधवे शुक्ला भाद्रे कृष्णा त्रयोदशी ॥५०॥ \nकार्त्तिके नवमी शुद्धा माघे पंचदशी तिथिः॥ एता युगाद्याः कथिता दत्तस्याक्षयकारिकाः ॥५१॥ \nमन्वादींश्च प्रवक्ष्यामि श़ृणुष्व सुसमाहितः ॥ अक्षयुक्छुक्लनवमी कार्तिके द्वादशी सिता ॥५२॥ \nतृतीया चैत्रमासस्य तथा भाद्रपदस्य च ॥ आषाढशुल्कदशमी सिता माघस्य सप्तमी ॥५३॥\nश्रावणस्याष्टमी कृष्णा तथाषाढी च पूर्णिमा ॥ फालगुनस्य त्वमावास्या पौषस्यैकादशी सिता ॥५४॥\nकार्तिकी फाल्गुनी चैत्री ज्यैष्ठी पंचदशी सिता ॥ मन्वादयः समाख्याता दत्त स्याक्षयकारिकाः ॥५५॥ \nद्विजैः श्राद्धं च कर्त्तव्यं मन्वादिषु युगादिषु ॥ श्राद्धे निमंत्रिते चैव ग्रहणे चंद्रसूर्ययोः॥५६॥ \nअयनद्वितये चैव तथा भूकंपने मुने ॥ गलग्रहे दुर्द्दिने च नाधीयीत कदाचन ॥५७॥ \nएवमादिषु सर्वेषु अनघ्यायेषु नारद ॥ अधीयतां सुमूढानां प्रजां प्रज्ञां यशः श्रियम् ॥५८॥ \nआयुष्यं बलमा रोग्यं निकृंतति यमः स्वयम् ॥ अनघ्याये तु योऽधीते तं विद्याद्ब्रह्मघातकम् ॥५९॥ \nन तं संभाषयेद्विप्र न तेन सह संवसेत् ॥ कुंडगोलकयोः केचिज्जडादीनां च नारद ॥६०॥ \nवदंति चोपनयनं तत्पुत्रादिषु केचन ॥ अनधीत्य तु यो वेदमन्यत्र कुरुते श्रमम् ॥६१॥ \nशुद्रतुल्यः स विज्ञेयो नरकस्य प्रियोऽतिथिः॥ अनधीतश्रुतिर्विप्र आचारं प्रतिपद्यते ॥६२॥ \nनाचारफलमाप्नोति यथा शूद्रस्तथैव सः॥ नित्यं नैमित्तिकं काम्यं यच्चान्यत्कर्म वैदिकम् ॥६३॥ \nअनधीतस्य विप्रस्य सर्वं भवति निष्फलम् ॥ शब्दब्रह्ममयो विष्णुर्वेदः साक्षाद्धरि स्मृतः ॥६४॥ \nवेदाध्यायी ततो विप्रः सर्वान्कामानवा प्नुयात् ॥६५॥ \nइति श्रीबृहन्नारदीयपुराणे पूर्वभागे प्रथमपादे स्मार्ताचारेषु वर्णाश्रमधर्मेष्वध्ययनादिधर्मनिरूपणं नाम पंचविंशोऽध्यायः ॥२५॥"
  }
]
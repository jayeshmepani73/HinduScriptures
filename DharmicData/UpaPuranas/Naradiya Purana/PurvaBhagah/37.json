[
  {
    "text": "सनक उवाच ॥ \nभूयः श़ृणुष्व विप्रेंद्र माहात्म्यं कमलापतेः ॥ कस्य नो जायते प्रीतिः श्रोतुं हरिकथामृतम् ॥१॥ \nनराणां विषयान्धानां ममताकुलचेतसाम् ॥ एकमेव हरेर्नाम सर्वपापप्रणाशनम् ॥२॥ \nसकृद्वा न नमेद्यस्तु विष्णुं पापहरं नृणाम् ॥ श्र्वपचं तं विजानीयत्कदाचिन्नालपेच्च तम् ॥३॥ \nहरिपूजाविहीनं तु यस्य वेश्म द्विजोत्तम ॥ श्मशानसदृशं तद्धि कदाचिदपि नो विशेत् ॥४॥ \nहरिपूजाविहीनाश्र्च वेदविद्वेषिणस्तथा ॥ गोद्विजद्वेषनिरता राक्षसाः परिकीर्त्तिताः ॥५॥ \nयो वा को वापि विप्रेंन्द्र विप्रद्वेषपरायणः॥ समर्चयति गोविंद तत्पूजा विफला भवेत् ॥६॥ \nअन्यश्रेयोविनाशार्थं येऽर्चयंति जनार्दनम् ॥ सा पूजैव महाभाग पूजकानाशु हंति वै ॥७॥ ह\nरिपूजाकरो यस्तु यदि पापं समाचरेत् ॥ तमेव विष्णुद्वेष्टारं प्राहुस्तत्त्वार्त्थकोविदाः ॥८॥ \nये विष्णुनिरताः संति लोकानुग्रहतत्पराः ॥ धर्मकार्यरताः शश्र्वद्विष्णुरूपास्तु ते मताः ॥९॥ \nकोटिजन्मर्जितैः पुण्यैर्विष्णुभक्तिः प्रजायते ॥ दृढभक्तिमतां विष्णौ पापबुद्धिः कथं भवेत् ॥१०॥ \nजन्मकोट्यर्जितं पापं विष्णुपूजारतात्मनाम् ॥ क्षयं याति क्षणादेव तेषां स्यात्पापधीः कथम् ॥११॥ \nविष्णुभक्तिविहीना ये चंडालाः परिकीर्तिताः ॥ चंडाला अपि वै श्रेष्ठा हरिभक्तिपरायणाः ॥१२॥ \nनराणां विषयांधानां सर्वदुःखविनाशिनी ॥ हरिसेवेति विख्याता भुक्तिमुक्तिप्रदायिनी ॥१३॥ \nसंगात्स्नेहाद्भयाल्लोभादज्ञानाद्वापि यो नरः ॥ विष्णोरुपासनं कुर्यात्सोऽक्षयं सुखमश्नुते ॥१४॥ \nहरिपादोदकं यस्तु कणमात्रं पिबेदपि ॥ स स्नातः सर्वतीर्थेषु विष्णोः प्रियतरो भवेत् ॥१५॥ \nअकालमृत्युशमनं सर्वव्याधिविनाशनम् ॥ सर्वदुःखोपशमनं हरिपादोदक स्मृतम् ॥१६॥ \nनारायणं परं धाम ज्योतिषां ज्योतिरूत्तमम् ॥ ये प्रपन्ना महात्मानस्तेषां मुक्तिर्हि शाश्र्वती ॥१७॥ \nअत्राप्युदाहरंतीममितिहासं पुरातनम् ॥ पठतां श़ृष्वतां चैव सर्वपापप्रणाशनम् ॥१८॥ \nआसीत्पुरा कृतयुगे गुलिको नाम लुब्धकः ॥ परदारपरद्रव्यहरणे सततोद्यतः॥१९॥\nपरनिंदापरो नित्यं जन्तूपद्रवकृत्तथा ॥ हतवाप्ब्राह्मणान् गाश्र्च शतशोऽथ सहस्रशः ॥२०॥ \nदेवस्वहरणे नित्यं परस्वहरणे तथा ॥ उद्युक्तः सर्वदा विप्र कीनाशानामधीश्र्वरः ॥२१॥\nतेन पापान्यनेकानि कृतानि सुमहांति च ॥ न तेषां शक्यते वक्तुं संख्या वत्सरकोटिभिः ॥२२॥ \nस कदा चिन्महापापो जतृनामन्तकोपमः ॥ सौवीरराज्ञो नगरं सर्वैश्र्वर्यसमन्वितम् ॥२३॥ \nयोषिद्भिषितार्भिश्र्च सरोभिनिर्मलोदकैः ॥ अलंकृतं विपणिभिर्ययौ देवपुरोपमम् ॥२४॥ \nतस्योपवनमध्यस्थं रम्यं केशवमंदिरम् ॥ छादितं हेमकलशैर्दृष्ट्वा व्याधो मुदं ययौ ॥२५॥ \nहराम्यत्र सुवर्णानि बहुनीति विनिश्र्चितम् ॥ जगामाभ्यंतरं तस्य कीनाशश्र्चौर्यलोलुपः॥२६॥ \nतत्रापश्यद्विजवरं शांतं तत्त्वार्थकोविदम् ॥ परिचर्यापरं विष्णोरुत्तकं तपसां निधिम् ॥२७॥ \nएकाकिनं दयालुं च निस्पृहं ध्यानलोलुपम् ॥ चौर्यान्तरायकर्तारं तं दृष्ट्वा लुब्धको मुने ॥२८॥ \nद्रव्यजातं तु देवस्य हर्तुकामोऽतिसाहसी ॥ उत्तकं हंतुमारेभे विधुतासिर्मदोद्धतः॥२९॥ \nपादेनाक्रम्य तद्वक्षो जटाः संगृह्य पाणिना ॥ हंतुं कृतमतिं व्याधमुत्तकः प्रेक्ष्य चाब्रवीत् ॥३०॥\nउत्तंक उवाच ॥ \nभो भो साधे वृथा मां त्वं हनिष्यसि निरागसम् ॥ मया किमपरा ते तद्वदस्व महामते ॥३१॥ \nकृतापराधिनां लोके शक्ताः शिक्षां प्रकुर्वते ॥ नहि सौम्य वृथा घ्नंति सज्जना अपि पापिनः ॥३२॥ \nविरोधिष्वपि मूर्खेषु निरीक्ष्यवास्थितान् गुणान् ॥ विरोधं नहि कुर्वंति सज्जनाः शांतचेतसः॥३३॥\nबहुधा बोध्यमानोऽपि यो नरः क्षमयान्वितः ॥ तमुत्तमं नरं प्राहुर्विष्णोः प्रियतरं सदा ॥३४॥ \nसुजनो न याति वैरं परहितबुद्धिर्विनाशकालेऽपि ॥ छेदेऽपि चंदनतरुः सुरभयति मुखं कुठारस्य ॥३५॥ \nअहो विधिः सुबलवान्बाधते बहुधा जनान् ॥ सर्वसंगविहीनोऽपि बाध्यते हि दुरात्मना ॥३६॥ \nअहो निष्कारणं लोके बांधते बहुधा जनान् ॥ सर्वसंगविहीनोऽपि बाध्यते पिशुनैर्जनैः ॥ तत्रापि साधून्बाधंते न समानान्कदाचन ॥३७॥\nमृगमीनसज्जनानां तृणजलसंतोषविहितवृत्तीनाम् ॥ लुब्धकधीवरपिशुना निष्कारणवैरिणो जगति ॥३८॥ \nअहो बलवती माया मोहयत्यखिलं जगत् ॥ पुत्रमित्रकलत्रार्थं सर्वं दुःखेन योजयेत् ॥३९॥ \nपरद्रव्यापहारेण कलत्रं पोषितं त्वया ॥ अंते तत्सर्वमुत्सृज्य एक एव प्रयाति वै ॥४०॥ \nमम माता मम पिता मम भार्या ममात्मजाः ॥ ममेदमिति जंतूनां ममता बाधते वृथा ॥४१॥ \nयावदर्जयति द्रव्यं बांधवास्तावदेव हि ॥ धर्माधर्मौ सहैवास्तमिहामुत्र न चापरः॥४२॥ \nधर्माधर्मार्जितैद्रव्यैः पौषिता येन ये नराः ॥ मृतमग्निमुखे हुत्वा घृतान्नं भुंजते हि ते ॥४३॥ \nगच्छंतं परलोकं च नर तु ह्यनुतिष्ठतः ॥ धर्माधर्मौ न च धनं न पुत्रा न च बांधवाः ॥४४॥ \nकामः समृद्धिमायाति नराणां पापकर्मिणाम् ॥ कामः संक्षयमायाति नराणां पुण्यकर्मणाम् ॥४५॥ \nवृथैव व्याकुला लोका धनादीनां सदार्जने ॥४६॥ \nयद्भावि तद्भवत्येव यदभाव्यं न तद्भवेत् ॥ इति निश्र्चितबद्धीनां न चिंता बाधते क्वचित् ॥४७॥ \nदेवाधीनमिदं सर्वं जगत्स्थावरजंगमम् ॥ तस्माज्जन्म च मृत्युं च दैवं जानाति नापरः ॥४८॥ \nयत्र कुत्र स्थितस्यापि यद्भाव्यं तद्भवेद् ध्रुवम् ॥ लोकस्तु तत्र विज्ञाय वृथायांस करोति हि ॥४९॥ \nअहो दुःखं मनुष्याणां ममताकुलचेतसाम् ॥ महापापानि कृत्वापि परान्पुष्यंति यत्नतः ॥५०॥ \nअर्जितं च धनं सर्वं भुंजते बांधवाः सदा ॥ स्वयमेकतमो मूढस्तत्पापफलमश्र्नुते ॥५१॥ \nइति ब्रुवाणं तमुषिं विमुच्य भयविह्वलः ॥ गुलिकः प्रांजलिः प्राह क्षमस्वेति पुनः पुनः ॥५२॥ \nसत्संगस्य प्रभावेण हरिसन्निधिमात्रतः ॥ गतपापो लुब्धकश्र्च ह्यनुतापीदमब्रवीत् ॥५३॥ \nमया कृतानि पापानि महांति सुबहूनि च ॥ तानि सर्वाणि नष्टानि विप्रेंद्र तव दर्शनात् ॥५४॥ \nअहोऽहं पापधीर्नित्यं महापापमुपाचरम् ॥ कथं मे निष्कृति र्भूयो यामि कं शरणं विभोः ॥५५॥ \nपूर्वजन्मार्जितैः पापैर्लुब्धकत्वमवाप्तवान् ॥ अत्रापि पापजालानि कृत्वा कां गतिमाप्नुयाम् ॥५६॥ \nअहो ममायुः क्षयमेति शीघ्रं पापान्यनेकानि समर्ज्जितानि ॥ प्रतिक्रिया नैव कृता मयैषां गतिश्र्च का स्यान्ममजन्म किं वा ॥५७॥\nअहो विधिः पापशता कुलं मां किं सृष्टवान्पापतरं च शश्र्वत् ॥ कथं च यत्पापफलं हि भोक्ष्ये कियत्सु जन्मस्वहमुग्रकर्मा ॥५८॥\nएवं विनिंदन्नात्मानमात्मना लुब्धकस्तदा ॥ अंतस्तापाग्निसंतप्तः सद्यः पंचत्वमागतः ॥५९॥ \nउत्तंकः पतितं प्रेक्ष्य लुब्धकं तं दयापरः ॥ विष्णुपादोदकैनैवमभ्यषिंचन्महामतिः॥६०॥ \nहरिपादोदकस्पर्शाल्लुब्धको गतकल्मषः॥ दिव्यं विमानमारुह्य मुनिमेतदथाब्रवीत् ॥६१॥ \nगुलिक उवाच ॥ \nउत्तंक मुनिशार्दूल गुरुस्त्वं मम सुव्रत ॥ विमुक्तस्त्वत्प्रसादेन महापातककंचुकात् ॥६२॥ \nगतस्त्वदुपदेशान्मे संतापो मुनिपुंगव ॥ तथैव सर्वपापानि विनष्टान्यतिवेगतः ॥६३॥ \nहरिपादोदकं यस्मान्मयि त्वं सिक्तवान्मुने ॥ प्रापितोऽस्मि त्वया तस्मात्तद्विष्णोः परमं पदम् ॥६४॥ \nत्वयाहं तारितो विप्र पापादस्माच्छरीरतः ॥ तस्मान्नतोऽस्मि ते विद्वन्मत्कृतं तत्क्षमस्व च ॥६५॥ \nइत्युक्त्वा देवकुसुमैर्मुनिश्रेष्ठं समाकिरन् ॥ प्रदक्षिणात्रयं कृत्वा नमस्कारं चकार सः ॥६६॥ \nततो विमानमारुह्य सर्वकामसमन्वितम् ॥ अप्सरोगणसंकीर्णः प्रपेदे हरिमंदिरम् ॥६७॥ \nएतदृष्ट्वा विस्मितोऽसौ ह्युंत्तंकस्तपसांनिधिः॥ शिरस्यंजलिमाधाय तुष्टाव कमलापतिम् ॥६८॥ \nतेन स्तुतो महाविष्णुर्दत्तवान्वरमुत्तमम् ॥ वरेण तेनोत्तंकोऽपि प्रपेदे परमं पदम् ॥६९॥ \nइति श्री बृहन्नारदीयपुराणे पूर्वभागे प्रथमपादे विष्णुमाहात्म्ये सप्तत्रिंशोऽध्यायः॥३७॥"
  }
]
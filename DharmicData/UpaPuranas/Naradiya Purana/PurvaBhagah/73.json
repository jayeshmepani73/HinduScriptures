[
  {
    "text": "सनत्कुमार उवाच ॥\nअथ रामस्य मनवो वक्ष्यंते सिद्धिदायकाः ॥ येषामाराधनान्मर्त्यास्तरंति भवसागरम् ॥१॥\nसर्वेषु मंत्रवर्येषु श्रेष्ठं वैष्णवमुच्यते ॥ गाणपत्येषु सौरेषु शाक्तशैवेष्वभीष्टदम् ॥२॥\nवैष्णवेष्वपि मंत्रेषु राममंत्राः फलाधिका ॥ गाणपत्यादिमंत्रेभ्यः कोटिकोटिगुणाधिकाः ॥३॥\nविष्णुशय्यास्थितो वह्रिरिंदुभूषितमस्तकः ॥ रामाय ह्रदयांतोऽयं महाघौघविनाशनः ॥४॥\nसर्वेषु राममंत्रषु ह्रातिश्रेष्ठः षडक्षरः ॥ ब्रह्महत्यासहस्त्राणि ज्ञातज्ञातकृतानि च ॥५॥\nस्वर्णस्तेय सुरापानगुरुतल्पायुतानि च ॥ कोटिकोटिसहस्त्राणि ह्युपपानि यानि वै ॥६॥\nमंत्रस्योच्चारनात्सद्यो लयं यांति न संशयः ॥ ब्रह्मा मुनिः स्याद्धा यत्री छंदो रामश्व देवता ॥७॥\nआद्यं बीजं च इच्छक्तिर्विनियोगोऽखिलाप्तये ॥ षड्‌दीर्घभाजा बीजेन षडंगानि समाचरेत् ॥८॥\nब्रह्मरंध्रे भ्रूवोर्मध्ये हन्नाभ्योर्गृह्यपादयोः ॥ मंत्रवर्णान्क्रमान्न्यस्य केशवादीन्प्रविन्यसेत् ॥९॥\nपीठन्यासादिकं कृत्वा ध्यायेद्धदि रघूत्तमम् ॥ कालांभोधरकांत च वीरा सनसमास्थितम् ॥१०॥\nज्ञानमुद्रां दक्षहस्ते दधतं जानुनीतरम् ॥ सरोरुहकरां सीतां विद्युदाभां च पार्श्वगाम् ॥११॥\nपश्यंतीं रामवक्राब्जं विविधाक्ल्पभूषिताम् ॥ ध्यात्वैवं प्रजपेद्वर्णलक्षं मंत्री दशांशतः ॥१२॥\nकमलैर्जु हुयाद्वह्रौ ब्राह्मणान्भोजयेत्ततः ॥ पूजयेद्वैष्णवे पीठे विमलादिसमन्विते ॥१३॥\nमूर्ति मूलेन संकल्प तस्यामावाह्य साधकः ॥ सीतां वामे समासीनां तन्मन्त्रेण प्रपूजयेत् ॥१४॥\nरमासीपदं ङेंत द्विठांतो जानकीमनुः ॥ अग्रेः शार्ङं च सम्पूज्य शरान्पार्श्वद्वयेऽर्चयेत् ॥१५॥\nकेशरेषु षडंगानि पत्रेष्वेतान्समर्चयेत् ॥ हनुमंतं च सुग्रीवं भरतं सबिभीषणम् ॥१६॥\nलक्ष्मणांगदशत्रुघ्नान् जांबवंतं क्रमात्पुनः । वाचयंतं हनूमंतमग्रतो धृतपुस्तकम् ॥१७॥\nयजेद्धरतशत्रुघ्नौ पार्श्वयोर्धृतचामरौ ॥ धृतातपत्रं हस्ताभ्यां लक्ष्णमं पृष्ठतोऽर्चयेत् ॥१८॥\nततोऽष्टपत्रे सृष्टिं च जपंतं विजयं तथा ॥ सुराष्ट्रं राष्ट्रपालं च अकोपं धर्मपालकम् ॥१९॥\nसुमंतं चेति सम्पूज्य लोके शानायुधैर्युतान् ॥ एवं समाराध्य जीवन्मुक्तः प्रजायते ॥२०॥\nचंदनाकैः  प्रजुहुयाज्जातेपुष्पैः समाहित ॥ राजवश्याय कमलैर्धनधान्यदिसिद्धये ॥२१॥\nलक्ष्मीकामः प्रजुहुयात्प्रसूनैर्विल्वसंभवैः आज्याक्तैर्नीलकमलैर्वशयेदखिलं जगत् ॥२२॥\nघृताक्तशतपर्विभिर्दीर्घायुश्व निरामयः ॥ रक्तोत्पलानां होमेन धनं प्राप्नोति वांछितम् ॥२३॥\nपालाशकुसुमैर्हुत्वा मेधावी जायते नरः ॥ तज्जतांभः पिबेत्प्रातर्वत्सरात्कविराड्‌ भवेत् ॥२४॥\nतन्मंत्रितान्नं भुंजीत महारोगप्रशांतये ॥ रोगोक्तौषधहोमेन तद्रोगान्मुच्यते क्षणात् ॥२५॥\nनदीतीरे च गोष्ठे वा जपेल्लक्षं पयोब्रतः ॥ पायसेनाज्ययुक्तेन हुत्वा विद्यानिधिर्भवेत् ॥२६॥\nपरिक्षीणाधिपत्यो यः शाकाहारो जलांतरे ॥ जपेल्लक्षं च जुहुयाद्विल्वपुष्पैर्दशांशतः ॥२७॥\nतदैव पुनराप्नोति स्वाधिपत्यं न संशयः ॥ उपोष्य गङातीरांते स्थित्वा लक्षं जपेन्नरः ॥२८॥\nदशाशं कमलैर्हुत्वा विल्वोत्थैर्वा प्रसूनकैः ॥ मधुरत्रसंयुक्तैराज्यश्रियमवाप्नुयात् ॥२९॥\nमार्गमासे जले स्थित्वा कन्दमूलफलाशनः लक्षं जप्त्वा दशांशेन पायसैर्जुहुयद्वसौ ॥३०॥\nश्रीरामचन्द्रसदृशः पुत्रः पौत्रोऽपि जायते ॥ अन्येऽपि बहवः संति प्रयोगा मन्त्रराजके ॥३१॥\nकिंतु प्रयोगकर्तृणां परलोको न विद्यते ॥ षटोणं वसुपत्रं च तद्वाह्यार्कदलं लिखेत् ॥३२॥\nषट्कोणेषु षडर्णानि सन्त्रस्य विलिखेद्‌बुधः ॥ अष्टपत्रे तथाष्टार्णांल्लिखेत्प्रणवगर्भितान् ॥३३॥\nकामबीजं रविदले मध्ये मन्त्रावृताभिधाम् ॥ सुदर्शनावृतं बाह्ये दिक्षु युग्मावृतं तथा ॥३४॥\nवज्रोल्लसद्धूमिगेहं कन्दर्पांकुशपाशकैः ॥ भूम्या च विलसत्कोणं यन्त्रराजमिदं स्मृतम् ॥३५॥\nभूर्जेऽष्टगन्धैः संलिख्य पूजयेदुक्तवर्त्मना ॥ षट्कोणेषु दलार्काब्जान्यावेष्टवुतयुग्मतः ॥३६॥\nकेशरेष्वष्टपत्रस्य स्वरंद्वंद्व्म लिखेद्‍ बुधः ॥ बहिस्तु मातृकां चैव मन्त्रं प्राणनिधायनम् ॥३७॥\nयन्त्रमेतच्छुभे घस्त्रे कण्ठे वा दक्षिणे भुजे ॥ मूर्ध्नि  वा धारयेन्मंत्री सर्वपापेः प्रमुच्यते ॥३८॥\nसुदिने सुभनक्षत्रे सुदेशे शल्यवर्जिते ॥ वश्याकर्षणाविद्वेष्सद्रावणोच्चटनादिकम् ॥३९॥\nपुष्यद्वयं तथादित्यार्द्रामघासु यथाक्रमम् ॥ दूर्वोत्था लेखनी वश्ये तथाकृष्टौ करंजजा ॥४०॥\nनारास्थिजा मारणे तु स्तंभने राजवृक्षजा ॥ शांतिपुष्टयायुषां सिद्धयै सर्वापच्छमनाय च ॥४१॥\nविभ्रमोत्पादने चैव शिलायां विलिखेद्‍ बुध ॥ खरचर्मणि विद्वेषे ध्वजे तूच्चाटनाय च ॥४१॥\nशत्रूणां ज्वरसन्तापशोकमारणकर्मणि ॥ पीतवस्त्रं लिखित्वा तु साधयेत्साधकोत्तमः ॥४३॥\nवश्याकृष्टौ चाष्टगन्धैः सम्पूज्य च यथाविधि ॥ चितांगारादिना चैव ताडनोच्चाटनादिकम् ॥४४॥\nविषार्कक्षीरयोगेन मारणं भवति ध्रुवम् ॥ लिखित्वैवं यंत्रराजं गन्धपुष्पादिभिर्यजेत् ॥४५॥\nत्रिलोहवेष्टितं कृत्वा धारयेसाधकोत्तमः ॥ बीजं रामाय ठद्वंद्वं मन्त्रोऽयं रसवर्णकः ॥४६॥\nमहा सुदर्शनमनुः कथ्यते सिद्धिदायकः ॥ सुदर्शनमहाशब्दाच्चक्रराजेश्वरेति च ॥४७॥\nदुष्टांतकदुष्टभयानकदुष्टभयंकरम् ॥ छिंधिद्वयं भिंधियुग्मं विदारययुगं ततः ॥४८॥\nपरमन्त्रान् ग्रसद्वद्वं भक्षयद्वितयं ततः ॥ त्रासयद्वितयं वर्मास्त्राग्निजायांतिमो मनुः ॥४९॥\nअष्टषष्टक्षरः प्रोक्तो यंत्रसंवेष्टने त्वयम् ॥ तारो हद्धगवान् ङेतो ङेंतो हि रघुनन्दनः ॥५०॥\nरक्षोघ्रविशदायांते मधुरादिप्रसन्न च ॥ वरदायामितांते नुतेजसेपदमीरयेत् ॥५१॥\nबालायांते तु रामाय विष्णवे ह्रदयांतिमः ॥ सप्तचत्वारिंशदर्णो मालामन्त्रोऽयमीरितः ॥५२॥\nविश्वमित्रो मुनिश्वास्य गायत्री छंद ईरितम् ॥ श्रीरामो देवता बीजं ध्रुवः शक्तिश्व ठद्वयम् ॥५३॥\nषड्‌दीर्घस्वरयुगमायाबीजेनांगानि कल्पयेत् ॥ ध्यानपूजादिकं सर्वमस्य पूर्ववदाचरेत् ॥५४॥\nअयमाराधितो मन्त्रः सर्वान्कामान्प्रयच्छति ॥ स्वकामसत्यवाग्लक्ष्मीताराढ्यः पञ्चवर्नकेः ॥५५॥\nषडंक्षरः षडिधः स्याच्चुतुर्वर्गफलप्रदः ॥ ब्रह्मा संमोहनः शक्तिर्दक्षिणामूर्तिसंज्ञकः ॥५६॥\nअगस्त्यः श्रीशिवः प्रोक्तास्ते तेषां मुनयः क्रमात् ॥ अथवा कामबीजा देर्विश्वामित्रो मुनिः स्मृतः ॥५७॥\nछ्न्दः प्रोक्तं च गायत्री श्रीरामो देवता पुनः ॥ बीजशक्तिराधमांत्यं मन्त्रार्णैः स्यात्षडंगकम् ॥५८॥\nबीजैः षड्‌दीर्घयुक्तैर्वा मंत्रार्णान्पूर्ववन्न्यसेत् ॥ ध्यायेत्कल्पतरोर्मूले सुवर्णमयमण्डपे ॥५९॥\nपुष्पकाख्यविमानांतः सिंहासनपरिच्छदे ॥ पद्मे वसुदले देवमिंद्रनीलसमप्रभम् ॥६०॥\nवीरासनसमासीनं ज्ञानमुद्रोपशोभितम् ॥ वामोरुन्यस्ततद्धस्तसीतालक्ष्मणसेवितम् ॥६१॥\nरत्नाकल्पं विभुं ध्यात्वा वर्णलक्षं जपेन्मनुम् ॥ यद्वा स्मारादिमन्त्राणां जयाभं च हरिं स्मरेत् ॥६२॥\nयंजनं काम्यकर्माणि सर्वं कुर्यात्षडर्णवत् ॥ रामश्व चन्द्रभ द्रांतो ङेनमोतो ध्रुवादिकः ॥६३॥\nमन्त्रावष्टाक्षरौं ह्येतौ तारांत्यौ चेन्नवाक्षरौ ॥ एतेषां यजनं सर्वं कुर्यान्मत्री षडर्णवत ॥६४॥\nजानकीवल्लभो ङें तो द्विठांतः कवचादिकः ॥ दक्षार्णोऽयं विशिष्टोऽस्य मुनिः स्वराट् ॥६५॥\nछन्दश्व देवता सीता पतिर्बीजं तथादिमम् ॥ स्वाहा शक्तिश्व कामेन कुर्यादंगानि षट् क्रमात् ॥६६॥\nशिरोललाटभूमध्यतालुकण्ठेषु ह्रद्यपि ॥ नाभ्यांध्रिजानुपादेषु दशार्णान्विन्यसेन्मनोः ॥६७॥\nअयोघ्यानगरे रत्नचित्र्सौवर्णमण्डपे ॥ मंदारपुष्पैबद्धविताने तोरणान्विते ॥६८॥\nसिंहासनसमासीन पुष्पकोपरि राघवम् ॥ रक्षोभिर्हरिभिर्देवैः सुविमानगतैः शुभैः ॥६९॥\nसंस्तूयमानं मुनिभिः प्रह्रैश्व परिसेवितम् ॥ सीतालंकृतवामांगं लक्ष्णनोपशो भितम् ॥७०॥\nश्यामं प्रसन्नवदनं सर्वाभरणभूषितम् ॥ एवं ध्यात्वा जपेन्मंत्री वर्णलक्षं समाहितः ॥७१॥\nदशांशः कमलैर्होमो यजनं च षडर्णवत् ॥ रामो ङेन्तो धनुष्पाणिङेतोऽते वह्रिसुंदरी ॥७२॥\nदशाक्षरोऽयं मंत्रोऽस्य मुनिर्ब्रह्मा विराट्र पुनः ॥ छन्दस्तु देवता प्रोक्तो रामो राक्षसमर्दनः ॥७३॥\nआद्यं बीजं द्विठः शक्तिर्बीजेनांगानि कल्पयेत् ॥ वर्णन्यासं तथा ध्यानं पुरश्वर्यार्चनादिकम‍ ॥७४॥\nदशाक्षरोक्तवत्कुर्याच्चापबाणधरं स्मरेत् ॥ तारो नमो भगवते रामान्ते चंद्रभद्रकौ ॥७५॥\nङेंतावर्काक्षरौ मंत्रौ ऋषिध्यानादि पूर्ववत ॥ श्रीपूर्वं जयपूर्वं च तद्दिधा रामनाम च ॥७६॥\nत्रयोदशाक्षरो मंत्रो मुनिर्ब्रह्या विराट्‍ स्मृतम्‍ ॥ छन्दस्तु देवता प्रोक्तो रामः पापौघनाशनः ॥७७॥\nषडंगानि प्रकुर्वीत्‍ द्विरावृत्त्या पदत्रयैः ॥ ध्यानार्चनादिदिकं सव ह्रास्य कुर्याद्दशार्णवत्‍ ॥७८॥\nतारो नमो भगवते रामयांते महापदम॥ पुरुषाय ह्रदंतोऽयं मनुरष्यादशाक्षरः ॥७९॥\nविश्वामित्रो मुनिश्छदो धृती रामोऽस्य देवता ॥ तारो बीजं नमः शक्तिश्वंद्राक्ष्यब्ध्यग्न्रिषड्‌भुजैः ॥८०॥\nवर्णैमंत्रोत्थितैः कुर्यात्षंडगानि समाहितः ॥ निश्शाणभेरीपटहशंखतुर्यादिनिःस्वनैः ॥८१॥\nप्रवृत्तनृत्ये परितो जयमंगलभाषिते ॥ चंदनागरुकस्तूरीकर्पूरादिसुवासिते ॥८२॥\nनानाकुसुमसौरभ्यवाहिगंधवहान्विते ॥ देवगंधर्वनारीभिर्गायन्तीभिरल कृते ॥८३॥\nसिंहासने समासीनं पुष्पकोपरि राघवम्‍ ॥ सौमित्रिसीतासहितं जटामुकुशोभितम्‍ ॥८४॥\nचापबाणधरं श्यामं ससुग्रीवविभी षणम्‍ ॥ हत्वा रावणमायांतं कृतत्रैलोक्यरक्षणम्‍ ॥८५॥\nएवं ध्यात्वा जपेद्वर्ण लक्षं मत्री दशांशथ ॥घृताक्तैः पायसैर्हृत्वा यजनं पूर्वच्चरेत्‍ ॥८६॥\nप्रणवो हृदयं सीतापतये तदनंतरम्‍ ॥ रामाय हनयुग्मंते वर्मास्त्राग्निप्रियांतिमः ॥८७॥\nएकोनविंशद्वर्णोऽयं मंत्रः सर्वार्थसाधकः ॥ विश्वामित्रो मुनिश्वास्तानुष्टुप्छन्द उदाहृतम्‍ ॥८८॥\nदेवता रामभद्रो जं बीजं शक्तिर्नम इति ॥ मंत्रोत्थितैः क्रमाद्वर्णैस्ततो ध्यायेच्च पूर्ववत्‍ ॥८९॥\nपूजनं काम्यकर्मादि सर्वमस्य षडर्णवत्‍ ॥ तारः स्वबीजं कमला रामभद्रेति संपठेत्‍ ॥९०॥\nमहेष्वासपदांते तु रघुवीर नृपोत्तम्‍ ॥ दशास्यांतकशब्दांते मां रक्ष देहि संपठेत्‍ ॥९१॥\nपरमांते मे श्रियं स्यान्मंत्रो बाणगुणाक्षरः ॥ बीजैर्वियुक्तो द्वात्रिंशदर्णोऽयं फलदायकः ॥९२॥\nविश्वामित्रो मुनिश्वास्यानुष्टुप्छंद उदाह्रतम्‍ ॥ देवता रामभद्रोऽत्र बीजं शक्तिरिंदिरा ॥९३॥\nबीजत्रयाद्यैः कुर्वीत पदैः सर्वेण मंत्रवित्‍ ॥ पंचांगानि च विन्यस्य मंत्रवर्णान्र्कमान्न्यसेत‍ ॥९४॥\nमूर्ध्नि भाले द्दशोः श्रोत्रे गंडयुग्मे सनासिके ॥ आस्ये दोःसंधियुगले स्तनत्दृन्नाभिषु क्रमात्‍ ॥९५॥\nकटौ मेदे पायुपादसंधिष्वर्णान्न्यसेन्मनीः ॥ ध्यानार्चनादिकं चास्य पूर्ववत्समु पाचरेत्‍ ॥९६॥\nलक्षत्रच पुरश्वर्या पायसैर्हवनं मतम्‍ ॥ ध्यात्वा रामं पीतवर्ण जपेल्लक्षं समाहितः ॥९७॥\nदशांशं कमलैर्हृत्वा धनैर्धनपतिर्भवेत्‍ ॥ तारो माया रमाद्वंद्वं दाशरथाय त्दृच्च वै ॥९८॥\nएकादशाक्षरो मंत्रो मुन्या द्यर्चास्य पूर्ववत्‍ ॥ त्रैलोक्यांते तु नाथाय ह्र्दंतो वसुवर्णवान्‍ ॥९९॥\nअस्यापि पूर्ववत्संर्वं न्यासध्यानार्चनादिकम्‍ ।आंजनेयपदांते तु गुरवे हृदयांतिमः ॥१००॥\nमंत्रो नवाक्षरोऽस्यापि यजनं पूर्ववन्मतम्‍ ॥ ङेंतं रामपद पश्वाद्धऋदयं पंचवणवत्‍ ॥१०१॥\nमुनिध्यानार्चनं चास्य प्रोक्तं सर्वं षडर्णवत्‍ ॥ रामांते चंद्रभद्रौ च ङेंतौ पावकवल्लभा ॥१०२॥\nमंत्रौ द्वौ च समाख्यातौ मुन्याद्यर्चादि पूर्ववत ॥ वह्रिः शेषान्वितश्वैव चंद्रभूषितमस्तकः ॥१०३॥\nएकाक्षरो रघुपतेर्मंत्रः कल्पद्रुमोऽपरः ॥ ब्रह्मा मुनिः स्याद्रायत्री छंदो रामोऽस्य देवता ॥१०४॥\nषड्‌दीर्घाढ्येन मंत्रेण षडंगानि समाचरेत्‍ ॥ सरयूतीरमंदाखेदिकाप्खजासने ॥१०५॥\nश्यामं वीरासनासीनं ज्ञानमुद्रोपशोभितम्‍ ॥ वामोरुन्यस्त तद्धस्तं सीतालक्ष्मणसंयुतम्‍ ॥१०६॥\nअवेक्षमाणमात्मानं मन्मथामिततेजसम्‍ ॥ शुद्धस्फटिकसंकाशं केवलं मोक्षकांक्षया ॥१०७॥\nचिंतये त्परमात्मानमृतुलंक्षं जपेन्मनुम्‍ ॥ सर्व्व षडर्ववच्चास्य होमनित्यार्चनादिकम्‍ ॥१०८॥\nवह्रिः शेषासनो भांतः केवलो द्वयक्षरो मनुः ॥ एकाक्षरोक्त वत्सर्वं मुनिध्यानार्चनादिकम्‍ ॥१०९॥\nतारमानारमानंगचास्त्रबीजैर्द्विवर्णकः ॥ त्र्यक्षरो मंत्रराजः स्यात्षडिधः सकलेष्टदः ॥११०॥\nव्द्यक्षरश्वंद्रभद्रांतो द्विविधश्वतुरक्षरः ॥ एकार्णोक्तवदेतेषां मुनिध्यार्चनादिकम्‍ ॥१११॥\nतारो रामश्वतुर्थ्यंतो वर्मास्त्रं वह्रिवल्लभा ॥ अष्टर्णोऽयं महामंत्री मुन्याद्यर्चा षडर्णवत्‍ ॥११२॥\nतारो मया ह्रदंते स्याद्रामाय प्रणवांतिमः ॥ शिवोमाराममंत्रोऽयमष्टार्णः सर्वसिद्धदः ॥११३॥\nऋषिः सदाशिवः प्रोक्तो गायत्री छंद ईरितम्‍ ॥ शिवोमारामचंद्रोऽत्र देवताअ परिकीर्त्तितः ॥११४॥\nषडीर्ययामाय यातु ध्रुवपंचार्णयुक्तया ॥ षडंगानि विधायाथ ध्यायेद्धदि सुरार्चितम्‍ ॥११५॥\nरामं त्रिनेत्रं सोमार्द्धधारिणं शूलिनं वरम्‍ ॥ भस्मोद्धूलितसर्वांगं कपर्दिनमुपास्महे ॥११६॥\nरामाभि रामां सौंदर्यसीमां सोमावतंसिनीम्‍ ॥ पाशांकुशधनर्बाणधरां ध्यायेस्त्रिलो चनाम्‍ ॥११७॥\nएवं ध्यात्वा जपेद्वर्णलक्षं त्रिमधुरान्वितैः ॥ विल्वपत्रैः फलैः पुष्पैस्तिलैर्वा पंकजैर्हुनेत्‍ ॥११८॥\nस्वयमायांति निधयः सिद्धयश्व सुरोप्सिताः ॥ तारो माया च भरताग्रजराममनोभवः ॥११९॥\nवह्रिजायाद्वादशार्णो मंत्रः कल्पद्रुमोऽपरः ॥ अंगिराश्व मुनिश्छंदो गायत्री देवता पुनः ॥१२०॥\nश्रीरामो भुवनाबीजं स्वाहाशक्तिः समीरितः ॥ चंद्रकैमुनिभूनेत्रैर्मंत्रार्णैरंगकल्पनम्‍ ॥१२१॥\nध्यानपूजादिकं चास्य सर्वं कुर्यात्षडर्वणवत्‍ ॥ प्रणवो सीतापते रामश्व ङेंतिमः ॥१२२॥\nहनद्वयांते वर्मास्त्रं मंत्रः षोडशर्वणवान्‍ ॥ अगस्त्योऽस्य मुनिश्चंदो बृहती देवता पुनः ॥१२३॥\nश्रीरामोऽहं तथा बीजं रां शक्तिः समुदीरिता ॥ रामा ब्धिवह्रिवेदाक्षिवर्णैः पंचांगकल्पना ॥१२४॥\nध्यानपूजादिकं सर्वमस्य कुर्यात्षडर्णवत्‍ ॥ तारो हृच्चैव ब्रह्मण्यसेव्याय पदमीरयेत्‍ ॥१२५॥\nरामायांकुंठशब्दांतं तेजसे च समीरयेत्‍ ॥ उत्तमश्लोकधुर्याय स्वं भृगुः कामिकान्वितः ॥१२६॥\nदंडार्पितां प्रिये मंत्रो रामरामाक्षरो मतः ॥ ऋषिः शुक्रस्तथानुष्टुप्छंदो रामोऽस्य देवता ॥१२७॥\nपादैः सर्वेणपंचांगं कुर्याच्छेषं षडर्णवते ॥ लक्षं जपो दशांशेन जुहुयात्पायसैः सुधीः ॥१२८॥\nसिद्धमंत्रस्य भुक्तिः स्यान्मुक्तिः पातकनाशनम्‍ ॥ आदौ धाशरथायांते विद्महे पदमुच्चरेत्‍ ॥१२९॥\nततः सीतावल्लभाय धीमहीति समुच्चरेत्‍ ॥ तन्नो रामः प्रचो वर्णो दयादिति च संवदेत्‍ ॥१३०॥\nएषोक्तारा मगायत्री सर्वाभीष्टफलप्रदा ॥ पद्मासीतापदं ङेंत ठद्वयांतः षडक्षरः ॥१३१॥\nवाल्मीकिश्व मुनिश्र्छंदो गायत्री देवता पुनः ॥ सीता भगवती प्रोक्ता श्रीं बीजं वह्रिसुन्दरी ॥१३२॥\nशक्तिः षड्‌दीर्घयुक्तेन बीजेनां गानि कल्पयेत्‍ ॥ ततो ध्यायन्महादेवीं सीतां त्रैलोक्यपूजिताम्‍ ॥१३३॥\nतप्तहाटकवर्णाभां पद्मयुग्मं करद्वये ॥ सद्रत्नभूषणस्फूर्जद्दिव्यदेहां शुभात्मिकाम्‍ ॥१३४॥\nनानावस्त्रां शशिमुखीं पद्माक्षीं मुदितांतराम्‍ ॥ पश्यंती राघवं पुण्यं शय्यार्घ्यां षड्‌गुणेश्वरीम्‍ ॥१३५॥\nएवं ध्यात्वा जपे द्वर्णलक्षं मंत्री दशांशतः ॥ जुहुयात्कमलेः फुलैः पीठे पूर्वोदित यजेत्‍ ॥१३६॥\nमूर्तिं संकल्प्य मूलेन तस्यामावाह्य जानकीम्‍ ॥ संपूज्य दक्षिणे राममभ्यर्च्या ग्रेऽनिलात्मजम्‍ ॥१३७॥\nपृष्ठे लक्ष्मणमभ्यर्च्य षट्‌कोणेष्वंगपूजनम्‍ ॥ पत्रेषु मंत्रिमुख्यांश्व बाह्ये लोकेश्वरान्पुनः ॥१३८॥\nवज्राद्यानपि संपूज्य सर्वसिद्धी श्वरो भवेत्‍ ॥ जातीपुष्पैश्वन्दनाक्तै राजवश्याय होमयेत्‍ ॥१३९॥\nकमलैर्धनधान्याप्तिलाब्जैर्वशयन्‍ जगत्‍ ॥ विल्वपत्रैः श्रियः प्राप्त्यै दूर्वाभी रोगशांतये ॥१४०॥\nकिं बहूक्तेन सौभाग्यं पुत्रान्पौत्रान्परं सुखम्‍ ॥ धनं धान्यं च मोक्षं च सीताराधनतो लभेत्‍ ॥१४१॥\nशक्रः सेंदुर्लक्षणाय ह्रदयं सप्तवर्णवान्‍ ॥ अगस्त्योऽस्य मुनिश्छंदो गायत्री देवता पुनः ॥१४२॥\nलक्ष्मणाख्यो महावीर श्वाढ्यं द्वीजशक्तिके ॥ षड्‌दीर्घाढ्येन बीजेन षडंगानि समाच रेतू ॥१४३॥\nद्विभुजं स्वर्णरुचिरतनुं पद्मनिभेक्षणम्‍ ॥ धनुर्बाणकरं रामसेवासंसक्तमानसम्‍ ॥१४४॥\nध्यात्वैवं प्रजपेद्वर्णलक्षं मंत्री दशांशतः ॥ मध्वाक्तैः पाय सैर्हुत्वा रामपीठे प्रपूजयेत्‍ ॥१४५॥\nरामवद्यजनं चास्य सर्वसिद्धिप्रदो ह्ययम्‍ ॥ साकल्पं रामपूजायां यदीच्छीन्नियंत नरः ॥१४६॥\nतेन यत्नेन कर्त्तव्यं लक्ष्मणार्चमादरात्‍ ॥ श्रीरामचंद्रभेदास्तु बहवः संति सिद्धिदाः ॥१४७॥\nतत्साधकैः सदा कार्यं लक्ष्मणाराधनं शुभम्‍ ॥ अष्टोत्तरसहस्त्रं वा शतं वा सुसमाहितैः ॥१४८॥\nलक्ष्मणस्य मौर्जर्‍यो मुमुक्षुभिरंतद्रितैः ॥ अजप्त्वा लक्ष्मणमनुं राममंत्रान्‍ जपंति ये ॥१४९॥\nन तेषां जायते सिद्धिर्हानि रवे पदे पदे ॥ यो जपेल्लक्ष्मणमनुं नित्यमेकांतमस्थितः ॥१५०॥\nमुच्यते सर्वपापेभ्यः सर्वान्कामान वाप्नुयात्‍ ॥ जयप्रधानो मंत्रोऽयं राज्यप्राप्यैक साधनम्‍ ॥१५१॥\nनष्टराज्यात्पये मंत्रं जपेल्लक्षं समाहितः ॥सोऽचिरान्नष्टराज्यं स्वं प्राप्नोत्येव न संशयः ॥१५२॥\nध्यायन्राममयोध्यायमभिषिक्त मनन्यधीः ॥ पञ्चायुतं मनुं जप्त्वां नष्टराज्यमवाप्नुयात्‍ ॥१५३॥\nनागपाशविनिर्मुक्त ध्यात्वा लक्ष्मणमादरात्‍ ॥ अयुतं प्रजपेन्मंत्रं निगडानुसुच्यते धुर्वम्‍ ॥१५४॥\nवातात्मजेनानीताभिरोषधीभिर्गतव्यथम्‍ ॥ ध्यात्वा लक्षं जपन्मंत्रमल्पमृत्युं जयेद्धुवम्‍ ॥१५५॥\nघातयंतं मेघनादं ध्यात्वा लक्षं जपेन्मनुम्‍ ॥ दुर्जयं वापि वेगेन जयेद्रिपुकुलं महत्‍ ॥१५६॥\nध्यात्वा शूर्पणखानासाछेदनोद्युक्तमानसम्‍ ॥ सहस्त्रं प्रजपेन्मंत्र पुरुहूतादिकान्‍ जयेत्‍ ॥१५७॥\nरामपादाब्जसेवार्थं कुतोद्योगमथो स्मरन्‍ ॥ प्रजपल्लँक्षमेकांते महारागात्प्रमुच्यते ॥१५८॥\nत्रिमासं विजिताहारो नित्यं सप्तसहस्त्रकम्‍ ॥ अष्टोत्तरशंतैः पुष्पैर्निश्लिद्रैः शातपत्रकैः ॥१५९॥\nपूजयित्वा विधानेन पायसं च सशर्करम्‍ ॥ निवेद्य प्रजपेन्मंत्रं कुष्ठरोगात्पुमुच्यते ॥१६०॥\nविजने विजिताहारः षण्मासं विधिनामुना ॥ क्षयरोगात्प्रमुच्येत सत्यं सत्यं न संशयः ॥१६१॥\nअभिमंत्र्य जलं प्रातर्मंत्रेण त्रिः समाहितः ॥ त्रिसंध्य वा पिबेन्नित्यं मुच्यते सर्वरोगतः ॥१६२॥\nदारिद्य्रं च पराभूतं जायते धनदोपमः ॥ विषादिदोषसंस्पर्शो न भवेत्तु  कदाचन ॥१६३॥\nमनुना मंत्रितैस्तोयैः प्रत्यहं क्षालयेन्मुखम्‍ ॥ मुखनेत्रादिसंभूताञ्जयेद्दोगांश्व दारुणान्‍ ॥१६४॥\nपीत्वाभिमंत्रितं त्वंभः कुक्षिरोगान्‍ जयेद्धुवम्‍ ॥ लक्ष्मणप्रतिमां कृत्वा दद्याद्धक्तया विधानतः ॥१६५॥\nस सर्वेभ्योऽथ रोगेभ्यो मुच्यते नात्र संशयः ॥ कन्यार्थी विमलापाणिग्रहनासक्तमानसः ॥१६६॥\nध्यायन्‍ लक्षं जपेन्मंत्री अब्जैर्हृत्वा दशांशतः ॥ ईप्सितां लभते कन्यांशीघ्रमेव न संशयः ॥१६७॥\nदीक्षितं जृंभणास्त्राना मंत्रेषु नियतव्रतम्‍ ॥ ध्यात्वा च विधिवान्नित्यं जपेन्मासत्रयं मनुम्‍ ॥१६८॥\nपुजापुरःसरं सप्तसहस्त्रं विजितेंद्रियः ॥ सर्वासामपि विद्यानां तत्त्वज्ञो जायते नरः ॥१६९॥\nविश्वामित्रक्रतुवरे कृताद्धुतपराक्रमम्‍ ॥ ध्यायँल्लक्षं जपेन्मंत्रं मुच्यते महतो भयात्‍ ॥१७०॥\nकृतानित्यक्रियः शुद्ध स्त्रिकालं प्रजपेन्मनुम्‍ ॥ सर्वपापविनिर्मुक्तो याति विष्णोः परं पदम्‍ ॥१७१॥\nदीक्षितो विधिवन्मंत्री गुणैर्विगतकल्मषः ॥ स्वाचारनियतो दांतो गृहस्थो विजिरेंद्रियः ॥१७२॥\nऐहिकाननपेक्ष्यैव निष्कामो योऽर्चयेद्विभुम्‍ ॥ स सर्वान्पुण्य पापौघान्दग्ध्वा निर्मलमानसः ॥१७३॥\nपुनरावृत्तिरहितः शाश्वंत पदमश्नुते ॥ सकामो वांछितान्‍ लब्ध्वा भुक्ता भोगान्‍ मनोगतान्‍ ॥१७४॥\nजातिस्मरश्विरं भूत्वा याति विष्णोः परं पदम्‍ ॥ निद्राचन्द्रान्विता पश्वाद्धरताय ह्रदंतिमः ॥१७५॥\nसप्ताक्षरो मनुश्वास्य मुन्याद्यर्चादि पूर्ववत्‍ ॥बक्‍ सेंदुश्व शत्रुघ्रपरं ङेंत हृदंतिमः ॥१७६॥\nसप्ताक्षरोऽयं शत्रुघ्नमंत्रः सर्वेष्टसिद्धिदः ॥१७७॥\nइति श्रीबृहन्नारदीयपुराणे पूर्वभागे बृहपाख्याने सनत्कुमारविभागे तृतीयपादे रामाद्युपासनावर्णनं नाम त्रिसप्ततितमोऽध्यायः ॥७३॥"
  }
]
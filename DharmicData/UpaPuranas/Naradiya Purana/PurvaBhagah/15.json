[
  {
    "text": "धर्मराज उवाच ॥ \nपाप भेदान्प्रवक्ष्यामि यथा स्थूलाश्च यातनाः॥ श़ृणुष्व धैर्यमास्थाय रौद्रा ये नरका यतः ॥१॥ \nपापिनो ये दुरात्मानो नरकाग्निषु सन्ततम् ॥ पच्यन्ते येषु तान्वक्ष्ये भयंकरफलप्रदान् ॥२॥ \nतपनोवालुकाकुम्भौमहारौखरौखौ ॥ कुम्भीपाको निरुच्छ्वासःकालसूत्रःप्रमर्दनः॥३॥ \nअसिपत्रवनं घोरं लालाभक्षो हिमोत्कटः॥ मूषावस्था वसाकूपस्तथा वैतरणी नदी ॥४॥ \nभक्ष्यन्ते मूत्रपानं च पुरीषह्नद एव च ॥ तप्तशूलं तप्तशिला शाल्मलीद्रुम एव च ॥५॥ \nतथा शोणितकूपश्च घोरः शोणितभोजनः ॥ स्वमांसभोजनं चैव वह्निज्वालानिवेशनम् ॥६॥ \nशिलावृष्टिः शस्त्रवृष्टिर्वह्निवृष्टिस्त थैव च ॥ क्षारोदकं चोष्णतोयं तप्तायःपिण्डभक्षणम् ॥७॥ \nअथ शिरःशोषणं च मरुत्प्रपतनं तथा ॥ तथा पाषाणवर्षं च कुमिभोजनमेव च ॥८॥ \nक्षारो दपानं भ्रमणं तथा क्रचदारणम् ॥ पुरीषलेपनं चैव पुरीषस्य च भोजनम् ॥९॥ \nरेतःपानं महाघोरं सर्वसन्धिषु दाहनम् ॥ धूमपानं पाशबन्धं नाना शूलानुलेपनम् ॥१०॥ \nअङ्गारशयनं चैव तथा मुसलमर्द्दनम् ॥ बहूनि काष्ठयन्त्राणि कषणं छेदनं तथा ॥११॥ \nपतनोत्पतनं चैव गदादण्डादिपीडनम् ॥ गजदन्तप्रहरणं नानासर्पेश्च दंशनम् ॥१२॥ \nशीताम्बुसेचनं चैव नासायां च मुखे तथा ॥ घोरक्षाराम्बुपानं च तथा लावणभक्षणम् ॥१३॥ \nस्नायुच्छेदं स्नायु बन्धमस्थिच्छेदं तथैव च ॥ क्षाराम्बुपूर्णरन्ध्राणां प्रवेशं मांसभोजनम् ॥१४॥ \nपित्तपानं महाघोरं तथैवः श्लेष्मभोजनम् ॥ वृक्षाग्रात्पातनं चैव जलान्तर्मज्जनं तथा ॥१५॥ \nपाषाणधारणं चैव शयनं कण्टकोपरि ॥ पिपीलिकादंशनं च वृश्चिकैश्चापि पीडनम् ॥१६॥ \nव्याघ्रपीडा शिवापीडा तथा महिषपीडनम् ॥ कर्द्दमे शयनं चैव दुर्गन्धपरिपूरणम् ॥१७॥ \nबहुशश्चार्धशयनं महातिक्तनिषेवणम् ॥ अत्युष्णतैलपानं च महाकटुनिषेवणम् ॥१८॥ \nकषायोदकपानं च तप्तपाषाणतक्षणम् ॥ अत्युष्णशीतस्नानं च तथा दशनशीर्णनम् ॥१९॥ \nतप्तायःशयनं चैव ह्ययोभारस्य बन्धनम् ॥ एवमाद्या महाभाग यातनाः कोटिकोटिशः ॥२०॥ \nअपि वर्षसहस्रेण नाहं निगदितुं क्षमः ॥ एतेषु यस्य यत्प्राप्तं पापिनः क्षितिरक्षक ॥२१॥ \nतत्सर्वं संप्रवक्ष्यामि तन्मे निगदतः श़ृणु ॥ ब्रह्महा च सुरापी च स्तेयी च गुरुतल्पगः ॥२२॥ \nमहापातकिनस्त्वेते तत्संसर्गी च पञ्चमः ॥ पंक्तिभेदी वृथापाकी नित्यं ब्राह्मणदूषकः ॥२३॥ \nआदेशी वेदविक्रेता पञ्चैते ब्रह्मघातकाः ॥ ब्राह्मणं यः समाहूय दास्यामीति धनादिकम् ॥ \nपश्चान्ना स्तीति यो ब्रूयात्तमाहुर्बह्मघातिनम् ॥२४॥\nस्त्रानार्थं पूजनार्थं वा गच्छतो ब्राह्मणस्य यः ॥ समायात्यंतरायत्वं तमाहुर्बुह्यघातिनम ॥२५॥ \nस्नाथार्थ पूजनार्थं वा गच्छतो ब्राह्मणस्य यः ॥ असत्यनिरतश्चैव ब्रह्महा परि पूकीर्तितः ॥२६॥ \nअधर्मस्यानुमन्ता च ब्रह्महा परिकीर्तितः ॥ अन्योद्वेगरतश्चैव अन्येषां दोषसूचकः ॥२७॥ \nदम्भाचाररतश्चैव ब्रह्महेत्यभिधीयते ॥ नित्यं प्रतिग्रहरतस्तथा प्राणिवधे रतः ॥२८॥ \nअधर्मस्यानुमन्ता च ब्रह्महा परिकीर्तितः ॥ ब्रह्महत्यासम पापमेव बहुविधं नृप ॥२९॥ \nसुरापानसमं पापं प्रवक्ष्यामि समासतः ॥ गणान्नभोजनं चैव गणिकानां निषेवणम् ॥३०॥ \nपतितान्नादनं चैव सुरा पानसमं स्मृतम् ॥ उपासनापरित्यागो देवलानां च भोजनम् ॥३१॥ \nसुरापयोषित्संयोगः सुरापानसमः स्मृतः ॥ यः शूद्रेण समाहूतो भोजनं कुरुते द्विजः ॥३२॥ \nसुरापी स हि विज्ञेयः सर्वधर्मबहिष्कृतः ॥ यः शूद्रेणाभ्यनुज्ञातः प्रेष्यकर्म करोति चः ॥३३॥ \nसुरापान समं पापं लभते स नराधमः ॥ एवं बहुविधं पापं सुरापानसमं स्मृतम् ॥३४॥ \nहेमस्तेयसमं पापं प्रवक्ष्यामि निशामय ॥ कन्दमूलफलानां च कस्तूरी पटवाससाम् ॥३५॥ \nसदा स्तेयं च रत्नानां स्वर्णस्तेयसमं स्मृतम् ॥ ताम्रायस्रपुकांस्यानामाज्यस्य मधुनस्तथा ॥३६॥ \nस्तेयं सुगन्धद्रव्याणां स्वर्ण स्तेयसमं स्मृतम् ॥ क्रमुकस्यापिहरणमम्भसां चन्दनस्य च ॥३७॥ \nपर्णरसापहरणं स्वर्णस्तेयसमं स्मृतम् ॥ पितृयज्ञपरित्यागो धर्मकार्यविलोपनम् ॥३८॥ \nयतीनां निन्दनं चैव स्वर्णस्तेयसमं स्मृतम् ॥ भक्ष्याणां चापहरणं धान्यानां हरणं तथा ॥३९॥ \nरुद्राक्षहरणं चैव स्वर्णस्तेयसमं स्मृतम् ॥ भगिनीगमनं चैव पुत्रस्त्रीगमनं तथा ॥४०॥ \nरजस्वलादिगमनं गुरुतल्पसमं स्मृतम् ॥ हीनजात्याभिगमनं मद्यपस्त्रीनिषेवणम् ॥४१॥ \nपरस्त्रीगमनं चैव गुरुतल्पसमं स्मृतम् ॥ भ्रातृस्त्रीगमनं चैव वयस्यस्त्रीनिषेवणम् ॥४२॥ \nविश्वस्तागमनं चैव गुरुतल्पसमं स्मृतम् ॥ अकाले कर्मकरणं पुत्रीगमन मेव च ॥४३॥ \nधर्मलोपः शास्त्रनिन्दा गुरुतल्पसमं स्मृतम् ॥ इत्येवमादयो राजन्महापातकसंज्ञिताः ॥४४॥ \nएतेष्वेकतमेनापि सङ्गकृत्तत्समो भवेत् ॥यथाकथंचित्पापानामेतेषां परमर्षिभिः ॥४५॥ \nशान्तैस्तु निष्कृतिर्दृष्टा प्रायश्चितादिकल्पनैः ॥ प्रायश्चितविहीनानि पापानि श़ृणु भूपते ॥४६॥ \nसमस्तपापतुल्यानि महानरकादानि च ॥ ब्रह्महत्यादिपापानां कथंचिन्निष्कृतिभवेत् ॥४७॥ \nब्राह्मणं द्वेष्टि यस्तस्य निष्कृतिर्नास्ति कुत्रचित् ॥ विश्वस्तघातिनं चैव कृतघ्नानां नरेश्वर ॥४८॥ \nशूद्रस्त्रीसङ्गिनां चैव निष्कृतिर्नास्ति कुत्रचित् ॥ शूद्रान्नपुष्टदेहानां वेदनिन्दारतात्मनाम् ॥४९॥ \nसत्कथानिन्दकानांच नेहामुत्रचनिष्कृतिः ॥५०॥ \nबौद्धवलयं विरोद्यस्तु महापद्यपि वैद्विजः । नतस्यनिष्कृतिर्दृष्टाप्रायश्चित्तशतैरपि ॥५१॥ \nबौद्धाः पाषंण्डिनः प्रोक्ता यता वदावनिन्दकाः ॥ तस्मांद्विजस्तान्नेक्षेत यतो धर्मबहिष्कृताः ॥५२॥ \nज्ञानतोऽज्ञानतो वापि द्विजो बौद्धालयं विशत् ॥ ज्ञात्वा चेन्निष्कृतिनास्ति शास्त्राणामिति निश्चयः ॥५३॥ \nएतेषां पापबाहुल्यान्नरकं कोटिकल्पकम् ॥ प्रायश्चित्तविहीनानि प्रोक्तान्यन्यानि च प्रभो ॥५४॥ \nपापानि तेषां नरकान्गदतो मे निशामय ॥५५॥ \nमहापातकिनस्तेषु प्रत्येकं युगवासिनः ॥ तदन्ते पृथिवीमेत्य सप्तजन्मसु गर्दभाः ॥५६॥ \nततः श्वानो विद्धदेहा भवेयुर्दशजन्मसु ॥ आशताब्दं विट्कृमयः सर्पा द्वादशजन्मसु ॥५७॥ \nततः सहस्रजन्मानि मृगाद्याः पशवो नृप ॥ शताब्दं स्थावराश्चैव ततो गोधाशरीरिणः ॥५८॥ \nततस्तु सप्तजन्मानि चण्डालाः पापकारिणः ॥ ततः षोडश जन्मानि शूद्राद्या हीनजातयः ॥५९॥ \nततस्तु जन्मद्वितये दरिद्रा व्याधिपीडिताः ॥ प्रतिग्रहपरा नित्यं ततो निरयगाः पुनः ॥६०॥ \nअसूयाविष्टमनसो रौखे नरके स्मृतम् ॥ तत्र कल्पद्वयं स्थित्वा चाण्डालाः शतजस्मसु ॥६१॥ \nमा ददस्वेति यो ब्रूयाद्रवाग्निब्राह्मणेषु च ॥ शुनां योनिशतं गत्वा चाण्डालेषूपजायते ॥६२॥ \nततो विष्ठाकृमिश्चैव ततो व्याघ्रस्त्रिजन्मसु ॥ तदंते नरकं याति युगानामेकविंशतिम् ॥६३॥ \nपरनिन्दापरा ये च ये च निष्ठुरभाषिणः ॥ दानानां विघ्नकर्त्तारस्तेषां पापफलं श़ृणु ॥६४॥ \nमुशलोलू खलाभ्यां तु चूर्ण्यन्ते तस्करा भृशम् ॥ तदन्ते तप्तपाषाणग्रहणं वत्सरत्रयम् ॥६५॥ \nततश्च कालसूत्रेण भिद्यन्ते सप्त वत्सरान् ॥ शोचन्तः स्वानि कर्माणि परद्रव्यापहारकाः ॥६६॥ \nकर्मणा तत्र पच्यन्ते नरकाग्निषु सन्ततम् ॥६७॥ \nपरस्वसूचकानां च नरकं श़ृणु दारुणम् ॥ यावद्युगसहस्त्रं तु तप्तायः पिण्डभक्षणम् ॥६८॥ \nसपीड्य़ते च रसना संदंशैर्भृशदारुणैः ॥ निरुच्छ्वासं महाघोरे कल्पार्द्धं निवसन्ति ते ॥६९॥ \nपरस्त्रीलोलुपानां च नरकं कथयामि ते ॥ तप्तताम्रस्त्रियस्तेन सुरूपाभरणैर्युताः ॥७०॥ \nयादृशीस्तादृशीस्ताश्च रमन्ते प्रसभं बहु ॥ विद्रवन्तं भयेनासां गृह्णन्ति प्रसभं च तम् ॥७१॥ \nकथ यन्तश्व तत्कर्म नयन्ते नरकान्क्रमात् ‍ ॥ अन्यं भजन्ते पतिं त्यक्त्वा च याः स्त्रियः ॥७२॥\nतप्तायःपुरुषास्तास्तु तप्तायःशयने बलाते ‍ ॥ पातयित्वा रमन्ते च बहुकालं बलान्वुताः ॥७३॥\nततस्तैर्योषितो मुक्ता हुनसमोज्जवलम् ॥ आयःस्तम्भं समाश्र्लिष्य तिष्ठन्त्यब्दसहस्रकम् ॥७४॥ \nततः क्षारोदकस्नानं क्षारोदकनिषेवणम् ॥ तदन्ते नरकान् सर्वान् भुञ्जतेऽब्दशतं शतम् ॥७५॥ \nयो हन्ति ब्राह्मणं गां च क्षत्रियं च नृपोत्तमम् ॥ सचापि यातनाः सर्वा भुक्ते कल्पेषु पञ्चसु ॥७६॥\nयः श्रृणोति महन्निन्दां सादरं तत्फलं श्रृणु ॥ तेषां कर्णेषु दाप्यन्ते तप्तायःकीलसंचयाः॥७७॥\nततश्व तेषु छ्द्रेषु तैलमत्युष्णमुल्बणम् ‍ ॥ पूर्यते च ततश्वपिं कुम्भीपाकं प्रपद्यते ॥७८॥\nनास्तिकानां प्रवक्ष्यामि विमुखानां हरे हरौ ॥ अब्दानां कोटिपर्यन्तं लवणं भुञ्जते हि ते ॥७९॥ \nततश्च कल्पपर्यन्तं रौखे तप्तसैकते ॥ भज्यंते पापकर्माणोऽन्येष्वप्येवं नराधिप ॥८०॥ \nब्राह्मणान्ये निरीक्षन्ते कोपदृष्ट्या नराधमाः ॥ तप्तसूचीसहस्त्रेण चक्षुस्तेषां प्रसूर्यते ॥८१॥ \nततः क्षाराम्बुधाराभिः सेच्यन्ते नृपसत्तम ॥ ततश्च क्रकचैर्घोरैर्भिद्यन्ते पापकर्म्भणः ॥८२॥ \nविश्वासघातिनां चैव मर्यादाभेदिनां तथा ॥ परान्नलोलुपानां च नरकं श़ृणु दारुणम् ॥८३॥ \nस्वमांसभोजिनो नित्यं भक्षमाणाः श्वभिस्तु ते ॥ नरकेषु समस्तेषु प्रत्येकं ह्यब्दवासिनः ॥८४॥ \nप्रतिग्रहरता ये च ये वै नक्षत्रपाठकाः ॥ ये च देवलकान्नानां भोजिनस्ता ञ्श़ृणुष्व मे ॥८५॥ \nराजन्नाकल्पपर्यन्तं यातनास्वासु दुःखिताः ॥ पच्यन्ते सततं पापविष्टा भोगरताः सदा ॥८६॥ \nततस्तैलेन पूर्यन्ते कालसूत्रप्रपीडिताः॥ ततः क्षारोदकस्नानं मूत्रविष्ठानिषेवणम् ॥८७॥ \nतदन्ते भुवमासाद्य भवन्ति म्लेच्छजातयः॥ अन्योद्वेगरता ये तु यान्ति वैतरणीं नदीम् ॥८८॥ \nत्यक्तपञ्चमहायज्ञा लालाभक्षं व्रजन्ति हि ॥ उपासनापरित्यागी रौखं नरकं व्रजेत् ॥८९॥ \nविप्रग्रामकरादानं कुर्वतां श़ृणु भूपते ॥ यातनास्वासु पच्यन्ते वावदाचन्द्रतारकम् ॥९०॥ \nग्रामेषु भूपालवरो यः कुर्यादधिकं करम् ॥ सहस्रकुलो भुङ्क्तेनरकं कल्पपञ्चसु ॥९१॥ \nविप्रग्रामकरादाने योऽनुमन्ता तु पापकृत् ॥ स एव कृतवान् राजन्ब्रह्महत्यासहस्रकम् ॥९२॥ \nकालसूत्रे महाघोरे स वसेद्विचतुर्युगम् ॥ अयोनौ च वियोनौ च पशुयोनौ च यो नरः ॥९३॥ \nत्यजेद्रेतो महापापी स रेतोभोजनं लभेत् ॥ वसाकूपं ततः प्राप्य स्थित्वा दिव्याब्दसप्तकम् ॥९४॥ \nरेतोभोजी भवेन्मर्त्यः सर्वलोकेषु निन्दितः॥ उपवासदिने राजन्दन्तधावनकृन्नरः ॥९५॥ \nस घोरं नरकं याति व्याघ्रपक्षं चतुर्युगम् ॥ यः स्वकर्मपरित्यागी पाषण्डीत्युच्यते बुधैः ॥९६॥ \nतत्संगकृतमोघः स्यात्तावुभावतिपापिनौ ॥ कल्पकोटिसहस्रेषु प्राप्नुतो नरकान्क्रमात् ॥९७॥ \nदेवद्रव्यापहर्त्तारो गुरुद्रव्यापहारकाः ॥ ब्रह्महत्याव्रतसमं दुष्कृतं भुञ्जते नृप ॥९८॥ \nअनाथघनहर्त्तारो ह्यनाथं ये द्विषन्ति च ॥ कल्पकोटिसहस्राणि नरके ते वसन्ति च ॥९९॥ \nस्त्रीशूद्राणां समीपे तु ये वेदाध्ययनेरताः ॥ तेषां पापफलं श्रृणुष्व सुसमाहितः ॥१००॥ \nअधःशीर्षोर्ध्वपादाश्च कीलिताः स्तम्भकद्वये ॥ धूम्रपानरता नित्यं तिष्ठन्त्याब्रह्मवत्सरम् ॥१॥ \nजले देवालये वापि यस्त्यजद्देहजं मलम् ॥ भू्रणहत्यासमं पापं संप्राप्नोत्यतिदारुणम् ॥२॥ \nदन्तास्थिकेशनखरान्ते त्यज्यन्त्यमरालये ॥ जले वा भुक्तशेषं च तेषां पापफलं श़ृणु ॥३॥ \nप्रासप्रोता हलैर्भिन्ना आ र्तरावविराविणः ॥ अत्युष्णतैलपाकेऽतितप्यन्ते भृशदारुणे ॥४॥ \nकुर्वान्ति दुःखसंतप्तास्तोऽन्येषु व्रजन्ति च ॥ ब्रह्म संहरते यस्तु गन्धकाष्ठं तथैव च ॥५॥ \nस याति नरकं घोरं यावदाचन्द्रतारकम् ॥ ब्रह्मस्वहरणं राजन्निहामुत्र च दुःखदम् ॥६॥ \nइहसंपद्विनाशायपरत्र नरकाय च ॥ कूटसाक्ष्यंवदेद्यस्तु तस्य पापफलं श़ृणु ॥७॥ \nस याति यातनाः सर्वायावदिन्द्राश्चतुर्दश ॥ इहपुत्राश्च पौत्राश्च विनश्यन्ति परत्र च ॥८॥ \nरौखं नरकं भुङ्क्ते ततोऽन्यानपि च क्रमात् ॥ ये चातिकामिनो मर्त्या ये च मिथ्याप्रवादिनः ॥९॥ \nतेषां मुखे जलौकास्तु पूर्य्यन्ते पन्नगोपमाः॥ एवं पष्टिसहस्राब्दे ततः क्षाराम्बुसेचनम् ॥१०॥ \nये वृथामांसनिरतास्ते यान्ति क्षारकर्दमम् ॥ ततो गजैर्निपात्यन्ते मरुत्प्रपतनं यथा ॥११॥ \nतदन्ते भवमासाद्य हीनाङ्गाः प्रभवन्तिच ॥ यस्त्वृतौ नाभिगच्छेत स्वस्त्रियं मनुजेश्वर ॥१२॥ \nय याति रौखं घोरं ब्रह्महत्यां च विन्दति ॥ अन्याचाररतं दृष्ट्वा यः शक्तो न निवारयेत् ॥१३॥ \nतत्पापं समवाप्नोति नरकं तावुभावपि ॥ पापिनां पापगणनां कृत्वान्येभ्यो दिशन्ति च ॥१४॥ \nअस्तित्वे तुल्यपापास्ते मिथ्यात्वे द्विगुणा नृप् ॥ अपापे पातकं यस्तु समारोप्य विनिन्दति ॥१५॥ \nस याति नरकं घोरं यावच्चंद्रार्क तारकम् ॥ पापिनां निन्द्यमानानां पापार्द्धं क्षयमेति च ॥१६॥ \nयस्तु व्रतानि संगृह्य असमाप्य परित्यज्येत् ॥ सोऽसिपत्रेऽनुभूयर्तिं हीनाङ्गो जायते भुवि ॥१७॥ \nअन्यैः संगृह्यमाणानांव्रतानां विघ्नकृन्नरः ॥ अतीव दुःखदं रौद्रं स याति श्लेष्मभोजनम् ॥१८॥ \nन्याचे च धर्मशिक्षायां पक्षपातं करोति यः ॥ न तस्य निष्कृतिर्भूयः प्रायश्चित्तायुतैरपि ॥१९॥ \nअभोज्यभोजी संप्राप्य विड्भोज्यं तु समायुतम् ॥ ततश्चाण्डालयोनौ तु गोमांसाशी सदा भवेत् ॥२०॥ \nअवमान्य द्विजान्वाग्भिर्ब्रह्महत्यां च विन्दति ॥ सर्वाश्च यातना भुक्त्वा चाण्डालो दशजन्मसु ॥२१॥ \nविप्राय दीयमाने तु यस्तु विघ्नं समाचरेत् ॥ ब्रह्महत्यासमं तेन कर्त्तव्यं व्रतमेव च ॥२२॥ \nअपहृत्य पस्यार्थं यः परेभ्यः प्रयच्छति ॥ अपहर्त्ता तु निरयी यस्यार्थस्तस्य तत्फलम् ॥२३॥ \nप्रतिश्रुत्याप्रदानेन लालाभक्षं व्रजेन्नरः ॥ यतिनिन्दापरो राजन् शिलामात्र प्रयाति हि ॥२४॥ \nआरामच्छेदिनो यान्ति युगानामेकविंशतिम् ॥ श्वभोजनं ततः सर्वा भुञ्जते यातनाः क्रमात् ॥२५॥ \nदेवतागृहभेत्तारस्तडागानां च भूपते ॥ पुष्पारामभिदश्चैव यां गतिं यान्ति तच्छृणु ॥२६॥ \nयातनास्वासु सर्वासु पच्यन्ते वै पृथक् पृथक् ॥ ततश्च विष्ठाकृमयः कल्पानामेकविंशतिम् ॥२७॥ \nततश्चाण्डालयोनौ तु शतजन्मानि भूपते ॥ ग्रामविध्वं सकानां तु दाहकानां च लुम्पताम् ॥२८॥ \nमहत्पापं तदादेष्टुं न क्षमोऽहं निजायुषा ॥ उच्छिष्टभोजिनो ये च मित्रद्रोहपराश्च ये ॥२९॥ \nएतेषां यातनास्तीव्रा भवन्त्याचन्द्रतारकम् ॥ उच्छिन्नपितृदेवेज्या वेदमार्गबहिःस्थिताः ॥३०॥ \nपाषण्डा इति विख्यातास्तेषां वै सर्वयातनाः ॥ एवं बहुविधा भूप यातनाः पापकारिणाम् ॥३१॥ \nतेषां तासां च संख्यानं कर्त्तुं नालमहं प्रभो ॥ पापानां यातनानां च धर्माणां चापि भूपते ॥३२॥ \nसंख्यां निगदितुं लोके कः क्षमो विष्णुना विना ॥ एतेषां सर्वपापानां धर्मशास्त्रविधानतः ॥३३॥ \nप्रायश्चित्तेषु चीर्णेषु पापराशिः प्रणश्यति ॥ प्रायश्चित्तानि कार्याणि समीपे कमलापतेः ॥३४॥ \nन्यूनातिरिक्तकृत्यानां संपूर्तिकरणाय च ॥ गङ्गा चतुलसी चैव सत्सङ्गो हरिकीर्त्तनम् ॥३५॥ \nअनसूया ह्यहिंसा च सर्वेप्येते हि पापहाः ॥ विष्णवर्पितानि कर्माणि सफलानि भवन्ति हि ॥३६॥ \nअनर्प्पितानि कर्माणि भस्मवि न्यस्तहव्यवत् ॥ नित्यं नैमित्तिकं काम्यं यच्चान्यमोक्षसाधनम् ॥३७॥ \nविष्णौ समर्पितं सर्व सात्त्विकं सफलं भवेत् ॥ हरिभक्तिः परा नृणां सर्व पापप्रणाशिनी ॥३८॥ \nसा भक्तिर्दशधा ज्ञेया पापारण्यदवोपमा ॥ तामसै राजसैश्चैव सात्त्विकैश्च नृपोत्तम ॥३९॥ \nयच्चान्यस्य विनाशार्यं भजनं श्रीपतेर्नृप ॥ सा तामस्यधमा भक्तिः खलभावधरा यतः ॥४०॥ \nयोऽर्चयेत्कैतवधिया स्वैरिणी स्वपतिं यथा ॥ नारायणं जगन्नाथं तामसी मध्यमा तु सा ॥४१॥ \nदेवपूजारान्दृष्ट्वा मात्सर्याद्योऽर्चयेद्धीरम् ॥ सा भक्तिः पृथिवीपाल तामसी चोत्तमा स्मृता ॥४२॥ \nधनधान्यादिकं यस्तु प्रार्थ्ज्ञयन्नर्चयेद्धरिम् ॥ श्रद्धया परया युक्तः सा राजस्यधमा स्मृता ॥४३॥ \nयः सर्वलोकविख्यातकीर्तिमुद्दिश्य माधवम् ॥ अर्चयेत्परया भक्तया सा मध्या राजसी मता ॥४४॥ \nसालोक्यादि पदं यस्तु समुद्दिश्यार्चयेद्धीरम् ॥ सा राजस्युत्तमा भक्तिः कीर्तिताः पृथिवी पते ॥४५॥ \nयस्तु स्वकृतपापानां क्षयार्थं प्रार्चयेद्धरिम् ॥ श्रद्धया परयोपेतः सा सात्त्विक्यधमा स्मृता ॥४६॥ \nहरेरिदं प्रियमिति शुश्रूषां कुरुते तु यः ॥ श्रद्धया संयुतो भूयः सात्त्विकी मध्यमा तु सा ॥४७॥ \nविधिबुद्ध्य़ार्चयेद्यस्तु दासवच्छ्रीपतिं नृप ॥ भक्तीनां प्रवरा सा तु उत्तमा सात्त्विकी स्मृता ॥४८॥ \nमहिमानं हरेर्यस्तु किंचित्कृत्वा प्रियो नरः ॥ तन्मयत्वेन संतुष्टः सा भक्तिरुत्तमोत्तमा ॥४९॥ \nअहमेव परो विष्णुर्मयि सर्वमिदं जगत् ॥ इति यः सततं पश्येत्तं विद्यादुत्तमोतमम् ॥५०॥ \nएवं दशविधा भक्तिः संसारच्छेदकारिणी ॥ तत्रापि सात्त्विकी भक्तिः सर्वकामफल प्रदा ॥५१॥ \nतस्माच्छृणुष्व भूपाल संसारविजिगीषुणा ॥ स्वकर्मणो विरोधेन भक्तिः कार्या जनार्दने ॥५२॥ \nयः स्वधर्मं परित्यज्य भक्तिमात्रेण जीवति ॥ न तस्य तुष्यते विष्णुराचारेणैव तुष्यते ॥५३॥ \nसर्वागमानामाचारः प्रथमं परिकल्पते ॥ आचारप्रभवो धर्मो धर्मस्य प्रभुरच्युतः ॥५४॥ \nतस्मात्कार्या हरेर्भक्तिः स्वधर्मस्याविरोधिनी ॥ सदाचारविहीनानां धर्मा अप्यसुखप्रदाः ॥५५॥ \nस्वधर्महीना भक्तिश्चाप्यकृतैव प्रकीर्तिता ॥ यत्तु पृष्टं भूयस्तत्सर्वं गदितं मया ॥५६॥ \nतस्माद्धर्मपरो भूत्वा पूजयस्व जनार्दनम् ॥ नारायणमणीयांस सुखमेष्यसि शाश्वतम् ॥५७॥ \nशिव एव हरिः साक्षाद्धरिरेव शिवः स्वयम् ॥ द्वयोरन्तरदृग्याति नरकान्कोटिशः खलः ॥५८॥ \nतस्माद्विष्णुं शिवं वापि समं बुद्धा समर्चय ॥ भेदकृदृ : ख माप्नोति इह लोक परत्र च ॥५९॥ \nयदर्थमहमायातस्त्वत्समीपं जनाधिप ॥ तत्ते वक्ष्यामि सुमते सावधानं निशामय ॥६०॥ \nआत्मघातकपाप्मानो दग्धाः कपिलकोपतः ॥ वसन्ति नरके ते तु राजंस्तव पितामहाः ॥६१॥ \nतानुद्धर महाभाग गङ्गानयनकर्मणा ॥ गङ्गा सर्वाणि पापानि नाशयत्येव भूपते ॥६२॥ \nकेशास्थिनखदन्ताश्च भस्मापि नृपसत्तम ॥ नयति विष्णुसदनं स्पृष्टा गाङ्गेन वारिणा ॥६३॥ \nयस्यास्थि भस्म वा राजन् गङ्गायांक्षिप्यते नरैः ॥ स सर्वपापनिर्मुक्तः प्रयाति भवनं हरेः ॥६४॥ \nयानि कानि च पापानि प्रोक्तानि तव भूपते ॥ तानि नश्यन्ति गङ्गाबिन्द्वभिषेच नात् ॥६५॥ \nसनक उवाच ॥ इत्युक्त्वा मनिशार्दूल महाराज भगीरथम् ॥ धर्मात्मानं धर्मराजः सद्यश्चान्तर्द ॥६६॥ \nस तु राजा महाप्राज्ञः सर्वशास्त्रार्थपारगः ॥ निक्षिप्य पृथिवीं सर्वां सचिवेषु ययौ वनम् ॥६७॥ \nतुहिनाद्रौ ततो गत्वा नरनारायणाश्रमात् ॥ पश्चिमे तुहिनाक्रान्ते श़ृङ्गे षोडशयोजने ॥६८॥ \nतपस्तप्त्वानयामास गङ्गां त्रैलोक्यपावनीम् ॥६९॥ \nइति श्रीबृहन्नारदीयपुराणे पूर्वभागे प्रथमपादे धर्माख्याने धर्मराजोपदेशेन भगीरथस्य गङ्गानयनोद्यमवर्णनं नाम पञ्चदशोऽध्यायः ॥१५॥"
  }
]
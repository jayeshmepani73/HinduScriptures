[
  {
    "text": "नारद उवाच ॥ \nविष्णुपादग्रसंभूता या गङ्गेत्यभिधीयते ॥ तदुत्पत्तिं वद भ्रातरनुग्राह्योऽस्मि ते यदि ॥१॥ \nसनक उवाच ॥ \nश़ृणु नारद वक्ष्यामि गङ्गोत्पत्तिं तवानघ ॥ वदतां श़ृण्वतां चैंव पुण्यदां पापनाशिनीम् ॥२॥ \nआसीदिंद्रादिदेवानां जनकः कश्यपो मुनिः॥ दक्षात्मजे तस्य भार्ये दितिश्चादितिरेव च ॥३॥ \nअदितिर्देवमातास्ति दैत्यानां जननी दितिः ॥ ते तयोरात्मजा विप्र परस्परजयैषिणः ॥४॥ \nसदा सपूर्वदेवास्तु यतो दैत्याः प्रकीर्तिताः ॥ आदिदैंत्यो दितेः पुत्रो हिरण्यकशिपुबर्ली ॥५॥\nप्रह्लादस्तस्य पुत्रोऽभूत्सुमहान्दैत्यसत्तमः ॥ विरोचन स्तस्य सुतो बभूव द्विजभक्तिमान् ॥६॥ \nतस्य पुत्रोऽतितेजस्वी बलिरासीत्प्रतापवान् ॥ स एव वाहिनीपालो दैत्यानामभवन्मुनेः ॥७॥ \nबलेन महता युक्तो बुभुजे मेदिनीमिमाम् ॥ विजित्य वसुधां सर्वां स्वर्ग जेतुं मनो दधे ॥८॥\nगजाश्च यस्यायुतकोटिलक्षास्तावन्त एवाश्वरथा मुनींद्र ॥ गजे गजे पंचशती पदातेः किं वर्ण्यते तस्य चमूर्वरिष्ठा ॥९॥ \nअमात्यकोट्यग्रसरावमात्यौ कुम्भाण्डनामप्यथ कूपकर्णः ॥ पित्रा समं शौर्यपराक्रमाभ्यां बाणो बलेः पुत्रशताग्रजोऽभूत् ॥१०॥\nबलिः सुराञ्जेतुमनाः प्रवृत्तः सैन्येन युक्तो महता प्रतस्थे ॥ ध्वजातपत्रैंर्गगगनाबुराशेस्तरङ्गविद्युत्स्मरणं प्रकुर्वन ॥११॥ \nअवाप्य वृत्रारिपुरं सुरारी रुरोघ दैत्यैंर्मृगराजगाढैः ॥ सुराश्च युद्धाय पुरात्तथैव विनिर्ययुर्वज्रकरादयश्च ॥१२॥ \nततः प्रववृते युद्धं घोरं गीर्वाणदैत्ययो कल्पांतमेघानिर्घोषं डिंडिंमध्वनिसंभ्रमम् ॥१३॥ \nमुमुचुः शरजालानि दैंत्याः सुमनसां बले ॥ देवाश्च दैत्यसेनासु संग्रामेऽत्यन्तदारुणे ॥१४॥ \nजहि दारय भिंधीति छिंधि मारय ताडय ॥ इत्येवं सुमहान्घोषो वदतां सेनयोरभूत् ॥१५॥\nशरदुन्दुभिनिध्वानैः सिंहनादैंःसुरद्विषाम् ॥ भाङ्कारैः स्यन्दनानां च बाणकेङ्कारनिःस्वनैः ॥१६॥ \nअश्वानां हेषितैश्चैव गजानां बृहितैस्तथा ॥ टङ्कारैर्धनुषां चैव लोकः शब्दमयोऽभवत् ॥१७॥ \nसुरासुरविनिर्मुक्तबाणनिष्पेषजानले ॥ अकालप्रलय मेने निरीक्ष्य सकलं जगत् ॥१८॥ \nबभौ देवद्विषां सेना स्फुरच्छस्रौघधारिणी ॥ चलद्विद्युन्निभा रात्रिश्छदिता जलदैरिव ॥१९॥ \nतस्मिन्युद्धे महाघोरैर्गिरीन् क्षिप्तान् सुरारिभिः ॥ नाराचैश्चूर्णयामासुर्देवास्ते लघुविक्रमाः ॥२०॥ \nकेचित्संताडयामासुर्नागैर्नागान्रथान्रेथैः ॥ अश्वैरश्वाश्च केचित्तु गदादण्डैरथार्द्दयन् ॥२१॥ \nपरिघैस्ताडिताः केचित्पेतुः शोणितकर्द्दमे ॥ समुत्क्रांतासवः केचिद्विमानानि समाश्रिताः ॥२२॥ \nये दैत्या निहता दैवैः प्रसह्य सङ्गरे तदा ॥ ते देवभावमापन्ना दैतेयान्समुपाद्रवन् ॥२३॥ \nअथ दैत्यगणाः क्रुद्धास्ताड्यमानाः सुरैर्भृशम् ॥ शस्त्रैर्बहुविधैद्दैवान्निजध्नुरतिदारुणाः ॥२४॥\nदृषद्भिर्भिदिपालैश्च खङ्गैः परशुतोमरैः ॥ परिघैश्छुरिकाभिश्च कुन्तैश्चक्रै श्च शङ्कुभिः ॥२५॥\nमुसलैरङ्कुशैश्चैव लाङ्गलैः पट्टिशैस्तथा ॥ शक्तयोपलैः शतघ्नीभिः पाशैश्च तलमुष्टिभिः ॥२६॥ \nशूलैर्ना लीकनाराचैः क्षेपणीयैस्समुद्ररैः ॥ रथाश्वनागपदगैः सङ्कुलो ववृधे रणः ॥२७॥ \nदेवाश्च विविधास्त्राणि दैतेयेभ्यः समाक्षिपन् ॥ एवमष्टसहस्राणि युद्धमासीत्सुदारुणम् ॥२८॥\nअथ दैत्यबले वृद्धे पराभूता दिवौकसः ॥ सुरलोकं परित्यज्य सर्वे भीताः प्रदुद्रुवुः ॥२९॥\nनररूपपरिच्छन्ना विचेरुरवनीतले ॥ वैरोचनिस्त्रिभुवनं नारायणपरायणः ॥३०॥ \nबुभुजेऽव्याहतैश्वर्यप्रवृद्धश्रीर्महाबलः ॥ इयाज चाश्वमेधैः स विष्णुप्रीणनतत्परः ॥३१॥ \nइन्द्रत्वं चाकरोत्स्वर्गे दिक्पालत्वं तथैव च ॥ देवानां प्रीणनार्थाय यैः क्रियन्ते द्विजैर्मखाः॥३२॥\nतेषु यज्ञेषु हविर्भुङ्क्ते स दैत्यराट् ॥ अदितिः स्वात्मजान्वीक्ष्य देवमातातिदुःखिता ॥३३॥ \nवृथात्र निवसमीति मत्वागाद्धिमवाद्रिरिम् ॥ शक्रस्यैश्वर्यमिच्छंती दैत्यानां च पराजयम् ॥३४॥ \nहरिध्यानपरा भूत्वा तपस्तेपेऽतिदुष्करम् ॥ किंचित्काल समासीना तिष्ठंती च ततः परम् ॥३५॥ \nपादेनैकेन सुचिरं ततः पादाग्रमात्रतः ॥ कंचित्काल फलाहारा ततः शीर्णदलाशना ॥३६॥\nततो जलाशना वायुभोजनाहारवर्जिता ॥ सच्चिदानन्दसन्दोहं ध्यायत्यात्मानमात्मना ॥३७॥\nदिव्याब्दानां सहस्रं सा तपोऽतप्यत नारद ॥ दुरन्तं तत्तपंः श्रुत्वा दैतेया मायिनोऽदितिम् ॥३८॥\nदेवतारूपमास्थाय संप्रोचुर्बलिनोदिताः ॥ किमर्थं तप्यते मातः शरीरपरिशोषणम् ॥३९॥\nयदि जानन्ति दैतेया महद्दुखं ततो भवेत् ॥ त्यजेदं दुःखबहुलं कायशोषणकारणम् ॥४०॥\nप्रयाससाध्यं सुकृतं न प्रशंसन्ति पण्डिताः ॥ शरीरं यत्नतो रक्ष्यं धर्मसाधनतत्परैः॥४१॥\nये शरीर मुपेक्षन्ते ते स्युरात्मविघातिनः ॥ सुखं त्वं तिष्ठ सुभगे पुत्रानस्मान्न खेदय ॥४२॥\nमात्रा हीना जना मातर्मृतप्राया न संशयः ॥ गावो वा पशवो वापि यत्र गावो महीरुहाः ॥४३॥\nन लभन्ते सुखं किंचिन्मात्रा हीना मृतोपमाः ॥ दरिद्रो वापि रोगी वा देशान्तरगतोऽपि वा ॥४४॥\nमातुर्दर्शनमात्रेण लभते परमां मुदम् ॥ अन्ने वा सलिले वापि धनादौ वा प्रियासु च ॥४५॥ \nकदाचिद्विमुखो याति जनो मातरि कोऽपि न ॥ यस्य माता गृहे नास्ति यत्र धर्मपरायणा ॥ साध्वी च स्त्री पतिप्राणा गन्तव्यं तेन वै वनम् ॥४६॥ \nधर्मश्च नारायणभक्तिहीनो धनं सद्भोगविवर्जितं हि ॥ गृहं च भार्यातनयैर्विहीनं यथा तथा मातृविहीनमर्त्यः ॥४७॥ \nतस्माद्देवि परित्राहि दुःखार्तानात्मजांस्तव ॥ इत्युक्तप्यादितिर्दैत्यैर्न चचाल समाधितः ॥४८॥ \nएवमुक्त्वासुराः सर्वे हरिध्यानपरायणाम् ॥ निरीक्ष्य क्रोधसंयुक्ता हन्तुं चक्रुर्मनोरथम् ॥४९॥ \nकल्पान्तमेघनिर्घोषाः क्रोधसंरक्तलोचनाः ॥ दंष्ट्रग्रैर सृजन्वह्निं सोऽदहत्काननं क्षणात् ॥५०॥ \nशतयोजनविस्तीर्ण नानाजीवसमाकुलम् ॥ तेनैव दग्धा दैतेया ये प्रधर्षयितुं गताः ॥५१॥ \nसैवावशिष्टा जननी सुराणामब्दाच्छतादच्युतसक्तचित्ता ॥ संरक्षिता विष्णुसुदर्शनेन दैत्यान्तकेन स्वजनानुकम्पिना ॥५२॥ \nइति श्रीबृहन्नारदीयपुराणे पूर्वभागे प्रथमपादे गङ्गोत्पतौ बलिकृतदेवपराजयवर्णनन्नाम दशमोऽध्यायः ॥१०॥"
  }
]
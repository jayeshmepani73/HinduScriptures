[
  {
    "text": "नारद उवाच ॥ \nकथितो भवता सम्यग्वर्णाश्रमविधिर्मुने ॥ इदानीं श्रोतुमिच्छामि यममार्गं सुदुर्गमम् ॥१॥ \nसनक उवाच ॥ \nश़ृणु विप्र प्रवक्ष्यामि यममार्ग सुदुर्गमम् ॥ सुखदं पुण्यशीलानां पापिनां भयदायकम् ॥२॥ \nषडशीतिसहस्राणि योजनामिनि मुनीश्वर ॥ यममार्गस्य विस्तारः कथितः पूर्वसूरिभिः ॥३॥ \nये नरा दानशीलास्तु ते यांति सुखिनो द्विज ॥ धर्मशून्या नरा यांति दुःखेन भृशमर्दिताः ॥४॥ \nअतिभीता विवस्त्राश्च शुष्ककंठौष्ठतालुकाः ॥ क्रदंतो विस्वरं दीनाः पापिनो यांति तत्पथि ॥५॥ \nहन्यमाना यमभटैः प्रतोदाद्यैस्तथायुधैः ॥६॥ \nइतस्ततः प्रधावंतो यांति दुःखेन तत्पथि ॥ क्वचित्पकः क्वचिद्वह्निः क्वचितसैतप्तसेकतम् ॥ क्वचिद्वै दावरूपेणः तीक्ष्णधाराः शिलाः क्वचित् ॥७॥ \nक्वचित्कंटकवृक्षाश्च दुःखारोहशिला नगाः॥ गाढांधकारश्च गुहाः कंटकावरणं महत् ॥८॥ \nवप्राग्रारोहणं चैव कन्दरस्य प्रवेशनम् ॥ शर्कराश्च तथा लोष्टाः सूचीतुल्याश्च कण्टकाः ॥९॥ \nशैवालं च क्वचिन्मार्गे क्वचित्कीचकपंक्तयः ॥ क्वचिव्द्याघ्राश्च गर्जंते वर्धंते च क्वचिज्ज्वराः॥१०॥ \nएवं बहुविधक्लेशाः पापिनो यांति नारद ॥ क्रोशंतश्च रुदन्तश्च म्लायंतश्चैव पापिनः ॥११॥ \nपाशेन यत्रिताः केचित्कृष्यमाणास्तथांकुशैः ॥ शास्त्राम्नैस्ताड्यमानाश्चपृष्ठतो यांति पापिनः ॥१२॥ \nनासाग्रपाशकृष्टाश्च केचिदंत्रैश्च बधिताः ॥ वहंतश्च बधिताः ॥ वहंतश्चायसां भारं शिश्र्नागे्रण प्रयांति वै ॥१३॥ \nअयोभारद्वयं केचिन्नासाग्रेण तथापरे ॥ कर्णाभ्यां च तथा केचिद्वहंतो यांति पापिनः ॥१४॥ \nकेचिच्च स्खलिता यांति ताड्यमानास्तथापरे ॥ अत्यर्थोच्छ्वसिताः केचित्केचिदाच्छन्नलोचनाः ॥१५॥ \nछायाजलविहीने त पथि यांत्यतिदुःखिताः ॥ शोचन्तः स्वानि कर्माणि ज्ञानाज्ञानकृतानि च ॥१६॥ \nये तु नारद धर्मिष्ठा दानशीला सुबुद्धयः ॥ अतीव सुखसंपन्नास्ते यांति धर्ममंदिरम् ॥१७॥ \nअन्नदास्तु मुनिश्रेष्ठ भुंजतः स्वादु यांति वै ॥ नीरदायांति सुखिनः पिबंतः क्षीरमुत्तमम् ॥ तक्रदा दधिदाश्चैव तत्तद्भोगं लभंति वै ॥ \nघृतदा मधुदाश्चैव क्षीरदाश्च द्विजोत्तम ॥१८॥ \nसुधापानं प्रकुर्वतो यांति वै धर्ममंदिरम् ॥ शाकदाः पायसं भुंजंन्दीपदो ज्वलयन्दिशः ॥१९॥ \nवस्रदो मुनिशार्दूल याति दिव्याम्बरावृतः ॥ पुराकरप्रो याति स्तूयमानोऽमरैः पथि ॥२०॥ \nगोदानेन नरो याति सर्वसौख्यसमन्वितः ॥ भूमिदो गृहदश्चैव विमाने सर्वसंपदि ॥२१॥ \nअप्सरोगणसंकीर्णे क्रीडन्याति वृषालयम् ॥ हयदो यानदश्चापि गजदश्च द्विजोत्तम ॥२२॥ \nधर्मालयं विमानेन याति भोगान्वितेन वै ॥ अनडुद्दो मुनिश्रेष्ठ यानारूढः प्रयाति वै ॥२३॥ \nफलदः पुष्पदश्चापि याति संतोषसंयुतः ॥ तांबूलदो नरो याति प्रहृष्टो धर्ममंदिरम् ॥२४॥ \nमातापित्रोश्च शुश्रूषां कृतवान्यो नरोत्तमः ॥ स याति परितुष्टात्मा पूज्यमानो दिविस्थितैः ॥२५॥ \nशुश्रूषां यस्तु यतीनां व्रतचारिणाम् ॥ द्विजाग्रयब्राह्मणानां च स यात्यतिसुखान्वितः ॥२६॥ \nसर्वभूतदयायुक्तः पूज्यमानोऽमरैर्द्विजः ।ं सर्वभोगान्वितेनासौ विमानेन प्रयाति च ॥२७॥ \nविद्यादानरतो याति पूज्यमानोऽब्जसूनुभिः ॥ पुराणपाठको याति स्तूयमानो मुनीश्वरैः ॥२८॥ \nएवं धर्मपरा यांति सुखं धर्मस्य मंदिरम् ॥ यमश्चतुर्मुखो भूत्वा शंखचक्रगदासिभृत् ॥२९॥ \nपुण्यकर्मरतं सम्यक्सनेहान्मित्रमिवार्चति ॥ भो भो बुद्धिमतां श्रष्ठानरकक्लेशभीरवः ॥३०॥ \nयुष्माभिः साधिंत पुण्यमत्रामुत्रसुखावहम् ॥ मनुष्य जन्म यः प्राप्य सुकृतं न करोति च ॥३१॥ \nस एव पापिनां श्रेष्ठ आत्मघातं करोति च । अनित्यं प्राप्य मानुष्यं नित्यं यस्तु न साधयेत् ॥३२॥ \nस याति नरकं घोरं कोऽन्यस्तस्मादचेतनः ॥ शरीरं यातनारूपं मलाद्यैः परिदूषितम् ॥३३॥ \nतस्मिन्यो याति विश्वास त विद्यादात्मघातकम् ॥ सर्वेषु प्राणिनः श्रेष्ठास्तेषु वै बुद्धिजीविनः ॥३४॥ \nबुद्धिमत्सु नराः श्रेष्ठा नरेषु ब्राह्मणास्तथा ॥ ब्राह्मणेषु च विद्वांसो विद्वत्सु कृतबुद्धयः ॥३५॥ \nकृतबुद्धिषु कर्त्तारः कर्तृषु ब्रह्मवादिनः ॥ ब्रह्मवादिष्वपि तथा श्रेष्ठो निर्मम उच्यते ॥३६॥ \nएतेभ्योऽपि परो ज्ञेयो नित्यं ध्यानपरायणः॥ तस्मात्सर्वप्रयत्नेन कर्त्तव्यो धर्मसंग्रहः ॥३७॥ \nसर्वत्र पूज्यते जंतुर्धर्मवान्नात्र संशयः ॥ गच्छ स्वपुण्यैर्मत्स्थानं सर्वभोगसमन्वितम् ॥३८॥ \nअस्ति चेद्दुष्कृतं किंचित्पश्चादत्रैव भोक्ष्यसे ॥ एवं यमस्तमभ्यर्च्य प्रापयित्वा च सद्रतिम् ॥३९॥ \nआहुय पापिनश्चैव कालदंडेन तर्जयेत् ॥ प्रलयांबुदनिर्घोषो ह्यंजनाद्रिसमप्रभः ॥४०॥ \nविद्युत्प्रभायुधैर्भीमो द्वात्रिंशद्भुजसंयुतः ॥ योजनत्रयविस्तारो रक्ताक्षो दीर्घनासिकः ॥४१॥ \nदंष्ट्राकरालवदनो वापीतुल्योग्रलोचनः ॥ मृत्युज्वरादार्युक्तश्चित्रगुप्तोऽपि भीषणः ॥४२॥ \nसर्वे दूताश्च गर्जति यमतुल्यविभीषणाः ॥ ततो ब्रवीति तान्सवान्कंपमानांश्च पापिनः ॥४३॥ \nशोचन्तः स्वानि कर्माणि चित्रगुप्तो यमाज्ञया ॥ भो भो पापा दुराचारा अहंकारप्रदूषिताः ॥४४॥\nकिमर्थमर्जितं पापं युष्माभिरविवेकिभिः ॥ कामक्रोधादिदृष्टेन सगर्वेण तु चेतसा ॥४५॥ \nयद्यत्पापतरं तत्तत्किमर्थं चरितं जनाः ॥ कृतवंतः पुरा यूयं पापान्यतयंतहर्षिताः ॥४६॥ \nतथैव यातना भोज्याः किं वृथा ह्यतिदुखिताः ॥ भृत्यमित्रकलत्रार्थं दुष्कृतं चरितं यथा ॥४७॥ \nतथा कर्मवशात्प्राप्ता यूयमत्रातिदूःखिताः ॥ युष्माभिः पोषिता ये तु पुत्राद्या अन्यतोगताः ॥४८॥ \nयुष्माकमेव तत्पापं किं दुःखकारणम् ॥ यथा कृतानि पापानि युष्माभिः सुबहूनि वै ॥४९॥ \nतथा प्राप्तानि दुःखानि किमर्थमिह दुःखिताः॥ विचारयध्वं यूयं तु युष्माभिश्चारितं पुरा ॥५०॥ \nयमः करिष्यते दंडमिति किं न विचारतिम् ॥ दरिद्रेऽपि च मूर्खे च पंडिते वाश्रियान्विते ॥५१॥ \nकांदिशीके च वीरे च समवर्तीः यमः स्मृतः ॥ चित्रगुप्तेरितं वाक्यं श्रुत्वा ते पापिनस्तदा ॥५२॥ \nशौचंतः स्वानि कर्माणि तूष्णीं तिष्ठंति भीषिताः यमाज्ञाकारिणः क्रूराश्चंडा दूता भयानकाः ॥५३॥ \nचंडालाद्याः प्रसह्यैतान्नरकेषु क्षिपंति च ॥ स्वदुष्कर्मफलं ते तु भुक्त्वांते पाप शेषतः ॥५४॥ \nमहीतरल च संप्राप्य भवंति स्थावरादयः ॥ नारद उवाच । भगवन्संशयो जातो मच्चेतसि दयानिधे ॥५५॥ \nत्वं समर्थोऽसि तच्छेतुं यतो नो ह्यग्रजो भवान् ॥ धर्माश्च विविधाः प्रोक्ताः पापान्यपि बहूनि च ॥५६॥ \nचिरभोज्यं फलं तेषामुक्तं बहुविदा त्वया ॥ \nदिनांते ब्रह्मणः प्रोक्तो नाशो लोकत्रयस्य वै ॥५७॥ \nपरार्द्धद्वितयांते तु ब्रह्माण्डस्यापि संक्षयः ॥ ग्रामदानादिपुण्यानां त्वयैव विधिनंदन ॥५८॥ \nकल्पकोटिसहस्रेषु महान्भोग उदाहृतः॥ सर्वेषामेव लोकानां विनाशः प्राकृते लये ॥५९॥ \nएकः शिष्यत एवेति त्वया प्रोक्तं जनार्दनः ॥ एष मे संशयो जातस्तं भवाञ्छेत्तुमर्हति ॥६०॥ \nपुण्यपापोपभोगानां समाप्तिर्नास्य संप्लवे ॥ सनक उवाच ॥ साधु साधु महाप्राज्ञ गुह्याद्गुह्यतमं त्विदम् ॥६१॥ \nपृष्टं तत्तेऽभिधास्यामि श़ृणुष्व सुसमाहितः ॥ नारायणोऽक्षरोऽनंतः परं ज्योतिः सनातनः ॥६२॥ \nविशुद्धो निर्गुणो नित्यो मायामोहविवर्जितः ॥ निर्गुणोऽपि परानन्दो गुणवानिव भाति यः ॥६३॥ \nब्रह्मविष्णुशिवाद्यैस्तु भेदवानिव लक्ष्यते ॥ गुणोपाधिकभेदेषु त्रिष्वेतेषु सनातन ॥६४॥ \nसंयोज्य मायामखिलं जगत्कार्यं करोति च ॥ ब्रह्मरूपेण सृजति विष्णुरूपेण पाति च ॥६५॥ \nअंते च रुद्ररूपेण सर्वमत्तीति निश्चितम् ॥ प्रलयांते समुत्थाय ब्रह्मरूपी जनार्दनः ॥६६॥ \nचरारात्मकं विश्वं यथापूर्वमकल्पयत् ॥ स्थावराद्याश्च विप्रेंद्र यत्र यत्र व्यवस्थिताः ॥६७॥ \nब्रह्मा तत्तज्जगतसर्वं यथापूर्वं करोति वै ॥ तस्मात्कृतानां पापानां पुण्यानां चैव सत्तम ॥६८॥ \nअवश्यमेव भोक्तव्यं कर्मणा ह्यक्षयं फलम् ॥ नाभुक्तं क्षीयते कर्म कल्पकोटिशतैरपि ॥६९॥ \nअवश्यमेव भोक्तव्यं कृतं कर्म शुभाशुभम् ॥ यो देवः सर्वलोकानामंतरात्मा जगन्मयः ॥ सर्वकर्मफलं भुक्ते परिपूर्णः सनातनः ॥७०॥ \nयोऽसौ विश्वंभरो देवो गुणभेदव्यवस्थियतः ॥ सृजत्यवति चात्त्येतत्सर्व सर्वभुगव्ययः ॥७१॥ \nइति श्रीबृहन्नारदीयपुराणे पूर्वभागे प्रथमपादे यमदूतकृत्यनिरूपणं नामैकत्रिंशोऽध्यायः ॥३१॥"
  }
]
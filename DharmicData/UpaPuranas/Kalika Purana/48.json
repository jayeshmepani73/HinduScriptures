[
  {
    "text": "।।और्व्व उवाच।।\nअवतीर्णे महादेवे पौष्यजायासुखेच्छया।\nमानुषेण प्रमाणेन गते संवत्सरत्रये।। ४८.१ ।।"
  },
  {
    "text": "गिरिजापि ककुत्स्थस्य राज्ञो भार्यास्वजायत।\nमेनकायां यथापूर्वं स्वेच्छया परमेश्वरी।। ४८.२ ।।"
  },
  {
    "text": "अथार्यावर्तविषये ब्रह्मण्यः शूरसत्तमः।\nइक्ष्वाकुवंशजो राजा ककुत्स्थो नाम धार्मिकः।। ४८.३ ।।"
  },
  {
    "text": "भोगत्वयाह्वयायां तु पुर्यां रिपुनिषूदनः।\nसर्वलक्षणसम्पन्नो भूपालगुणसंयुतः।। ४८.४ ।।"
  },
  {
    "text": "तस्य भार्या महाभागा भर्गदेवस्य पुत्रिका।\nसा मनोन्मथिनी नाम्ना पूजिता पतिवल्लभा।। ४८.५ ।।"
  },
  {
    "text": "तस्याः पुत्रशतं यज्ञे देवगर्भाभमच्युतम्।\nबलवीर्यसमायुक्तं ककुत्स्थनृपसत्तमात्।। ४८.६ ।।"
  },
  {
    "text": "पुत्री न विद्यते तस्यास्तदर्थ सा गृहान्तरे।\nनिभृतं स्थण्डिलं कृत्वा चण्डिकां समपूजयत्।। ४८.७ ।।"
  },
  {
    "text": "पूज्यमाना महादेवी चण्डिका राजभार्यया।\nप्रसन्नग सा त्रिभिर्वर्षैस्तां स्वप्ने चाब्रवीदिदम्।। ४८.८ ।।"
  },
  {
    "text": "योषिल्लक्षणसम्पन्नासार्वभौमस्य भामिनी।\nनक्षत्रमालया युक्ता पुत्री तव भविष्यति।। ४८.९ ।।"
  },
  {
    "text": "सापि स्वप्ने वरं प्राप्य मुदिताभून्नृपाङ्गना।\nसापि स्वप्ने वरं प्राप्य मुदिताभून्नपाङ्गना।। ४८.१0 ।।"
  },
  {
    "text": "पार्वत्यपि स्वयं तस्या गर्भे काले विवेश ह।\nसा मनोन्मथिनी देवी प्रवृत्ते ऋतुसंगमे।\nगर्भं दधौ महासत्त्वं चन्द्रिकेवामृतोत्करम्।। ४८.११ ।।"
  },
  {
    "text": "सम्पूर्णे तु ततः काले प्राप्ते नक्षत्रमालिनीम्।\nसा मनोन्मथिनी देवी सुषुवे तनयां शुभाम्।। ४८.१२ ।।"
  },
  {
    "text": "तां दृष्ट्वा हारसंयुक्तां शरज्ज्योत्स्नोपमां शुभाम्।\nककुत्स्थो भार्यया सार्धमत्यर्थमुदितोऽभवत्।। ४८.१३ ।।"
  },
  {
    "text": "सहजेनाथ हारेण भूषिता तु ककुत्स्थजा।\nववृधे मन्दिरे तस्य वर्षास्विव सुरापगा।। ४८.१४ ।।"
  },
  {
    "text": "तेनैव हारचिह्नेन तस्यास्तारावतीति वै।\nनामाकरोत पिता काले यथोक्ते नृपसत्तम्।। ४८.१५ ।।"
  },
  {
    "text": "कालक्रमेण सा बाल्यं व्यतीता वरवर्णिनी।\nमञ्जुलं यौवनोद्भेदं प्राप श्रीरिव माधवे।। ४८.१६ ।।"
  },
  {
    "text": "सी श्रिया श्रियमन्वेति शौचेनाथ सती शुभा।\nसुशीलां शीलचरितैः स्वरूपेण च पार्वतीम्।। ४८.१७ ।।"
  },
  {
    "text": "तस्यास्तु यौवनोद्भेदं तृष्ट्वा राजा सुतैः सह।\nककुत्स्थः कारयामास समयेऽथ स्वयंवरम्।। ४८.१८ ।।"
  },
  {
    "text": "माधवे मासि सम्प्राप्ते चन्द्रवृद्धौ शुभे दिने।\nस्वयंवरसभां चक्रे तारावत्याः पिता सुतैः।। ४८.१९ ।।"
  },
  {
    "text": "वार्तिकांस्तु बहून् राजा वडवाभिः क्रमेलकैः।\nतूर्णं प्रस्थापयामास नानादेशनृपान् प्रति।। ४८.२0 ।।"
  },
  {
    "text": "ते राजानस्तदा श्रुत्वा वार्ता वे वार्तिकाननात्।\nतूर्णमेव समाजग्मुस्तारावत्याः स्वयंवरम्।। ४८.२१ ।।"
  },
  {
    "text": "तं श्रुत्वा पौष्यतनयश्चतुरङ्गबलैर्युतः।\nस्वयंवरं जगामाशु दिव्यालङ्कारसंयुतः।। ४८.२२ ।।"
  },
  {
    "text": "तत्र गत्वा नृपश्रेष्ठाः ककुत्स्थेन विनिर्मिते।\nस्वयंवरसभामध्ये यथायोग्यमुपस्थिताः।। ४८.२३ ।।"
  },
  {
    "text": "आसीनेष्वथ भूपेषु ककुत्स्थस्तनयां स्वकाम्।\nशुभे मुहूर्ते सम्प्राप्ते सभां नेतुं मनोऽकरोत्।। ४८.२४ ।।"
  },
  {
    "text": "एतस्मिन्नन्तरे राज्ञः कुमारी वरवर्णिनी।\nवृद्धां धात्रीं निजां सम्यक्‌सम्पूर्णज्ञानशालिनीम्।। ४८.२५ ।।"
  },
  {
    "text": "स्वयंवरसभां द्रष्टुं प्राहिणोत् सदसं प्रति।\nउवाच च तदा धात्रीं राजपुत्री सुमङ्गलाम्।। ४८.२६ ।।"
  },
  {
    "text": "स्वयंवरसभां गत्वा चारुरूपं सुलक्षणम्।\nनृपं निरूप्य भो धात्रि समक्षं मे निवेदय।। ४८.२७ ।।"
  },
  {
    "text": "त्वं मातर्मम कल्याणं सौभाग्यमपि वाच्छसि।\nयथा सौभाग्यदः स्वामी मम स्यात् त्वं तथा कुरु।। ४८.२८ ।।"
  },
  {
    "text": "एवं तां प्रेषयित्वाथ धात्रीं तां नृपपुत्रिका।\nसा मनोन्मथिनी यत्र प्राराधयत चण्डिकाम्।। ४८.२९ ।।"
  },
  {
    "text": "तत्र प्रायान्-महाभागा शुभा तारावती तदा।\nतत्र गत्वा महादेवीं प्रणम्य कालिकाह्वयाम्।। ४८.३0 ।।"
  },
  {
    "text": "मानुषेणाथ भावेन तां ज्ञात्वात्मानमात्मना।\nप्रणनाम महाशक्त्या वाक्यं चैतदुवाच ह।। ४८.३१ ।।"
  },
  {
    "text": "प्रणमामि महामायां योगनिद्रां जगन्मयीम्।\nसा मे प्रसीदतां गौरी चण्डिका भक्तवत्सला।। ४८.३२ ।।"
  },
  {
    "text": "यदि सत्यं जनन्या मे मदर्थे त्वं प्रपूजिता।\nतेन सत्येन सुभगः पतिर्मम नृपोत्तमः।। ४८.३३ ।।"
  },
  {
    "text": "स्वयंवरेऽद्य भवतु प्रसीद हरवल्लभे।\nइति तस्या वचः श्रुत्वा चण्डिका हरमोहिनी।। ४८.३४ ।।"
  },
  {
    "text": "मोहयन्ति नृपसुतां यथात्मानं न वेत्ति च।\nतथा प्राहादृश्यमूर्तिरदं सा सूनृतं वचः।। ४८.३५ ।।"
  },
  {
    "text": "।।देव्युवाच।।\nपौष्यस्य तनयो योऽसौ नाम्नाभूच्चन्द्रशेखरः।\nस मनोहररूपस्ते प्रियः स्वामी भविष्यति।। ४८.३६ ।।"
  },
  {
    "text": "तमिन्दुकलया शीर्षे चिह्नितं नृपसत्तमम्।\nवरयस्व वरारोह पार्वतीव वृषध्वजम्।। ४८.३७ ।।"
  },
  {
    "text": "इत्युक्त्वा विवरामाशु पार्वती नृपपुत्रिकाम्।\nसापि नत्वा तथादृश्यां हर्षोत्फुल्लविलोचना।। ४८.३८ ।।"
  },
  {
    "text": "जगाम मङ्गलगृहं जनन्या यत्र वासिता।\nअथाजगाम शा धात्री निरूप्य सदृश पतितम्।। ४८.३९ ।।"
  },
  {
    "text": "तारावत्यास्तदाचष्ट रहस्यं नृपसत्तम।\nदृष्ट्वा तामग्रतो धात्रीं प्रहृष्टां नृपतेः सुता।। ४८.४0 ।।"
  },
  {
    "text": "पप्रच्छ निभृतं कीदृक् को वा दुष्टस्त्वया नृपः।\nसा प्राह धात्री वचनात् तव भूपा विलोकिताः।। ४८.४१ ।।"
  },
  {
    "text": "चारुरूपाः कुलीनाश्च शास्त्रै शस्त्रे च पारगाः।\nतेषामहं न शक्नोमि प्रवक्तुं सुबहून् गुणान्।। ४८.४२ ।।"
  },
  {
    "text": "येषु मे रोचते तांस्तु कथयामि शुभप्रभे।\nचारुरूपा मया तेषु चत्वारः पुरुषाः शुभे।। ४८.४३ ।।"
  },
  {
    "text": "दृष्टास्तत्रापि नासत्यौ देवौ द्वावपरौ नरौ।\nदेवयोः कथने कृत्यं किंचिन्नापिन विद्यते।। ४८.४४ ।।"
  },
  {
    "text": "यौ पुनः पृथिवीपालौ तयोरेकः सदारकः।\nनाम्ना सर्वांगकल्याणोऽथापरश्चन्द्रशेखरः।। ४८.४५ ।।"
  },
  {
    "text": "नासत्ययोरेतयोस्तु विशेषो नास्ति कश्चन।\nरूपे शरीरसौभाग्ये सर्वे चातिमनोहराः।। ४८.४६ ।।"
  },
  {
    "text": "नृपौ पुनर्महासत्तवौ सिंहस्कन्धौ महाभुजौ।\nआरक्तपाणिनयनमुखपादकरोद्भवौ ।। ४८.४७ ।।"
  },
  {
    "text": "पीनोरस्कौ विशालाक्षौ लग्तभ्रूयुगलावुभौ।\nसर्वलणसम्पूर्णौ देवालङ्कारमण्डितौ।। ४८.४८ ।।"
  },
  {
    "text": "तयोरपि वयःस्थत्वात् प्रशस्तश्चन्द्रशेखरः।\nसुशीलः सूनृतवचाः शास्त्रे शस्त्रे च सम्मतः।। ४८.४९ ।।"
  },
  {
    "text": "ईषदुद्‌भिन्नरोम्णा तु नीले चारु निर्मलम्।\nराजते वदनं तस्य लक्ष्मणेव निशाकरः।। ४८.५0 ।।"
  },
  {
    "text": "दीप्तिमत्यापि कलया राजते स निशापतेः।\nसहजेन शिरस्थेन साक्षात् स चन्द्रशेखरः।। ४८.५१ ।।"
  },
  {
    "text": "स एव ते पतिर्योग्यश्चिह्नेनानेन सुन्दरि।\nतं त्वं वरय राजानं तव योग्यं शुभोदयम्।। ४८.५२ ।।"
  },
  {
    "text": "धात्र्याश्चैवं वचः श्रुत्वा राजपुत्री जगाद ताम्।\nमत्पार्श्वचारिणी भूत्वा निदेशय नृपोत्तमम्।। ४८.५३ ।।"
  },
  {
    "text": "धात्रि स्वयंवरसभाप्रवेशसमये मम।\nतयोरायात्तदा राजा त्वन्योन्यं भाषमाणयोः।। ४८.५४ ।।"
  },
  {
    "text": "सुतां स्वयंवरसभां नेतुं काले सुभोदये।\nस्वयं तदा ककुत्स्थस्तु सुताया मङ्गलालये।। ४८.५५ ।।"
  },
  {
    "text": "आसाद्य पुत्रीं दयितां योषिद्भिः कृतमङ्गलाम्।\nमाल्यं सुगन्धिपुष्पाणां करेणादाय तत्करे।। ४८.५६ ।।"
  },
  {
    "text": "दत्त्वा चेदमुवाचाशु प्रापयन् मङ्गलालयात्।\nप्रविश्य समितौ मातर्माल्येनान्येन सत्तमम्।। ४८.५७ ।।"
  },
  {
    "text": "यं त्वमिच्छसि राजानं द्विजं वा त्वं वरिष्यसि।\nएवमुक्त्वा शिविकया स्वाप्तैर्वृद्धैश्च पूरुषैः।। ४८.५८ ।।"
  },
  {
    "text": "प्रवेशयामास सुतां ककुत्स्थः समितिं मुदा।\nतामागतां सभां दृष्ट्वा शक्राद्यास्त्रिदशास्तदा।। ४८.५९ ।।"
  },
  {
    "text": "अन्ये दिक्पतयश्चापि सभां तत्क्षणमागताः।\nसावतीर्य तदावाप्य यानात् तारावती मुदा।। ४८.६0 ।।"
  },
  {
    "text": "धात्र्या चानुगया युक्ता व्यचरत् सदसोऽन्तरे।\nसभामध्ये चिरं सा तु विहृत्य वरवर्णिनी।। ४८.६१ ।।"
  },
  {
    "text": "भावित्वान्नियतेर्योगाच्चण्डिकायाः प्रसादतः।\nतयोः समत्वादेकत्वात्तया धात्र्या विबोधिता।। ४८.६२ ।।"
  },
  {
    "text": "गतिस्वेदर्जघर्माम्भः कणिकानिचितानना।\nपतिं पूर्वतरं पुत्री राज्ञस्तारावती सती।। ४८.६३ ।।"
  },
  {
    "text": "स्वयं सा पार्वती देवी वव्रे च चन्द्रशेखरम्।\nवृतं दृष्ट्वा तदा तन्तु ब्राह्मणाः सामगीतिभिः।। ४८.६४ ।।"
  },
  {
    "text": "तयोर्वैवाहिकं चक्रुर्मङ्गलं यतमानसाः।\nवैतालिकागायकाश्च तथा तौर्यत्रिका नृप।। ४८.६५ ।।"
  },
  {
    "text": "प्रशंसन्ति स्म गायन्ति वादयन्ति च कौतुकात्।\nसर्वे च त्रिदशा मोदमवापुश्चन्द्रशेखरे।। ४८.६६ ।।"
  },
  {
    "text": "तारावत्या वृते चाथ ककुत्स्थोऽप्यतिहर्षितः।\nवृत्तान्तं वीक्ष्य ये भूपाः सुबाहुप्रमुखाः परे।। ४८.६७ ।।"
  },
  {
    "text": "रुष्टास्तान् वारयामास समितौ चन्द्रशेखरः।\nततो यातेषु देवेषु त्रिदिवं प्रति स्वेच्छया।। ४८.६८ ।।"
  },
  {
    "text": "भूपेषु च प्रयातेषु ककुत्स्थेनार्चितेषु च।\nवैवाहिकेन विधिना स राजा चन्द्रशेखरः।। ४८.६९ ।।"
  },
  {
    "text": "तारावतीं तदा भार्यां ककुत्स्थानुमते पुनः।\nसंस्कृत्य ज्ञापयामास देवेभ्यो वैदिकैर्मखैः।। ४८.७0 ।।"
  },
  {
    "text": "पाणिग्रहणसंस्कारान्कृत्वा तां सहचारिणीम्।\nकरवीरपुरायाशु प्रययौ चन्द्रशेखरः।। ४८.७१ ।।"
  },
  {
    "text": "द्वाविंशत् तु सहस्राणि दासीनां प्रददौ पुनः।\nककुत्स्थाख्यो विट्पतये तस्मिन्नुद्वाहकर्मणि।। ४८.७२ ।।"
  },
  {
    "text": "गवां षष्टिसहस्राणि सौरभीणां तथैव च।\nदुहित्रे प्रददौ दायं दासान् दासीः प्रमाणतः।। ४८.७३ ।।"
  },
  {
    "text": "अपरा या निजा पुत्री ककुत्स्थाख्यस्य भूपतेः।\nनाम्ना चित्राङ्गदा ख्याता रूपैस्तारावती समा।। ४८.७४ ।।"
  },
  {
    "text": "दासीनामधिपा भूत्वा स्वयं चानुययौ तदा।\nतारावतीं भूपसुतां ज्येष्ठां स्वां भगिनीं शुभाम्।। ४८.७५ ।।"
  },
  {
    "text": "तान् दासान् सुसमादाय ककुत्स्थतनयो महान्।\nज्येष्ठो विश्वावसुर्नाम गच्छन्तं चन्द्रशेखरम्।। ४८.७६ ।।"
  },
  {
    "text": "तारावत्या च सहितं स्यन्दनेनाशुगामिना।\nधीमाननुययौ पश्चात् करवीरपुरं प्रति।। ४८.७७ ।।"
  },
  {
    "text": "तारावत्या समं राजा पौष्यजश्चन्द्रशेखरः।\nकरवीरपुरे रम्ये रेमे नृपतिशेखरः।। ४८.७८ ।।"
  },
  {
    "text": "इति स्वयं महादेवो मानुषीं योनिमाश्रितः।\nपार्वती च स्वयं जाता नरयोनिमनिन्दिता।। ४८.७९ ।।"
  },
  {
    "text": "तथा भृङ्गी महाकाल एतयोरभवत् सुतः।\nतथा त्वं शृणु राजेन्द्र कथयामि समुद्भवम्।। ४८.८0 ।।"
  }
]
[
  {
    "text": "कालिकापुराणम् षट्त्रिंशोऽध्यायः धरादुःखविमोचनम्\nअथ श्रीकालिका पुराण अध्याय ३६\n।। ऋषय ऊचुः ।\nकथं वराहपुत्रोऽसौ नरको नाम वीर्यवान् ।\nसंजातोऽसुरसत्त्वः स देवदेवीसुतोऽपि सन् ।। १ ।।\nचिरजीवी कथं सोऽभूत् किमर्थमुदरे चिरम् ।\nपृथिव्यां न्यवसञ्जातः कुत्र वा स महाबलः ।।२।।\nसोऽसुराणां कथं राजा पुरं तस्य किमाह्वयम् ।\nमलिनीरतिसंजातः स क्षितौ पोत्रिणस्तथा ॥३॥\nश्रूयते मुनिशार्दूल कथं भूतस्तथाविधः ।\nएतत्सर्वमशेषेण पृच्छतां त्वं वदस्व नः ॥ ४॥\nत्वं नो गुरुश्च शास्ता च सर्वं प्रत्यक्षदर्शिवान् ।\nकथं लब्धवरो भूतो ब्रह्मणा प्रभविष्णुणा ।।५।।\n।। मार्कण्डेय उवाच ।।\nशृण्वन्तु मुनयः सर्वे यत् पृष्टोऽहं द्विजोत्तमाः ।\nयथा स नरको जातो धरापुत्रो महासुरः ।।६।।\nरजस्वलाया गोत्राया गर्भे वीर्येण पोत्रिणः ।\nयतो यातस्ततोभूतो देवपुत्रोऽपि सोऽसुरः ।।७।।\nगर्भसंस्थं महावीरं ज्ञात्वा ब्रह्मादयः सुराः ।\nवराहपुत्रं दुर्धर्षं महाबलपराक्रमम् ।।८।।\nगर्भ एव तदा देवाः शक्त्या दधुश्चिरं दृढम् ।\nयथा कालेऽपि संप्राप्ते नो गर्भाज्जायते स च ।। ९ ।।\nततस्त्यक्तशरीरस्तु वराहस्तनयैः सह ।\nअतीव शोकसन्तप्ता जगद्धात्र्यभवत् क्षितिः ।। १० ।।\nशोकाकुला सा व्यलपच्चिरकालं मुहुर्मुहुः ।\nप्रकृतिस्था क्षितिर्भूता माधवेन प्रबोधिता ।।११।।\nततः कालेऽपि सम्प्राप्ते दैवशक्त्या यदा धृतः ।\nन गर्भः प्रसवं याति तदाभूत् पीडिता क्षितिः ।। १२ । ।\nकठोरगर्भा सा देवी गर्भभारं न चाशकत् ।\nयदा वोढुं तदा देवं माधवं शरणं गता ।। १३ ।।\nशरण्यं शरणं गत्वा माधवं जगतां पतिम् ।\nप्रणम्य शिरसा देवी वाक्यमेतदुवाच ह ।।१४।।\n।। पृथिव्युवाच ।।\nनमस्ते जगदव्यक्तरूप-कारणकारण ।\nप्रधान-पुरुषातीत-स्थित्युत्पत्तिलयात्मक ।। १५ ।।\nजगन्नियोजनपरः स्वाहाभोगधरोत्तम ।\nजगदानन्दनन्दात्मन् भगवन् जगदीश्वर ।। १६ ।।\nनियोजको नियोज्यश्च विभ्राजन् विष्णुरव्यय ।\nनमस्तुभ्यं जगद्धातस्त्रिलोकालय विश्वकृत् ।। १७ ।।\nयः पालयति नित्यानि स्थापयत्येव तत्परः ।\nत्वं त्वां नियमरूपेण नमामि जगदीश्वर ।। १८ ।।\nत्वं माधवः प्रवेकश्च कामः कामालयो लयः ।\nप्रसूतिच्युतिहेत्वर्थ त्राणकारणमीश्वर ।। १९ ।।\nन यस्य ते क्लेदाय स्युरापो नोष्मा तथोष्मणे ।\nन शीताय भवेच्छीतं तस्मै तुभ्यं नमो नमः ।। २० ।।\nन समुद्रः प्लवकरो न शोषाय दहात्मकः ।\nन मृत्यवे यस्य यमस्तस्मै तुभ्यं नमो नमः ।।२१।।\nयच्चिद्धार्यं योगिभिः शान्तदेहै-रुन्मार्गाणां यात्यरिध्येयकृत्यम् ।\nनित्यं यद्रूपमार्गावसक्तं स त्वं त्राहि त्राणमिच्छन् धरित्रीम् ।। २२ ।।\n।। मार्कण्डेय उवाच ।।\nइति स्तुतो हृषीकेश जगद्धात्र्या तदा हरिः ।\nप्रार्दुभूतस्तदा प्राह धरित्रीं दीनमानसाम् ।। २३ ।।\n।। श्रीभगवानुवाच ।।\nकथं दीनमना देवि धरित्र परिदेवसे ।\nतव वा किं कृता पीडा वेत्तुमिच्छामि तामहम् ।। २४ ।।\nमुखं ते परिशुष्कं तु शरीरं कान्तिवर्जितम् ।\nआकुलं नयनद्वन्द्वं भ्रूविभ्रमविवर्जितम् ।। २५।।\nईदृशं तव रूपं तु दृष्टपूर्वं कदापि न ।\nरूपस्य तु विपर्यासे दुःखबीजं च भाषये ।। २६ ।।\nएतच्छ्रुत्वा वचस्तस्य माधवस्य जगत्पतेः ।\nविनयावनता देवी पृथ्वी प्राह सगद्गदम् ।। २७ ।।\n।। पृथिव्युवाच ।।\nन गर्भभारं संवोढुं माधवाहं क्षमाधुना ।\nभृशं नित्यं विषीदामि तस्मात् त्वं त्रातुमर्हसि ।। २८ ।।\nत्वया वराहरूपेण मलिनी कामिता पुरा ।\nतेन कामेन कुक्षौ मे यो गर्भोऽयं त्वयाहितः ।। २९ ।।\nकाले प्राप्तेऽपि गर्भोऽयं न प्रच्यवति माधव ।\nकठोरगर्भा तेनाहं पीडितास्मि दिने दिने ।। ३० ।।\nयदि न त्राहि मां देव गर्भदुःखाज्जगत्पते ।\nनचिरादेव यास्यामि मृत्योर्वशमसंशयम् ।।३१।।\nकयापि नेदृशो गर्भः पूर्वं माधव वै धृतः ।\nयोऽचलां चालयति मां सरसीमिव कुञ्जरः ।। ३२।।\nएतच्छ्रुत्वा वचस्तस्याः पृथिव्याः पृथिवीपतिः ।\nआह्लादयन् प्रत्युवाच हरिस्तप्तां लतामिव ।। ३३ ।।\n।। श्रीभगवानुवाच ।।\nन धरे ते महद्दुःखं चिरस्थायी भविष्यति ।\nशृणु येन प्रकारेण चानुभूतमिदं त्वया ।। ३४।।\nमलिन्या सहसङ्गेन यो गर्भः सन्धृतस्त्वया ।\nसोऽभूदसुरसत्त्वस्तु घृष्टेः पुत्रोऽपि दारुणः ।। ३५ ।।\nज्ञात्वा तस्य च वृत्तान्तं गर्भस्य द्रुहिणादयः ।\nदैवीभिः शक्तिभिर्बद्धस्तव कुक्षौ तु तत् पुरः ।। ३६ ।।\nसर्गादौ यदि जायेत भवत्यास्तादृशः सुतः ।\nभ्रंशयेत् सकलान् लोकांस्त्रीनिमान् ससुरासुरान् ।। ३७।।\nअतस्तस्य बलं वीर्यं ज्ञात्वा ब्रह्मादयः सुराः ।\nप्राक्सृष्टिकाले ते गर्भं तथा धूर्जगतां कृते ।। ३८ ।।\nअष्टाविंशतितमे प्राप्ते आदिसर्गाच्चतुर्युगे ।\nत्रेतायुगस्य मध्ये तु सुतं त्वं जनयिष्यसि ।। ३९ ।।\nयावत् सत्ययुगं याति त्रेतार्थं च वरानने ।\nतावद् वह महागर्भं दत्तः कालो मया तव ।। ४० ।।\nन यावज्जायते धात्रि गर्भस्ते ह्यतिदारुणः ।\nतावद् गर्भवती दुःखं न त्वं प्राप्स्यसि भामिनी ।।४१।।\n।। मार्कण्डेय उवाच ।।\nइत्युक्त्वा भगवान् विष्णुः पृथिवीं गर्भिणीं तदा ।\nनाभौ पस्पर्श दयितां शङ्खाग्रेणातिपीडिताम् ।।४२।।\nसा स्पृष्टा विष्णुणा पृथ्वी शरीरं लघु चासदत् ।\nगर्भेऽपि लघिमानं सा प्रापातीव सुखप्रदम् ।।४३।।\nअगर्भा यादृशी नारी तादृशी साप्यजायत ।\nधृतगर्भाप मुदिता सा बभूव जगत्प्रसूः ।। ४४ ।।\nततः पुनरिदं वाक्यमुक्त्वा स भगवान् क्षितिम् ।\nपुनः प्रसादयामास सामभिर्बहुभिश्च ताम् ।। ४५ ।।\nजगद्धात्रि महासत्वे त्वं धृतिर्धारणात्मिका ।\nसर्वेषां धारणाद्देवि त्वं धात्रीति प्रगीयसे ।।४६ ।।\nक्षमा यस्माज्जगद्धर्तुं शक्ता क्षान्तियुतात्र यत् ।\nसर्वं वसु त्वयि न्यस्तं यस्माद्वसुमती ततः ।। ४७ ।।\nतद्दुःखं त्यज पुत्रस्ते यदा संजायते तदा ।\nमाँ स्मरिष्यसि देवि त्वं पुत्रं ते पालयाम्यहम् ।।४८।।\nइदं रहस्यं कुत्रापि न प्रकाश्यं त्वया धरे ।\nयन्मया कथितं देवि रहस्यं परमं परम् ।। ४९ ।।\nगर्भस्तव महाभागे त्रेतायामध्यभागतः ।\nउत्पत्स्यते वीरे रावणे रामसंज्ञिना ।। ५० ।।\n।। मार्कण्डेय उवाच ।।\nइत्युक्त्वा भगवान् विष्णुस्तत्रैवान्तरधीयत ।\nआज्ञाप्य पृथिवीं देवीं गर्भभारप्रपीडिताम् ।। ५१ ।।\nधरापि कुशला क्षामा लघुकाया बलैर्युता ।\nअगर्भेव ययौ देवी मुदा परमया युता ।। ५२ ।।\n॥ इति श्रीकालिकापुराणे धरादुःखविमोचने षट्त्रिंशोऽध्यायः ॥ ३६ ॥\nकालिका पुराण हिन्दी अनुवाद पढ़ने के लिए देखें-DP Karmakand"
  }
]
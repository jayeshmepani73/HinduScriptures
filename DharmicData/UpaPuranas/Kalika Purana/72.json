[
  {
    "text": "॥श्रीभगवानुवाच॥\nकामाख्यायाश्च माहात्म्यं शृणुतं च वदामि वाम्।\nसाङ्ग तद् सरहस्यं च शृणु वेताल भैरव॥ ७२.१ ॥"
  },
  {
    "text": "एकदा गरुडेनाशु विष्णुर्विष्णुपरायणौ।\nगच्छन् देवीं तु कामाख्यां नीलस्थामाससाद ह॥ ७२.२ ॥"
  },
  {
    "text": "आसाद्य तं गिरिश्रेष्ठमवज्ञाय स केशवः।\nगच्छ गच्छेति गरुडं चोदयामास तं गतौ॥ ७२.३ ॥"
  },
  {
    "text": "तं च देवी महामाया कामाख्या जगतां प्रसूः।\nगरुडेन समं कृष्णं स्तम्भयामास रोदसी॥ ७२.४ ॥"
  },
  {
    "text": "स तु गन्तुं महामाया-मायया परिमोहितः\nन गन्तुमथ वागन्तुमशकद् बद्धवत् स्थितः॥ ७२.५ ॥"
  },
  {
    "text": "अशक्तं गरुडं दृष्ट्वा गमने गरुडध्वजः।\nक्रुद्धस्तं पर्वतश्रेष्ठमुत्सारयितुमुद्यतः॥ ७२.६ ॥"
  },
  {
    "text": "ततः कराभ्यां तं शैलं क्रोडीकृत्य जगत्पतिः।\nअभूत् क्षमश्चालयितुं मनागपि न केशवः॥ ७२.७ ॥"
  },
  {
    "text": "तं चिचालयिषुं शैलं कामाख्या क्रोधतत्परा।\nसिद्धसूत्रेम वैकुण्ठं बबन्ध गरुडेन हि॥ ७२.८ ॥"
  },
  {
    "text": "तं बद्ध्वा सिद्धसूत्रेण ग्राहाग्रे लवणार्णवे।\nचिक्षेप हेलया देवी संक्षेपात् प्रापतत् तलम्॥ ७२.९ ॥"
  },
  {
    "text": "तं सागरतलं प्राप्तं पुनरेव स्वमायया।\nयन्त्रियित्वा समाक्रम्य जग्राहाब्धितलस्थितम्॥ ७२.१० ॥"
  },
  {
    "text": "स प्रयत्नेन महता नोत्प्लुतिं कर्तुंमिष्टवान्।\nमहायत्नं प्रकुर्वाणः पुनरुन्मज्जनेहरिः॥ ७२.११ ॥"
  },
  {
    "text": "तस्यासारं प्रसारं च कामाख्या प्रतिषेधयेत्।\nज्ञानोद्गमनमप्यस्य सा देवी प्रतिषेधयेत्॥ ७२.१२ ॥"
  },
  {
    "text": "ततः प्रज्ञानरहितः प्रसारासारवर्जितः।\nगरुडेन समं तोयतले शीर्णमभूच्चिरम्॥ ७२.१३ ॥"
  },
  {
    "text": "मार्गमाणस्तु तं स्रष्टा सागरान्तरसंस्थितम्।\nहरिमासादयामास विशीर्णं प्राकृतं यथा॥ ७२.१४ ॥"
  },
  {
    "text": "तमासाद्य सतार्क्ष्यं तु स्रष्टा लोकपितामहः।\nहस्ताभ्यां त समादाय वोत्प्लावयितुमिष्टवान्॥ ७२.१५ ॥"
  },
  {
    "text": "तमुत्प्लावयितुं शक्तो नाभूल्लोकपितामहः।\nस्वयं च देवीमावाभिर्बद्धः सन् विस्मयन् स्थितः॥ ७२.१६ ॥"
  },
  {
    "text": "मार्गमाणास्तु ते सर्वे देवाः शक्रपुरोगमाः।\nचिरेम चाथ कालेन समासे दुर्जलान्तरे॥ ७२.१७ ॥"
  },
  {
    "text": "तावासाद्य ततः सर्वे सुराः शक्रपुरोगमाः।\nसमुत्प्लावयितुं यत्नं चक्रुर्नाशक्नुवंश्च ते॥ ७२.१८ ॥"
  },
  {
    "text": "ततः सर्वेऽपि ते देवा मोहिता मायया भृशम्।\nबिधिंविष्ण स्थितौ यद्वत् तद्वत् ते तत्र संस्थिताः॥ ७२.१९ ॥"
  },
  {
    "text": "मार्गमाणोऽथ तान् सर्वान् देवान् देवगुरुस्तदा।\nबृहस्पतिंर्महादेवं हिमवत्-सानुसंस्थितम्॥ ७२.२० ॥"
  },
  {
    "text": "समासाद्य स देवानां वृत्तान्तं देवपूजितः।\nपृष्टवान् सादरं सम्मक् स्तुत्वा नत्वा यथाविधि॥ ७२.२१ ॥"
  },
  {
    "text": "गुरुरुवाच\nमहादेव जगद्धाम जगत्प्रशमकारण।\nशक्रादीन्मार्गमाणोऽहं देवांस्त्वां समुपस्थितः॥ ७२.२२ ॥"
  },
  {
    "text": "ब्रह्मा विष्णुश्च न ब्रह्मसदने नापि नाकतः।\nसंस्थितौ नापि कुत्रापि ज्ञायेने ह्यन्यदा यथा॥ ७२.२३ ॥"
  },
  {
    "text": "तमिमं संशयं देव च्छिन्धि त्वं देवदेवताः।\nकुत्र तिष्ठन्ति कस्माद् वा तथा भूत्वा ह्यवस्थिताः॥ ७२.२४ ॥"
  },
  {
    "text": "अनुयास्यामि तान् सर्वानुपदेशात् तव प्रभो।\nतेषां स्थितिं त्वं कथय यदि ते वर्तते दया॥ ७२.२५ ॥"
  },
  {
    "text": "तस्य तद् वचनं श्रुत्वा तदुद्देशमहं पुनः।\nतत् सर्वमुक्तवान् कर्म यथा बद्धाश्च मायया॥ ७२.२६ ॥"
  },
  {
    "text": "अवज्ञाता महादेवी महामाया जगन्मयी।\nतेन तन्मायया बद्धो विष्णुस्तिष्ठति सागरे॥ ७२.२७ ॥"
  },
  {
    "text": "तं मार्गमाणास्त्रिदशा ब्रह्माद्या मायया पुनः।\nनिबद्धा निकटे तस्य स्थिताश्चात्यर्थसंयताः॥ ७२.२८ ॥"
  },
  {
    "text": "तांस्तुमार्गयितुं यासियदिह त्वं मया विना।\nबद्धस्तथैव त्वं चापि नायातुं भविता प्रभुः॥ ७२.२९ ॥"
  },
  {
    "text": "तस्माद् गच्छाम्यहं तत्र यत्रास्ते गरुडध्वजः।\nब्रह्मेन्द्राद्यास्तथा गुप्तान्मोचयिष्ये च तान् क्रमात्॥ ७२.३० ॥"
  },
  {
    "text": "इत्युक्त्वा गरुणा सार्धं सम्भूय स वृषध्वजः।\nदेवौघा यत्र तिष्ठन्ति गतस्तत्र महेश्वरः॥ ७२.३१ ॥"
  },
  {
    "text": "तत्र गत्वा महादेवो विष्णुमाभाष्य वेधसम्।\nसर्वास्तान् परिपप्रच्छ किमर्थं संस्थितास्त्विह॥ ७२.३२ ॥"
  },
  {
    "text": "गतागतविहीनाश्च जजवज्ज्ञानवर्जिताः।\nकिमर्थमभवन् देवास्तन्मे भाषन्तु सम्प्रति॥ ७२.३३ ॥"
  },
  {
    "text": "तस्य तद्वचनं श्रुत्वा महादेवस्य केशवः।\nशनैर्भर्गमुवाचेदं ब्रह्मादीनां पुरस्तदा॥ ७२.३४ ॥"
  },
  {
    "text": "नीलकूटस्य शिखरादूर्ध्वभागेन गच्छता।\nवियता गरुडस्थेन मया नीलो महागिरिः॥ ७२.३५ ॥"
  },
  {
    "text": "धृतः करेण चोद्धर्तुं गरुडागतिवारणे।\nतत्र मां सा महामाया कामाख्या कामरूपिणी॥ ७२.३६ ॥"
  },
  {
    "text": "योगनिद्रां स्वयं धृत्वा चिक्षेपाम्बुधिपुष्करे।\nततोऽहं तलमासाद्य तोयराशेः सवाहनः॥ ७२.३७ ॥"
  },
  {
    "text": "पतितो निवसाम्यत्र चिरमन्धकसूदन।\nनिवसानि चिरं चाहमत्र सागरतोयके॥ ७२.३८ ॥"
  },
  {
    "text": "नाद्यापि सा महामाया नुदते मां महेश्वर।\nमदर्थमागता देवा ब्रह्मेन्द्राद्याः समन्ततः॥ ७२.३९ ॥"
  },
  {
    "text": "तेऽपि बद्धा महादेव्या मायापाशेन वै हठात्।\nतस्मान्नो ह्यनुगृह्णीष्व नयेदार्नी शिवालये॥ ७२.४० ॥"
  },
  {
    "text": "तां च प्रसादयिष्यामः सम्यग्बन्धविहिंसया।\nहरेस्तद्वचनं श्रुत्वा ह्यहं च करुणायुतः॥ ७२.४१ ॥"
  },
  {
    "text": "उवाच परमप्रीत्या विधिविष्णू प्रति स्वयम्।\nईश्वर्याः कामपूर्वायाः कवचं सुमनोहरम्॥ ७२.४२ ॥"
  },
  {
    "text": "बद्ध्वा शरीरे चाप्लाव्य पश्चाद् गच्छन्तु तां प्रति।\nअहं निबद्धकवचस्तेनाहं मायया त्विह॥ ७२.४३ ॥"
  },
  {
    "text": "न बद्धो मम संसर्गात् तथा चेह बृहस्पतिः।\nतस्माद् यूयं तु कवचं शृणुध्व वचनान्मम॥ ७२.४४ ॥"
  },
  {
    "text": "येन सौख्यात् समुत्प्लुत्य द्रक्ष्यामः परमेश्वरीम्।\nॐ कामाख्याकावचस्य ऋषिर्बृहस्पतिः स्मृतः॥ ७२.४५ ॥"
  },
  {
    "text": "देवी कामेश्वरी तस्य अनुष्टुप्छन्द इष्यते।\nविनियोगः सर्वसिद्धौ तं च शृण्वन्तु देवताः॥ ७२.४६ ॥"
  },
  {
    "text": "शिरः कामेश्वरी देवी कामाख्या चक्षुषी मम।\nसारदा कर्णयुगलं त्रिपुरावदनं तथा॥ ७२.४७ ॥"
  },
  {
    "text": "कण्ठे पातु महामाया हृदि कामेश्वरी पुनः।\nकामाख्या जठरे पातु शारदा मां तु नाभितः॥ ७२.४८ ॥"
  },
  {
    "text": "त्रिपुरा पार्श्वयोः पातु महामाया तु मेहने।\nगुदे कामेश्वरी पातु कामाख्योरुद्वये तु माम्॥ ७२.४९ ॥"
  },
  {
    "text": "जानुनोः शारदा पातु त्रिपुरा पातु जङ्घयोः।\nमहामाया पादयुगे नित्यं रक्षतु कामदा॥ ७२.५० ॥"
  },
  {
    "text": "केशे कोटेश्वरी पातु नासायां पातु दीर्घिका।\nभैरवी दन्तसंघाते मातंग्यवतु चाङ्गयोः॥ ७२.५१ ॥"
  },
  {
    "text": "बाह्वोर्मां ललिता पातु पाण्योस्तु वनवासिनी।\nविन्ध्यवासिन्यङ्गुलिषु श्रीकामा नखकोटिषु॥ ७२.५२ ॥"
  },
  {
    "text": "रोमकूपेषु सर्वेषु गुप्तकामा सदावतु।\nपादाङ्गुलिपार्ष्णिभागे पातु मां भुवनेश्वरी॥ ७२.५३ ॥"
  },
  {
    "text": "जिह्वायां पातु मां सेतुः कः कण्ठाभ्यन्तरेऽवतु।\nलः पातु चान्तरे वक्ष हः पातु जठरान्तरे॥ ७२.५४ ॥"
  },
  {
    "text": "सामीन्दुः पातु मां वस्ताविन्दुबिन्द्वन्तरेऽवतु।\nतकारस्त्वचि मां पातु रकारोऽस्थिषु सर्वदा॥ ७२.५५ ॥"
  },
  {
    "text": "लकारः सर्वनाडीषु ईकारः सर्वसन्धिषु।\nचन्द्रः स्नायुषु मां पातु विन्दुमज्जासु सन्ततम्॥ ७२.५६ ॥"
  },
  {
    "text": "पूर्वस्यां दिशि चाग्नेय्यां दक्षिणे नैर्ऋते तथा।\nवारुणे चैव वायव्यां कौबेरे हरमन्दिरे॥ ७२.५७ ॥"
  },
  {
    "text": "अकाराद्यास्तु वैष्णव्या अष्टौ वर्णास्तु मन्त्रगाः।\nपान्तु तिष्ठन्तु सततं समुद्भवविवृद्धये॥ ७२.५८ ॥"
  },
  {
    "text": "ऊद्र्ध्वाधः पातु सततं मां तु सेतुद्वयं सदा।\nनवाक्षराणि मन्त्रेषु शारदामन्त्रगोचरे॥ ७२.५९ ॥"
  },
  {
    "text": "नवस्वरं तु मां नित्यं नासादिषु समन्ततः।\nवातपित्तकफेभ्यस्तु त्रिपुरायास्तु त्र्यक्षरम्॥ ७२.६० ॥"
  },
  {
    "text": "नित्यं रक्षतु भूतेभ्यः पिशाचेभ्यस्तथैव च।\nतत्सेतू सततांपातां क्रव्याद्भ्यो मान्निवारकौ॥ ७२.६१ ॥"
  },
  {
    "text": "नमः कामेश्वरी देवीं महामायां जगन्मयीम्।\nया भूत्वा प्रकृतिर्नित्यं तनोति जगदाद्यताम्॥ ७२.६२ ॥"
  },
  {
    "text": "कामाख्यामक्षमालाभयवरदकरां सिद्धसूत्रैकहस्तांश्वेतप्रेतोपरिस्थां मणिकनकयुतां कुङ्कुमापीतवर्णाम्।\nज्ञानध्यानप्रतिष्ठामतिशयविनयांब्रह्मशक्रादिवन्द्यामग्नौ बिन्द्वन्तमन्त्रप्रियतमविषयां नौमि सिद्ध्यै रतिस्थाम्॥ ७२.६३ ॥"
  },
  {
    "text": "मध्ये मध्यस्य भागे सततविनमिता भावहावावलीयालीला लोकस्य कोष्ठे सकलगुणयुता व्यक्तरूपैकनम्रा।\nविद्याविद्यैकशान्ता समनशमकरी क्षेमकर्त्री वरास्या नित्यं पातात् पवित्रप्रणववरकरा कामपूर्वैस्वरी नः॥ ७२.६४ ॥"
  },
  {
    "text": "इति हरकवचंतनुस्थितं शमयति वै शमनं तथा यदि।\nइह गृहाण यतस्व विमोक्षणे सहित एष विधिः सह चामरैः॥ ७२.६५ ॥"
  },
  {
    "text": "इत्ययं कवचं यस्तु कामाख्यायाः पठेद् बुधः।\nसकृत् तं तु महादेवी त्वनुव्रजति नित्यदा॥ ७२.६६ ॥"
  },
  {
    "text": "नाधिव्याधिभयं तस्य न क्रव्याद्भ्यो भयं तथा।\nनाग्नितो नापितोयेभ्यो न रिपुभ्यो न राजतः॥ ७२.६७ ॥"
  },
  {
    "text": "दीर्घायुर्बहुभोगी च पुत्रपौत्रसमन्वितः।\nआवर्तयञ्छतं देवी-मन्दिरे मोदते परे॥ ७२.६८ ॥"
  },
  {
    "text": "यथा तथा भवेद् बद्धः संग्रामेऽन्यत्र वा बुधः।\nतत् क्षणादेव मुक्तः स्यात् स्मरणात् कवचस्य तु॥ ७२.६९ ॥"
  },
  {
    "text": "ईश्वर उवाच\nइति श्रुत्वा तु कवचं हरिर्ब्रह्मा सुरास्तथा।\nशक्रोऽपि कवच देहे न्यासं चक्रुः पृथक् पृथक्॥ ७२.७० ॥"
  },
  {
    "text": "ते तु विन्यस्तकवचा महामायाप्रभावतः।\nउत्प्लुप्य सागरस्याम्भ आसेदुः क्षितिमञ्जसा॥ ७२.७१ ॥"
  },
  {
    "text": "आसाद्य पृथिवीं सर्वे ब्रह्मविष्णवादयः सुराः।\nनीलकूटं समासाद्यकामाख्यां द्रष्टुमागताः॥ ७२.७२ ॥"
  },
  {
    "text": "दृष्ट्वा कामेश्वरीं देवी केशवस्तां जगन्मयीम्।\nइदमाह स्वयं ज्ञात्वा प्रभावं तत् प्रतिष्ठितम्॥ ७२.७३ ॥"
  },
  {
    "text": "त्वमेव प्रकृतिर्देवी त्वमेव पृथिवी जलम्।\nत्वमेव जगतां माता त्वमेव च जगन्मयी॥ ७२.७४ ॥"
  },
  {
    "text": "त्वं कर्त्री सर्वजगतां विद्या त्वं मुक्तिदायिनी।\nपरापरात्मिका देवी स्थूलसूक्ष्मात्मिका तथा॥ ७२.७५ ॥"
  },
  {
    "text": "प्रसीद त्वं महादेवी प्रसन्नायां शुभे त्वयि।\nदेवाः सर्वे प्रसीदन्ति चतुर्वर्गप्रदेऽनघे॥ ७२.७६ ॥"
  },
  {
    "text": "प्रत्यक्षरूपा कामाख्या केशवस्य महात्मनः।\nप्रत्यक्षरूपा कामाख्या हरिमाभाष्य चाब्रवीत्॥ ७२.७७ ॥"
  },
  {
    "text": "देव्युवाच\nकेशव ब्रह्मणा सार्धं सर्वैर्देवैस्तथा गणैः।\nमद्योनिसलिलेष्वद्य स्नानं पानं कुरु द्रुतम्॥ ७२.७८ ॥"
  },
  {
    "text": "ततस्त्वं निरहङ्कारः परवीर्यसमन्वितः।\nआरुह्य गरुडं याहि त्रिदिवं सह वेधसा॥ ७२.७९ ॥"
  },
  {
    "text": "एवमुक्तो महादेव्या केशवः सह वेधसा।\nयोनिमण्डलतोयेषु स्नानं पानं चकार ह॥ ७२.८० ॥"
  },
  {
    "text": "कृतप्लावास्ततो देवाः कृतस्नानश्च केशवः।\nगता देव्याश्च सम्मत्या त्रिदिवं प्रति हर्षिताः॥ ७२.८१ ॥"
  },
  {
    "text": "गच्छन्तस्ते देवगणाः सहिताः केशवेन च।\nब्रह्मणा च तदाद्राक्षुः कामाख्यां तां वियद्गताम्॥ ७२.८२ ॥"
  },
  {
    "text": "नीलकूटसहस्राणि योनिभिः सह तद्गतै।\nऊर्ध्वाधोभागयोगेन ददृशुः संस्थितानि च॥ ७२.८३ ॥"
  },
  {
    "text": "तानि प्रत्येकतो देवा आरुह्यारुह्य तत्क्षणात्।\nपपुः सस्नुः पूर्ववत् ते प्रीतिमापुस्तथातुलाम्॥ ७२.८४ ॥"
  },
  {
    "text": "निरामयास्तथा जग्मुर्विस्मयाक्लिष्टचेतनाः।\nस्तुवन्तः प्रस्तुवन्तश्च कामाख्यायोनिमण्डलम्॥ ७२.८५ ॥"
  },
  {
    "text": "ततो देवगुरुं नत्वा मां स्तुत्वा च मया पुनः।\nविसृष्टास्त्रिदिवं याता हर्षोत्फुल्लविलोचनाः॥ ७२.८६ ॥"
  },
  {
    "text": "माहात्म्यमीदृशं देव्याः कामाख्यायास्तु भैरव।\nकवचं चेदृशं प्रोक्तं तत्त्वमासाद्य पुत्रक॥ ७२.८७ ॥"
  },
  {
    "text": "यथेष्टविनियोगेन तमासाद्य सुखी भव।\nकामाख्यायाश्च माहात्म्यं किमन्यत् कथयामि ते।\nयस्या योनिशिलायोगाल्लोहाद्या यान्ति स्वर्णताम्॥ ७२.८८ ॥"
  },
  {
    "text": "यद्योनिमण्डले स्नात्वा सकृत् पीत्वा च मानवः।\nनेहोत्पत्तिमवाप्नोति परं निर्वाणमाप्नुयात्॥ ७२.८९ ॥"
  }
]
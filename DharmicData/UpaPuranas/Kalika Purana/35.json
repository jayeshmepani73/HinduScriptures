[
  {
    "text": "कालिकापुराणम् पञ्चत्रिंशोऽध्यायः शरभकायत्यागः\nअथ श्रीकालिका पुराण अध्याय ३५\n॥ मार्कण्डेय उवाच ।।\nईश्वरः शारभं कायं यथा तत्याज यत्नतः ।\nतन्मे निगदतो भूयः शृणुध्वं द्विजसत्तमाः ।।१।।\nहते यज्ञवराहे तु ब्रह्मा लोकपितामहः ।\nउवाच शरभं गत्वा सामयुक्तं जगद्धितम् ।।२।।\n।। ब्रह्मोवाच ।।\nदेहाभोगेन भवत:पूरितं भूरियोजनम् ।\nउपसंहर तस्मात् त्वं कायं लोकभयङ्करम् ।।३।।\nतव युद्धेन सकलं प्रणष्टं भुवनत्रयम् ।\nआकाशं गन्तुं त्वां दृष्ट्वा विभेत्यद्य जनार्दनः ।\nतस्मात् त्वमूर्धलोकानां हिताय त्यज वै तनुम् ।।४।।\n।। मार्कण्डेय उवाच ।।\nततस्तस्य वचः श्रुत्वा सुरज्येष्ठस्य शङ्करः ।\nतत्याज शारभं कायं तोयोपर्येव तत्क्षणात् ।।५।।\nत्यक्तस्य तस्य देहस्य शङ्करेण महात्मना ।\nअष्टौ पादा अष्टमूर्तेस्तेषु चाष्टसु भेजिरे ॥६॥\nआद्यन्तु दक्षिणं पादमाकाशमगमद्द्द्रुतम् ।\nतद्वामं मिहिरं भेजे पश्चाद् दक्षिणजं विधौ ।।७।।\nवामन्तु ज्वलनं भेजे पृष्ठाग्रं पद्गतं क्षितिम् ।\nपृष्ठाग्रवामं सलिलं तत्पश्चाद् दक्षिणं तथा ।\nययौ वामपदं भेजे होतारं सर्वतोमुखम् ।।८।।\nएवं तस्याष्टमूर्तेस्तु अष्टमूर्तिषु तत्क्षणात् ।\nअष्टौ पादास्तथा भेजुः स्वं स्वं तेजो ययुः पदम् ।।९।।\nमध्यं तु शारभं कायं शङ्करस्य महात्मनः ।\nकपाली भैरवो भूतश्चण्डरूपी दुरासदः ।। १० ।।\nमस्तिष्कमेदसा युक्तं मांसं जुह्वति ते शुचौ ।\nब्रह्मकपालपात्रस्थं सुराभिर्देवपूजनम् ।।११।।\nबलिर्मनुष्यमांसेन पानं तु रुधिरं सदा ।\nसुरया पारणं यज्ञे कपालोक्षटधारणम् ।।१२।।\nव्याघ्रचर्मपरिधानं समलं त्रिवलीवृतम् ।\nएवं कुर्वन्ति सततं कपालव्रतधारिणः ।\nकपाली भैरवस्तेषां देव: पूज्यंस्तु नित्यशः ।। १३ ।।\nमहाभैरव रूप वर्णन\nश्मशान भैरवो योऽसौ यो महाभैरवाह्वयः ।।१४।।\nबालसूर्यसमोद्योतः सदाष्टादशबाहुभिः ।\nबिभ्राजमानो रक्ताक्षः सर्वदा नायिकाव्रजैः ।। १५ ।।\nकालीप्रचण्डाप्रमुखैः क्रीडमानस्तु नित्यशः ।\nसद्योदग्धनृमांसाशी गलल्लोललसद्भुजः ।।१६।।\nलोहिताहारविघसः प्रेताशनगतः सदा ।\nस्थूलवक्त्रोऽथ लम्बोष्ठो ह्रस्वस्थलपदालयः ।\nविनोदी वादनो लोके साट्टहासत्सु भैरवः ।। १७ ।।\nएवं स च महादेवो महाभैरवरूपधृक् ।\nमध्यशार भकायेन कार्य द महाभुजः ।। १८ ।।\nस जगाम ततो देवा हरस्य प्रमथान् प्रति ।\nगणैः सार्धं तथाकाशे विक्रीडति स भैरवः ।। १९ ।।\nस महाभैरवो देवः पूज्यमानो जगज्जनैः ।\nअद्यापि कुरुते नित्यमिष्टकामस्य साधनम् ।।२०।।\nचैत्र-शुक्लचतुर्दश्यां मध्वासवपयः फलैः ।\nमांसैर्मत्स्यैः सरुधिरैः सकृद्यो भैरवं यजेत् ।। २१ ।।\nस सर्वकामान् संसाध्य भोगान् भुक्त्वा यथेष्टतः ।\nप्रयाति शम्भुभवनमारुह्य वृषभं वरम् ।। २२।।\nएतद्वः कथितं सर्व यत्पृष्टोऽहं द्विजोत्तमैः ।\nभवद्भिर्यच्च वोऽन्यद् वा रोचते पृच्छ मां तु तत् ।। २३ ।।\n॥ इति श्रीकालिकापुराणे शरभकायत्यागे पञ्चत्रिंशोऽध्यायः ॥ ३५ ॥\nकालिका पुराण हिन्दी अनुवाद पढ़ने के लिए देखें-DP Karmakand"
  }
]
[
  {
    "text": "।।और्व उवाच।।\nज्येष्ठ दशहरायां तु विष्णोरिष्टिं नृप शृणु।\nयेन वा विधिना कुर्यादिष्टिं विष्णोर्नृपः सदा।। ८८.१ ।।"
  },
  {
    "text": "प्रत्यब्दं पार्थिवः कुर्यात् प्रतिमां काञ्चनीं हरेः।\nअन्यतेजीमयीं वापि दारवीं वा शिलामयीम्।। ८८.२ ।।"
  },
  {
    "text": "तां प्रतिष्ठाप्य विधिना मानोन्मानैस्तु सिल्पिभिः।\nप्रतिष्ठां विधिवत् तस्याः कुर्याद् विप्रैः पुरोहितैः।। ८८.३ ।।"
  },
  {
    "text": "तां संस्थाप्य सुरागारे स्वयं वा यत्नतः कृते।\nवासुदेवस्य बीजेन पूर्वोक्तविधिना तथा।। ८८.४ ।।"
  },
  {
    "text": "सर्वोपचारैर्भक्त्या नु वासुदेवं प्रपूजयेत्।\nपूजान्ते संस्कृते वह्नौ कुण्डमध्ये स्थितो द्विजः।। ८८.५ ।।"
  },
  {
    "text": "आज्यैः सहस्रं जुहुयादाहुतीनां हरेः प्रियम्।\nसंपूज्य वासुदेवं तु होमं कृत्वा ततो द्विजः।। ८८.६ ।।"
  },
  {
    "text": "नृपस्यानुमते तां तु प्रतिमां मण्डलं नयेत्।\nप्रतिमायाः कपोलौ द्वौ स्पृष्ट्वा दक्षिणपाणिना।। ८८.७ ।।"
  },
  {
    "text": "प्राणप्रतिष्ठां कुर्वीत तस्यां देवस्य वै हरेः।\nकृतायां तु प्रतिष्ठायां प्राणानां नृपसत्तम।। ८८.८ ।।"
  },
  {
    "text": "विष्णुप्राणास्तां प्रतिमामायान्ति नियतं स्वयम्।\nप्राणेष्वथागतेष्वस्यां देवत्वं नियतं भवेत्।। ८८.९ ।।"
  },
  {
    "text": "अकृतायां प्रतिष्ठायां प्राणानां प्रतिमासु च।\nयथापूर्वं तथाभावः स्वर्णादीनां न विष्णुता।। ८८.१० ।।"
  },
  {
    "text": "अन्येषामपि देवानां प्रतिमास्वपि पार्थिव।\nप्राणप्रतिष्ठा कर्तव्या तस्या देवत्वसिद्धये।। ८८.११ ।।"
  },
  {
    "text": "सुवर्णं तु सुवर्णं स्याच्छिला दारु तथा शिला।\nअन्यच्च स्वस्वरूपं स्यात् प्राणस्थानमृते सदा।। ८८.१२ ।।"
  },
  {
    "text": "वासुदेवस्य बीजेन तद् विष्णोरित्यनेन च।\nतथैवाङ्गाङ्गिमन्त्राभ्यां प्रतिष्ठामाचरेद्धरेः।। ८८.१३ ।।"
  },
  {
    "text": "तथैव हृदयेऽङ्गुष्ठं दत्त्वा शश्वच्च मन्त्रवित्।\nएभिर्मन्त्रैः प्रतिष्ठाप्य हृदयेऽपि समाचरेत्।। ८८.१४ ।।"
  },
  {
    "text": "अस्यै प्राणाः प्रतिष्ठन्तु अस्यै प्राणाः क्षरन्तु यत्।\nअसौ देवत्वसंख्यायै स्वाहेति यजुरुच्चरन्।। ८८.१५ ।।"
  },
  {
    "text": "अङ्गमन्त्रैरङ्गिमन्त्रैर्वैदिकैरित्यनेन च।\nप्राणप्रतिष्ठां सर्वत्र प्रतिमासु समाचरेत्।। ८८.१६ ।।"
  },
  {
    "text": "प्रतिमापूजने कुर्यादात्मन्यपि च मन्त्रवित्।\nप्राणप्रतिष्ठां प्रथमं पूजाभागविशुद्धये।। ८८.१७ ।।"
  },
  {
    "text": "अस्मिन् प्राणप्रतिष्ठां तु प्रतिमापूजनादृते।\nन कश्चित् तु बुधः कुर्यात् कृत्वा मृत्युमवाप्नुयात्।। ८८.१८ ।।"
  },
  {
    "text": "विष्णोरिष्टिमिमां कृत्वा दशम्यां पार्थिवोत्तमः।\nतस्यामेव तु पूर्णायां प्रतिमां स्थापयेत् ततः।। ८८.१९ ।।"
  },
  {
    "text": "एवं दशहरायां तु कृत्वेष्टिं पार्थिवो हरेः।\nसर्वान् कामानवाप्नोति निर्विघ्नोऽपि स जायते।। ८८.२० ।।"
  },
  {
    "text": "श्रीपंचम्यां श्रियं देवीं कुन्दैः संपूजयेत्सदा।\nवासवं गजराजस्थमुपहारैस्तथोत्तमैः।। ८८.२१ ।।"
  },
  {
    "text": "लक्ष्म्यास्तन्त्रं महामन्त्रं वासवस्य पुरोदितम्।\nअत्रापि पूजने ग्राह्यं मण्डलादि यथाक्रमम्।। ८८.२२ ।।"
  },
  {
    "text": "एवं कृते पूजने तु श्रीपंचम्यां विशेषतः।\nश्रीयुतो नृपतिर्भूयान्न श्रीहानिमवाप्नुयात्।। ८८.२३ ।।"
  },
  {
    "text": "सदाचारविशेषोऽयं कथितस्तव पार्थिव।\nनिषेधे तु विशेषांश्च शृणु येन श्रियेष्यते।। ८८.२४ ।।"
  },
  {
    "text": "असंपूज्य तथा विष्णुँ शिवमग्निं पुरन्दरम्।\nअदत्त्वा च तथा दानं न भुञ्जीत नृपः क्वचित्।। ८८.२५ ।।"
  },
  {
    "text": "हावयेदग्निहोत्रं तु नित्यमेव पुरोहितैः।\nअकृत्वा चाग्निहोत्रं तु भुञ्जन्नरकमाप्नुयात्।। ८८.२६ ।।"
  },
  {
    "text": "नारक्षिते गृहे राजा रत्नदीपविवर्जिते।\nस्वपेत् तथा स्त्रिया सार्धं न कदाचन् संविशेत्।। ८८.२७ ।।"
  },
  {
    "text": "भुक्त्वान्नं श्रीफलं नाद्यात् तथा धात्रीफलं नृपः।\nबुद्धिक्षयकरा ह्योता माष आसवमृत्तिकाः।। ८८.२८ ।।"
  },
  {
    "text": "निम्बाटरूषच्युताश्च बुद्धिवृद्धिकरा मताः।\nबुद्धिक्षयकरान् नित्यं त्वजेद्राजा च भोजने।। ८८.२९ ।।"
  },
  {
    "text": "भक्षयेदन्वहं बुद्धिवृद्धिहेतुं नृपोत्तमः।\nन पर्यायविहीनं तु प्रारोहेदासनं नृपः।। ८८.३० ।।"
  },
  {
    "text": "न यानं न गजं नाश्वमारोहेद्धीनमासनैः।\nनैकस्तु विचरेद्राजा कदाचिदपि निर्जने।। ८८.३१ ।।"
  },
  {
    "text": "मदहेतुं न भुंजीयात् कदाचिदपि भोजने।\nकदाचिन्नापि सेवेत ह्यष्टम्यां मांसमैथुने।। ८८.३२ ।।"
  },
  {
    "text": "दर्शश्राद्धं गयाश्राद्धं तिलैस्तर्पणमेव च।\nन जीवत्पितृको भूप कुर्यात् कृत्वाघमाप्नुयात्।। ८८.३३ ।।"
  },
  {
    "text": "न क्षेत्रजादींस्तनयान् राज्ये राजाभिषेचयेत्।\nपितृणां शूद्धये नित्यमौरसे तनये सति।। ८८.३४ ।।"
  },
  {
    "text": "औरसः क्षेत्रजश्चैव दत्तः कृत्रिम एव च।\nगूढोत्पन्नोऽपविद्धश्च भागार्हास्तनया इमे।। ८८.३५ ।।"
  },
  {
    "text": "कानीनश्च सहोढश्च क्रीतः पौनर्भवस्तथा।\nस्वयंदत्तश्च दासश्च षडते पुत्रपांसुलाः।। ८८.३६ ।।"
  },
  {
    "text": "अभावे पूर्वपूर्वोषां परान् समभिषेचये।\nपौनर्भवं स्वयंदत्तं दासं राज्ये न योजयेत्।। ८८.३७ ।।"
  },
  {
    "text": "दत्ताद्याश्चापि तनया निजगोत्रेण संस्कृताः।\nआयान्ति पुत्रतां सम्यगन्यबीजसमुद्भवाः।। ८८.३८ ।।"
  },
  {
    "text": "पितुर्गोत्रेण यः पुत्रः संस्कृतः पृथिवीपतेः।\nआचूडान्तं स पुत्रः न पुत्रतां याति चान्यतः।। ८८.३९ ।।"
  },
  {
    "text": "चूडाद्या यदि संस्कारा निजगोत्रेण संस्थिताः।\nदत्ताद्यास्तनयास्ते स्युरन्यथा दास उच्यते।। ८८.४० ।।"
  },
  {
    "text": "ऊर्ध्वं तु पंचमाद् वर्षाद् दत्ताद्यांश्च सुतान्नृप।\nगृहीत्वा पंचवर्षीयं पुत्रेष्टिं प्रथमं चरेत्।। ८८.४१ ।।"
  },
  {
    "text": "पौनर्भवं तु तनयं जातमात्रं समानयेत्।\nकृत्वा पौनर्भवष्टोमं जातमात्रस्य तस्य वै।। ८८.४२ ।।"
  },
  {
    "text": "सर्वांस्तु कुर्यात् संस्कारान् जातकर्मादिकान्नरः।\nकृते पौनर्भवष्टोमे सुतः पौनर्भवः स्मृतः।। ८८.४३ ।।"
  },
  {
    "text": "एकोद्दिष्टं पितुः कुर्यान्न श्राद्धं पार्वणादिकम्।\nक्रीता या वनिता मूल्यैः सा दासीति निगद्यते।। ८८.४४ ।।"
  },
  {
    "text": "तस्यां यो जायते पुत्रो दासः पुत्रस्तु स स्मृतः।\nन राज्ञो राज्यभाक् स स्याद् विप्राणां नापि श्राद्धकृत्।। ८८.४५ ।।"
  },
  {
    "text": "अधमः सर्वपुत्रेभ्यस्तं तस्मात् परिवर्जयेत्।\nपुराणं धर्मशास्त्राणि संहिताश्च मुनीरिताः।। ८८.४६ ।।"
  },
  {
    "text": "नाध्यापयेन्नृपः शूद्रैर्विहितानि यदृच्छया।\nयस्य राज्ये सदा शूद्राः पुराणं संहितां तथा।। ८८.४७ ।।"
  },
  {
    "text": "पठन्ति स्यात् स हीनायुः राजा राष्ट्रेण सान्वयः।\nमोहाद् वा कामतः शूद्रः पुराणं संहितां स्मृतिम्।। ८८.४८ ।।"
  },
  {
    "text": "पठन्नरकमाप्नेति पितृभिः सह पापकृत्।\nशूद्रेभ्यो विहितं यत् तु यश्च मन्त्र उराहृतः।। ८८.४९ ।।"
  },
  {
    "text": "तद्विप्रवचनाद् ग्राह्यं द्वयं शूद्रैः सदैव हि।\nय योजयेन्नृपः शूद्रं व्यवहारस्य दर्शने।। ८८.५० ।।"
  },
  {
    "text": "नियोज्य तत्र तं भूपस्तामिस्रे तेन पच्यते।\nहीनायुश्च भवेल्लोको राजा वापि सहायजः।। ८८.५१ ।।"
  },
  {
    "text": "काणं व्यङ्गमपुत्रं या नाभिज्ञमजितेन्द्रियम्।\nन ह्रस्व व्याधितं वापि नृपः कुर्यात् पुरोहितम्।। ८८.५२ ।।"
  },
  {
    "text": "कृपणस्य घनं राजा न गृह्णीयात् कदाचन।\nन द्विजानं तथा दद्याद् धनानि विपुलान्यपि।। ८८.५३ ।।"
  },
  {
    "text": "नारोहेत् कामुकोन्मत्तगजं राजा कदाचन।\nआरुह्या कामुकस्तं तु परत्रेह विषीदति।। ८८.५४ ।।"
  },
  {
    "text": "अनायुष्यं न कुर्यात् तु कर्म भूपः कदाचन।\nसततं चायुषो वृद्ध्यै यतेत सकलैर्धनैः।। ८८.५५ ।।"
  },
  {
    "text": "न क्रूरवारे नाष्टम्यां न षष्ठ्यां च नृपोत्तमः।\nअञ्जनाभ्यञ्जने कुर्यात् ताम्बूलस्यापि भोजनम्।। ८८.५६ ।।"
  },
  {
    "text": "अतिसूक्ष्मं तथा पूर्णं ग्रहणं चन्द्रसूर्ययोः।\nनालोकयेत् स्वयं राजा रक्तं सूर्यं तथैव च।। ८८.५७ ।।"
  },
  {
    "text": "उत्पातं जायते यत्तु दिव्यं भौमं च नाभसम्।\nनेक्षेत यत्नान्नृपतिर्दृष्ट्वा नाद्यात् त्र्यहं पुनः।। ८८.५८ ।।"
  },
  {
    "text": "सर्वदा मङ्गलं रत्नं धारयेत् सह दूर्वया।\nअवस्त्राच्छादितं गात्रं न विप्रेभ्यः प्रदर्शयेत्।। ८८.५९ ।।"
  },
  {
    "text": "न तोयेषु मखं पश्येन्नाद्यान्मांसानि पर्वसु।\nनारोहयेत् खरं चोष्ट्रं न वामामपि गुर्विणीम्।। ८८.६० ।।"
  },
  {
    "text": "एवं नययुतो राजा चतुरङ्गं विवर्धयन्।\nआत्मानं सततं रक्षन् सदा वीर्यं विवर्धयेत्।। ८८.६१ ।।"
  },
  {
    "text": "वीजक्षयकरन्नित्यं भक्ष्यं भोज्यं च पानकम्।\nवर्जयेत् क्षारशाकाद्यान् बह्वम्लं बहुतिक्तकम्।। ८८.६२ ।।"
  },
  {
    "text": "कांस्य-राजतपात्रस्थं तोयं नद्याश्च वर्धनम्।\nमूत्रवृद्धिकरं वीर्यक्षयकारि विवर्जयेत्।। ८८.६३ ।।"
  },
  {
    "text": "ताम्रायःस्वर्णशीसानां पात्रस्थं फलचर्मणोः।\nशुक्रवृद्धिकरं तोयं तदुपासीत यत्नतः।। ८८.६४ ।।"
  },
  {
    "text": "सर्वमूलेषु कृत्येषु सदाचारेषु तिष्ठतः।\nभुक्त्वेह विविधान् भोगानैन्द्रं स्थानं व्रजेत् परम्।। ८८.६५ ।।"
  },
  {
    "text": "।।मार्कण्डेय उवाच।।\nएवमौर्वस्तु सगरं शशास मुनिपुङ्गवः।\nशास्त्राणि चैव सर्वाणि सदाचारांश्च गृह्यकान्।। ८८.६६ ।।"
  },
  {
    "text": "बहुशः कथयामास सगराय महात्मने।\nतन्नास्ति यत् पुरौर्वेण कथितं सगराय न।। ८८.६७ ।।"
  },
  {
    "text": "राजनितिः सतां नीतिर्यच्चान्यच्छास्त्रसम्भवम्।\nसंहितासु पुराणेषु यच्चागमचये स्थितम्।। ८८.६८ ।।"
  },
  {
    "text": "सर्वं शुश्राव सगरो मुखादौर्वस्य धीमतः।\nतेषां तु कथितं किंचिदुद्धृत्य द्विजसत्तमाः।। ८८.६९ ।।"
  },
  {
    "text": "विष्णुधर्मोत्तरे पूर्वं मया रहसि भाषितम्।\nराजनीति सदाचारं वेदवेदाङ्गसङ्गतम्।। ८८.७० ।।"
  },
  {
    "text": "रहस्यं सततं विष्णोर्विक्ष्ध्वं द्विजसत्तमाः।\nयच्चान्नदितमन्यत्र गदितं वा ससंशयम्।। ८८.७१ ।।"
  },
  {
    "text": "संशयच्छेदनं तेषु युष्मभ्यं कथितं द्विजाः।\nअनुक्तसंशयच्छेदि पुराणं कालिकाह्वयम्।\nयोऽभ्यसेत् सततं विप्रः स वेदानां फलं लभेत्।। ८८.७२ ।।"
  },
  {
    "text": "।। इति श्रीकालिकापुराणे अष्टाशीतितमोऽध्यायः।। ८८ ।।"
  }
]
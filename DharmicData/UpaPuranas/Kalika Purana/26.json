[
  {
    "text": "कालिकापुराणम् षड्विंशोऽध्यायः सृष्टि कथनम्\nअथ कालिका पुराण अध्याय २६\n।। मार्कण्डेय उवाच ।।\nवाराहोयं श्रुतः सर्गों वराहाधिष्ठितो यतः ।\nप्रतिसर्गः श्रुतः सर्वैर्दक्षाद्यैर्यः कृतः पृथक् ॥ १ ॥\nरुद्रो विराणमनुर्दक्षो मरीच्याद्यास्तु मानसाः ।\nयं यं सर्गं पृथक् चक्रुः प्रतिसर्गश्च स स्मृतः ।।२।।\nविराट् सुतोऽसृजद्वंश्यान्मनून् यैर्विततं जगत् ।\nमनुः सप्त मनून् सृष्ट्वा चकार बहुशः प्रजाः ।। ३ ।।\nप्रजाः सिसृक्षुः स मनुर्योऽसौ स्वायम्भुवाह्वयः ।\nअसृजत् प्रथमं षड् वै मनून् सोऽथ परान् सुतान् ।।४।।\nस्वारोचिषश्चत्तमिश्च तामसो रैवतस्तथा ।\nचाक्षुषश्च महातेजा विवस्वानपरस्तथा ।। ५ ।।\nयक्षरक्षः पिशाचांश्च नागगन्धर्वकिन्नरान् ।\nविद्याधरानप्सरसः सिद्धान् भूतगणान् बहून् ।। ६ ।।\nमेघान् सविद्युतो वृक्षान् लतागुल्मतृणादिकान् ।\nमत्स्यान् पशूंश्च कीटांश्च जलजान् स्थलजांस्तथा ।।७।।\nएतादृशानि सर्वाणि मनुः स्वायम्भुवः सुतैः ।\nसहितः ससृजे सोन्यः प्रतिसर्गः प्रकीर्तितः ।।८।।\nअन्ये षण्मनवो ये वै तेऽपि स्वे स्वेऽन्तरेऽन्तरे ।\nप्रतिसर्गं स्वयं कृत्वा प्राप्नुवन्ति चराचरम् ।।९।।\nयज्ञस्य सम्भूतं यज्ञं यूपं प्राग्वंशमेव च ।\nधर्माधर्मे गुणान् सर्वान् वराह इव सृष्टवान् ।। १० ।।\nसुतान् बहून् समुत्पाद्य दक्षो देवर्षिसत्तमान् ।\nमहर्षीन् सोमपादींश्च बहून् पितृगणांस्तथा ।\nसृष्टिं प्रवर्त्तयामास प्रतिसर्गोऽस्य सः स्मृतः ।।११।।\nअजायन्त मुखाद्विप्राः क्षत्रिया बाहुयुग्मतः ।। १२ ।।\nऊर्वोवैश्याः पदोः शूद्राश्चतुर्वेदाश्चतुर्मुखात् ।\nब्रह्मण: प्रतिसर्गोऽयं ब्राह्मः सर्गः स्मृतस्ततः ।। १३ ।।\nमरीचेः कश्यपो जातः कश्यपात् सकलं जगत् ।\nदेवा दैत्या दानवाश्च तस्य सर्गः प्रकीर्तितः ।। १४ ।।\nअत्रेनेंत्रादभूच्चन्द्रश्चन्द्रवंशस्ततोऽभवत् ।\nतेन व्याप्तं जगत् सर्वं सोऽस्य सर्गः प्रकीर्तितः ।। १५ ।।\nअथर्वांगिरसाः पुत्राः पौत्राश्च बहुशोऽपरे ।\nमन्त्रयन्त्रादयो ये वै ते सर्वेऽङ्गिरसः स्मृताः ।। १६ ।।\nआज्यपाख्याः पुलस्त्यस्य पुत्राश्चान्ये च राक्षसाः ।\nप्रतिसर्गः पुलस्त्यस्य बलवेगसमन्विताः ।।१७।।\nकाद्रवेया गजा अश्वाः प्रजा बहुतरास्तथा ।\nससृजे पुलहेनैष सर्गस्तस्य प्रकीर्तितः ।। १८ ।।\nक्रतोः पुत्राः बालखिल्याः सर्वज्ञा भूरितेजसः ।\nअष्टाशीतिसहस्राणि ज्वलद्भास्करसन्निभाः ।। १९ ।।\nप्रचेतसः सुताः सर्वे ये वै प्राचेतसाः स्मृताः ।\nषडशीतिसहस्राणि पावकोपमतेजसः ।।२०।।\nसुकालिनो वसिष्ठस्य पुत्राश्चान्ये च योगिनः ।\nआरुन्धतेयाः पञ्चाशद्वासिष्ठः सर्ग उच्यते ।। २१ ।।\nभृगोश्च भार्गवा जाता ये वै दैत्यपुरोधसः ।\nकवयस्ते महाप्राज्ञास्तैर्व्याप्तमखिलं जगत् ।। २२ ।।\nनारदात्तारका जाता विमानानि तथैव च ।\nप्रश्नोत्तरास्तथैवान्ये नृत्यगीतं च कौतुकम् ।। २३ ।।\nएते दक्षमरीच्याद्याः कृतदारान् बहून् सुतान् ।\nउत्पाद्योत्पाद्य पृथिवीं दिवं च समपूरयन् ।। २४ ।।\nतेषां सुतेभ्यश्च सुतास्तत्पुत्रेभ्यः परे सुताः ।\nसमुत्पन्नाः प्रवर्तन्ते ह्यद्यापि भुवनेषु वै ।। २५ ।।\nविष्णोस्तु चक्षुषोः सूर्यो मनसश्चन्द्रमाः स्मृतः ।\nश्रोत्राद्वायुः समुद्भूतो मुखादग्निरजायत ।। २६ ।।\nप्रतिसर्गोह्ययं विष्णोस्तथा चापि दिशो दश ।\nसृष्ट्यर्थं चन्द्रमाः पश्चादत्रिनेत्रादवातरत् ।\nभास्करः कश्यपाज्जातो भार्यया च समन्वितः ।। २७ ।।\nरुद्राश्च बहवो जाता भूतग्रामाश्चतुर्विधाः ।\nश्ववराहोष्ट्ररूपाश्च प्लवगोमायूगोमुखाः ।। २८ ।।\nऋक्षमार्जारवदनाः सिंहव्याघ्रमुखाः परे ।\nनानाशस्त्रधराः सर्वे नानारूपाः महाबलाः ।। २९ ।।\nएष वः प्रतिसर्गोऽपि कथितो द्विजसत्तमाः ।\nदैनन्दिनं च प्रलयं शृणुध्वं कल्पशेषतः ।। ३० ।।\n॥ इति श्रीकालिकापुराणे सृष्टिकथने षड्विंशोऽध्यायः ॥ २६ ॥"
  }
]
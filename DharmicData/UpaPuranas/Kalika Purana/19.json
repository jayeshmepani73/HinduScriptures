[
  {
    "text": "कालिकापुराणम् एकोनविंशोऽध्यायः सन्ध्यातपश्चरणम्\nकालिका पुराण अध्याय १९\n।। मार्कण्डेय उवाच ।।\nततस्तां पतितां दृष्ट्वा तदा दाक्षायणीं स्मरन् ।\nन शशाक हवै सोढुं शोकमुद्वेगसम्भवम् ।।१।।\nभ्रष्टधैर्यस्ततः शम्भुर्वाष्पव्याकुललोचनः ।\nपश्यतां सर्वदेवानां चिन्ताध्यानपरोऽभवत् ।।२।।\nअथाश्वास्य तदा धाता विजयां शोककर्षिताम् ।\nहरमाश्वासयन् सान्त्वपूर्वमेतदुवाच ह ॥३॥\n।। ब्रह्मोवाच ।।\nपुराणयोगिन् भगवन्न शोकस्तव युज्यते ।\nपरधानि तव ध्यानमासीत् कस्मात् स्त्रियामिह ॥४॥\nप्रभविष्णुः परः शान्तः सूक्ष्मः स्थूलतरः सदा ।\nतव स्वभावश्च कथं शोकेन बहुधाकृतः ॥५॥\nनिरञ्जनं ध्यानगम्यं यतीनां परात्परं निर्मलं सर्वगामि ।\nमलैर्हीनं रागलोभादिभिर्यत् तत् ते रूपं त्वद्भूयों तद् गृह्ण बुद्ध्या ।।६।।\nशोको लोभः क्रोधमोहौ च हिंसा मानो दम्भो मदमोहप्रमोदाः ।\nईर्ष्यासूयाक्षान्तिरसत्यता च चतुर्दश ज्ञाननाशा हि दोषाः ॥७॥\nध्यानेन त्वां योगिनश्चिन्तयन्ति त्वं विष्णुरूपी जगतां विधाता ।\nया ते महामोहकरी सतीति तवैव सा लोकमोहाय माया ॥८॥\nया सर्वलोकाञ्जननेऽथ गर्भे विमोहयन्ती पूर्वदेहस्य बुद्धिम् ।\nविनाश्य बाल्यं कुरुते हि जन्तो-र्विमोहयत्यद्य सा त्वं सशोकम् ।।९।।\nसतीसहस्राणि पुरोज्झितानि त्वया मृतानि प्रतिकल्पमेवम् ।\nहिताय लोकस्य चराचरस्य पुनर्गृहीता च तथा त्वयेयम् ।।१०।।\nभवान्तरे ध्यानयोगेन पश्य सतीसहस्राणि मृतानि यानि ।\nयथा तथा त्वं परिवर्जितश्च यथास्ति सा वा वृषराजकेतो ।। ११ ।।\nयतः समुत्पद्य मुहुर्भवन्तं सा प्राप्स्यतीश त्रिदशैदुरापम् ।\nपुनश्चजाया यादृशी ते भवित्री तत्तत् सर्वं ध्यानयोगेन पश्य ।। १२ ॥\n।। मार्कण्डेय उवाच ॥\nएवं बहुविधं ब्रह्मा व्याहरत् साम शङ्करम् ।\nगिरिराजपुरात्तस्माद्गमयामास निर्जनम् ।।१३।।\nततो हिमवतः प्रस्थे प्रतीच्यां तत्पुरस्य च ।\nशिप्रं नाम सरः पूर्णं ददृशुर्दुहिणादयः ।। १४ ॥\nतद्रहस्थानमासाद्य ब्रह्मशक्रादयः सुराः ।\nउपविष्टा यथान्यायं पुरस्कृत्य महेश्वरम् ।।१५।।\nतं शिप्रसंज्ञं कासारं मनोज्ञं सर्वदेहिनाम् ।\nशीतामलजलं सर्वैर्गुणैर्मानससम्मितम् ।\nदृष्ट्वा क्षणं हरस्तस्मिन् सोत्सुकोऽभूदवेक्षणे ।। १६ ।।\nशिप्रां नाम नदीं तस्मान्निः सृतां दक्षिणोदधिम् ।\nगच्छन्तीञ्च ददर्शासौ पावयन्तीं जगज्जनान् ।।१७।।\nतत्सरः पूर्णमासाद्य चरतः शकुनान् बहून् ।\nनानादेशागताञ्छम्भुर्वीक्षाञ्चक्रे मनोरमान् ।। १८ ।।\nगम्भीरपवनोद्धतिसम्पन्नेषु विराजितः ।\nकोकद्वन्द्वांस्तरङ्गेषु ददर्श नृत्यतो यथा ।।१९।\nमद्गुचञ्चषु सम्पृक्तांस्तरङ्गान् सः पृथक् पृथक् ।\nवीक्षाञ्चक्रे यथा तोयादुत्पतत्पतगान् मुहुः ॥२०॥\nकादम्बैः सारसैर्हसैः श्रेणीभूतैस्तटे तटे ।\nभङ्गीकृतैर्यथा शङ्खैः सागरस्तादृशं सरः ।।२१।।\nमहामीनाहतिक्षुब्धैस्तोयशब्दोत्थसाध्वसैः।\nपक्षिभिर्विहितैः शब्दस्तत्र तत्र मनोहरम् ।।२२।।\nप्रफुल्लैः पङ्कजैश्चैव क्वचिर्ज्जालर्मनोहरैः ।\nसरो रेजे यथा स्वर्गे नक्षत्रैः स्थूलसूक्ष्मकैः ।। २३ ।।\nमहोत्पलानां मध्येषु विरलं नीलमुत्पलम् ।\nरेजे नक्षत्रमध्येषु नीलनीरदखण्डवत् ॥२४॥\nपद्मसङ्घात- मध्यस्था हंसा: कैश्चिन्न संस्तुताः ।\nप्रफुल्लपङ्कजभ्रान्त्या निश्चलाः स्वर्गवासिभिः ।।२५।।\nद्विधा दृष्ट्वा शोणशुक्ले पद्मे फुल्ले विधिः स्वके ।\nकायेऽरुणत्वं फुल्लत्वं स्वासनाब्जे निनिन्द च ।। २६ ।।\nफुल्लं महोत्पलं वीक्ष्य सरसस्तस्य शङ्करः ।\nमौलीन्दुकान्तिमलिनं हस्तस्थं नोत्पलं ममे ।। २७ ।।\nहरे: स्वचक्रसूर्यांशुफुल्लं हस्तगताम्बुजम् ।\nसरः पद्मञ्च सदृशं मेने वीक्ष्य समन्ततः ।। २८।।\nतत्सरो वीक्ष्य सम्पूर्णं नानापक्षिसमाकुलम् ।\nपद्मिनीशतसञ्छन्नं नीलोत्पलचयैर्वृतम् ।। २९ ।।\nदेवदारुतरूणाञ्च तटस्थानां प्रसूनजैः ।\nपरागैर्वासितजलं हृदयानन्दकारकम् ।।३०।।\nतीरे तीरे महावृक्षैः शाद्वलैः परिवारितम् ।\nदृष्ट्वा शम्भुः क्षणं तत्र सोत्सुकः शोकवर्जितः ।\nशिप्रामालोकयामास निःसृतां सरसस्ततः ।। ३१ ।।\nयथेन्दुमण्डलद् गङ्गा मेरोर्जाम्बूनदी यथा ।\nतथा दृष्ट्वा महेशेन शिप्रा शिप्राद्विनिःसृता ।। ३२ ।।\n।। ऋषय ऊचुः ।।\nशिप्राह्वयः कः कासारः कथं शिप्रा ततः सृता ।\nकीदृशोऽस्य प्रभावश्च तत् समाचक्ष्व विस्तरात् ।।३३।।\n।। मार्कण्डेय उवाच ।।\nशृण्वन्तु मुनयः सर्वे यथा शिप्रा नदी सृता ।\nशिप्रस्य च महाभागाः प्रभावं गदतो मम ।।३४।।\nवसिष्ठेन यदा देवी परिणीता त्वरुन्धती ।\nतदा वैवाहिकैस्तोयैः शिप्रासिन्धुर भूद्विजाः ।।३५।।\nसा समागत्य पतिता शिप्रे सरसि शासनात् ।\nयथा मन्दाकिनी विष्णुपादादब्धौ शिवोदका ।। ३६ ।।\nब्रह्मविष्णुमहादेवैस्तोयं सिक्तं तयोः पुरा ।\nविवाहे शान्तिविहितं गायत्रीद्रुपदादिभिः ।। ३७।।\nएकीभूतन्तु तत्तोयं मानसाचलकन्दरात् ।\nतत् सर्वं पतितं शिप्रे कासारे सागरोपमे ।। ३८ ।।\nदेवानामुपभोगार्थं पुरा धात्रा विनिर्मितम् ।\nसर: शिप्राह्वयं सानौ प्रालेयस्य गिरेर्महत् ।। ३९ ।।\nतत्राद्यापि सुनासीर: सहितश्चाप्सरोगणैः ।\nशचीसहायो रमते प्रसन्ने सलिले शुभे ।। ४० ।।\nतद्देवैः सर्वदा यत्नाद्रक्ष्यतेऽद्यापि रत्नवत् ।\nन तत्र मानुषः कश्चिद् यातुं शक्नोति योऽमुनिः ।।४१।।\nतपः प्रभावान्मुनयः प्रयान्ति सरसीं शुभाम् ।\nशिप्राख्यान्तु महायनात् स्नातुं पातुञ्च तज्जलम् ।।४२।।\nतत्र स्नात्वा च पीत्वा च मनुष्याः दैवयोगतः ।\nअवश्यममरत्वाय गच्छन्त्यविकलेन्द्रियाः ।। ४३ ।।\nवृद्धिं गच्छति वर्षासु सरो नैतद्विजोत्तमाः ।\nन ग्रीष्मे शोषतां याति सर्वदा तद्यथा तथा ।।४४ ।।\nतत्र तत् पतितं तोयं वसिष्ठोद्वाहसम्भवम् ।\nब्रह्मविष्णुमहादेवकरपद्मैरुदीरितम् ।। ४५ ।।\nववृधे शिप्रगर्भस्थमन्वहं द्विजसत्तमाः ।\nतत्र वृद्धन्तु तत्तोयञ्चक्रेण च हरिः पुरा ।। ४६ ।।\nगिरेः शृङ्गं विनिर्भिद्य लोकानां हितकाम्यया ।\nपृथिवीं प्रेरयामास कृत्वा पुण्यतमां नदीम् ।।४७ ।।\nपरिवृत्य महेन्द्रं सा पुनाना स्नानकारिणः ।\nदक्षिणं सागरं याता फलंदा जाह्नवी समा ।।४८ ।।\nशिप्राख्यात् सरसो यस्मान्निःसृता सा महानदी ।\nअतः शिप्रेति तन्नाम पुरैव ब्रह्मणा कृतम् ।।४९ ।।\nकार्तिक्यां पौर्णमास्यां तु तस्यां यः स्नाति मानवः ।\nस याति विष्णुसदनं विमानेनातिदीप्यता ।। ५० ।।\nकार्तिकं सकलं मासं स्नात्वा शिप्राजले नरः ।\nप्रयाति ब्रह्मसदनं पश्चान्मोक्षमवाप्नुयात् ।।५१।।\n।। ऋषय ऊचुः ।\nवसिष्ठेन कथं देवी परिणीता त्वरुन्धती ।\nकस्य सा तनया ब्रह्मन्नुत्पन्ना वा वदस्व नः ।।५२।।\nपतिव्रतासु प्रथिता त्रिषु लोकेषु या वरा ।\nभर्तृपादौ विनान्यत्र या न चक्षुः प्रदास्यति ।। ५३ ।।\nयस्या: स्मृत्वा कथामात्रं माहात्म्यसहितं स्त्रियः ।\nप्रेत्येह च सतीत्वं वै प्राप्नुवन्त्यन्यजन्मनि ।। ५४ । ।\nआसन्नकालधर्मो यां न पश्यति तथा शुचिः ।\nपुरुषः पापकारी च तस्या जन्म वदस्व नः ।। ५५।।\n।। मार्कण्डेय उवाच ।।\nशृणुध्वं सा यथा जाता यस्य वा तनया शुभा ।\nयथावाप वसिष्ठं सा यथाभूता प्रतिव्रता ।।५६ ।।\nया सा सन्ध्या ब्रह्मसुता मनोजाता पुराभवत् ।\nतपस्तप्त्वा तनुं त्यक्त्वा सैव भूता त्वरुन्धती ।।५७।।\nमेधातिथेः सुता भूत्वा मुनिश्रेष्ठस्य सा सती ।\nब्रह्मविष्णुमहेशानां वचनाच्चरितव्रता ।\nवव्रे पतिं महात्मानं वसिष्ठं संशितव्रतम् ।।५८।।\n।। ऋषय ऊचुः ।\nकथं तया तपस्तप्तं किमर्थं कुत्र सन्ध्यया ।\nकथं शरीरं सा त्यक्त्वा भूता मेधातिथेः सुता ।। ५९ ।।\nकथं वा गदितं देवैर्ब्रह्मविष्णुशिवैः पतिम् ।\nवसिष्ठं सुमहात्मानं सा वव्रे संशितव्रतम् ।।६०।।\nतन्नः सर्वं समाचक्ष्व विस्तरेण द्विजोत्तम ।\nएतन्नः श्रोष्यमाणानां चरितं द्विजसत्तम ।\nअरुन्धत्या महासत्याः परं कौतुहलं महत् ।। ६१ ।।\n।। मार्कण्डेय उवाच ।।\nब्रह्मापि तनयां सन्ध्यां दृष्ट्वा पूर्वमथात्मनः ।\nकामाय मानसञ्चक्रे त्यक्ता सा च सुतेति वै ।।६२।।\nतस्यांच चलितं चित्तं कामवाणविलोडितम् ।\nऋषीणां प्रेक्षतां तेषां मानसानां महात्मनाम् ।।६३॥\nभर्गस्य वचनं श्रुत्वा सोपहासविधिं प्रति ।\nआत्मनश्चलचित्तत्वममर्यादमृषीन् प्रति ।। ६४ ।।\nकामस्य तादृशं भावं मुनिमोहकरं मुहुः ।\nदृष्ट्वा सन्ध्या स्वयं तत्र त्रपामायाति दुःखिता ।।६५ ।।\nततस्तु ब्रह्मा शप्ते मदने तदनन्तरम् ।\nअन्तर्भूते विधौ शम्भौ गते चापि निजास्पदम् ।।६६ ।।\nअमर्षवशमापन्ना सन्ध्या ध्यानपराभवत् ।\nध्यायन्ती क्षणमेवाशु पूर्ववृत्तं मनस्विनी ।।६७।।\nइदं विममृशे सन्ध्या तस्मिन् काले यथोचितम् ।\nउत्पन्नमात्रां मां दृष्ट्वा युवतीं मदनेरितः ।\nअकार्षीत् सानुरागोऽयमभिलाषं पितामहः ॥६८ ॥\nसर्वेषां मानसानाञ्च मुनीनां भावितात्मनाम् ।\nदृष्टैव माममर्यादं सकाममभवन् मनः ।।६९॥\nममापि मथितं चित्तं मदनेन दुरात्मना ।\nयेन दृष्ट्वा मुनीन् सर्वान् चलितं मे मनोभृशम् ।।७०।।\nफलमेतस्य पापस्य मदनः स्वयमाप्तवान् ।\nस्वयं शशाप कुपितः शम्भोरग्रे पितामहः ।।७१।।\nममोचितं फलं सर्वं प्राप्तुमिच्छामि साम्प्रतम् ।।७२।।\nयन्मां पिता भ्रातरश्च सकामामपरोक्षतः ।\nदृष्ट्वा चक्रुः स्पृहां तस्मान्न मत्तः काऽपि पापकृत् ।।७३।।\nममापि कामभावोऽभूदमर्यादं समीक्ष्य तान् ।\nपत्याविव स्वके ताते सर्वेषु सहजेष्वपि ।।७४।।\nकरिष्याम्यस्य पापस्य प्रायश्चित्तमहं स्वयम् ।\nआत्मानमग्नौ होष्यामि वेदमार्गानुसारतः ।। ७५ ।।\nकिन्त्वेकां स्थापयिष्यामि मर्यादामिह भूतले ।\nउत्पन्नमात्रा न यथा सकामाः स्युः शरीरिणः ।। ७६ ।।\nएतदर्थमहं कृत्वा तपः परमदारुणम् ।\nमर्यादां स्थापयित्वैव पश्चात्त्यक्ष्यामि जीवितम् ।।७७ ।।\nयस्मिञ्छरीरे पित्रा मे ह्यभिलाषः स्वयं कृतः ।\nभ्रातृभिस्तेन कायेन किञ्चिन्नास्ति प्रयोजनम् ।।७८ ।।\nयेन स्वेन शरीरेण ताते च सहजे स्वके ।\nउद्भावितः कामभावो न तत्सुकृतसाधकम् ।।७९।।\nइति सञ्चिन्त्य मनसा सन्ध्या शैलवरं ततः।\nजगाम चन्द्रभागाख्यं चन्द्रभागा यतः सृता ॥८०॥\nतया स शैलैः समधिष्ठितः तदा सुवर्णगौर्या सुसमप्रभाभृता ।\nसोमेन सन्ध्यासमयोदितेन यथोदयाद्रिर्विरराज शश्वत् ।।८१।।\n॥ इति श्रीकालिकापुराणे सन्ध्यातपश्चरणं नाम एकोनविंशोऽध्यायः ।। १९ ।।"
  }
]
[
  {
    "text": "कालिकापुराणम् अष्टमोऽध्यायः सती-उत्पत्तिः\nअथ कालिका पुराण अध्याय ८\n।। मार्कण्डेय उवाच ।।\nततो ब्रह्मापि मदनमुवाचेदं वचः पुनः ।\nनिश्चित्य योगनिद्रायाः स्मृत्वा वाक्यं तपोधनाः ।। १ ।।\n।। ब्रह्मोवाच ।।\nअवश्यं शम्भुपत्नी सा योगनिद्रा भविष्यति ।\nयथाशक्ति भवांस्तत्र करोत्वस्याः सहायताम् ॥२॥\nगच्छ त्वं स्वगणैः सद्धिं यत्र तिष्ठति शङ्करः ।\nद्रुतं मनोभव त्वं च तत् स्थानं मधुना सह ।। ३ ।।\nरात्रिन्दिवस्य तुर्याशं जगन्मोहय नित्यशः ।\nभागत्रयं शम्भुपार्श्वे तिष्ठ सार्द्धं गणैः सदा ॥४॥\n।। मार्कण्डेय उवाच ।।\nइत्युक्त्वा सर्वलोकेशस्तत्रैवान्तरधीयत ।\nशम्भोः सकाशं मदनो गतवान् सगणस्तदा ॥५॥\nएतस्मिन्नन्तरे दक्षश्चिरं कालं तपोरतः ।\nनियमैर्बहुभिर्देवीमाराधयत सुव्रतः ।।६।।\nततो नियमयुक्तस्य दक्षस्य मुनिसत्तमाः ।\nयोगनिद्रां पूजयत: प्रत्यक्षमभवच्छिवा ।।७।।\nततः प्रत्यक्षतो दृष्ट्वा विष्णुमायां जगन्मयीम् ।\nकृतकृत्यमथात्मानं मेने दक्षः प्रजापतिः ॥८॥\nसिंहस्थां कालिकां कृष्णां पीनोत्तुंगपयोधराम् ।\nचतुर्भुजां चारुवक्त्रां नीलोत्पलधरां शुभाम् ।।९।।\nवरदाभयदां खड्गहस्तां सर्वगुणान्विताम् ।\nआरक्तनयनां चारुमुक्तकेशीं मनोहराम् ।।१०।।\nदृष्ट्वा दक्षोऽथ तुष्टाव महामायां प्रजापतिः ।\nप्रीत्या परमया युक्तो विनयानतकन्धरः ।। ११ ।।\n।। दक्ष उवाच ।।\nआनन्दरूपिणीं देवीं जगदानन्दकारिणीम् ।\nसृष्टिस्थित्यन्तरूपां तां स्तौमि लक्ष्मीं हरेः शुभाम् ।।१२।।\nसत्त्वोद्रेकप्रकाशेन यज्ज्योतिस्तत्त्वमुत्तमम् ।\nस्वप्रकाशं जगद्धाम तत्तवांश महेश्वरि ।।१३।।\nरजोगुणातिरेकेण यत् कामस्य प्रकाशनम् ।\nरागस्वरूपं मध्यस्थं तत्तेऽशांशं जगन्मयि।।१४।।\nतमोगुणातिरेकेण यद्यन्मोहप्रकाशनम् ।\nआच्छादनं चेतनानां तत्ते चांशांशगोचरम् ।।१५।।\nपरा परात्मिका शुद्धा निर्मला लोकमोहिनी ।\nत्वं त्रिरूपा त्रयी कीर्तिर्वार्त्तास्य जगतो गतिः ।। १६ ।।\nबिभर्ति माधवो धात्रीं यया मूर्त्या निजोत्थया ।\nसा मूर्तिस्तव सर्वेषां जगतामुपकारिणी ।। १७ ।।\nमहानुभावा त्वं विश्वशक्ति: सूक्ष्मापराजिता ।\nयदूर्द्धाधोनिरोधेन व्यज्यते पवनैः परम् ।।१८।।\nतज्ज्योतिस्तव मात्रार्थे सात्विकं भावसन्मतम् ।\nयद्योगिनो निरालम्बं निष्कलं निर्मलं परम् ।।१९।।\nआलम्बयन्ति तत्तत्त्वं त्वदन्तर्गोचरन्तु तत् ।\nया प्रसिद्धा च कूटस्था सुप्रसिद्धाति निर्मला ।\nसा ज्ञाप्तिस्त्वन्निष्प्रपञ्चा प्रपञ्चापि प्रकाशिका ।।२० ॥\nत्वं विद्या त्वमविद्या च त्वमालम्बा निराश्रया ।\nप्रपञ्चरूपा जगतामादिशक्तिस्त्वमीश्वरी ।। २१ ।।\nब्रह्मकण्ठालया शुद्धा वाग्वाणी या प्रगीयते ।\nवेदप्रकाशनपरा सा त्वं विश्वप्रकाशिनी ।। २२ ।।\nत्वमग्निस्त्वं तथा स्वाहा त्वं स्वधा पितृभिः सह ।\nत्वं नभस्त्वं कालरूपा त्वं काष्ठा त्वं बहिः स्थिता ।। २३ ।।\nत्वमचिन्त्या त्वमव्यक्ता तथानिर्देश्यरूपिणी ।\nत्वं कालरात्रिस्त्वं शान्ता त्वमेव प्रकृतिः परा ।। २४ ।।\nयस्या: संसारलोकानां परित्राणाय यद्बहिः ।\nरूपं जानन्ति धात्राद्यास्तत्त्वां ज्ञास्यन्ति के पराम् ।।२५।।\nप्रसीद भगवत्यम्बे प्रसीद योगरूपिणी ।\nप्रसीद घोररूपे त्वं जगन्मयि नमोऽस्तु ते ।। २६ ।।\n।। मार्कण्डेय उवाच ।।\nइति स्तुता महामाया दक्षेण प्रयतात्मना ।\nउवाच दक्षं ज्ञात्वापि स्वयं तस्येप्सितं द्विजाः ।। २७ ।।\n।। भगवत्युवाच ।।\nतुष्टाहं दक्ष भवतो मद्भक्त्या ह्यनया भृशम् ।\nवरं वृणीष्व चाभीष्टं तत्ते दास्यामि तत् स्वयम् ।।२८।।\nनियमेन तपोभिश्च स्तुतिभिस्ते प्रजापते ।\nअतीव तुष्टा दास्येऽहं वरं वरय वाञ्छितम् ।। २९ ।।\n।। दक्ष उवाच ॥\nजगन्मयि महामाये यदि त्वं वरदा मम ।\nतदा मम सुता भूत्वा हरजाया भवाधुना ।। ३० ।।\nममैष न वरो देवि केवलं जगतामपि ।\nलोकेशस्य तथा विष्णोः शिवस्यापि प्रजेश्वरि ।। ३१ ।।\n।। देव्युवाच ।।\nअहं तव सुता भूत्वा त्वज्जायायां समुद्भवा ।\nहरजाया भविष्यामि न चिरात्तु प्रजापते ।। ३२।।\nयदा भवान्मयि पुनर्भवेन्मन्दादरस्तदा ।\nदेहं त्यक्ष्यामि सपदि सुखिन्यप्यथवेतरा ॥३३॥\nएष दत्तस्तव वरः प्रतिसर्गं प्रजापते ।\nअहं तव सुता भूत्वा भविष्यामि हरप्रिया ॥३४।।\nतथा सन्मोहयिष्यामि महादेवं प्रजापते ।\nप्रतिसंर्ग तथा मोहं सम्प्राप्स्यति निराकुलम् ॥३५ ।।\n।। मार्कण्डेय उवाच ।।\nएवमुक्त्वा महामाया दक्षं मुख्यं प्रजापतिम् ।\nअन्तर्दधे ततो देवी सम्यग् दक्षस्य पश्यतः ॥ ३६ ॥\nअन्तर्हितायां मायायां दक्षोऽपि निजमाश्रमम् ।\nजगाम लेभे च मुदं भविष्यति सुतेति सा ॥३७॥\nअथ चक्रे प्रजोत्पादं विना स्त्रीसङ्गमेन च ।\nसङ्कल्पाविर्भवाश्यान्तु मनसा चिन्तनेन च ।। ३८ ।।\nतत्र ये तनया जाता बहुशो द्विजसत्तमाः ।\nते नारदोपदेशेन भ्रमन्ति पृथिवीमिमाम् ।। ३९ ।।\nपुनः पुनः सुता ये ये तस्य जाता सहस्रशः ।\nते सर्वे भ्रातृपदवीं ययुर्नारदवाक्यतः ।। ४० ।।\nपृथिव्यां सृष्टिकर्तारः सर्वे यूयं द्विजोत्तमाः ।\nपश्यध्वं पृथिवीं कृत्स्नामुपान्तप्रान्तमायताम् ।।४१।।\nइति नारदवाक्येन नोदिता दक्षपुत्रकाः ।\nअद्यापि न निवर्तन्ते भ्रमन्तः पृथिवीमिमाम् ।।४२।।\nततः समुत्पादयितुं प्रजा: मैथुनसम्भवाः ।\nउपयेमे वीरणस्य तनयां दक्ष ईप्सिताम् ।\nवीरिणी नाम तस्यास्तु असक्नीत्यपि सत्तमाः ।।४३।।\nतस्यां प्रथम सङ्कल्पो यदा भूतः प्रजापतेः ।\nसद्योजाता महामाया तदा तस्यां द्विजोत्तमाः ।। ४४ ।।\nतस्यां तु जातमात्रायां सुप्रीतोऽभूत् प्रजापतिः ।\nसैवैषेति तदा मेने तां दृष्ट्वा तेजसोज्ज्वलाम् ।।४५ ।।\nबभूव पुष्प्रवृष्टिश्च मेघाश्च ववृषुर्ज्जलम् ।\nदिशः शान्तास्तदा तस्यां जातायाञ्च समुद्गताः ।।४६।।\nअवादयन्तस्त्रिदशाः शुभवाद्यं वियद्गताः ।\nजज्वलुश्चाग्नयः शान्तास्तस्यां सत्यां नरोत्तमाः ।।४७ ।।\nवीरिण्या लक्षितो दक्षस्तां दृष्ट्वा जगदीश्वरीम् ।\nविष्णुमायां महामायां तोषयामास भक्तितः ।। ४८ ।।\n।। दक्ष उवाच ॥\nशिवा शान्ता महामाया योगनिद्रा जगन्मयी ।\nया प्रोच्यते विष्णुमाया तां नमामि सनातनीम् ।।४९ ।।\nयया धाता जगत्सृष्टौ नियुक्तस्तां पुराकरोत् ।\nस्थितिञ्च विष्णुरकरोद्यन्नियोगाज्जगत्पत्तिः ।\nशम्भुरन्तं ततो देवीं त्वां नमामि महीयसीम् ॥५०॥\nविकाररहितां शुद्धामप्रमेयां प्रभावतीम् ।\nप्रमाणमानमेयाख्यां प्रणमामि सुखात्मिकाम् ।। ५१ ।।\nयस्त्वां विचिन्तयेद्देवीं विद्याविद्यात्मिकां पराम् ।\nतस्य भोग्यञ्च मुक्तिश्च सदा करतले स्थिता ।। ५२ ।।.\nयस्त्वां प्रत्यक्षतो देवीं सकृत् पश्यति पावनीम् ।\nतस्यावश्यं भवेन्मुक्तिर्विद्याविद्याप्रकाशिकाम् ।।५३।\nयोगनिद्रे महामाये विष्णुमाये जगन्मयि ।\nया प्रमाणार्थसम्पन्ना चेतना सा तवात्मिका ।।५४।।\nये स्तुवन्ति जगन्मातर्भवतीमम्बिकेति च ।\nजगन्मयीति मायेति सर्वं तेषां भविष्यति ।। ५५ ।।\n।। मार्कण्डेय उवाच ।।\nइति स्तुता जगन्माता दक्षेण सुमहात्मना ।\nतथोवाच तदा दक्षं यथा माता शृणोति न ।। ५६ ।।\nसम्मोह्य सर्वं तत्रस्थं यथा दक्षः शृणोति तत् ।\nनान्यः शृणोति च तथा माययाह तदाम्बिका ॥५७ ।।\n।। देव्युवाच ।।\nअहमाराधिता पूर्वं यदर्थं मुनिसत्तम ।\nईप्सितं तव सिद्धं तदवधारय साम्प्रतम् ।।५८।।\n।। मार्कण्डेय उवाच ।।\nएवमुक्त्वा तदा देवी दक्षञ्च निजमायया ।\nआस्थाय शैशवं भावं जनन्यन्ते रुरोद सा ।। ५९ ।।\nततस्थां वीरिणी यत्नात् सुसंस्कृत्य यथोचितम् ।\nशिशुपालेन विधिना तस्यै स्तन्यादिकं ददौ ।। ६० ।।\nपालिता साथ वीरिण्या दक्षेण सुमहात्मना ।\nववृधे शुक्लपक्षस्य निशानाथो यथान्वहम् ।।६१।।\nतस्यान्तु सद्गुणाः सर्वे विविशुर्द्विजसत्तमाः ।\nशैशवेऽपि यथा चन्द्रे कलाः सर्वा मनोहराः ।।६२।।\nरेमे सा निजभावेन सखीमध्यगता यदा ।\nतदा लिखति भर्गस्य प्रतिमामन्वहं मुहुः ।। ६३ ॥\nयदा गायति गीतानि तदा बाल्योचितानि सा ।\nउग्रं स्थाणुं हरं रुद्रं सस्मार स्मरमानसा ।।६४।।\nतस्याश्चक्रे नाम दक्षः सतीति द्विजसत्तमाः ।\nप्रशस्तायाः सर्वगुणैः सत्त्वादपि नयादपि ।। ६५ ।।\nववृधे दक्षवीरिण्योः प्रत्यहं करुणातुला ।\nतस्यां बाल्येऽपि भक्तायां तयोर्नित्यं मुहुर्मुहुः ।। ६६ ।।\nसर्वकान्त-गुणाक्रान्ता सदा सा नयशालिनी ।\nतोषयामास पितरौ नित्यं नित्यं नरोत्तमाः ।। ६७ ।।\nअथैकदा पितुः पार्श्वे तिष्ठन्तीं तां सतीं विधिः ।\nनारदश्च ददर्शाथ रत्नभूत्तां क्षितौ शुभाम् ।। ६८ ।।\nसापि तौ वीक्ष्य मुदिता विनयावनता तदा ।\nप्रणनाम सती देवं ब्रह्माणमथ नारदम् ।।६९।।\nप्रणामान्ते सतीं वीक्ष्य विनयावनतां विधिः ।\nनारदश्च तथैवाशीर्वादमेतमुवाच ह ।।७० ।।\nत्वामेव यः कामयते त्वं त्वं कामयसे पतिम् ।\nतमाप्नुहि पतिं देवं सर्वज्ञं जगदीश्वरम् ।। ७१ ।।\nयो नान्यां जगृहे नापि गृह्णाति न ग्रहीष्यति ।\nजायां स ते पतिर्भूयादनन्यसदृशः शुभे ।।७२।।\nइत्युक्त्वा सुचिरं तौ तु स्थित्वा दक्षाश्रये पुनः ।\nविसृष्टौ तेन संयातौ स्वस्थानं द्विजसत्तमाः ।।७३।।\n॥ श्रीकालिकापुराणे सत्युत्पत्तिर्नाम अष्टमोऽध्यायः ॥ ८ ॥"
  }
]
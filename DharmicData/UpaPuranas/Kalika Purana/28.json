[
  {
    "text": "कालिकापुराणम् अष्टाविंशोऽध्यायः सारासारनिरूपणम्\nअथ कालिका पुराण अध्याय २८\n।। मार्कण्डेय उवाच ॥\nजगत् सर्वं तु निःसारमनित्यं दुःखभाजनम् ।\nउत्पद्यते क्षणादेतत् क्षणादेतद्विपद्यते । । १ ॥\nतथैवोत्पद्यते सारान्निःसारं जगदञ्जसा ।\nपुनस्तस्मिन् विलीयन्ते महाप्रलयसङ्गमे ॥२॥\nउत्पत्तिप्रलयाभ्यां तु जगन्निःसारतां हरिः ।\nशम्भवे दर्शयामास भावेन जगतां पतिः ॥३॥\nएकं शिवं शान्तमनन्तमच्युतं परात्परं ज्ञानमयं विशेषम् ।\nअद्वैतमव्यक्तमचिन्त्यरूपं सारं त्वेकं नास्ति सारं तदन्यत् ।।४।।\nयस्मादेतज्जायते विश्वमग्र्यं यस्माल्लीनं स्यात्तु पश्चात् स्थितञ्च ।\nआकाशवन्मेघजालस्य वृत्त्या यद्विश्वं वै ध्रियते तत्त्वसारम् ।।५।।\nअष्टाङ्गयोर्गैर्यदवाप्तुमिच्छन् योगी पुनात्यात्मरूपं सदैव ।\nनिवर्तते प्राप्य यं नेह लोके तद्वै सारं सारमन्यन्न चास्ति ॥६॥\nसारो द्वितीयो धर्मस्तु यो नित्यप्राप्तये भवेत् ।\nयो वै निवर्तको नाम तत्रासारः प्रवर्तकः ॥७॥\nधर्मं शनैः सञ्चिनुयाद्वल्मीको मृत्तिकां यथा ।\nसहायार्थं परे लोके पूर्वपापविमुक्तये ॥८॥\nएको धर्मः परं श्रेयः सर्वसंसारकर्मसु ।\nइतरे तु त्रयो धर्माज्जायन्तेऽर्थादयोऽपरे ।। ९ ।।\nवरं प्राणपरित्यागः शिरसो वाथ कर्तनम् ।\nन तु धर्मपरित्यागो लोके वेदे च गर्हितः ।। १० ।।\nधर्मेण ध्रियते लोको धर्मेण ध्रियते जगत् ।\nधर्मेणैव सुराः सर्वे सुरत्वमगमन् पुरा ।। ११ ।।\nधर्मश्चतुस्पाद्भगवान् जगत् पालयतेऽनिशम् ।\nस एव मूलं पुरुषो धर्म इत्यभिधीयते ।। १२ ।।\nसर्वं क्षरति लोकेऽस्मिन् धर्मो नैव च्युतो भवेत् ।\nधर्माद् यो न विचलति स एवाक्षर उच्यते ।। १३ ।।\nएतद्वः कथितं सारं निःसारं सकलं जगत् ।\nयथा स्वयं ददर्शासौ शम्भुर्ज्ञानेन स्वेऽन्तरे ।।१४।।\nएतद्वै दर्शयामास स विष्णुर्जगतां पतिः ।\nस्वयं जग्राह मनसा ध्यानेनात्मनि शङ्करः ।। १५ ।।\nसारं तत्त्वं परमं निष्कलं यन्मूर्त्याहीनं मूर्तिमान् धर्म एषः ।\nसारोऽन्त्योऽसौ सारहीनं तदन्यज्-ज्ञात्वैवेत्थं याति नित्यं महाधीः ।।१६।।\n॥ इति श्रीकालिकापुराणे सारासारनिरूपणं नाम अष्टाविंशोऽध्यायः ॥ २८ ॥"
  }
]
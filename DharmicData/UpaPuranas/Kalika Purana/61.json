[
  {
    "text": "।।और्व्व उवाच।।\nयथाह भगवान् देवो भैरवाय महात्मने।\nवेतालाय नृपश्रेष्ठ तथा त्वं प्रस्तुतं शृणु।। ६१.१ ।।"
  },
  {
    "text": "।।श्रीभगवानुवाच।।\nउग्रचण्डा च या मूर्तिरष्टादशभुजाऽभवत्।\nसा नवम्यां पुरा कृष्णपक्षे कन्यां गते रवौ।। ६१.२ ।।"
  },
  {
    "text": "प्रादुर्भूता महामाया योगिनीकोटिभिः सह।\nआषाढस्य तु पूर्णायां सत्रं द्वादशवार्षिकम्।। ६१.३ ।।"
  },
  {
    "text": "दक्षः कर्तुं समारेभे वृताः सर्वे दिवौकसः।\nततोऽहं न वृतस्तेन दक्षेण सुमहात्मना।। ६१.४ ।।"
  },
  {
    "text": "कपालीति सती चापि तज्जायेति च नो वृता।\nततो रोषसमायुक्ता प्राणास्तत्याज सा सती।। ६१.५ ।।"
  },
  {
    "text": "त्यक्तदेहा सती चापि चण्डमूर्तिस्तदाऽभवत्।\nततः प्रवृत्ते यज्ञेऽपि तस्मिन् द्वादसवार्षिके।। ६१.६ ।।"
  },
  {
    "text": "नवम्यां कृष्णपक्षे तु कन्यायां चण्डमूर्तिधृक्।\nयोगनिद्रा महामाया योगिनीकोटिभिः सह।। ६१.७ ।।"
  },
  {
    "text": "सतीरूपं परित्यज्य यज्ञभङ्गमथाकरोत्।\nशङ्करस्य गणैः सर्वैः सहिता शङ्करेण च।। ६१.८ ।।"
  },
  {
    "text": "स्वयं बभ़ञ्ज सा देवी महासत्रं महात्मनः।\nततो देव्या महाक्रोधे व्यतीते त्रिदिवौकसः।। ६१.९ ।।"
  },
  {
    "text": "पूजयाञ्चक्रुरतुलां देवीं पूर्वोदितेन वै।\nपूर्वोदितविधानेन पूजामस्या दिवौकसः।। ६१.१० ।।"
  },
  {
    "text": "कृत्वैव परमामापुर्निवृतिं दुःखहानये।\nएवमन्यैरपि सदा कार्यं देव्याः प्रपूजनम्।। ६१.११ ।।"
  },
  {
    "text": "विभूतिमतुलां प्राप्तं चतुर्वर्गप्रदायिकाम्।\nयो मोहादथवाऽऽलस्याद् देवीं दुर्गां महोत्सवे।। ६१.१२ ।।"
  },
  {
    "text": "न पूजयति दम्भाद् वा द्वेषाद्वाऽप्यथ भैरव।\nक्रुद्धा भगवती तस्य कामानिष्टान्निहन्ति वै।। ६१.१३ ।।"
  },
  {
    "text": "परत्र च महामाया-बलिर्भूत्वा प्रजायते ।\nअष्टम्यां रुधिरैश्चैव महामांसैः सुगन्धिभिः।। ६१.१४ ।।"
  },
  {
    "text": "पूजयेद्‌बहुजातीयैर्बलिभिर्भोजनैः शिवाम्।\nसिन्दूरैः पट्‌टवासोभिर्नानाविधविलेपनैः।। ६१.१५ ।।"
  },
  {
    "text": "पुष्पैरनेकजातीयैः फलैर्बहुविधैरपि।\nउपवासं महाष्टम्यां पुत्रवान् न समाचरेत्।। ६१.१६ ।।"
  },
  {
    "text": "यथा तथैव पूतात्मा व्रती देवीं प्रपूजयेत्।\nपूजयित्वा महाष्टम्यां नवम्यां बलिभिस्तथा ।। ६१.१७ ।।"
  },
  {
    "text": "विसर्जयेद् दशम्यां तु श्रवणे सावरोत्सवैः।\nअन्त्यपादो दिवाभागे श्रवणस्य यदा भवेत्।। ६१.१८ ।।"
  },
  {
    "text": "तदा सम्प्रेषणं देव्या दशम्यां कारयेद् बुधः।\nसुवासिनी कुमारीभिर्वेश्याभिर्नर्तकैस्तथा।। ६१.१९ ।।"
  },
  {
    "text": "सङ्खतूर्यनिनादैश्च मृदङ्गैः पटहैस्तथा।\nध्वजैर्वस्त्रैर्बहुविधार्लाजपुष्पप्रकीर्णकैः।। ६१.२० ।।"
  },
  {
    "text": "धूलिकर्दमविक्षेपैः क्रीडाकौतुकमङ्गलैः।\nभगलिङ्गाभिधानैश्च भगलिङ्गप्रगीतकैः।। ६१.२१ ।।"
  },
  {
    "text": "भगलिङ्गादिशब्दैश्च क्रडयेयुरलं जनाः।\nपरैर्नाक्षिप्यते यस्तु यः परान्नक्षिपेद् यदि।। ६१.२२ ।।"
  },
  {
    "text": "क्रुद्धा भगवती तस्य शापं दद्यात् सुदारुणम्।\nआदिपादो निशाभागे श्रवणस्य यदा भवेत्।। ६१.२३ ।।"
  },
  {
    "text": "तदा देव्याः समुत्थानं नवम्यां न पुनर्दिवा।\nअन्त्यपादो निशाभागे श्रवणस्य यदा भवेत्।। ६१.२४ ।।"
  },
  {
    "text": "तदा देव्याः समुत्थानं नवम्यां दिनभागतः।\nविसर्जनमनेनैव मन्त्रेण वत्स भैरव।। ६१.२५ ।।"
  },
  {
    "text": "कर्तव्यमम्भसि स्थाप्य विसृज्य च विभूतये।\nउत्तिष्ठ देवि चण्डेशे सुभां पूजां प्रगृह्य च।। ६१.२६ ।।"
  },
  {
    "text": "कुरुष्व मम कल्याणमष्टभिः शक्तिभिः सह।\nगच्छ गच्छ परं स्थानं स्वस्थानं देवि चण्डिके ।। ६१.२७ ।।"
  },
  {
    "text": "यत् पूजतिं मया देवि परिपूर्णं तदस्तु मे।\nव्रज त्वं स्रोतसि जले तिष्ठ गेहे च भूतये ।। ६१.२८ ।।"
  },
  {
    "text": "निमज्जाम्भसि सन्त्यज्य पत्रिकावजिते जले।\nपुत्रायुर्धनवृद्ध्यर्थं स्थापितासि जले मया।। ६१.२९ ।।"
  },
  {
    "text": "इत्यनेन तु मन्त्रेण देवीं संस्थापयेज्जले।\nसर्वलोक-हितार्थाय सर्वलोकविभूतये।। ६१.३० ।।"
  },
  {
    "text": "दुर्गा-तन्त्रेण मन्त्रेण पूजितव्ये उभे अपि।\nभद्रकालीमुग्रचण्डां महामायां महोत्सवे।। ६१.३१ ।।"
  },
  {
    "text": "नेत्रबीजं तु सर्वासां पूजने परिकीर्तितम्।\nयोगिनीनां तु सर्वासां मूलमूर्तेस्तथैव च।। ६१.३२ ।।"
  },
  {
    "text": "मन्त्रं तथोग्रचण्डायाः पृथक् त्वं शृणु भैरव।\nआद्यद्वयं नेत्रबीजं मन्त्रस्योपान्तमन्तरे।। ६१.३३ ।।"
  },
  {
    "text": "वह्निनाऽन्तःस्वरेणेन्दुबिन्दुभ्यां तन्त्रमौग्रकम्।\nनेत्रबीजं द्वितीयं त द्विधावर्तितमुच्यते।। ६१.३४ ।।"
  },
  {
    "text": "भद्रकाल्यास्तु मन्त्रोऽयं धर्मकामार्थसिद्धये।\nयदा तु वैष्णवी देवी महामाया जगन्मयी।। ६१.३५ ।।"
  },
  {
    "text": "पूज्यते वैष्णवी देवी तन्त्रोक्ता अष्टयोगिनीः।\nताः प्रोक्ताः शैलपुत्र्याश्च पूर्वकल्पे च भैरव।। ६१.३६ ।।"
  },
  {
    "text": "उग्रचण्डादयश्चाष्टौ दुर्गातन्त्रस्य कीर्तिताः।\nभद्रकाल्यास्तु मन्त्रेण भद्रकालीं प्रपूजयेत् ।। ६१.३७ ।।"
  },
  {
    "text": "पूजयेद् भूतिवृद्ध्यर्थमेता एवाष्टयोगिनीः।\nजयन्तीं मङ्गलां कालीं भद्रकालीं कपालिनीम्।। ६१.३८ ।।"
  },
  {
    "text": "दुर्गां शिवां क्षमां दात्रीं दलेष्वष्टसु पूजयेत्।\nयदोग्रचण्डातन्त्रेण सा देवी तत्र पूज्यते ।। ६१.३९ ।।"
  },
  {
    "text": "योगिन्यस्तत्र पूज्याः स्युरष्टावन्याश्च भैरव।\nकौशिकी शिवदूती च उमा हैमवतीश्वरी।। ६१.४० ।।"
  },
  {
    "text": "शाकम्भरी च दुर्गा च सप्तमी च महोदरी।\nउमायाः सौम्यमूर्तेस्तु तन्त्रं त्वं शृणु भैरव।। ६१.४१ ।।"
  },
  {
    "text": "पादिः समाप्तिसहितः फडन्तो नान्त एव च।\nएकाक्षरस्त्र्यक्षरश्य उमामन्त्र इति स्मृतः।। ६१.४२ ।।"
  },
  {
    "text": "सुवर्णसदृशीं गौरीं भुजद्वयसमन्विताम्।\nनीलारविन्दं वामेन पाणिना बिभ्रतीं सदा।। ६१.४३ ।।"
  },
  {
    "text": "शुक्लं तु चामरं धृत्वा भर्गस्याङ्गेऽथ दक्षिणे।\nविन्यस्य दक्षिणं हस्तं तिष्ठन्तीं परिचिन्तयेत्।। ६१.४४ ।।"
  },
  {
    "text": "विनापि शम्भूं रुद्राणीं भक्तस्तु परिचिन्तयेत्।\nद्विभुजां स्वर्णगौराङ्गीं पद्मचामरधारिणीम्।। ६१.४५ ।।"
  },
  {
    "text": "व्याघ्रचर्मस्थिते पद्मे पद्मासनगता सदा।\nएतस्याः पूजने प्रोक्ता अष्टौ वेतालभैरव।। ६१.४६ ।।"
  },
  {
    "text": "योगिन्यो नायिकाश्चापि पृथक्त्वेन व्यवस्थिताः।\nजया च विजया चैव मातङ्गी ललिता तथा।। ६१.४७ ।।"
  },
  {
    "text": "नारायण्यथ सावित्री स्वधा स्वाहा तथाऽष्टमी।\nपूर्वं शुम्भो निशुम्भश्च दानवौ भ्रातरावुभौ।। ६१.४८ ।।"
  },
  {
    "text": "बभूवतुर्महासत्त्वौ महाकायौ महाबलौ।\nअन्धकस्य सुतौ द्वौ तौ दन्तिनाविव दुर्मदौ।। ६१.४९ ।।"
  },
  {
    "text": "मया विनहते तस्मिन्नन्धकाख्ये महाबले।\nससैन्यवाहनौ तौ तु पातालतलमाश्रितौ।। ६१.५० ।।"
  },
  {
    "text": "ततस्तप्त्वा तपस्तोव्रं ब्रह्माणन्तौ महासुरौ।\nसम्यक् तदाऽतोषयातां स सुप्रीतो वरं ददौ।। ६१.५१ ।।"
  },
  {
    "text": "तौ ब्रह्मवरदृप्तौ तु समासाद्य जगत्त्रयम्।\nइन्द्रत्वमकरोच्छुम्भश्चन्द्रत्वं च निशुम्भकः।। ६१.५२ ।।"
  },
  {
    "text": "सर्वेषामेव देवानां यज्ञभागानुपाहरत्।\nस्वयं शुम्भो निशुम्भश्च दिक्पालत्वं च तौ गतौ।। ६१.५३ ।।"
  },
  {
    "text": "सर्वे सुरगणाः सेन्द्रास्ततो गत्वा हिमाचलम्।\nगङ्गावतारनिकटे महामायां प्रतुष्टुवुः।। ६१.५४ ।।"
  },
  {
    "text": "अनकेशः स्तुता देवी तदा सर्वामरोत्करैः।\nमातङ्गवनितामूर्तिर्भूत्वा देवानपृच्छत।। ६१.५५ ।।"
  },
  {
    "text": "युष्माभिरमरैरत्र स्तूयते का च भामिनी।\nकिमर्थमागता यूयं मातङ्गस्याश्रमं प्रति।। ६१.५६ ।।"
  },
  {
    "text": "एवं ब्रुवन्त्या मातङ्ग्यास्तस्यास्तु कायकोषतः।\nसमुद्‌भूताऽब्रवोद् देवी मां स्तुवन्ति सुरा इति।। ६१.५७ ।।"
  },
  {
    "text": "शुम्भो निशुम्भो ह्यसुरौ बाधैते सकलान् सुरान्।\nतस्मात् तयोर्वधायाहं स्तूये तैः सकलैः सुरैः।। ६१.५८ ।।"
  },
  {
    "text": "विनिःसृतायां देव्यां तु मातङ्ग्याः कायकोषतः।\nभिन्नाञ्जननिभा कृष्णा साऽभूद् गौरी क्षणादपि।। ६१.५९ ।।"
  },
  {
    "text": "कालिकाख्याऽभवत् सापि हिमाचलकृताश्रया।\nतामुग्रतारामृषयो वदन्तीह मनीषिणः।। ६१.६० ।।"
  },
  {
    "text": "उग्रादपि भयात्त्राति यस्माद् भक्तान् सदाम्बिका।\nएतस्याः प्रथमं बीजं कथितं त्रयमेव च।। ६१.६१ ।।"
  },
  {
    "text": "एषैवैकजटाख्या तु यस्मात्तस्माज्जटैकिका ।\nशृणुतं चिन्तं चास्याः सम्यग्वेतालभैरवौ।। ६१.६२ ।।"
  },
  {
    "text": "यथा ध्यात्वा महादेवीं भक्तः प्राप्नोत्यभीप्सितम्।\nचतुर्भुजां कृष्णवर्णां मुण्डमालाविभूषिताम्।। ६१.६३ ।।"
  },
  {
    "text": "खड्गं दक्षिणपाणिभ्यां बिभ्रतीं चामरं त्वधः।\nकर्त्रीं च खर्परं चैव क्रमाद्वामेन बिभ्रतीम् ।। ६१.६४ ।।"
  },
  {
    "text": "लिखन्तीं जटामेकां बिभ्रतीं शिरसा स्वयम्।\nमुण्डमालाधरां शीर्षे ग्रीवायामपि सर्वदा।। ६१.६५ ।।"
  },
  {
    "text": "वक्षसा नागहारं तु बिभ्रतीं सक्तलोचनाम्।\nकृष्णवस्त्रधरां कट्यां व्याघ्रजिनसमन्विताम्।। ६१.६६ ।।"
  },
  {
    "text": "वामपादं शवहृदि संस्थाप्य दक्षिणं पदम्।\nविन्यस्य सिंहपृष्ठे तु लेलिहानां शवं स्वयम्।। ६१.६७ ।।"
  },
  {
    "text": "साट्टहासां महाघोरां रावयुक्तातिभीषणाम्।\nचिन्त्याग्रे तारा सततं भक्तिमद्‌भिः सुखेप्सुभिः।। ६१.६८ ।।"
  },
  {
    "text": "एतस्याः सम्प्रवक्ष्यामि या अष्टौ योगिनीः स्मृताः।\nमहाकाल्यथ रुद्राणी उग्रा भीमा तथैव च।। ६१.६९ ।।"
  },
  {
    "text": "घोरा च भ्रामरी चैव महारात्रिश्च सप्तमी।\nभैरवी चाष्टमी प्रोक्ता योगिनीस्ताः प्रपूजयेत्।। ६१.७० ।।"
  },
  {
    "text": "या कायकोषान्निः सृता कालिकायास्तु भैरव।\nसा कौशिकीति विख्याता चारुरूपा मनोहरा।। ६१.७१ ।।"
  },
  {
    "text": "निःसृता हृदयाद् देव्या रसनाग्रेण चण्डिका।\nनैतस्याः सदृशी मूर्त्या चारुरूपेण विद्यते।। ६१.७२ ।।"
  },
  {
    "text": "त्रिषु लोकेषु कान्त्या वा नास्यास्तुल्या भविष्यति।\nयोगनिद्रा महामाया या मूलप्रकृतिर्मता।। ६१.७३ ।।"
  },
  {
    "text": "तस्याः प्राणस्वरूपेयं देवी या कौशिकी स्मृता।\nनेत्रबीजं तथैतस्या बीजं तु परिकीर्तितम्।। ६१.७४ ।।"
  },
  {
    "text": "मन्त्रमस्याः प्रवक्ष्यामि मूर्तिरूपं च भैरव।\nसमाप्तिनान्त्यदन्त्यस्तु षड्वर्गादिसबिन्दुभिः।। ६१.७५ ।।"
  },
  {
    "text": "षष्ठस्वरेण संस्पृष्ठो बिन्दुना समलङ्कृतः।\nकौशिकीमन्त्रतन्त्रोऽयं सर्वकामार्थदायकः।। ६१.७६ ।।"
  },
  {
    "text": "तस्यास्तु सम्प्रवक्ष्यामि या मूर्तिरिह भैरव।\nशृणुष्वैकमना भूत्वा जगदाह्लादकारकम्।। ६१.७७ ।।"
  },
  {
    "text": "धम्मिल्लसंयतकचां विधोश्चाधोमुखीं कलाम्।\nकेशान्ते तिलकस्योर्ध्वे दधती सुमनोहरा।। ६१.७८ ।।"
  },
  {
    "text": "मणिकुण्डलसंघृष्टगण्डा मुकुटमण्डिता।\nसज्जयोतिः कर्णपूराभ्यां कर्णमापूर्य सङ्गता।। ६१.७९ ।।"
  },
  {
    "text": "सुवर्णमणिमाणिक्यनागहारविराजिता।\nसदा सुगन्धिभिः पद्‌मैरम्लानैरतिसुन्दरी।। ६१.८० ।।"
  },
  {
    "text": "मालां बिभर्ति ग्रीवायां रत्नकेयूरधारिणी।\nमृणालायतवृत्तैस्तु बाहुभिः कोमलैः शुभैः।। ६१.८१ ।।"
  },
  {
    "text": "राजन्ती कञ्चुकोपेत-पीनोन्नतपयोधरा।\nक्षीणमध्या पीतवस्त्रा त्रिवलीप्रख्यभूषिता।। ६१.८२ ।।"
  },
  {
    "text": "शूलं वज्रं च बाणं च खड्गं शक्तिं तथैव च।\nदक्षिणैः पाणिभिर्देवी गृहीत्वा तु विराजिता।। ६१.८३ ।।"
  },
  {
    "text": "गदां घण्टां च चापं च चर्म शङ्खं तथैव च।\nऊर्ध्वादिक्रमतो देवी दधती वामपाणिभिः।। ६१.८४ ।।"
  },
  {
    "text": "सिंहस्योपरि तिष्ठन्ती व्याघ्रचर्माणि कौशिकी।\nबिभ्रती रूपमतुलं ससुरासुरमोहनम्।। ६१.८५ ।।"
  },
  {
    "text": "एतस्याः शृणु वत्स त्वं याः पूज्या अष्टयोगिनीः।\nताः पूजिताश्च कुर्वन्ति चतुर्वर्गं नृणां सदा।। ६१.८६ ।।"
  },
  {
    "text": "ब्रह्माणी प्रथमा प्रोक्ता ततो माहेश्वरी मता।\nकौमारी चैव वाराही वैष्णवी पञ्चमी तथा।। ६१.८७ ।।"
  },
  {
    "text": "नारसिंहो तथैवैन्द्री शिवदूती तथाऽष्टमी।\nएताः पूज्या महाभागा योगिन्यः कामदायिकाः।। ६१.८८ ।।"
  },
  {
    "text": "देव्या ललाटनिष्क्रान्ता या कालीति च विश्रुता।\nतस्या मन्त्रं प्रवक्ष्यामि कामद शृणु भैरव।। ६१.८९ ।।"
  },
  {
    "text": "समाप्तिसहितो दन्त्यः प्रान्तस्तस्मात् पुरः सरः।\nषष्ठस्वराग्निबिन्द्विन्दुसहितः सादिरेव च।। ६१.९० ।।"
  },
  {
    "text": "कालीमन्त्रमिति प्रोक्तं धर्मकामार्थदायकम्।\nएतन्मूर्ति प्रवक्ष्यामि वत्सैकाग्रमनाः शृणु।। ६१.९१ ।।"
  },
  {
    "text": "नीलोत्पलदलश्यामा चतुर्बाहुसमन्विता।\nखट्वाङ्गं चन्द्रहासं च बिभ्रती दक्षिणे करे।। ६१.९२ ।।"
  },
  {
    "text": "वामे चर्म च पाशं च ऊर्ध्वाधोभागतः पुनः।\nदधती मुण्डमालां च व्याघ्रचर्मधरा वराम्।। ६१.९३ ।।"
  },
  {
    "text": "कृशाङ्गी दीर्घदंष्ट्रा च अतिदीर्घातिभीषणा।\nलोलजिह्वा निम्नरक्तनयना नादभैरवा।। ६१.९४ ।।"
  },
  {
    "text": "कबन्धवाहनासीना विस्तारश्रवणानना।\nएषा ताराह्वया देवी चामुण्डेति च गीयते।। ६१.९५ ।।\nएतस्या योगिनीश्चाष्टौ पूजयेच्चिन्तयेद् यदि।\nत्रिपुरा भीषणा चण्डी कर्त्री हर्त्री विधायिनी।। ६१.९६ ।।"
  },
  {
    "text": "कराला शूलिनी चेति अष्टौ ताः परिकीर्तिताः।\nएषाऽतिकामदा देवी जाड्यहानिकरी सदा।। ६१.९७ ।।"
  },
  {
    "text": "एतस्याः सदृशी काचित् कामदा न हि विद्यते।\nकौशिक्या हृदयाद् देवी निःसृता ध्यायतो हरेः।। ६१.९८ ।।"
  },
  {
    "text": "शिवदूतीति सा ख्याता या च देवशतैर्वृता।\nमन्त्रमस्याः प्रवक्ष्यामि धर्मकामार्थदायकम्।। ६१.९९ ।।"
  },
  {
    "text": "यच्छ्रुत्वा साधको याति दुर्लभं सिवमन्दिरम्।\nयामाराध्य महादेवीं शिवदूतीं शिवात्मिकाम्।। ६१.१०० ।।"
  },
  {
    "text": "नचिराल्लभते कामान् नरः सर्वजयी भवेत्।\nअन्तः समाप्तिसहितो बिन्द्विन्दुभ्यां दशावरः।। ६१.१०१ ।।"
  },
  {
    "text": "स्वरेणोपान्तदन्त्येन संस्पृष्टोऽन्तेन पूर्वशः।\nस एव बिन्दुयुगलपूर्वस्थोपान्तपावकः।। ६१.१०२ ।।"
  },
  {
    "text": "षष्ठस्वरकलाशून्यैः सहितः प्रथमस्थितः।\nमन्त्रोऽयं शिवदूत्यास्तु शिवदूतीजयप्रदः।। ६१.१०३ ।।"
  },
  {
    "text": "रूपमस्याः प्रवक्ष्यामि शृणु वत्सैकसम्मतः।\nचतुर्भुजं महाकायं सिन्दूरसदृशद्युति।। ६१.१०४ ।।\nरक्तदन्तं मुण्डमालाजटाजूटार्धचन्द्रधृक्।\nनागकुण्डलहाराभ्यां शोभितं नखरोज्जवलम्।। ६१.१०५ ।।"
  },
  {
    "text": "व्याघ्रचर्मपरिधानं दक्षिणे सूलखड्गधृक्।\nवामे पाशं तथा चर्म बिभ्रदूर्ध्वापरक्रमात्।। ६१.१०६ ।।"
  },
  {
    "text": "स्थूलवक्त्रं च पीनोष्ठं तुङ्गमूर्ति भयङ्करम्।\nनिक्षिप्य दक्षिणं पादं सन्तिष्ठत् कुणपोपरि।। ६१.१०७ ।।"
  },
  {
    "text": "वामपादं शृगालस्य पृष्ठे फेरुशतैर्वृतम्।\nईदृशीं शिवदूत्यास्तु मूर्तिं ध्यायेद् विभूतये।। ६१.१०८ ।।"
  },
  {
    "text": "ध्यानमात्रादथैतस्या नरः कल्याणमाप्नुयात्।\nपूजनादचिराद् देवी सर्वान् कामान् ददाति च।। ६१.१०९ ।।"
  },
  {
    "text": "यः शिवाविरुतं श्रुत्वा विशदूतीं शुभप्रदाम्।\nप्रणमेत् साधको भक्त्या तस्य कामाः करे स्थिताः।। ६१.११० ।।"
  },
  {
    "text": "यदा जघान जगतां रक्तबीजं हिताय वै।\nमहादेवी महामाया तदास्याः कायतः सृताः।। ६१.१११ ।।"
  },
  {
    "text": "दूतं प्रस्थापयामास शिवं शुम्भाय साम्बिका।\nसा शिवदूतीति देवैः सर्वैः प्रगीयते।। ६१.११२ ।।"
  },
  {
    "text": "क्षेमकारी च शान्ता च वेदमाता महोदरी।\nकराला कामदा देवी भगास्या भगमालिनी ।। ६१.११३ ।।"
  },
  {
    "text": "भगोदरी भगारोहा भगजिह्वा भगा तथा।\nएता द्वादश योगिन्यः पूजने परिकीर्तिताः।। ६१.११४ ।।"
  },
  {
    "text": "एता द्वादश योगिन्यः शिवदूत्याः सदैव हि।\nविचरन्ती स्वयं देवी यत्र तत्रैव गच्चति।। ६१.११५ ।।"
  },
  {
    "text": "योगिन्यो ह्यथ सख्यः स्युर्यथान्यासां तथा पुनः।\nचण्डिकायास्तु योगिन्यः सख्योऽत्र च प्रकीर्तिताः।। ६१.११६ ।।"
  },
  {
    "text": "इति ते त्वङ्गमन्त्राणि कथितानि समासतः।\nकामाख्यायाश्च महात्म्यं कल्पमात्रं वदामि वाम्।। ६१.११७ ।।"
  }
]
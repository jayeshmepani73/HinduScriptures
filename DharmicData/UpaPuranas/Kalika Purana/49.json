[
  {
    "text": "।।मार्कण्डे उवाच।।\nअथ काले व्यतीते तु ककुत्स्थतनया सती।\nविधातुमार्तवं स्नानं योषिद्भिः परिवारिता।। ४९.१ ।।"
  },
  {
    "text": "शीतामलजलां हृद्यां कलुषध्वंसकोविदाम्।\nप्रभिन्नाञ्जनसङ्काशां कलुषध्वंसकोविदाम्।। ४९.२ ।।"
  },
  {
    "text": "कृतस्नानामनुत्तीर्णामर्धमग्नां महासतीम्।\nददृशे स्वर्णगौराङ्गी कपोतो मुनिसत्तमः।। ४९.३ ।।"
  },
  {
    "text": "कापोतं वपुरास्थाय प्राणिनां वधशङ्कया।\nविचचार यतः पुर्वं कपोतस्तेन स स्मृतः।। ४९.४ ।।"
  },
  {
    "text": "तां दृष्ट्वा हेमगर्भाभां चन्द्रिकां शारदीमिव।\nकपोतः कामयामास कामबाणादितो भृशम्।। ४९.५ ।।"
  },
  {
    "text": "कामाग्निपरितप्तः स ककुत्स्थतनयां मुनिः।\nअभिगम्याथ कल्याणीमिदं वचनमब्रवीत्।। ४९.६ ।।"
  },
  {
    "text": "।।कपोत उवाच।।\nका त्वं कस्यासि वनिता पुत्री वा कस्य सुन्दरि।\nकस्मात् समागता वा त्वमुपांशु तटिनीजलम्।। ४९.७ ।।"
  },
  {
    "text": "रूपं ते सौम्यमाह्लादि पूर्णचन्द्रनिभं मुखम्।\nतिलपुष्पप्रतीकाशं नासिकायुगलं तव।। ४९.८ ।।"
  },
  {
    "text": "वातकम्पितनीलाब्जसदृशे लौचने तव।\nबाहू मनोहरौ वृत्तौ मृणालमृदुलायतौ।\nऊरू गजकरप्रख्यौ मध्यं वेदिविलग्नकम्।। ४९.९ ।।"
  },
  {
    "text": "ईदृशेन तु रूपेण न त्वं मानुषभामिनी।\nदेवी वा दानवी वा त्वमप्सरागुणशालिनी ।। ४९.१० ।।"
  },
  {
    "text": "अथवा भोग्यभोगाय श्रीस्त्वं नारीत्वमागता।\nअपर्णा वा शची वा त्वं तन्मे वद मनोहरे।। ४९.११ ।।"
  },
  {
    "text": "।।और्व्व उवाच।।\nइति वाक्यं मुनेः श्रुत्वा जलादुत्तीर्य भामिनी।\nप्रणम्य तं मुनिं नम्रा वचनं चेदमब्रवीत्।। ४९.१२ ।।"
  },
  {
    "text": "अहं तारावती नाम्ना ककुत्स्थस्य सुता सती।\nचन्द्रशेखरभूपस्य भार्यां जानीहि मां मुने।। ४९.१३ ।।"
  },
  {
    "text": "नाहं देवी न गन्धर्वी न यक्षी न च राक्षसी।\nमानुष्यहं नृपसुता चारित्रव्रतधारिणी।। ४९.१४ ।।"
  },
  {
    "text": "।।कपोत उवाच।।\nत्वां तृष्ट्वा मां स्वयं कामः सङ्गतः सङ्गमाय ते।\nपीडितश्चापि तेनाहं त्वया शक्त्या समक्षया।। ४९.१५ ।।"
  },
  {
    "text": "स्मरसागरकल्लोलपतितं मां निराकुलम्।\nत्वदूरुतरिणा त्राहि तूर्णं त्वं मृदुभाषिणी ।। ४९.१६ ।।"
  },
  {
    "text": "मत्तः पुत्रद्वयं चारु रूपलक्षणसंयुतम्।\nभविष्यति महाभागे बलवीर्ययुतं महत्।। ४९.१७ ।।"
  },
  {
    "text": "।।मार्कण्डेय उवाच।।\nकपोतस्य वचः श्रुत्वा भयदुःखसमाकुला।\nजगाद गद्गदं वाक्यं वाग्मिन्यथ ककुत्स्थजा।। ४९.१८ ।।"
  },
  {
    "text": "।।तारावत्युवाच।।\nवाक्यमन्यन्मया कार्यं न कार्यमतिनिन्दितम्।\nतस्मान्मा वदं मामित्थं प्रणम्य त्वां प्रसादये।। ४९.१९ ।।"
  },
  {
    "text": "तवापि नैतद् योग्यं स्यान्मुनेरिह तपोधन।\nतपःक्षयकरं गर्ह्य सतीत्वभ्रंशकं मम।। ४९.२० ।।"
  },
  {
    "text": "।।कपोत उवाच।।\nतपोव्ययो वा चान्यद्वा दूषण तन्ममास्त्विह।\nतथापि त्वामहं त्यक्तुं नेच्छामि सुरतौ शुभे।। ४९.२१ ।।"
  },
  {
    "text": "अवश्यं मम कामेभ्यस्त्राणं कर्तुमिहार्हसि।\nअन्यथा कामदग्धोऽहं त्वया त्यक्तो मनोहरे।। ४९.२२ ।।"
  },
  {
    "text": "भवतीं च करिष्यामि शापदग्धां सबान्धवाम्।\nततस्तद्वचनं श्रुत्वा देवी तारावती तदा।\nऋषिसापभयात् साध्वी न किञ्चिच्चोत्तरं ददौ।। ४९.२३ ।।"
  },
  {
    "text": "सम्भाषयेऽहं स्वसखीरिह तिष्ठ महामुने।। ४९.२४ ।।"
  },
  {
    "text": "एवमुक्त्वा तदा देवी दासीनां मध्यमागता।\nचित्राङ्गदां समाहूय वचनं चेदमब्रवीत्।। ४९.२५ ।।"
  },
  {
    "text": "चित्राङ्गदे मुनिरसौ मां वै कामयते भृशम्।\nकिं करिष्ये सतीभावान्न भ्रष्टा स्यामहं कथम्।। ४९.२६ ।।"
  },
  {
    "text": "पतिं बन्धूश्च कपोतः सद्यः शापाग्निना दहेत्।\nनाहं मुनिं कामये चेत् संशये पतिता त्वहम्।। ४९.२७ ।।"
  },
  {
    "text": "ततश्चित्राङ्गदा प्राह मा भैस्त्वं सत्यभाषिणि।\nतत्रोपायमहं वक्ष्ये यत्कृत्वा त्वं प्रमोक्ष्यसे।। ४९.२८ ।।"
  },
  {
    "text": "न जहाति मुनिश्चेत्त्वां दासीमेकां मनोहराम्।\nसुभूषणैर्भूषयित्वा मुनये त्वं नियोजय।। ४९.२९ ।।"
  },
  {
    "text": "कामातुरो मुनिर्मोहात् कृपणो ज्ञास्यते न हि।\nदासीं त्वद्भूषणाच्छन्नां ज्योत्स्नाच्छन्यां मृगीमिव।। ४९.३० ।।"
  },
  {
    "text": "एवं कुरु महाभागे मा त्वं चिन्तां गमः शुभे।\nत्वं चेत् सतीति नियतं न ज्ञास्यति तदा मुनिः।। ४९.३१ ।।"
  },
  {
    "text": "ततस्तारावती प्राह तां रूपगुणशालिनीम्।\nचित्राङ्गदां भूपपुत्रीं शश्वद्‌विनयसूनृताम्।। ४९.३२ ।।"
  },
  {
    "text": "त्वमेव गच्छ भगिनी  कपोताख्यमनिन्दते।\nमद्भूषणैर्भूषयित्वा स्वशरीरं मनस्विनि।। ४९.३३ ।।"
  },
  {
    "text": "अन्यां प्रस्थापितां विप्रः सम्बुध्य क्रोधवह्निना।\nधक्ष्यत्यवश्यं सकुलां मां तस्माद् गच्छ सुन्दरि।। ४९.३४ ।।"
  },
  {
    "text": "त्वं मत्समा सर्वगुणैः सर्वभूषणभूषिता।\nमुनिं सङ्गमयस्वाद्य रक्ष मां सकुलां शुभे।। ४९.३५ ।।"
  },
  {
    "text": "ततस्तस्या वचः श्रुत्वा विनयं च सकातरम्।\nतूष्णीं भूत्वा क्षणं तस्थौ नातिहृष्टमना इव।। ४९.३६ ।।"
  },
  {
    "text": "जगाद च महाभागां चित्राङ्गदा ककुत्स्थजाम्।\nकरिष्ये वचनं तेऽद्य समये मां स्मरिष्यति।। ४९.३७ ।।"
  },
  {
    "text": "यदर्थे पितरं चेमं भूपं च चन्द्रशेखरम्।\nआश्वासयिष्यति तथा समस्तां च सखींगणान्।। ४९.३८ ।।"
  },
  {
    "text": "एवमुक्त्वा भूषणानि तारावत्याः पिधाय सा।\nचित्राङ्गदा जगामाशु मुनेः कामोत्सवाय च।। ४९.३० ।।"
  },
  {
    "text": "तारावती तदा दीन वस्त्रालङ्कारवर्जिता।\nदासीमध्यगता भूत्वा तामेवानुययौ प्रियाम्।। ४९.४० ।।"
  },
  {
    "text": "तामायान्तीं ततो दृष्ट्वा कपोतः काममोहितः।\nमुनीनां परजायासु सस्मार सङ्गमं तदा।। ४९.४१ ।।"
  },
  {
    "text": "प्रम्लोचा कामिता पूर्वं वतण्डस्य सुतेन वै।\nयथा वा कामिता पद्मा भरद्वाजेन धीमता।। ४९.४२ ।।"
  },
  {
    "text": "तथाहं कामयिष्यामि साम्प्रतं वरवर्णिनीम्।\nपश्चात् तपोबलात् तद्वज्जायापापाद् विमोक्षये।। ४९.४३ ।।"
  },
  {
    "text": "इति चिन्तयतस्तस्य तदा चित्राङ्गदा शुभा।\nसमेत्य तं मुनिं लज्जायुक्ता चैषाह किञ्चन ।। ४९.४४ ।।"
  },
  {
    "text": "तामासाद्य महाभागः कपोतो मुनिसत्तमः।\nशृङ्गारवेषभावाय मदनं मनसास्मरत्।। ४९.४५ ।।"
  },
  {
    "text": "स्मृतमात्रोऽथ मदनः स्वयमेत्य महामुनिम्।\nगन्धमाल्यैः सुवासोभिरध्युवासातिहर्षितः।। ४९.४६ ।।"
  },
  {
    "text": "तेनाधिवासितो विप्रः कपोतश्चारुरूपधृक्।\nजज्वाल तेजसा चापि द्वितीय इव भास्करः।। ४९.४७ ।।"
  },
  {
    "text": "मनोहरं तथा दृष्टवा कपोतं मदनोपमम्।\nतारावतीमृते सर्वाः सकामाश्चाभवन् स्त्रियः।। ४९.४८ ।।"
  },
  {
    "text": "तारावती मुनिं दृष्ट्वा सुन्दरं मदनोपमम्।\nविस्मयं परमं प्राप्ता मुनिं कामममन्यत।। ४९.४९ ।।"
  },
  {
    "text": "अथ चित्राङ्गदा विप्रः कामुकः कामसङ्गमे।\nतदा नियोजयामास सुप्रीतश्नाभवत् क्षणात्।। ४९.५० ।।"
  },
  {
    "text": "ततस्तस्यां समुत्पन्नं सद्योजातं सुतद्वयम्।\nदेवगर्भोपमं दीप्तज्वलनार्कसमप्रभम्।। ४९.५१ ।।"
  },
  {
    "text": "जाते सुतद्वये तां तु मुनिः संसृज्य पाणिना।\nनिनाय पूर्ववद्भावं वचनं चेदमब्रवीत् ।। ४९.५२ ।।"
  },
  {
    "text": "मत्सङ्गमे कियत्कालं प्रिये तिष्ठ शुभानने।\nममेच्छया यास्यसि त्वं भयं ते नास्ति राजतः।। ४९.५३ ।।"
  },
  {
    "text": "एवमस्त्विति सा प्राह ऋषिं शापभयात् सति।\nततो विसर्जयामास मुनिरन्याश्च योषितः।। ४९.५४ ।।"
  },
  {
    "text": "ततस्तारावती देवी दासीभिः परिवारिता।\nभगिनीमनुशोचन्ती जगाम भवनं निजम्।। ४९.५५ ।।"
  },
  {
    "text": "गत्वा तं सर्ववृत्तान्तं कपोतकृतमद्भुतम्।\nब्रह्मावर्ताधिपायाशु शशंसाथ ककुत्स्थजा।। ४९.५६ ।।"
  },
  {
    "text": "स श्रुत्वा नृपर्शादूलः क्षणमात्रं विचिन्त्य च।\nचित्राङ्गदायाः साहाय्यं कपोतानुमतेऽकरोत्।। ४९.५७ ।।"
  },
  {
    "text": "कपोतोऽपि तदा तस्यां जातयोसुतयोस्तयोः।\nयथोक्तेनाथ विधिना संस्कारमकमोत्तदा।। ४९.५८ ।।"
  },
  {
    "text": "।।सगर उवाच।।\nचित्राङ्गदा कथं पुत्री ककुत्स्थस्याभवत् तदा।\nतदहं श्रोतुमिच्छामि कथयस्य द्विजोत्तम।। ४९.५९ ।।"
  },
  {
    "text": "।।और्व्व उवाच।।\nएकदा तु ककुत्स्थोऽसौ हिमवन्तं महागिरिम्।\nमृगयायै जगामाथ मृगाश्चापि निपातिताः।। ४९.६० ।।"
  },
  {
    "text": "लम्बन्तीं सुरलोकात् तु भूमिं प्रति तदोर्वशीम्।\nविश्रामायोपविष्टस्तु सानौ वेश्यां ददर्श ह।। ४९.६१ ।।"
  },
  {
    "text": "तामासाद्य महाराजः कामबाणप्रपीडितः।\nअवतीर्णा गिरौ शश्वदङ्गसङ्गमयाचत।। ४९.६२ ।।"
  },
  {
    "text": "सा ज्ञात्वा नृपशार्दूलं ककुत्स्थं शक्रसन्निभम्।\nउर्वशी रमयामास गिरिकुञ्जे यथेप्सितम्।। ४९.६३ ।।"
  },
  {
    "text": "ततो राज्ञः ककुत्स्थस्य स्वर्वेश्यायां तदा सुता।\nअभवन् नृपशार्दूलात् सद्योजाता मनोहरा।। ४९.६४ ।।"
  },
  {
    "text": "अथ कामेन सन्तुष्टं ककुत्स्थं सा तदोर्वशी।\nअथेष्टदेशं विज्ञाप्य गन्तुमैच्छदनिन्दिता।। ४९.६५ ।।"
  },
  {
    "text": "तामाह राजा तनयां परित्यज्य कथं शुभे।\nगन्तुमिच्छसि चार्वङ्गि सुतामेनां तु पालय ।। ४९.६६ ।।"
  },
  {
    "text": "सा प्राहाहं स्वर्गगणिका मयि कस्य न चाभवत्।\nतनयस्तनया वापि सद्योजाता नृपात्मजा ।। ४९.६७ ।।"
  },
  {
    "text": "स्वतेजसा शरीरस्य विकारो मे न विद्यते।\nसुताश्चापि न पाल्यन्ते वेश्याभावात् स्वभावतः।। ४९.६८ ।।"
  },
  {
    "text": "दयास्ति यदि ते पुत्र्यां नीत्वैनां वर्धय स्वयम्।\nगन्तुं मामनुजानीहि सत्यमेतद् ब्रवीमि ते।। ४९.६९ ।।"
  },
  {
    "text": "इत्युक्त्वा सा जगामाशु यथेष्टं सोर्वशी नृपः।\nपुत्रीं तां समुपादाय नगरं स्वं विवेश ह।। ४९.७० ।।"
  },
  {
    "text": "तस्याश्चित्राङ्गदा नाम स चकार नृपः स्वयम्।\nमनोन्मथिन्यै चादात् तां भार्यायै पुत्रिकां शुभाम्।। ४९.७१ ।।"
  },
  {
    "text": "इदं च वचनं देवीं तदा प्राह नृपोत्तमः।\nदेवि पुत्री ममेयं त्वमेनां पालय सद्गुणाम्।। ४९.७२ ।।"
  },
  {
    "text": "मयानीतां शैलजातां मा हेलां कर्तुमर्हसि।\nइत्युक्ता राजपुत्री सा पालेन चाकरोन्मतिम्।। ४९.७३ ।।"
  },
  {
    "text": "भर्तुराज्ञां पुरस्कृत्य नान्यत् किञ्चिदुवाच ह।\nसा चैकदा बाल्यभावादष्टावक्रं महामुनिम्।। ४९.७४ ।।"
  },
  {
    "text": "व्रजन्तं जिह्ममेवाशु जहासोपजहास च।\nस चुकोप मुनिस्तस्यै शापं परमदारुणम्।। ४९.७५ ।।"
  },
  {
    "text": "ददौ दासी स्ववंशस्य भवितेति ककुत्स्थजे।\nदासी भूत्वा स्ववंशस्य ह्यनूढैव सुतद्वयम्।। ४९.७६ ।।"
  },
  {
    "text": "जनयिष्यसि पापिष्ठे ततो भद्रमवाप्स्यसि।\nएवं ककुत्स्थतनया जाता चित्राङ्गदा नृप।। ४९.७७ ।।"
  },
  {
    "text": "दासी च भूता सा ते तारावत्या निवासिता।\nअनूढाप्यलभत् पुत्रयुग्मं मुनिवराच्छुभात्।। ४९.७८ ।।"
  },
  {
    "text": "तौ च पुत्रौ महाभागौ महाकार्यं करिष्यतः।\nइति ते कथितं राजन् यथाचित्राङ्गदाऽभवत्।\nककुत्स्थस्य सुता साध्वी प्रस्तुतं शृणु साम्प्रतम्।। ४९.७९ ।।"
  }
]
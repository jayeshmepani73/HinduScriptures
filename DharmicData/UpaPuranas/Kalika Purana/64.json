[
  {
    "text": "।।मार्कण्डेय उवाच।।\nदेव्याः कामेश्वरीं मूर्तिं शृणु वक्ष्यामि भैरव।\nयस्याश्चिन्तनमात्रेण साधको लभते प्रियान्।। ६४.१ ।।"
  },
  {
    "text": "तन्त्रं तस्याः प्रथमतस्ततोऽनुध्यानगोचरम्।\nततः पूजाक्रमं वक्ष्यें क्रमाद् वेताल भैरव।। ६४.२ ।।"
  },
  {
    "text": "प्रजापतिस्ततो वह्निरन्द्रबीजं ततः परम्।\nचूडाचन्द्रार्धसहितं चतुर्थस्वरसंयुतम्।। ६४.३ ।।"
  },
  {
    "text": "इदं कामेश्वरं बीजमन्त्रं सर्वार्थसाधनम्।\nस्थानाभ्युक्षणयन्त्रादि पात्रन्यासादिकं यथा।। ६४.४ ।।"
  },
  {
    "text": "भूतापसारणादींश्च वैष्णवीतन्त्रभाषितान्।\nतथोक्तानुत्तरे यन्त्रे गृह्णीयात् साधकोत्तमः ।। ६४.५ ।।"
  },
  {
    "text": "प्राणायामत्रयं कुर्याद् दहनं प्लवन तथा।\nविशेषमण्डलं चास्याः शृणु वेताल भैरव।। ६४.६ ।।"
  },
  {
    "text": "षट्‌कोणं मण्डलं कुर्याद्रक्तवर्णं तु चिन्तयेत्।\nविभेद्य शक्त्या शम्भुं तु त्रिपुरातन्त्रवद् बुधः।। ६४.७ ।।"
  },
  {
    "text": "ततः शक्तिं शम्भुनापि भेदयेत् क्रमतः सुधीः।\nऐशान्यादिनैर्ऋतान्तां रेखां कृत्वाथ दक्षिणे ।। ६४.८ ।।"
  },
  {
    "text": "पश्चिमात् पूर्वगां रेखां पूर्वादपि तथोत्तराम्।\nउत्तरात् पश्चिमान्तां तु कृत्वा रेखास्तु योजयेत्।। ६४.९ ।।"
  },
  {
    "text": "धनुस्तोरणसङ्काशं द्वारे चोत्तरपश्चिमे।\nदक्षिणं तु त्रिकोणं स्यात् षट्कोणं पूर्वमुच्यते।। ६४.१० ।।"
  },
  {
    "text": "जालन्धरं लिखेत् पीठमुत्तरे पश्चिमे लिखेत्।\nओड्रपीठं दक्षिणे तु कामरूपं तु पूर्वतः।। ६४.११ ।।"
  },
  {
    "text": "देव्या द्वादशगुह्यानि यानि द्वादशभिः करैः।\nलिखेन्मण्डलकोणेषु तानि दिक्षु त्रयं त्रयम्।। ६४.१२ ।।"
  },
  {
    "text": "षड्‌भिः षड्भिस्तु रेखाभिः कर्तव्यो मण्डलक्रमः।\nअन्यदुत्तरतन्त्रोक्तं वैष्णवीतन्त्रभाषितम्।। ६४.१३ ।।"
  },
  {
    "text": "मण्डलस्य क्रमं सर्वं विद्धि वेताल भैरव।\nॐ क्लीं मण्डलतत्त्वाय नम इत्यत्र मण्डलम्।। ६४.१४ ।।"
  },
  {
    "text": "पूजयेत् प्रथमं ध्यात्वा मण्डलं योगपीठकम्।\nपीठे शिलायां विलिखेन्मण्डलं योनिमण्डलम् ।। ६४.१५ ।।"
  },
  {
    "text": "त्रिकोणं विलिखेत् पश्चाद् वेष्टयेत् कमलेन तु।\nरूपं तु चिन्तयेद् देव्याः कामेश्वर्या मनोहरम्।। ६४.१६ ।।"
  },
  {
    "text": "प्रभिन्नाञ्जनसङ्काशां नीलस्निग्धसिरोरुहाम्।\nषड्‌वक्त्रां द्वादशभुजामष्टादशविलोचनाम्।। ६४.१७ ।।"
  },
  {
    "text": "प्रत्येकं षट्सु शीर्षेषु चन्द्रार्धकृतशेखराम्।\nमणिमाणिक्यमुक्तादिकृतमालामुरः स्थले।। ६४.१८ ।।"
  },
  {
    "text": "कण्ठे च बिभ्रतीं नित्यं सर्वालङ्कारमण्डिताम्।\nपुस्तकं सिद्धसूत्रं च पञ्चबाणं तु तं तथा।। ६४.१९ ।।"
  },
  {
    "text": "खड्गं शक्तिं च शूलं च बिभ्रतीं दक्षिणैः करैः।\nअक्षमालां महापद्मं कोदण्डं चाभयं तथा।। ६४.२० ।।"
  },
  {
    "text": "चर्म पश्चात् पिनाकं च बिभ्रतीं वामपाणिभिः।\nशुक्लं रक्तं च पीतं च हरितं कृष्णमेव च।। ६४.२१ ।।"
  },
  {
    "text": "विचित्रं क्रमतः शीर्षमैशान्यां पूर्वमेव च।\nदक्षिणं पश्चिमं चैव तथैवोत्तरशीर्षकम्।। ६४.२२ ।।"
  },
  {
    "text": "मध्यं चेति महाभाग क्रमाच्छीर्षाणि वर्णतः।\nशुक्लं माहेश्वरीवक्त्रं कामाख्यारक्तमुच्यते।। ६४.२३ ।।"
  },
  {
    "text": "त्रिपुरा पीतसङ्काशा शारदा हरिता तथा।\nकृष्णं कामेश्वरीवक्त्रं चण्डायाश्चित्रमिष्यते।। ६४.२४ ।।"
  },
  {
    "text": "धम्मिल्लसंयतकचं प्रतिशीर्ष प्रकीर्तितम्।\nसिंहोपरिसितप्रेतं तस्मिंल्लोहितपङ्कजम्।। ६४.२५ ।।"
  },
  {
    "text": "कामेश्वरी स्थिता तत्र ईषत्प्रहसितानना।\nविचित्रांशुकसंवीतां व्याघ्रचर्माम्बरां तथा।। ६४.२६ ।।"
  },
  {
    "text": "एवं कामेश्वरीं ध्यायेद् धर्मकामार्थसिद्धये।\nपीठेऽन्यत्राथवादेव्याः पूजायां कथ्यते क्रमः।। ६४.२७ ।।"
  },
  {
    "text": "पीठे विशेषो वक्तव्यः सामान्ये त्वन्यदिष्यते।\nअङ्गुष्ठादिक्रमादेव संयोज्याथ युगं युगम्।। ६४.२८ ।।"
  },
  {
    "text": "मूलमन्त्रस्याक्षरेण दीर्घस्वरयुतेन च।\nषड्‌भिराद्यैर्न्यसेत् पूर्वमङ्गुलीयकमेव च।। ६४.२९ ।।"
  },
  {
    "text": "हृच्छिरस्तु शीर्षवर्मनेत्रास्त्राणि पुनस्तथा।\nन्यसेद् दक्षिणहस्तेन षड्‌भिर्मन्त्रैस्तथा क्रमात्।। ६४.३० ।।"
  },
  {
    "text": "आस्यं बाहुयुगं कुक्षि गुह्यं जानुयुगं तथा।\nपादयुग्मं क्रमात् तेस्तु षड्‌भिर्मन्त्रैन्यसेत् तथा।। ६४.३१ ।।"
  },
  {
    "text": "अष्टधा मूलमन्त्रं तु जप्त्वाथार्घाहिते जले।\nतेनोपकरणं देयं चाभ्युक्ष्य क्रममारभेत्।। ६४.३२ ।।"
  },
  {
    "text": "दैशिकः पूजयेद् देवीं पीठेनादैशिकः क्वचित्।\nतस्यैव हि करस्पर्शाद् देवी नोद्विजते शिवा।। ६४.३३ ।।"
  },
  {
    "text": "यदि देशान्तराद् यातः पीठं देशान्तरं प्रति।\nतद्‌दैशिकोपदेशेन तदा पूजां समारभेत्।। ६४.३४ ।।"
  },
  {
    "text": "यद्यन्यतः समायाता कामरूपादृते नरः।\nतद्‌देशजोपदेशेन सम्पूज्यफलमाप्नुयात्।। ६४.३५ ।।"
  },
  {
    "text": "यस्मिन् देशे तु यः पीठ ओड्रपाञ्चलकादिषु।\nतद्‌देशजोपदेशेन पूज्यः पीठे सुरो नरैः।। ६४.३६ ।।"
  },
  {
    "text": "इतोऽन्यथा पूजने न सम्यक् फलमवाप्नुयात्।\nमहाविभवस्म्पूर्णैर्विहितेनैव भैरव।। ६४.३७ ।।"
  },
  {
    "text": "अनुक्तो यः क्रमश्चात्र वैष्णवीतन्त्रगोचरे।\nतथैवोत्तरतन्त्रेऽपि प्रोक्तो ग्राह्यस्तु साधुकैः।। ६४.३८ ।।"
  },
  {
    "text": "पूर्वद्वारि प्रथमतः कामतत्त्वं प्रपूजयेत्।\nदक्षिणे प्रीतितत्त्वं तु रतितत्त्वं च पश्चिमे।। ६४.३९ ।।"
  },
  {
    "text": "उत्तरे मोहनं तत्त्वं क्रमादेतानि पूजयेत्।\nऐशान्यां पूजयेद् देव गणैशं द्वारपालकम्।। ६४.४० ।।"
  },
  {
    "text": "अग्नौ तु चाग्निवेतालं नैर्ऋत्यां कालमेव च।\nवायव्यां नन्दिनं चापि पूजयेत् क्रमतस्त्विमान्।। ६४.४१ ।।"
  },
  {
    "text": "चतुष्कं पञ्चकं षट्कं चतुष्कं पञ्चकं चतुः।\nषट्कारं चैव यो वेद स योग्यः पीठपूजने।। ६४.४२ ।।"
  },
  {
    "text": "औड्राख्यं प्रथमं पीठं द्वितीयं जालशैलकम्।\nतृतीयं पूर्णपीठं तु कामरूपं चतुर्थकम्।। ६४.४३ ।।"
  },
  {
    "text": "ओड्रपीठं पश्चिमे तु तथैवोड्रेश्वरी शिवाम्।\nकात्यायनीं जगन्नाथमोड्रेशं च प्रपूजयेत्।। ६४.४४ ।।"
  },
  {
    "text": "उत्तरे पूजयेत् पीठं प्रशस्तं जालसैलकम्।\nजालेश्वरं महादेवं चण्डीं जालेश्वरीं तथा।। ६४.४५ ।।"
  },
  {
    "text": "दीर्घिकां चोग्रचण्डां च तत्रैव परिपूजयेत्।\nदक्षिणे पूर्णशैलं तु तथा पूर्णेश्वरीं शिवाम्।। ६४.४६ ।।"
  },
  {
    "text": "पूर्णनाथं महानाथं सरोजामथ चण्डिकाम्।\nपूजयेद् दमनीं देवीं शान्तामपि तथा शिवाम् ।। ६४.४७ ।।"
  },
  {
    "text": "कामरूपं महापीठं नाथं कामेश्वरीं शिवाम्।\nनीलं च पर्वतश्रेष्ठं नाथं कामेश्वरं तथा।। ६४.४८ ।।"
  },
  {
    "text": "पूजयेद् द्वारि पूर्वे तु क्रमादेतांस्तु भैरव।\nऔड्रादीनां तु पीठानां क्षेत्रपालान् गुरूंस्तथा।। ६४.४९ ।।"
  },
  {
    "text": "अन्यांस्तु द्वारपालादीन् स्वे स्वे स्थाने प्रपूजयेत्।\nविशेषात् कामरूपस्य कामेश्वरीं प्रपूजयन्।। ६४.५० ।।"
  },
  {
    "text": "तानेव नीलसैलस्थान् शृणु वेताल भैरव।\nनाथः कामेश्वरो देवो देवी कामेश्वरी तथा।। ६४.५१ ।।"
  },
  {
    "text": "करालः क्षेत्रपालाश्च चिञ्चावृक्षस्तथैव च।\nत्रिकूटे नीलशैलस्तु गुहा चापि मनोभवा।। ६४.५२ ।।"
  },
  {
    "text": "बटुकः कम्बलो नाम वल्ली चैवापराजिता।\nभैरवः पाण्डुनाथश्च श्मशानं हेरुकाह्वयम्।। ६४.५३ ।।"
  },
  {
    "text": "योगिनी च महोत्साहा तथा चन्द्रवती पुरी।\nलौहित्यो नदराजश्च प्रान्ता दिक्करवासिनी।। ६४.५४ ।।"
  },
  {
    "text": "जल्पीशाख्यस्तु वायव्यां केदाराख्योऽथ राक्षसे।\nएतान् सम्पूजयेद् द्वारि तथा देव्यास्तु मण्डले।। ६४.५५ ।।"
  },
  {
    "text": "द्वारपालो योगिनी च बटुकाद्या यथा तथा।\nकामरूपे पीठवरे ओड्रादिष्वथ तत् तथा।। ६४.५६ ।।"
  },
  {
    "text": "मध्ये तु मण्डलस्याथ द्रावणं शोषणं तथा।\nबन्धनं मोहनं चैव तथैवाकर्षणाह्वयम्।। ६४.५७ ।।"
  },
  {
    "text": "मनोभवस्य बाणांस्तु पश्चैतान् परिपूजयेत्।\nषट्‌कोणाग्रेषूत्तरादौ भगादिषट्कमेव च।। ६४.५८ ।।"
  },
  {
    "text": "त्रिपुरातन्त्रमन्त्रोक्तं पूजयेत् क्रमतः सुधीः।\nगणाक्रीडादिकं तद्‌वत् तथा विद्याकलादिकान्।। ६४.५९ ।।"
  },
  {
    "text": "बटुकान् सिद्धपुत्रादीन सिद्धाद्याश्च कुमारिकाः।\nचतुश्चतुष्कमित्येतच्चतुष्कमिति चोच्यते।। ६४.६० ।।"
  },
  {
    "text": "कामं रतिं च प्रीतिं च अनङ्गमेखलादिकम्।\nसप्त वै त्रिपुरघ्नाद्या असिताङ्गादयो नवे।। ६४.६१ ।।"
  },
  {
    "text": "माहेश्वर्यादिका देव्यो दशभिः पञ्चभिर्गणैः।\nद्वितीयं प़ञ्चकं प्रोक्तं पीठे कामफलप्रदम्।। ६४.६२ ।।"
  },
  {
    "text": "आधारशक्तिमुख्या ये नित्यं तत्र प्रतिष्ठिता।\nधर्माद्याश्च तथैवाष्टौ तथा सत्त्वादिका गुणाः।। ६४.६३ ।।"
  },
  {
    "text": "एकत्र ग्रहदिक्पालाश्चतुष्कमपरं स्मृतम्।\nदेव्यास्तथोग्रचण्डाद्या नायिकाः परिपूजयेत्।। ६४.६४ ।।"
  },
  {
    "text": "पूर्वोक्तदेशे मन्त्रेण भक्त्या वेताल भैरव।\nआवाहनं षोडशोपचाराणां प्रतिपादनम्।। ६४.६५ ।।"
  },
  {
    "text": "जपं च बलिदानं च अङ्गास्त्राणां प्रपूजनम्।\nमुद्रा पूर्वा विसृष्टिश्च षट्कमेतत् प्रकीर्तितम्।। ६४.६६ ।।"
  },
  {
    "text": "एतानि सप्त जानाति प्रकारान् पूजकः सुधीः।\nस एवोड्रादिपीठानि सम्पूजयितुमर्हति।। ६४.६७ ।।"
  },
  {
    "text": "योऽज्ञात्वा सम्यगेतानि कुरुते पीठपूजनम्।\nन सम्यक् फलमाप्नोति हीनायुरपि जायते।। ६४.६८ ।।"
  },
  {
    "text": "त्रिपुरातन्त्रमन्त्रोक्तस्थानेष्वेतेषु भैरव।\nपूजयित्वा प्रथमतः पूजयेत् परमेश्वरीम्।। ६४.६९ ।।"
  },
  {
    "text": "कामेश्वरि इहागच्छ सम्मुखी भव चेश्वरि।\nचिन्तयित्वाथ मनसाऽभ्यर्च्य कामेश्वरीं हृदि।। ६४.७० ।।"
  },
  {
    "text": "मानसैर्गन्धपुष्पाद्यैस्ततो दक्षिणनासया।\nनिःसार्य वायुं तत् पुष्पमारोप्य मण्डलान्तरे।। ६४.७१ ।।"
  },
  {
    "text": "आवाहयेन्महादेवीं सर्वकामेश्वरेश्वरीम्।\nकामेश्वरि इहागच्छ सम्मुखी भव सन्निधौ।। ६४.७२ ।।"
  },
  {
    "text": "कामेश्वरि विद्महे त्वां कामाख्यायै च धीमहि।\nतन्नः कुब्जि महामाये ततः पश्चात् प्रचोदयात्।। ६४.७३ ।।"
  },
  {
    "text": "एह्येहि भगवत्यम्ब लोकानुग्रहकारिणि।\nकामेशे कामरूपे त्वं कामकान्ते प्रसोद मे।। ६४.७४ ।।"
  },
  {
    "text": "ततस्तु प्रथम स्नानं जलं दत्त्वा तु पूजकः।\nमूलमन्त्रेण वितरेदुपचारांस्तु षोडश।। ६४.७५ ।।"
  },
  {
    "text": "पूजयेन्मध्यभागे तु षडङ्गानि ततोऽर्च्चयेत्।\nअङ्गन्यासे तु ये मन्त्राः क्रमे पूर्वं तु भाषिताः।। ६४.७६ ।।"
  },
  {
    "text": "तैरेव मन्त्रैरङ्गानि देव्या अपि च पूजयेत्।\nपूर्वाद्यष्टदलेष्वेता योगिनीः परिपूजयेत्।। ६४.७७ ।।"
  },
  {
    "text": "यथाक्रमेण कामानां सिद्ध्यर्थं कामदायिकाः।\nगुप्तकामां तु श्रीकामां तथैव विन्ध्यवासिनीम्।। ६४.७८ ।।"
  },
  {
    "text": "कोटेश्वरीं वनस्थां तु योगिनीं पादचण्डिकाम्।\nदीर्घेश्वरीं तु प्रकटां भुवनेशीं क्रमाद् यजेत्।। ६४.७९ ।।"
  },
  {
    "text": "वैष्णवीतन्त्रमन्त्रस्य यान्यष्टावक्षराणि तु।\nतानि बिन्दिबन्दुयुक्तानि मन्त्रन्यासांश्च च प्रक्षते।। ६४.८० ।।"
  },
  {
    "text": "मन्त्रेषु षष्णां कोणानां षडिमाः परिपूजयेत्।\nऐशान्यादिक्रमेणैव कामाख्यां त्रिपुरां तथा।। ६४.८१ ।।"
  },
  {
    "text": "शारदां च महोत्साहां प्रकटां भुवनेश्वरीम्।\nसिद्धकामेश्वरीं चापि देव्या रूपाणि भैरव।। ६४.८२ ।।"
  },
  {
    "text": "अष्टपुष्पिकया देवीं पुनः सम्पूज्य चाष्टधा।\nजप्त्वा स्तुत्वा बलिं दत्त्वा नत्वा मुद्रां प्रदर्श्य च।। ६४.८३ ।।"
  },
  {
    "text": "देव्यास्तु सिद्धचण्ड्या वै निर्माल्यं प्रतिपाद्य च।\nविसृज्य मण्डलाद् देवीं स्थापयेद् योनिमण्डले।। ६४.८४ ।।"
  },
  {
    "text": "एतत् कामेश्वरीतन्त्रं कथितं युवयोः सुतौ।\nशारदाया महातन्त्रं समन्त्रं शृणु भैरव।। ६४.८५ ।।"
  }
]
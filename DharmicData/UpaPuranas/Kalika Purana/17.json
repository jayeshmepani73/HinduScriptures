[
  {
    "text": "कालिकापुराणम् सप्तदशोऽध्यायः दक्षयज्ञध्वंसः\nकालिका पुराण अध्याय १७\n।। मार्कण्डेय उवाच ।।\nएतस्मिन्नन्तरे शंभुः शोभने मानसे हृदे ।\nसमाप्य सन्ध्यामायातः स्वमाश्रमपदं प्रति ।।१।।\nआगच्छन्नेव संरावं विजयायाः वृषध्वजः ।\nशुश्राव दारुणं तीव्रं चकितश्च ततोऽभवत् ।।२।।\nतत उक्ष्णा बलवता मनोमारुतरंहसा ।\nस्वमाश्रमपदं शर्व आससाद त्वरान्वितः ॥३॥\nआसाद्य देवीं दयितां तदा दाक्षायणीं हरः ।\nमृतां दृष्ट्वापि न जहौ मृतेऽतिप्रियभावतः ॥४॥\nततो निरीक्ष्य वदनमामृज्य च पुनः पुनः ।\nपप्रच्छ कस्मात् सुप्तासीत्येवं दाक्षायणीं मुहुः ॥५॥\nततो भर्गवचः श्रुत्वा तदा तद्भगिनी सुता ।\nविजया प्राह निधनं दाक्षायण्या यथा तथा ॥६ ॥\n।। विजयोवाच ।।\nदक्षः कर्तुं क्रतुं शम्भो देवान् सर्वान् सवासवान् ।\nआजुहाव तथा दैत्यान् राक्षसान् सिद्धगुह्यकान् ।।७।।\nब्राह्मणानथ गोविन्दमिन्द्रादीनपि दिक्पतीन् ।\nदेवयोनिंस्तथा सर्वान् साध्यविद्याधरादिकान् ।।८।।\nनाहूतानि क्रतौ तेन यानि सत्त्वानि शङ्कर ।\nतानि दक्षेण नो सन्ति समस्तभुवनेष्वपि ।।९।।\nएवं प्रविततं यज्ञं श्रुत्वैषा वचनान्मम ।\nविमृष्यत्याह्वा हेतुं शम्भोरथात्मनः ।।१०।।\nचिन्तमानां तथाहं तां सतीं ज्ञात्वा यथाश्रुतम् ।\nउक्तवत्यस्मि भूतेश यज्ञानाह्नानकारणम् ।।११।।\nशम्भुः कपाली तज्जाया तत् संसर्गाद्विगर्हिता ।\nअतः शम्भुः सती चापि नाध्वरे मे मिलिष्यतः ।। १२ ।।\nइत्यनाह्नानहेतुर्मे श्रुतपूर्वः पुरा मुखात् ।\nदक्षस्य वीरिणीं श्लक्ष्णां गदतस्तस्य मन्दिरे ।।१३।।\nएतच्छ्रुत्वा मम वचः सा विवर्णमुखी क्षितौ ।\nउपविष्टा न मां किञ्चिदुक्ता कोपपरायणा ।। १४ ।।\nबभूव वदनं तस्यास्तत्क्षणात् सरुषं हर ।\nभ्रुकुटीकुटिलं श्यामं यथा खं धूमकेतुना ।।१५।।\nसा मुहूर्तमिव ध्यात्वा स्फोटेन महता ततः ।\nप्राणानुदसृजच्चैषा भित्त्वा मूर्द्धानमात्मनः ।। १६ ।।\n।। मार्कण्डेय उवाच ।।\nइति श्रुत्वा वचस्तस्या विजयायाः वृषध्वजः ।\nअतीव कोपादुत्तस्थौ दिधक्षुरिव पावकः ।। १७ ।।\nतस्य कोपपरीतस्य कर्णनासाक्षिवक्त्रतः ।\nघोरा जलन्त्यः कणिकाः सृजन्त्योऽग्नेर्महारवम् ।\nउल्का विनिःसृता बहव्यः कल्पान्तादित्यवर्चसः ।।१८।।\nअथ तत्र जगामाशु दक्षो यत्र महातपाः ।\nयज्ञञ्चक्रे हरो गत्वा यज्ञशालाद्वहिः स्थितः ।। १९ ।।\nतं यज्ञं ददृशे भर्गः कोपेन महतावृतः ।\nमहाधनसमापन्नं पात्रयूपादिभिर्वृतम् ।।२० ॥\nहुताज्याहुतिसंवृद्धं दीप्तवह्निविराजितम् ।\nयथास्थानस्थितान् सर्वान् दिक्पालान् सायुधध्वजान् ।।२१।।\nविधातारं तथा विष्णुं यज्ञमध्ये व्यवस्थितम् ।\nददर्श कुपितः शम्भुस्तान् दृष्ट्वातीव कोपितः ।।२२।।\nभगं सूर्यं तथा सोमं भार्याभिः सह संवृतम् ।\nसहस्राक्षं गौतमं च पूर्वे भागे व्यवस्थितम् ॥२३॥\nसनत्कुमारमात्रेयं भार्गवं विनतासुतम् ।\nमरुद्गणांस्तथा साध्यानाग्नेयं जातवेदसम् ।।२४।।\nकालं च चित्रगुप्तञ्च कुम्भयोनिं सगालवम् ।\nविश्वेदेवांस्तथा सर्वान् कव्यवाहादिकान् पितॄन् ।। २५ ।।\nअग्निष्वात्तादिकान् सर्वान् भूतग्रामं चतुर्विधम् ।\nभौमं प्रेतगणान् सिद्धान् दक्षिणाशां व्यवस्थितान् ।। २६ ।।\nरक्षांसि च पिशाचांश्च भूतानि मृगपक्षिणः ।\nक्रव्यादान् क्षुद्रजन्तूंश्च तथा पुण्यजनेश्वरम् ।\nमहर्षि मौद्गलं राहुं नैर्ऋत्यां किन्नरांस्तथा ।।२७।।\nमहोरगांस्तथा नक्रान् मत्स्यान् ग्राहांश्च कच्छपान् ।\nसमुद्रान् सप्तसिन्धूंश्च नदीस्तीर्थानि गुह्यकान् ।। २८ ।।\nमानसादिह्रदान् सर्वान् गङ्गाजम्बूनदीं तथा ।\nकामं मधुं वसन्तं च वरुणञ्च सहानुगम् ।\nशनैश्चरं गिरीन् सर्वान् पश्चिमाशाव्यवस्थितान् ।। २९ ।।\nप्राणादिपञ्चवायूंश्च सगणञ्च समीरणम् ।\nकल्पद्रुमान् हिमाद्रिञ्च कश्यपञ्च महामुनिम् ॥३०॥\nवायव्यां कमलाव्रातं फलानि च कलानिधिम् ।\nनानारत्नानि हैमानि मनुष्यान् पर्वतांस्तथा ।। ३१ ।।\nहिमाद्रिमुख्या यक्षाश्च स्थूणकर्णादयो बुधाः ।\nनलकूबरेण सहितो यक्षराङ्नरवाहनः ।। ३२ ।।\nध्रुवो धरश्च सोमश्च विष्णुश्चैवानिलोऽनलः ।\nप्रत्यूषश्च प्रभासश्च कौवेरीं संस्थितानिमान् ।।३३।।\nवृषध्वजं विना सर्वान् रुद्रान् जीवं मनूंस्तथा ।\nविविधान् बाहुजान् वैश्यान् शूद्रानपि समन्ततः ।\nऐशान्यां विविधान्नानि व्रीहीनपि तिलानपि ।। ३४ ।।\nऐषानीपूर्वयोर्मध्ये ब्रह्मर्षीन् संशितव्रतान् ।\nमहर्षीश्चतुरो वेदान् वेदाङ्गानि तथैव षट् ।। ३५ ।।\nनैर्ऋत्यपश्चिमान्तस्थमनन्तं श्वेतपर्वतम् ।\nकाद्रवेयसहस्रेण सहिता सप्तभोगिनः ।। ३६ ।।\nकेतुं तत्रैव कूष्माण्डं डाकिनीगणसंयुक्तम् ।\nतथा जलधरानन्यान्नानावर्णान् सविद्युतान् ।। ३७।।\nदिग्गजानपि तत्रस्थानैरावतमुखान् हरः ।\nयथास्थानस्थितान् सर्वान् दिक्करिण्या च संयुतान् ।।३८।।\nतमेवं दूरतो दृष्ट्वा यज्ञवाटं महाधनम् ।\nवीरभद्राह्वयं तूर्णं प्रेषयामास तं प्रति ।। ३९ ।।\nवीरभद्रोऽपि बहुभिः संवृतो विविधैर्गणैः ।\nव्यध्वंसयत्ततो यज्ञं दक्षस्य सुमहात्मनः ।।४० ।।\nविकुर्वन्तं महायज्ञं वीरभद्रं समीक्ष्य वै ।\nवारयामास वैकुण्ठः सर्वदेवगणावृतः ।।४१ ।।\nतं वार्यमाणं दृष्ट्वैव क्रोधसंरक्तलोचनः ।\nस्वयं विवेश तं यज्ञं ध्वंसयामास चेश्वरः ।।४२।।\nविशन्तमेव तं यज्ञे प्रथमं पुरतो भगः ।\nबाहू वितत्य भूतेशमाससाद त्वरान्वितः ।।४३।।\nतमागतमभिप्रेक्ष्य भर्गोऽपि भृशरोषितः ।\nअङ्गुल्यग्रप्रहारेण तस्य नेत्रे जघान ह ।।४४।।\nहीननेत्रं भगं दृष्ट्वा विरूपाक्षं दिवाकरः ।\nस्पर्द्धमानस्ततः सर्वमाससाद त्वरान्वितः ॥४५ ।।\nततः सूर्यं महादेवः पाणौ धृत्वा करेण च ।\nदूरीकृत्यातिकुपितो यज्ञमेवाभ्यधावत ।।४६।।\nमार्तण्डश्च हसन् वेगाद्वितत्य विपुलौ भुजौ ।\nएहि योत्स्ये त्वयेत्युक्त्वा तमग्रे प्रत्यवारयत् ।।४७ ।।\nहसतस्तस्य सूर्यस्य क्रोधेन वृषभध्वजः ।\nदन्तान् करप्रहारेण शातयामास वक्त्रतः ।।४८।।\nविदन्तं मिहिरं दृष्ट्वा हीननेत्रं भगं तथा ।\nसर्वे देवाश्च ऋषयो ये चान्ये तत्र दुद्रुवुः ।।४९ ।।\nविद्राव्य सर्वान् देवादीन् हरः परमकोपनः ।\nमृगरूपेणापयान्तं यज्ञमेवान्वपद्यत ।। ५० ।।\nयज्ञोऽप्याकाशमार्गेण ब्रह्मस्थानं विवेश ह ।\nवृषध्वजोऽपि कुपितो ब्रह्मस्थानं जगाम ह ।। ५१ ।।\nब्रह्मणः सदनाद् यज्ञो भीतो भर्गादवातरत् ।\nअवतीर्यं सतीदेहं प्रविवेश स्वमायया ।। ५२ ।।\nभर्गोऽपि दक्षदुहितुर्मृताया निकटं गतः ।\nअन्वगच्छत्तदा यज्ञं ददर्श च सतीशवम् ।। ५३ ।।\nमृतां दृष्ट्वा तदा देवीं हरो दाक्षायणीं सतीम् ।\nविस्मृत्य यज्ञं तत्प्रान्ते स्थितो वाढं शुशोच ताम् ।।५४।।\nबहुविधगुणवृन्दं चिन्तयञ्छूलपाणि ललितदशनपंक्तिं वक्त्रव्जप्रकाशम् ।\nअरुणदशनवस्त्रं भ्रुयुगं वीक्ष्य तस्याः खरतरपृथुशोकव्याकुलोऽसौ रुरोद ।।५५ ।।\n॥ श्रीकालिकापुराणे दक्षयज्ञध्वंस नाम सप्तदशोऽध्यायः ॥ १७॥"
  }
]
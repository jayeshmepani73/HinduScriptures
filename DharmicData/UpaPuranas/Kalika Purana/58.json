[
  {
    "text": "।।श्री भगवानुवाच।।\nदेव्यास्तन्त्रं विशेषेण शृणुतं साम्प्रतं युवाम्।\nयेन चाराधिता देवी नचिराद्वरदा भवेत।। ५८.१ ।।"
  },
  {
    "text": "पूर्वतन्त्राद्विशेषण तथा वै तन्त्रमुत्तरम्।\nविशेषेण च सामान्यात् कथितं भवतोः पुरा।। ५८.२ ।।"
  },
  {
    "text": "पुनर्देव्या विशेषेण पूजायां भक्तिकर्मणि।\nयानि तन्त्राणि शेषाणि तानि वक्ष्याम्यहं पुनः।। ५८.३ ।"
  },
  {
    "text": "यः कुर्यात् तु महामायाभक्तिमेकाग्रमानसः।\nअङ्गिना वाङ्गिमन्त्रेण तेन कार्यमिदं शुभम्।। ५८.४ ।।"
  },
  {
    "text": "फलं पुष्पं च ताम्बूलमन्नपानादिकं च यत्।\nअदत्त्वा तु महादेव्यै न भोक्तव्य कदाचन।। ५८.५ ।।"
  },
  {
    "text": "पथि वा पर्वताग्रे वा सभायामपि साधकः।\nयथा तथा निवेद्यैव स्वमर्थमुपकल्पयेत्।। ५८.६ ।।"
  },
  {
    "text": "दृष्ट्वैव मदिराभाण्डं रक्तवर्णास्तथा स्त्रियः ।\nसिंहं शवं रक्तपद्मं व्याघ्रवाराणसङ्गमम्।। ५८.७ ।।"
  },
  {
    "text": "गुरुं राजानमथवा महामायां ततो नमेत्।\nपतिव्रतायां भार्यायां सदैव ऋतुसङ्गमः।। ५८.८ ।।"
  },
  {
    "text": "क्रियते चण्डिकां ध्यात्वा तदा कार्यो विभूतये।\nशान्तिकं पौष्टिकं वापि तथेष्टापूर्त्तकर्मणी।। ५८.९ ।।"
  },
  {
    "text": "यदा कुर्यात् तदा नत्वा देवीयात्रां समाचरेत्।\nतौर्य्यत्रिकं यदा पश्येत् केवलं गीतमेव वा।। ५८.१० ।।"
  },
  {
    "text": "तच्च देव्यै निवेद्यैव कर्तव्यं स्वोपयोजनम्।\nयदेव भूषणं वासो मलयोद्भवमेव वा।। ५८.११ ।।"
  },
  {
    "text": "स्वकाये परियुञ्जीत तत्र मन्त्रं धिया न्यसेत।\nव्यायामे च विधाने च सभायां वा जले स्थले।। ५८.१२ ।।"
  },
  {
    "text": "यत्र यत्र स्वयं गच्छेत् तत्र देवीं सदा स्मरेत्।\nयद् यत् कर्म तु पूजाङ्गं तत्तन्मन्त्रेण चाचरेत्।। ५८.१३ ।।"
  },
  {
    "text": "मन्त्रहीनं पूजनाङ्गं कर्म यत् तत्तु निष्फलम्।\nयस्मिन् कर्मणि योद्दिष्टो मन्त्रर्पूजासु भैरव।। ५८.१४ ।।"
  },
  {
    "text": "नैवेद्यालोकमन्त्रेण तत् तत् कर्म समाचरेत्।\nदेव्यास्तु मण्डलन्यासमिष्टमन्त्रेण चाचरेत्।। ५८.१५ ।।"
  },
  {
    "text": "पूजान्ते मण्डलं लिप्त्वा तिलकं तेन कारयेत् ।\nसर्ववश्येन मन्त्रेण धर्मकामार्थदायिना।। ५८.१६ ।।"
  },
  {
    "text": "बलिदाने बलिं छित्वा खड्गस्थै रुधिरैः स्वकैः।\nसर्ववश्येन मन्त्रेण ललाटे तिलकं न्यसेत्।। ५८.१७ ।।"
  },
  {
    "text": "जगद्‌वशे भवेत् तस्य चतुर्थः कस्य वह्निना ।\nषष्ठस्वरेण संयुक्तः कलाबिन्दुसमन्वितः।। ५८.१८ ।।"
  },
  {
    "text": "अथोपान्तस्थकारान्तः सपरोऽपि तथा पुनः।\nद्विर्मोहीति  हकारास्य तुर्यो द्विस्वरसंयुतः।। ५८.१९ ।।"
  },
  {
    "text": "तृतीयवर्गप्रान्तेन तृतीयस्वरसंज्ञिना।\nपूरितान्तो  द्विधा वर्णस्तथा  वादिचतुर्थकः।। ५८.२० ।।"
  },
  {
    "text": "स्वरो द्वितीयश्च तथा क्षोभशब्दः पुरः सरः।\nपुरेति सहितः सोऽपि मित्रं शत्रुश्च राक्षसः।। ५८.२१ ।।"
  },
  {
    "text": "दक्षप्रजा तथा राजा सर्वशास्त्र इति श्रुतः।\nविनापि पूजनं कुर्याद् यो रहिस्तिलकं नरः।। ५८.२२ ।।"
  },
  {
    "text": "मन्त्रेणानेन सततं सर्वं तस्य वशे भवेत्।\nराजा वा राजुपत्रो वा स्त्रियो वा यक्षराक्षसाः।। ५८.२३ ।।"
  },
  {
    "text": "सर्वे तस्य वशं यान्ति भूतग्रामाश्चतुर्विधाः।\nप्रवासे पथि वा दुर्गे स्थानापाप्तौ जलेऽपि वा।। ५८.२४ ।।"
  },
  {
    "text": "कारागारे निबद्धो वा प्रायोवेशगतोऽपि वा।\nकुर्यात् तत्र महामायापूजां वै मानसीं बुधः।। ५८.२५ ।।"
  },
  {
    "text": "मनोभये समुत्पन्ने सिंहव्याघ्रसमाकुले।\nपरचक्रागमे वापि कुर्यान्मानसपूजनम्।। ५८.२६ ।।"
  },
  {
    "text": "मनसा हृदयस्यान्तर्ध्यात्वा योगाख्यपीठकम्।\nतत्रैव पृथिवीमध्ये पूजां तत्र समाचरेत्।। ५८.२७ ।।"
  },
  {
    "text": "मैत्रं प्रसाधनं स्नानं दन्तधावनकर्म वै।\nअन्यच्च सर्वं मनसा कृत्वा कुर्याच्च पूजनम्।। ५८.२८ ।।"
  },
  {
    "text": "पश्चात् पुष्पादिभिः पूजा बहिर्देशे विधीयते।\nतथा हृद्यपि कर्तव्या सर्वाश्च प्रतिपत्तयः।। ५८.२९ ।।"
  },
  {
    "text": "अष्टम्यां सततं देवीयाजकः स्यात् सदा व्रती।\nनवम्यां तु तथा पूजा कर्तव्या निजशोणितैः।। ५८.३० ।।"
  },
  {
    "text": "लिङ्गस्थां पूजयेद् देवीं पुस्तकस्थां तथैव च।\nस्थण्डिलस्थां महामायां पादुकाप्रतिमासु च।। ५८.३१ ।।"
  },
  {
    "text": "चित्रे च त्रिशिखे खड्गं जलस्थां वापि पूजयेत्।\nपञ्चाशदङ्गुलं खड्गं त्रिशिखं च त्रिशूलकम्।। ५८.३२ ।।"
  },
  {
    "text": "शिलायां पर्वतस्याग्रे तथा पर्वतगह्वरे।\nदेवीं सम्पूजयेन्नित्यं भक्तिश्रद्धासमन्वितः।। ५८.३३ ।।"
  },
  {
    "text": "वाराणस्यां सदा पूजा सम्पूर्णफलदायिनी।\nततस्तद्‌द्विगुणा प्रोक्ता पुरुषोत्तमसन्निधौ।। ५८.३४ ।।"
  },
  {
    "text": "ततोऽपि द्विगुणा प्रोक्ता द्वारावत्यां विशेषतः।\nसर्वक्षेत्रेषु तीर्थेषु पूजा द्वारावतीसमा।। ५८.३५ ।।"
  },
  {
    "text": "विन्ध्ये शतगुणा प्रोक्ता गङ्गायामपि तत्समा।\nआर्यावर्ते मध्यदेशे ब्रह्मावर्ते तथैव च।। ५८.३६ ।।"
  },
  {
    "text": "विन्ध्यवत् फलदा पूजा प्रयागे पुष्करे तथा।\nततश्चतुर्गुणा प्रोक्ता करतोया नदीजले।। ५८.३७ ।।"
  },
  {
    "text": "तस्माच्चतुर्गुणफला नन्दिकुण्डे च भैरव।\nततश्चतुर्गुणा प्रोक्ता जल्पिषे श्वरसन्निधौ।। ५८.३८ ।।"
  },
  {
    "text": "तत्र सिद्धेश्वरीयोनौ ततोऽपि द्विगुणा स्मृता।\nततश्चतुर्गुणा प्रोक्ता लौहित्यनदपाथसि।। ५८.३९ ।।"
  },
  {
    "text": "तत्समा कामरूपे तु सर्वत्रैव जले स्थले।\nसर्वश्रेष्ठो यता विष्णुर्लक्ष्मीः सर्वोत्तमा यथा।। ५८.४० ।।"
  },
  {
    "text": "देवीपूजा तथा शस्ता कामरूपे सुरालये।\nदेवीक्षेत्रं कामरूपं विद्यतेऽन्यत्र ततत्समम्।। ५८.४१ ।।"
  },
  {
    "text": "अन्यत्र विरला देवी कामरूपे गृहे गृहे।\nततः शतगुणा प्रोक्ता नीलकूटस्य मस्तके।। ५८.४२ ।।"
  },
  {
    "text": "ततोऽपि द्विगुणा प्रोक्ता हेरुके शिवलिङ्गके।\nततोऽपि द्विगुणा प्रोक्ता शैलपुत्र्यादियोनिषु।। ५८.४३ ।।"
  },
  {
    "text": "ततः शतगुणा प्रोक्ता कामाख्यायोनिमण्डले।\nकामाख्यायां महामायापूजां यः कृतवान् सकृत्।। ५८.४४ ।।"
  },
  {
    "text": "स चेह लभते कामान् परत्र शिवरूपताम्।\nन तस्य सदृशोऽन्योऽस्ति कृत्यं तस्य न विद्यते।। ५८.४५ ।।"
  },
  {
    "text": "वाञ्छितार्थमवाप्येह चिरायुरभिजायते।\nवायोरिव गतिस्तस्य भवेदन्यैरबाधिता।। ५८.४६ ।।"
  },
  {
    "text": "सङ्ग्रामे शास्त्रवादे वा दुर्जयः स च जायते।\nवैष्णवीतन्त्रमन्त्रेण कामाख्यायोनिमण्डले।\nसकृत् तु पूजनं कृत्वा फलं शतगुणं लभेत्।। ५८.४७ ।।"
  },
  {
    "text": "मूलमूर्तिर्महामाया योगनिन्द्रा जगन्मयी।\nतस्यास्तु वैष्णवीतन्त्रं मन्त्रं प्रतिपादितम्।। ५८.४८ ।।"
  },
  {
    "text": "अन्या या मूर्तयः प्रोक्ताः शैलपुत्र्यादयोऽपराः।\nतस्या एव विभागास्तास्तच्छरीरविनिर्गताः।। ५८.४९ ।।"
  },
  {
    "text": "निःसरन्ति यथा नित्यं सूर्यबिम्बान्मरीचयः।\nदेव्यास्तथोग्रचण्डाद्या महामायाशरोरतः।। ५८.५० ।।"
  },
  {
    "text": "तासामेवाङ्गरूपाणि वक्तव्यानि मया तव ।\nएकैव तु महामाया कार्यार्थं भिन्नतां गता।। ५८.५१ ।।"
  },
  {
    "text": "कामाख्या तु महामाया मूलमूर्तिः प्रगीयते।\nपीठैर्भिन्नाह्वया सा तु महामाया प्रगोयते।। ५८.५२ ।।"
  },
  {
    "text": "एक एव यथा विष्णुर्नित्यत्वाद् हि सनातनः।\nजनानामर्दनात् सोऽपि जनार्दन इति श्रुतः।। ५८.५३ ।।"
  },
  {
    "text": "तथैव सा महामाया कामार्थं सङ्गता गिरौ।\nकामाख्येति सदा देवैर्गद्यते सततं नरैः।। ५८.५४ ।।"
  },
  {
    "text": "यथा हि पुरुषः कोऽपि च्छत्रो च्छत्रग्रहाद् भवेत्।\nस्नापकः स्नानकाले वै कामाख्यापि तथाह्वया।। ५८.५५ ।।"
  },
  {
    "text": "महामायाशरीरं तु कामार्थं समुपस्थितम्।\nलोहितैः कुङ्कुमैः पीतं कामार्थमुपयोजितैः।। ५८.५६ ।।"
  },
  {
    "text": "खड्गं त्यक्त्वा कामकाले सा गृह्णानि स्रजं स्वयम्।\nयदा तु त्यक्तकामा सा तदा स्यादसिधारिणी।। ५८.५७ ।।"
  },
  {
    "text": "कामकाले शिवप्रेते न्यस्तलोहितपङ्कजे।\nरमते त्यक्ताकामा तु सितप्रेतोपरि स्थिता।। ५८.५८ ।।"
  },
  {
    "text": "तथैवेतस्ततो गत्या सिंहस्था कामदा भवेत्।\nकदाचित् सा सितप्रेते कदाचिद्रक्तपङ्कजे।। ५८.५९ ।।"
  },
  {
    "text": "कदाचित् केशरीपृष्ठे रमते कामरूपिणी।\nयदा लोहितपद्मस्था  तथाग्रे केशरी चरः।। ५८.६० ।।"
  },
  {
    "text": "यदा प्रेतगता देवी तदाग्रेऽन्यं निरीक्षते।\nमहामायास्वरूपेण यदा सा वरदा भवेत्।। ५८.६१ ।।"
  },
  {
    "text": "पूजाकाले तदा प्रेतपद्मसिंहोपरि स्थिता।\nरक्तपद्मे यदा ध्यायेत् तदाग्रे चिन्तयेद्धरिम्।। ५८.६२ ।।"
  },
  {
    "text": "यदा ध्यायेद्धरौ चान्यद्वयमग्रे विचिन्तयेत्।\nत्रिषु ध्यातेषु युगपत् प्रेतपद्महरै क्रमात्।। ५८.६३ ।।"
  },
  {
    "text": "स्थितेषु कामदा देवी तेषु ध्यायेन कामदाम्।\nएकैकस्मिन्नपि तथा यथावच्छिन्तयेच्छिवाम्।। ५८.६४ ।।"
  },
  {
    "text": "एका समस्ता जगतां प्रकृतिः सा यतस्ततः।\nविष्णुब्रह्मशिवैर्देवैर्ध्रियते सा जगन्मयी।। ५८.६५ ।।"
  },
  {
    "text": "सितप्रेतो महादेवो ब्रह्मलोहितपङ्कजम्।\nहरिर्हरिस्तु विज्ञेयो वाहनानि महौजसः।। ५८.६६ ।।"
  },
  {
    "text": "स्वमूर्त्या वाहनत्वं तु तेषां यस्मान्न युज्यते।\nतस्मान्मूर्त्यन्तरं कृत्वा वाहनत्वं गतास्त्रयः।। ५८.६७ ।।"
  },
  {
    "text": "यस्मिन् यस्मिन् महामाया प्रीणाति सततं शिवा।\nतेन तेनैव रूपेम आसनान्यभवंस्त्रयः।। ५८.६८ ।।"
  },
  {
    "text": "सिंहोपरि स्थितं पद्‌मं रक्तं तस्योर्ध्वगः शिवः।\nतस्योपरि महामाया वरदाऽभयदायिनी।। ५८.६९ ।।"
  },
  {
    "text": "एवं रूपेण यो ध्यात्वा पूजयेत् सततं शिवाम्।\nब्रह्मविष्णुशिवास्तेन पूजिताः स्युरसंशयम्।। ५८.७० ।।"
  },
  {
    "text": "एवं सदा महामाया कामाख्या चैकरूपिणी।\nध्यानतो रूपतो भिन्ना तस्मात्तां तत्र पूजयेत्।। ५८.७१ ।।"
  },
  {
    "text": "एवं विशेषतन्त्राणि दुर्गायाः कथितानि वाम्।\nअङ्गमन्त्राणि तस्यास्तु श्रूयतां  नरसत्तमौ।। ५८.७२ ।।"
  }
]
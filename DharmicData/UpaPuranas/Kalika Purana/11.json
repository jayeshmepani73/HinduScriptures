[
  {
    "text": "कालिकापुराणम् एकादशोऽध्यायः त्रिदेवानामेकत्वप्रतिपादनम्\nअथ कालिका पुराण अध्याय ११\n।। मार्कण्डेय उवाच ।।\nततः समागताः सर्वे मानसाश्च सनारदाः ।\nविधेः स्मरणमात्रेण वातेनैव विनोदिताः ।।१।।\nतैः सार्धं ब्रह्मणा शम्भुः सगणो दक्षमन्दिरम् ।\nजगाम मोदयुक्तोऽथ काले तत्कर्मयोगिनि ॥२॥\nगणाः शङ्खाश्च पटहान् डिण्डिमांस्तूर्यवंशकान् ।\nवादयन्तो मुदायुक्ता अनुगच्छन्ति शङ्करम् ॥३॥\nकेचित्तालं करतलैः कुर्वन्तोंऽघ्रितलस्वनम् ।\nविमानैरतिवेगैः स्वैरनुयान्ति वृषध्वजम् ।।४।।\nकोलाहलं प्रकुर्वन्तस्तथा नानाविधान् रवान् ।\nगणा अनेकाकृतयः शब्दयोगेन निर्ययुः ।।५।।\nततो देवा मुदा युक्ता गन्धर्वाप्सरसो गणाः ।\nवाद्यैर्मोदैस्तथा नृत्यैरन्वीयुर्वृषभध्वजम् ।।६।।\nतेषां शब्देन विप्रेन्द्रा गन्धर्वाणां गरीयसाम् ।\nगणानाञ्च दिशः सर्वाः पूरिता च वसुन्धरा ॥७॥\nकामोऽपि सगणः शम्भुं सशृङ्गाररसादिभिः ।\nमोदयन् मोहयन् कायमन्वियात् स समन्वतः ॥८॥\nहरौ गच्छति भार्यार्थे तदानीं सकलाः सुराः ।\nब्रह्माद्या: स्वयमेवाशु वाद्यं चक्रुर्मनोहरम् ।।९।।\nदिशः सर्वाः सुप्रसन्ना बभूवुर्द्विजसत्तमाः ।\nजज्वलुश्चाग्नयः शान्ता: पुष्पवृष्टिरजायत ।। १० ।।\nववुर्वाताः सुरभयो वृक्षाश्चापि सुपुष्पिताः ।\nबभूवुः प्राणिनः स्वस्था अस्वस्था येऽपि केचन ।। ११ ।।\nहंससारसकादम्बा नीलकम्बुश्च चातकाः ।\nचुक्रुशुर्मधुरान् शब्दान् प्रेरयन्त इवेश्वरम् ।।१२।।\nभुजगो व्याघ्रकृत्तिश्च जटा चन्द्रकला तथा ।\nजगाम भूषणत्वञ्च तेनापि परिदीपितः ।। १३ ।।\nततः क्षणेन बलिना बलीवर्देन वेगिना ।\nसब्रह्मनारदाद्यैश्च प्राप दक्षालयं हरः ।।१४।।\nततो दक्षो महातेजा अभ्युत्थाय स्वयं हरम् ।\nब्रह्मादीञ्चाददौ तेषामासनानि यथोचितम् ।। १५ ।।\nकृत्वा यथोचितां तेषां पूजां पाद्यादिभिस्तथा ।\nचकार संविदं दक्षो मुनिभिर्मानसैः पुनः ।। १६ ।।\nततः शुभे मुहूर्ते तु लग्ने च द्विजसत्तमाः ।\nसतीं निजसुतां दक्षो ददौ हर्षेण शम्भवे ।। १७ ।।\nउद्वाहविधिना सोऽपि पाणिं जग्राह हर्षितः ।\nदाक्षायण्या वरतनोस्तदानीं वृषभध्वजः ।। १८ ।।\nब्रह्माश्च नारदाद्याश्च मुनयः सामगीतिभिः ।\nऋचा यजुर्भिः सुश्राव्यैस्तोषयामासुरीश्वरम् ।।१९।।\nवाद्यं चक्रुर्गणाः सर्वे ननृतुश्चाप्सरोगणाः ।\nपुष्पवृष्टिञ्च ससृजुर्मेघा गगनसङ्गताः ।।२०।।\nअथ शम्भुमुपागत्य गरुडेनातिवेगिना ।\nसार्धं कमलया चेदमुवाच गरुड़ध्वजः ।। २१ ।।\n।। श्रीभगवानुवाच ।।\nस्निग्धनीलाञ्जनश्याम शोभया शोभसे हर ।\nदाक्षायण्या यथा चाहं प्रातिलोम्येन पद्मया ।। २२ ।।\nकुरु त्वमनया सार्धं रक्षा देवस्य वा नृणाम् ।।२३।।\nअनया सह संसारसारिणां मंगलं सदा ।\nकुरु दस्यून् यथायोग्यं हनिष्यसि च शङ्कर ।। २४ ।।\nय एवैनां साभिलाषो दृष्ट्वा श्रुत्वाथवा भवेत् ।\nतं हनिष्यसि भूतेश नात्र कार्या विचारणा ।। २५ ।।\n।। मार्कण्डेय उवाच ।।\nएवमस्त्विति सर्वज्ञः प्रोवाच परमेश्वरम् ।\nप्रहृष्टमानसं प्रीत्या प्रसन्नवदनो द्विजाः ।।२६।।\nअथ ब्रह्मा तदा दृष्ट्वा दक्षजां चारुहासिनीम् ।\nस्मराविष्टमना वक्तं वीक्षांचक्रे तदीयकम् ।। २७।।\nमुहुर्मुहुस्तदा ब्रह्मा पश्यति स्म सतीमुखम् ।\nतदेन्द्रियविकारञ्च प्राप्तवानवश: पुनः ।।२८।।\nअथ तस्य पपाताशु तेजो भूमौ द्विजोत्तमाः ।\nतज्जलद्दहनाभासं मुनीनां पुरतस्तदा ।। २९ ।।\nततस्तस्मात् समभवंस्तोयदाः शब्दसंयुताः ।\nसम्बर्तश्च तथावर्तः पुष्करो द्रोण एव च ।\nगर्जन्तश्चाथ मुञ्चन्तस्तोयानि द्विजसत्तमाः ।।३०॥\nतैस्तु सञ्छादिते व्योम्नि तेषु गर्जत्सु शङ्करः ।\nपश्यन् दाक्षायणीं देवीं भृशं कामेन मोहितः ।। ३१ ।।\nमोहितोऽप्यथ कामेन तदा विष्णुवचः स्मरन् ।\nइयेष हन्तुं ब्रह्माणं शूलमुद्यम्य शङ्करः ।।३२।।\nशम्भुनोद्यमिते शूले विधिं हन्तुं द्विजोत्तमाः ।\nमरीचिनारदाद्यास्ते चक्रुर्हाहाकृतिं तदा ।।३३॥\nदक्षो मैवं मैवमिति पाणिमुद्यम्य शङ्कितः ।\nवारयामास भूतेशं क्षिप्रमेत्य पुरोगतः ।।३४।।\nअथाग्रे मीलितं वीक्ष्य तदा दक्षं महेश्वरः ।\nप्रत्युवाचाप्रियमिदं स्मारयन् वैष्णवीं गिरम् ।।३५।।\n।। ईश्वर उवाच ।।\nनारायणेन विप्रेन्द्र यदिदानीमुदीरितम् ।\nमयाप्यंगीकृतं कर्तुं तदिहैव प्रजापते ॥३६॥\nएनां यः साभिलाषः सन् वीक्षते तं हनिष्यसि ।\nइति वाचन्तु सफलमेनं हत्वा करोम्यहम् ।। ३७।।\nसाभिलाषः कथं ब्रह्मा सतीं समवलोकयत् ।\nअभवत्यक्ततेजास्तु ततो हन्मि कृतागसम् ।। ३८ ।।\n।। मार्कण्डेय उवाच ।।\nतमेवं वादिनं विष्णुः क्षिप्रं भूत्वा पुरःसरः ।\nइदमूचे वारयंस्तं हन्तुं सर्वजगत्प्रभुः ।।३९।।\n।। श्रीभगवानुवाच ।।\nहनिष्यसि भूतेश स्रष्ट्रारं जगतां वरम् ।\nअनेनैव सती भार्या भवदर्थे प्रकल्पिता ।।४०।।\nप्रजाः स्रष्टुमयं शम्भो प्रादुर्भूतश्चतुर्मुखः ।\nअस्मिन् हते जगत्स्रष्टा नास्त्यन्यः प्राकृतोऽधुना ।।४१।।\nसृष्टिस्थित्यन्तकर्माणि करिष्यामः कथं पुनः ।\nअनेनापि मया चैव भवता च समञ्जसम् ॥४२ ।।\nएकस्मिन्निहतेऽमीषु कस्तत्कर्म करिष्यति ।\nतस्मान्न वध्यो भवता विधाता वृषभध्वज ।। ४३ ।।\n।। ईश्वर उवाच ।।\nप्रतिज्ञां पूरयिष्यामि हत्वैनं चतुराननम् ।\nअहमेव प्रजाः स्रक्ष्ये स्थावराणि चराणि च ।। ४४ ।।\nअन्यं स्रक्ष्ये विधातारमथवाहं स्वतेजसा ।\nस एव सृष्टिकर्ता स्यात् सर्वदा मदनुज्ञया ॥४५ ।।\nहत्वैनं विधिमेवाहं प्रतिज्ञां पालयन् विभो ।\nस्रष्टारमेकं स्त्रक्ष्यामि न वारय चतुर्भुज ।।४६।।\n।। मार्कण्डेय उवाच ।।\nइति तस्य वचः श्रुत्वा गिरिशस्य चतुर्भुजः ।\nस्मितप्रसन्नवदनः पुनरैरेवमितीरयन् ।।४७।।\nप्रतिज्ञापूरणं कर्तुं योग्यमात्मनि नो भवेत् ।\nइत्युवाचाभिवदनमीश्वरस्य द्विजोत्तमाः ।।४८ ।।\nततः पुनः शम्भुरूचे कथमात्मा विधिर्मम ।\nलक्ष्यते भिन्न एवायं प्रत्यक्षेणाग्रतः स्थितः ।। ४९ ।।\nअथ ग्रहस्य भगवान् मुनीनां पुरतस्तदा ।\nइदमूचे महादेवं तोषयन् गरुड़ध्वजः ।।५०॥\n।। श्रीभगवानुवाच ।।\nन ब्रह्मा भवतो भिन्नो न शम्भुर्ब्रह्मणस्तथा ।\nन चाहं युवयोर्भिन्नोऽभिन्नत्वं सदातनम् ।।५१।।\nप्रधानस्याप्रधानस्य भागाभागस्वरूपिणः ।\nज्योतिर्मयस्य भागो मे युवामेकोऽहमंशकः ।। ५२ ।।\nकस्त्वं कोऽहञ्च को ब्रह्मा ममैव परमात्मनः ।\nअंशत्रयमिदं भिन्नं सृष्टिस्थित्यन्तकारणम् ।। ५३ ।।\nचिन्तयस्वात्मनात्मानं संस्तवं कुरु चात्मनि ।\nएकत्र ब्रह्मवैकुण्ठशम्भूनां हृद्गतं कुरु ।।५४।।\nशिरोग्रीवादिभेदेन यथैकस्यैव धर्मिणः ।\nअङ्गानि मे तथैकस्य भागत्रयमिदं हर ।। ५५ ।।\nयज्योतिरग्र्यं स्वपरप्रकाशंकूटस्थमव्यक्तमनन्तरूपम् ।\nनित्यञ्च दीर्घादिविशेषणाद्यैर्हीनं परं तच्च वयं न भिन्नाः ॥५६ ॥\n।। मार्कण्डेय उवाच ।।\nएतच्छ्रुत्वा वचस्तस्य महादेवो विमोहितः ।\nजानन् स चाप्यभिन्नत्वं सद्विस्मृत्यान्यचिन्तनात् ।।५७।।\nपुनः प्रपच्छ गोविन्दमनन्यत्वं त्रिभेदिनाम् ।\nब्रह्मविष्णुत्र्यम्बकानामेकस्य च विशेषकम् ।।५८ ।।\nततो नारायणः पृष्टः कथयामास शम्भवे ।\nअनन्यत्वं त्रिदेवानामेकत्वञ्च व्यदर्शयत् ।। ५९ ।।\nश्रुत्वा ततो विष्णुमुखाब्जकोशा-दनन्यतां विष्णुविधशतत्त्वे ।\nदृष्ट्वां स्वरूपं च जघान नैनं विधिं मृड: पुष्पमधुप्रकाशकम् ।।६०।।\n॥ श्रीकालिकापुराणे त्रिदेवानामेकत्वप्रतिपादन नामैकादशोऽध्यायः ॥ ११ ॥"
  }
]
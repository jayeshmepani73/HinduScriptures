[
  {
    "text": "।।श्रीभगवानुवाच।।\nप्रसाय दक्षिणं हस्तं स्वयं नम्रशिराः पुनः।\nदक्षिणं दर्शयत् पार्श्वं मनसापि च दक्षिणः ।। ७१.१ ।।"
  },
  {
    "text": "सकृत् त्रिर्वा वेष्टयेयुर्दैव्याः प्रीतिः प्रजायते।\nस च प्रदक्षिणो ज्ञेयः सर्वदेवौघतुष्टिदः।। ७१.२ ।।"
  },
  {
    "text": "अष्टोत्तरशतं यस्तु देव्याः कुर्यात् प्रदक्षिणम्।\nस सर्वकाममासाद्य पश्चान्मोक्षमवाप्नुयात्।। ७१.३ ।।"
  },
  {
    "text": "मनसापि च यो दद्याद् देव्यै भक्त्या प्रदक्षिणम्।\nप्रदक्षिणाद् यमगृहे नरकाणि न पश्यति।। ७१.४ ।।"
  },
  {
    "text": "कायिको वाग्भवश्चैव मानसस्त्रिविधिः स्मृतः।\nनमस्कारः श्रुतस्तज्ज्ञैरुत्तमाधममध्यमः।। ७१.५ ।।"
  },
  {
    "text": "प्रसार्य पादौ हस्तो च पतित्वा दण्डवत् क्षितौ।\nजानुभ्यामवर्नि गत्वा शिरसास्पृश्य मेदिनीम्।। ७१.६ ।।"
  },
  {
    "text": "क्रियते यो नमस्कार उत्तमः कायिकस्तु सः।\nजानुभ्यां च क्षितिं स्पृष्ट्वा शिरसास्पृश्य मेदिनीम्।। ७१.७ ।।"
  },
  {
    "text": "क्रियते यो नमस्कारो मध्यमः कायिकः स्मृतः।\nपुटीकृत्य करौ शीर्षे दीयते यद् यथा तथा।"
  },
  {
    "text": "अस्पृष्ट्वा जानुशीर्षाभ्यां क्षितिं सोऽधम उच्यते।। ७१.८ ।।\nया स्वयं गद्यपद्याभ्यां घटिताभ्यां नमस्कृतिः।"
  },
  {
    "text": "क्रियते भक्तियुक्तेन वाचिकस्तूत्तमस्तु सः।। ७१.९ ।।\nपौराणिकैर्वैदिकैर्वा मन्त्रैर्वा क्रियते नतिः।"
  },
  {
    "text": "स मध्यमो नमस्कारो भवेद् वाचनिकः सदा।। ७१.१० ।।\nयत् तु मानुष्यवाक्येन नमनं क्रियते सदा।"
  },
  {
    "text": "स वाचिकोऽधमो ज्ञेयो नमस्कारेषु पुत्रकौ।। ७१.११ ।।\nइष्टमध्यानिष्टगतैर्मनोभिस्त्रिविधं पुनः।"
  },
  {
    "text": "नमनं मानसं प्रोक्तमुत्तमाधममध्यमम्।। ७१.१२ ।।\nत्रिविधे च नमस्कारे कायिकश्चोत्तमः स्मृतः।"
  },
  {
    "text": "कायिकैस्तु नमस्कारैर्देवास्तुष्यन्ति नित्यशः।। ७१.१३ ।।\nअयमेव नमस्कारो दण्डादिप्रतिनामभिः ।"
  },
  {
    "text": "प्रणाम इति विज्ञेयः स पूर्वं प्रतिपादितः।। ७१.१४ ।।\nनैवेद्येन भवेत् सर्वं नैवेद्यनामृतं भवेत्।"
  },
  {
    "text": "धर्मार्थकाममोक्षाश्च नैवेद्यषु प्रतिष्ठिताः।। ७१.१५ ।।\nसर्वयज्ञमयं नित्यं नैवेद्यं सर्वतुष्टिदम्।"
  },
  {
    "text": "ज्ञानदं कामदं पुण्यं सर्वभोग्यमयं तथा।। ७१.१६ ।।\nमनसापि महादेव्यै नैवेद्यं दातुमिच्छति।"
  },
  {
    "text": "यो नरो भक्तियुक्तः सन् स दीर्घायुः सुखी भवेत्।। ७१.१७ ।।\nमहामायां सदा देवीमर्चंयिष्यामि भक्तितः ।"
  },
  {
    "text": "नानाविधैस्तु नेवेद्यौरिति चिन्ताकुलस्तु यः।\nस सर्वकामान् सम्प्राप्य मम लोके महीयते।। ७१.१८ ।।"
  },
  {
    "text": "मनसापि च यो दद्याद् देव्यै भक्त्या प्रदक्षिणम्।\nस दक्षिणे यमगृहे नरकाणि न पश्यति।। ७१.१९ ।।"
  },
  {
    "text": "देवमानुषगन्धर्वा यक्षराक्षसपन्नगाः।\nनमस्कारेण तुष्यन्ति महात्मानः समन्ततः।। ७१.२० ।।"
  },
  {
    "text": "नमस्कारेण लभते चतुर्वर्गं महामत्तिः।\nसर्वत्र सर्वसिद्ध्यर्थं नतिरेव प्रशस्यते।। ७१.२१ ।।"
  },
  {
    "text": "नत्या विजयते लोकान्नत्यायुरपि वर्धते।\nनमस्कारेण दीर्घायुच्छिन्ना लभते प्रजाः।। ७१.२२ ।।"
  },
  {
    "text": "नमस्कुरु महादेव्यै प्रदक्षिणमथो कुरु।\nनैवेद्यं देहि नितरामिति यो भाषते मुहुः।\nसोऽपि कामानवाप्येह मम लोके प्रमोदते।। ७१.२३ ।।"
  },
  {
    "text": "विदधाति च नैवेद्यं महादेव्यै सुभक्तिमान्।\nदातुं प्रति नरः सोऽपि देवीलोकमवाप्नुयात्।। ७१.२४ ।।"
  },
  {
    "text": "इति वां कथिताः सम्यगुपचारास्तु षोडश।\nकिमन्यद्रुचितं वां तत् कथयिष्यामि पृच्छतोः।। ७१.२५ ।।"
  },
  {
    "text": "इति श्रीकालिकापुराणे षोडशोपचारनिर्णये एकसप्ततितमोऽध्यायः।।"
  }
]
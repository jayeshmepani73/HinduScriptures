[
  {
    "text": "कालिकापुराणम् त्रिचत्वारिंशोऽध्यायः पार्वतीतपवर्णनम्\nअथ श्रीकालिका पुराण अध्याय ४३\n।। मार्कण्डेय उवाच ।।\nअथ देवमुनिर्या हिमवन्मन्दिरं तदा ।\nनियोजितो बलभिदा नारदः कामगः परम् ।। १ ।।\nस गतः पूजितस्तेन धरेशेन महात्मना ।\nतं समुत्सृज्य रहसि कालीं तामाससाद ह ।।२।।\nआसाद्य कालीं स मुनिः सम्बोध्य ज्ञानशालिनीम् ।\nउवाचेदं वचस्तथ्यं सर्वेषां जगतां हितम् ॥३॥\n।। नारद उवाच ।।\nशृणु कालि वचो मह्यं सत्यं तदवधारय ।\nसेवित: स महादेवस्त्वयेह तपसा विना ॥४॥\nअनुरक्तोऽपि तेन त्वां महादेवो विसृष्टवान् ।\nत्वामृते शङ्करो नान्यां द्वितीयां संग्रहीष्यति ।। ५ ।।\nत्वं चापि नान्यं दयितं ग्रहीष्यसि विनेश्वरम् ।\nतस्मात् त्वं तपसा युक्ता चिरमाराधयेश्वरम् ॥६॥\nतपसा संस्कृतां त्वां तु स द्वितीयां करिष्यति ।\nमन्त्रोऽयं तस्य सुभगे शृणु त्वं येन सोऽचिरात् ।।७।।\nआराधितस्ते प्रत्यक्षो भविष्यति महेश्वरः ।\nॐ नमः शिवायेति च सर्वदा शङ्करप्रियः ॥८॥\nचिन्तयन्ती तु तद्रूपं नियमस्था षडक्षरम् ।\nमन्त्रं जप त्वं गिरिजे तेन तुष्टो भवेद्धरः ॥९॥\nएवमुक्ता तदा काली नारदेन महात्मना ।\nकर्तव्यमनुमेने सा हितं तथ्यञ्च तद्वचः ।।१०।।\nअनुमान्य तपस्तप्तुं तदा कालीञ्च नारदः ।\nस्वर्गं जगाम तस्याश्च निश्चिताभून्मतिव्रते ।। ११ ।।\nअथ याते देवमुनौ काली सासाद्य मेनकाम् ।\nतपः श्रद्धां समाचख्ये चात्मनो हरसङ्गमे ।।१२।।\n।। काल्युवाच ।।\nतपस्तप्तुं गमिष्यामि मातः प्राप्तुं महेश्वरम् ।\nअनुजानीहि मां गन्तुं तपसेऽद्य तपोवनम् ।। १३ ।।\nतपः करणयत्नं मे पितुरावेदय द्रुतम् ।\nयावन्न दह्ये जननि भूतेशविरहाग्निना ।। १४ ।।\nइति तस्या वचः श्रुत्वा मेनका शोककर्शिता ।\nआलिंग्य स्वसुतामूचे मा तपः कुरु वल्लभे ।।१५।।\nमृदुदेहासि पुत्रि त्वं मा तपो याहि कर्कशम् ।\nतपः सोढुं मुनेर्गात्रं शक्तं ते न कलेवरम् ।। १६ ।\nवनवासश्च ते पुत्रि नेष्टः शत्रुगणैरपि ।\nतस्मात् त्वं सम्परित्यज्य वनवासोद्भवं तपः ।\nआत्मनो ह्यनुरूपेण तपस्तत् कुरु यद्धितम् ।।१७।।\n।। मार्कण्डेय उवाच ।।\nमातुः सा वचनं श्रुत्वा गिरिजा दीनमानसा ।\nइत्यूचे च तंदा वाक्यं तपोयत्नपरा प्रसूम् ।। १८ ।।\nमा निषेधय मां यास्ये तपसेऽद्य तपोवनम् ।\nप्रच्छन्नमपि यास्यामि नानुज्ञाताप्यहं त्वया ।।१९।।\n।। मेनकोवाच ।।\nगृहेषु देवाः सततं ब्रह्मविष्णुशिवादयः ।\nतस्माद् गृहे पुत्रि देवानर्चय त्वं यथेप्सितान् ।।२०।।\nस्त्रीणां तपोवनगतिर्न श्रुता स्वामिना विना ।\nतस्मान्न युज्यते पुत्रि तपोयात्रा वनं प्रति ।। २१ । ।\nयतो निरस्ता तपसे वनं गन्तुं च मेनया ।\nउमेति तेन सोमेति नाम प्राप तदा सती ।। २२ ।।\nअवज्ञाय तदा मातुर्वचनं हिमवत्सुता ।\nसखीभ्यां ज्ञापयामास पितरं तपसोद्यमम् ।। २३ ।।\nस तु ज्ञात्वा गिरिपतिस्तपसे चरितोद्यमम् ।\nदुहितुश्चानुमेने च नातिहृष्टमना इव ।। २४ ।।\nसानुज्ञाप्य तदा तातं यत्र दग्धो मनोभवः ।\nशम्भुना प्रययौ तत्र गङ्गावतरणं प्रति ।। २५ ।।\nगङ्गावतरणं नाम प्रस्थो हिमवतः स च ।\nहरशून्योऽथ ददृशे काल्या तच्चिन्तया तदा ।। २६ ।।\nयत्र स्थित्वा पुरा शम्भुर्ध्यानवानभवद् भृशम् ।\nतत्र क्षणं तु सा स्थित्वा बभूव विरहार्दिता ।। २७ ।।\nहा हरेति क्षणं तत्र रोदमाना गिरेः सुता ।\nविललापातिदुःखार्ता चिन्ताशोकसमन्विता ।। २८ ।।\nक्षणं विलप्य सा काली स्मृत्वा पूर्वोद्भवं तदा ।\nहार्दं हरस्य सा मोहमवाप कमलेक्षणा ।। २९ ।।\nततश्चिरेण सा मोहं धैर्यात् संस्तभ्य भामिनी ।\nनियमायाभवत्तत्र दीक्षिता हिमवत्- सुता ।। ३० ।।\nप्रथमं नियमस्तस्या बभूव फलभोजनम् ।\nचर्या पञ्चातपा चिन्ता शाम्भवी शाम्भवो जपः ।। ३१ ।।\nयज्ञियैर्दारुभिः शुष्कैश्चतुर्दिक्षु चतुष्कृतम् ।\nवह्निसंस्थापनं ग्रीष्मे तीव्रांशुस्तत्र पञ्चमः ।।३२।\nहस्तान्तरे चतुर्वह्नीन् कृत्वा वैश्वानरेष्टिना ।\nतन्मध्यस्था सूर्यविम्बं वीक्षन्ती वल्कलांशुका ।\nग्रीष्मं निन्ये वह्निमध्ये शिशिरे तोयवासिनी ।। ३३ ।।\nप्रथमं फलभोगेन द्वितीयं तोयभोजनम् ।\nतृतीयं तु स्वयम्पाति- वृक्षपल्लव- भोजनम् ।। ३४।।\nक्रमेण तु तदा पर्णं निरस्य हिमवत् सुता ।\nनिराहारव्रता भूत्वा तपश्चरणखिन्निका ।। ३५ ।।\nआहारे त्यक्तपर्णाभूद्यस्माद्धिमवतः सुता ।\nतेन देवैरपर्णेति कथिता पृथिवीतले ।। ३६ ।।\nपञ्चातपव्रतेनैव तोयानाञ्च प्रवेशनैः ।। ३७।।\nएकपादस्थिता सा तु वसन्ते हिमवत्सुता ।\nषडक्षरं जपन्ती सा चिरं तेपे तपो महत् ।। ३८ ।।\nचीरवल्कलसंवीता जटासङ्घातधारिणी ।\nकृशाङ्गी चिन्तने शक्ता जिगाय तपसा मुनीन् ।। ३९ ।।\nतां तपश्चरणे शक्तां ररक्ष शङ्करः स्वयम् ।\nआप्यायति स्म स तदा भयाद्रक्षति हर्षितः ॥४०॥\nएवं तस्यास्तपस्यन्त्याश्चिन्तयन्त्या महेश्वरम् ।\nत्रीणि वर्षसहस्राणि जग्मुः काल्यास्तपोवने ॥ ४१ ।।\nषट्त्रिवर्षसहस्राणि संस्कृता वीक्षणात् स्वयम् ।\nदैवेन विधिना देवी हरयोग्या तथाभवत् ।।४२।।\nषट्त्रिवर्षसहस्रान्ते यत्र तेपे तपो हरः ।\nतत्र क्षणमथोषित्वा चिन्तयामास भामिनी ॥४३॥\nनियमस्थां महादेवः किं मां जानाति नाधुना ।\nयेनाहं सुचिरं तेन नानुज्ञाता तपोरता ।। ४४ ।।\nलोके नास्त्यत्र गिरिशः किं तत्र मुनिभिः स्तुतः ।\nसर्वज्ञः सर्वगो देवो हरो देवैर्निगद्यते ।। ४५ ।।\nस सर्वगस्तु सर्वज्ञः सर्वात्मा सर्वहृद्गतः ।\nसर्वभूतिप्रदो देवः सर्व भावनभावनः ।। ४६ ।।\nसती च मेनका माता यदि चाहं वृषध्वजे ।\nसानुरक्ता नचान्यस्मिन् स प्रसीदतु शङ्करः ।। ४७ ।।\nयदि नारदवक्त्रोत्थो मन्त्रोऽयं स्यात्षडक्षरः ।\nयदि भक्त्या मया जप्तं हरस्तेन प्रसीदतु ।।४८ ।।\nसत्यं यदि तपस्तप्तं सत्यं चाराधितो हरः ।\nसत्यं भवेद् यदि तपो हरस्तेन प्रसीदतु ।। ४९।।\n।। मार्कण्डेय उवाच ।।\nएवं विचिन्तयन्ती सा वदातिष्ठद्धराश्रमे ।\nअधोमुखी दीनवेशा जटावल्कलमण्डिता ।। ५० ।।\nतदैव ब्राह्मणः कश्चिद् ब्रह्माचारी धृतव्रतः ।\nकृष्णाजिनोत्तरीयेण धृतदण्डकमण्डलुः ।।५१।।\nब्राह्मश्रिया दीप्यमानः स्वर्ण गौरः सुशोभनः ।\nजटाभिः परिवीताभिरुद्रिक्तस्तनुदेहभूत् ।\nउपस्थितस्तदा कालीं शम्भुर्ब्राह्मणरूपधृक् ।।५२।।\nआसाद्य प्रथमं कालीं समाभाष्य तदा द्विजः ।\nज्ञातुं प्रत्यक्षतो रागं श्रोतुमिच्छंश्च तद्वचः ।। ५३ ।।\nवाग्मी विचित्रवाक्येन पप्रच्छ गिरिजां तदा ।।५४।।\n।। ब्राह्मण उवाच ।।\nकां त्वं कस्यासि कल्याणि किमर्थं विजने वने ।\nतपश्चरसि दुर्धर्षं मुनिभिः प्रयतात्मभिः ॥५५॥\nन बाला त्वं नापि वृद्धा तरुणी चातिशोभना ।\nकथं पतिं विनाभीक्ष्णं तपश्चरसि साम्प्रतम् ।। ५६ ।।\nकिंवा तपस्विनी भद्रे कस्यचित् सहचारिणी ।\nतपस्विनः स पुष्पादि समाहर्तुं गतोऽन्यतः ।। ५७ ।।\nएतन्मम समाचक्ष्व यदि गुह्यं भवेन्न ते ।\nयदि ते हृदये मन्युः कच्चिद्वसति सम्प्रति ।\nतदाचक्ष्व समर्थोऽस्मि तमहं चापि वारितुम् ।। ५८ ।।\nइत्युक्ता तेन विप्रेण गिरिजाथ निजां सखीम् ।\nतस्योत्तरप्रदानाय कटाक्षेण न्ययोजयत् ।। ५९।।\nसा सखी विजया तस्या वचनाद् ब्राह्मणं तदा ।\nप्रोवाचेदं यथातथ्यं वीक्षन्ती गिरिजामुखम् ।।६० ।।\n।। विजयोवाच ।।\nएतस्य गिरिराजस्य तनयेयं द्विजोत्तम ।\nख्याता च पार्वतीनाम्ना कालीति च सुशोभना । । ६१ ।।\nऊचे यन्न च केनापि शङ्करं वृषभध्वजम् ।\nवाञ्छन्ती दयितं तीव्रं तपश्चरति वै पतिम् ।।६२।।\nषट्त्रि वर्षसहस्राणि तपस्तपति भामिनी ।\nन शङ्करो गिरिसुतामद्याप्यभ्युपपद्यते ।।६३।।\nशङ्करो गिरिशो देवः सर्वगः परमेश्वरः ।\nइति स्म गद्यते देवैर्मुनिभिश्च तपोधनैः ।।६४।।\nकिमेनां स न जानाति किं सानौ नास्ति वा गिरेः ।\nइति चिन्ताविषण्णेयमद्य नो लभते सुखम् ।।६५।।\nअप्रार्थितस्त्वमनया दयसे यदि वा सुखम् ।\nतदैनां शङ्करेणाद्य त्वं सङ्गमय सुव्रत ।। ६६ ।।\n।। मार्कण्डेय उवाच ।।\nइति तस्या वचः श्रुत्वा ब्रह्मचारी तदा द्विजः ।\nस्मयमान इदं वाक्यं हेलयोवाच पार्वतीम् ।।६७ ।।\n।। ब्राह्मण उवाच ।।\nअमोघदर्शनश्चास्मि हरं चानयितुं क्षमः ।\nकिन्त्वेकं निगदाम्यद्य निश्चितं मन्मतं शृणु ।। ६८ ।।\nजानाम्यहं महादेवं तं वदामि शृणुष्व मे ।\nवृषध्वजो महादेवो भूतिलेपी जटाधरः ।।६९।।\nव्याघ्रचर्मांशुकश्चैकः संवीतो गजकृत्तिना ।\nकपालधारी सर्पौघैः सर्वगात्रेषु वेष्टितः ।।७०॥\nविषदग्धगलस्त्रयक्षो विरूपाक्षो विभीषणः ।\nअव्यक्तजन्मा सततं गृहभोग्यविवर्जितः ।।७१।।\nज्ञातिभिर्बान्धवैर्हीनो भक्ष्यभोज्यविवर्जितः ।\nश्मशानवासी सततं तत्सङ्गपरिवर्जितः ।। ७२ ।।\nगर्जद्भिर्विकटैस्तीक्ष्णैर्भूतोघैः परिवारितः ।\nशृङ्गाररसहीनश्च भार्यापुत्रविवर्जितः ।।७३।।\nकेन वा कारणेन त्वं भर्तारं तं समीहसे ।\nपूर्वं श्रुतं मया चैव तस्यापरमिदं कृतम् ।।७४ ।।\nशृणु ते निगदाम्यद्य यदि ते गृह्ण रोचते ।\nदक्षस्य दुहिता साध्वी सती वृषभवाहनम् ।। ७५ ।।\nवव्रे पतिं पुरा दैवात् सम्भोगपरिवर्जितम् ।\nकपालिजायेति सती दक्षेण परिवर्जिता ।। ७६ ।।\nयज्ञभागप्रदानाय शम्भुश्चापि विवर्जितः ।\nसाथ तेनापमानेन भृशं शोकाकुला सती ।\nतत्याज स्वान् प्रियान् प्राणांस्तया त्यक्तश्च शङ्करः ।।७७।।\nत्वं स्त्रीरत्नं तव पिता राजा निखिलभूभृताम् ।\nतथाविधं पतिं कस्मादुग्रेण तपसेहसे ॥७८॥\nदेवेन्द्रो वा धनेशो वा पवनो वाप्यपांपतिः ।।७९।।\nअग्निर्वाऽन्यः सुरो वापि स्वर्वैद्यावश्विनावपि ।\nविद्याधरो वा गन्धर्वो नागो वा मानुषोऽथवा ॥८०॥\nरूपयौवनसम्पन्नः समस्तगुणसंयुतः ।\nस ते योग्यः पतिः श्रीमानुदारकुलसम्भवः ॥८१ ।।\nयेन त्वं बहुरत्नौघ- पूरितेऽनर्घविस्तृते ।\nमाल्यप्रवरसंयुक्ते धूपचूर्णै: सुवासिते ।।८२।।\nमृद्वास्तरणसंयुक्ते विस्तृते सुमनोहरे ।\nचारुप्रासादगर्भस्थे जाम्बूनदविचित्रिते ।\nशय्यातले समासाद्य स योग्यस्ते भवेत् पतिः ।। ८३ ।।\nएवं ज्ञात्वाऽद्य सुभगे यदि वाञ्छसि शङ्करम् ।\nकिं ते तपोभिः सुतरामहं तं योजये त्वया ।। ८४ ।।\n।। मार्कण्डेय उवाच ।।\nइति श्रुत्वा तदा काली ब्राह्मणस्योत्तरं तदा ।\nमितं तथ्यं जगादैनं ब्राह्मणं कोपसंयुता ।।८५ ।।\n।। काल्युवाच ।।\nन जानासि हरं देवं त्वं जानामीति भाषसे ।\nबहिर्यद् दृश्यते तत्ते कथितं द्विजनन्दन ॥८६ ।।\nयस्य भावं न जानन्ति सेन्द्रा ब्रह्मादयः सुराः ।\nतस्य त्वं विप्रतनय शिशुर्ज्ञास्यसि किं भवम् ।। ८७ ।।\nयच्छुतं भवता नीचवदनाद् भाषितं लघु ।\nइतस्ततस्तु श्रुत्वैव भाषसे त्वं न दृष्टवान् ।। ८८ ।।\nतस्मात् त्वत्तो वरं नाहं वाञ्छये नापि वा पतिम् ।\nअन्यद् वद न च त्वत्तो वाञ्छये हरसङ्गमम् ।।८९।।\nइत्युक्त्वा गिरिजा विप्रमवलोक्य सखीमुखम् ।\nइदमाह तदा काली संशयारूढचेतना ।। ९० ।।\nमहता चिन्तनेनेह तपसाराधितो हरः ।\nतन्ममाग्रे विप्रसुतो निन्दितुं वाक्यमुक्तवान् ।\nतदहं चापनेष्यामि स्तुतिवाक्येन साम्प्रतम् ।।९१ ।।\nमहात्मनां च यो निन्दां शृणोति कुरुतेऽथवा ।। ९२ ।।\nतयोरागः समं पूर्वं मया तातमुखाच्छ्रुतम् ।\nतस्मात्तदपनेष्येऽहं तन्निषेधय विप्रकम् ।। ९३ ।।\nइत्युक्त्वा सा सखीं काली शम्भुसङ्गतमानसा ।\nअघंसंमार्जनायाशु हरं स्तोतुमुपाक्रमत् ।। ९४ ।।\n।। काल्युवाच ।।\nनमः शिवाय शान्ताय कारणत्रयहेतवे ।\nनिवेदयामि चात्मानं त्वं गतिः परमेश्वर ।। ९५ ।।\nविज्ञानसौभाग्यसुहृद्गताय ते प्रपञ्चहीनाय हिरण्यबाहवे ।\nनमोऽस्तु नारायणपद्मसम्भव- प्रधानबीजाय जगद्धिताय ते । । ९६ ।।\nइति स्तुवन्तीं पुनरेव स द्विजस्तदा वचः किञ्चिदुदीरितुं पुनः ।\nसमीक्ष्य कालीमकरोत् सयत्नकं बुद्ध्वा समाचष्ट सखीं गिरे: सुता ।।९७।।\nअयं द्विज: किञ्चन वक्तुमिच्छत्युग्रं हरं चापि न संविदानः ।\nनिन्दन्नहि प्राणहरीं हरस्य निन्दामहं श्रोतुमिह क्षमामि ।।९८।।\nयावद् भूरिवचोऽस्याहं न शृणोम्यधुना सखि ।\nगच्छामि तावद् दूराय समुत्तिष्ठामि मत्प्रिये ।।९९ ।।\nइत्युक्त्वा सा तया सख्या सहिता हिमवत्सुता ।\nप्रतस्थेऽथ समुत्थाय तमुत्सृज्य द्विजं हठात् ।। १०० ।।\nअथ शम्भुनिजं रूपमास्थाय हिमवत्सुताम् ।\nतं समुत्सृज्य गच्छन्तीं हरः स्मेरमुखोऽन्वयात् ।। १०१ ।।\nअहं हरो महादेवो मां संस्तौषि न चाधुना ।\nसम्मुखीभव हे कालि समाश्वासय शाङ्करि ।। १०२ ।।\nइत्युक्त्वा स महादेवो गच्छन्त्याः पुरतो गतः ।\nप्रसार्य हस्तौ काल्यास्तु गतिं तस्या विरोधयन् ।। १०३ ।।\nसा वीक्ष्य शम्भुवदनं तत्क्षणादभवद्धठात् ।\nअधोमुखी तडिद्वातचकितेव गिरे: सुता ।। १०४ ।।\nमन्दाक्षं प्रीतिलज्जाभिः सा जडेव तदाभवत् ।\nवक्तुं च नाशकत् किञ्चिद्विवक्षुरपि भामिनी । । १०५ ।।\nमनोरथानां सिद्ध्या तु सुधाभिरिव पूरितम् ।\nशरीरमभवत्तस्या मुदा पूर्णं द्विजोत्तमाः ।। १०६ ।।\nषट्त्रिवर्षसहस्रैस्तु तपः क्लेशमविन्दत ।\nयत्तं क्षणात् समुत्सृज्य सम्मोदमुदिताभवत् ।। १०७ ।।\nतां च वीक्ष्य तथाभूतां प्रणयाद् वृषभध्वजः ।\nकामेन भस्मरूपेण गात्रस्थेन च मोहितः ।। १०८ ।।\nअथ तां विरहोद्रिक्तः समेत्य वृषभध्वजः ।\nसम्बोधयन्निदं चाटुवचनं प्रोक्तवान् मुदा ।। १०९ ।।\n।। शिव उवाच ।।\nन तु सुन्दरि मां वक्तुं किञ्चनापि त्वमीहसे ।\nतपः क्लेशं स्मरन्ती किं मह्यं कुप्यसि साम्प्रतम् ।। ११० ।।\nअहं च परितप्यामि त्वामृते सुभगे मम ।\nसमयाद् यत् समारब्धं तपस्तप्तुं त्वया समम् ।। १११ । ।\nसानुरक्तोऽथ संस्कृत्य भविष्यामि त्वया प्रिये ।\nअधुना समतीतो मे यः कृतः समयो मया ।। ११२ ।।\nतपसे भवती चापि तपसैव सुसंस्कृता ।\nसंचिन्तनेन जप्येन तीव्रेण तपसा तदा ।\nमूल्येन महता क्रीतो दासोऽहं मां नियोजय ।। ११३ ।।\nत्वदंगानां संस्करणे जटानां च प्रसाधने ।\nप्रमुच्य वल्कल गात्राच्चार्वंशुकनिवेशने । । ११४ ।।\nहारनूपुरकेयूरकाच्यादिपरिधापने ।\nद्रुतं नियोजय शुभे यदि स्नेहोऽस्ति मादृशि ।। ११५ ।।\nनिर्दग्धो योमया कामो भस्मरूपेण मत्तनौ ।\nस्थितो मां प्रतिकृत्येव त्वद दग्धुमिच्छति ।। ११६ ।।\nतस्मादुद्धर मां कामादग्नेरिव मनोहरे ।\nत्वदङ्गामृत दानेन प्रसीद दयिते मम ।। ११७ ।।\n॥ इति श्रीकालिकापुराणे पार्वतीतपोवर्णने त्रिचत्वारिंशोऽध्यायः ॥ ४३ ॥\nकालिका पुराण हिन्दी अनुवाद पढ़ने के लिए देखें-DP Karmakand"
  }
]
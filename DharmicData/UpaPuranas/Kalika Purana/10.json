[
  {
    "text": "कालिकापुराणम् दशमोऽध्यायः सती याचनं\nअथ कालिका पुराण अध्याय १०\n।। मार्कण्डेय उवाच ।।\nअथ सत्या पुनः शुक्लपक्षेऽष्टम्यामुपोषितम् ।\nआश्विने मासि देवेशं पूजयामास भक्तितः ।। १।।\nइति नन्दाव्रते पूर्णे नवम्यां दिनमागतः ।\nतस्यास्तु भक्तिनम्रायाः प्रत्यक्षमभवद्धरः ।।२।।\nप्रत्यक्षतो हरं वीक्ष्य समोदहृदया सती ।\nववन्दे चरणौ तस्य लज्जयावनता नता ।।३।।\nअथ प्राह महादेवः सतीं तद् व्रतधारिणीम् ।\nतामिच्छन्नपि भार्यार्थे तस्याश्चर्यफलप्रदः ।।४।।\n।। ईश्वर उवाच ।।\nअनेन त्वद्व्रतेनाहं प्रीतोऽस्मि दक्षनन्दिनि ।\nवरं वरय दास्यामि यस्तवाभिमतो भवेत् ।।५।।\n।। मार्कण्डेय उवाच ।।\nजानन्नपीह तद्भावं महादेवो जगत्पतिः ।\nऊचेऽथ वरयस्वेति तद्वाक्यश्रवणेच्छया ।।६।।\nसापि त्रपासमाविष्टा नो वक्तुं हृदये स्थितम् ।\nशशाक बालाभीष्टं यल्लज्जयाच्छादितं यत: ।।७।।\nएतस्मिन्नन्तरे कामः साभिप्रायं हरं तदा ।\nवामापरिग्रहे नेत्रवक्त्रव्यापारलिंगितम् ।।८।।\nसम्प्राप्य विवरञ्चापं सन्दधे पुष्पहेतिना ।\nहर्षणेनाथ बाणेन विव्याध हृदये हरम् ।।९।।\nततोऽसौ हर्षितः शम्भुर्वीक्षाञ्चक्रे सतीं मुहुः ।\nविस्मृत्य च परं ब्रह्मचिन्तनं परमेश्वरः ।।१० ॥\nततः पुनर्मोहनेन बाणेनैनं मनोभवः ।\nविव्याध हर्षितः शम्भुर्मोहितश्च तदा भृशम् ।।११।।\nततो यदासौ मोहस्य हर्षस्य च द्विजोत्तमाः ।\nभावं व्यक्तीचकारैष माययापि विमोहितः ।। १२ ।।\nअथ त्रपां स्वां संस्तभ्य यदा प्राह हरं सती ।\nममेष्टं देहि वरद वरमित्यर्थकारकम् ।।१३।।\nतदा वाक्यस्यावसानमनपेक्ष्य वृषध्वजः ।\nभवस्व मम भार्येति प्राह दाक्षायणीं मुहुः ।।१४।।\nएतच्घ्रूत्वा वचस्तस्य साभीष्टफलभावनम् ।\nतूष्णीं तस्थौ प्रमुदिता वरं प्राप्य मनोगतम् ।। १५ ।।\nसकामस्य हरस्याग्रे तत्र सा चारुहासिनी ।\nअकरोन्निजभावांश्च हावानपि द्विजोत्तमाः ।। १६ ।।\nस्वस्य भावान् समादाय शृङ्गाराख्यो रसस्तदा ।\nतयोर्विवेश विप्रेन्द्राः कलहो वा यथोचितम् ।।१७।।\nहरस्य पुरतो रेजे स्निग्धभिन्नाञ्जनप्रभा ।\nचन्द्राभ्यासेऽङ्कलेखेवस्फटिकोज्जवलवर्ष्मणः।। १८ ।।\nअथ सा तमुवाचेदं हरं दाक्षायणी मुहुः ।\nपितुर्मे गोचरीकृत्य मां गृह्णीष्व जगत्पते ।।१९।।\nएवं स्मितं वचो देवी यदोवाच सती तदा ।\nमम भार्या भवेत्यूचे पुनः कामेन मोहितः ।।२०।।\nअथैतद्वीक्ष्य मदनः सरति: ससखो मुदा ।\nयुक्तो वभूव शश्वच्च आत्मानञ्चाभ्यनन्दयन् ।। २१ ।।\nअथ दाक्षायणी शम्भुं समाश्वास्य द्विजोत्तमाः ।\nजगाम मातुरभ्यासं हर्षमोहसमन्विता ।। २२ ।।\nहरोऽपि हिमवत्प्रस्थं प्रविश्य च निजाश्रमम् ।\nदाक्षायणीविप्रलम्भदुःखाद् ध्यानपरोऽभवत् ।।२३।।\nविप्रलब्धोऽपि भूतेशो ब्रह्मावाक्यमथास्मरत् ।\nजायापरिग्रहस्यार्थे यदुक्तं पद्मयोनिना ।। २४ ।।\nस्मृत्यैव ब्रह्मवाक्यस्य पुरा विश्वासतः परम् ।\nचिन्तयामास मनसा ब्रह्माणं वृषभध्वजः ।। २५ ।।\nअथ संचिन्त्यमानोऽसौ परमेष्ठी त्रिशूलिना ।\nपुरस्तात् प्राविशत्तूर्णमिष्टसिद्धिप्रचोदितः ।। २६ ।।\nयत्रायं हिमवत्प्रस्थे विप्रलब्धो हरः स्थितः ।\nसावित्री सहितो ब्रह्मा तत्रैव समुपस्थितः ।। २७।।\nअथ तं वीक्ष्य धातारं सावित्रीसहितं हरः ।\nसोत्सुको विप्रलब्धश्च सत्यर्थे तमुवाच ह ।। २८ ।।\n।। ईश्वर उवाच ।।\nब्रह्मन् विश्वार्थतो दारपरिग्रहकृत च यत् ।\nत्वमात्थ तत्सार्थमिव प्रतिभाति ममाधुना ।। २९ ।।\nअहमाराधितो भक्त्या दाक्षायण्यातिभक्तितः ।\nतस्या वरमहं दातुं यदायातः प्रपूजितः ।। ३० ।।\nतत्सकाशे तदा कामो मां विव्याध महेषुभिः ।\nमायया मोहितश्चाहं तत्प्रतीकारमञ्जसा ।\nन शक्तः कर्तुमभितः पुराहं कमलासन ।।३१।।\nतस्याश्च वाञ्छितं ब्रह्मन्नेतदेव मयेक्षितम् ।\nयदहं स्यां विभो भर्ता व्रतभक्तिमुदायुतः ।।३२।।\nतस्मात्त्वं कुरु विश्वार्थे मदर्थे च प्रजापते ।\nदक्षो यथा मामामन्त्र्य सुतां दाता तथाद्भुतम् ।।३३।।\nगच्छ त्वं दक्षभवनं कथयस्व वचो मम ।\nयथा सतीवियोगस्य भंग: स्यात् त्वं तथा कुरु ।। ३४ ।।\n।। मार्कण्डेय उवाच ।।\nइत्युदीर्य महादेव: सकाशेऽस्य प्रजापतेः ।\nसावित्रीं वीक्ष्य सत्यास्तु विप्रयोगो व्यवर्द्धत ।। ३५ ।।\nतं समाभाष्य लोकेशः कृतकृत्यो मुदान्वितः ।\nइदं जगाद जगतां हितं पथ्यं च धूर्जटेः ।। ३६ ।।\n।। ब्रह्मोवाच ।।\nयदात्थ भगवच्छम्भो तद्विश्वार्यं सुनिश्चितम् ।\nनास्त्येव भवतः स्वार्थो ममापि वृषभध्वज ।। ३७।।\nसुताञ्च तुभ्यं दक्षस्तु स्वयमेव प्रदास्यति ।\nअहञ्चापि वदिष्यामि त्वद्वाक्यं तत्समक्षतः ।। ३८।।\n।। मार्कण्डेय उवाच ।।\nइत्युदीर्य महादेवं ब्रह्मा लोकपितामहः ।\nजगाम दक्षनिलयं स्यन्दनेनातिवेगिना ।। ३९ ।।\nअथ दक्षोऽपि वृत्तान्तं सर्वं श्रुत्वा सतीमुखात् ।\nचिन्तयामास देयेयं मत्सुता शम्भवे कथम् ।।४०।।\nआगतोऽपि महादेवः प्रसन्नः सञ्जगाम ह ।\nपुनरेव कथं सोऽपि सुतार्थेऽत्यर्थमीप्सितः ।।४१।।\nप्रस्थाप्यो वा मया तस्य दूतो निकटमञ्जसा ।\nनैतद्योग्यं न गृह्णीयाद् यद्येनां विभुरात्मने ।।४२।।\nअथवा पूजयिष्यामि तमेव वृषभध्वजम् ।\nमदीयतनयाभर्ता स्वयमेव यथा भवेत् ।।४३।।\nतथैव पूजित: सोऽपि वाञ्छन्त्यातिप्रयत्नतः ।\nशम्भुर्भवतु मद्भर्तेत्येवं दत्तञ्च तेन तत् ।। ४४ ।।\nइति चिन्तयतस्तस्य दक्षस्य पुरतो विधिः ।\nउपस्थितो हंसरथः सावित्रीसहितस्तदा ।। ४५ ।।\nतं दृष्ट्वा वेधसं दक्षः प्रणम्यावनतः स्थितः ।\nआसनञ्च ददौ तस्मै समाभाष्य यथोचितम् ।।४६ ।।\nततस्तं सर्वलोकेशं तत्रागमनकारणम् ।\nदक्षः पप्रच्छ विप्रेन्द्राश्चिन्ताविष्टोऽपि हर्षितः ।। ४७ ।।\n।। दक्ष उवाच ॥\nतवात्रागमने हेतुं कथयस्व जगद्गुरो ।\nपुत्रस्नेहात् कार्यवशादथवाश्रममागतः ।।४८ ॥\n।। मार्कण्डेय उवाच ।।\nइति पृष्ट: सुरश्रेष्ठो दक्षेण सुमहात्मना ।\nप्रहसन्नब्रवीद्वाक्यं मोदयंस्तं प्रजापतिम् ।।४९।।\n।। ब्रह्मोवाच ।।\nशृणु दक्ष यदर्थं ते समीपमहमागतः ।\nतल्लोकस्य हितं पथ्यं भवतोऽपि तदीप्सितम् ॥५०॥\nतव पुत्र्या समाराध्य महादेवं जगत्पतिम् ।\nयो वरः प्रार्थितः सोऽद्य स्वयमेवागतो गृहम् ।। ५१ ।।\nशम्भुना तव पुत्र्यर्थे त्वत्सकाशमहं पुनः ।\nप्रस्थापितोऽस्मि यत् कृत्यं श्रेयस्तदवधारय ।।५२।।\nवरं दातुं यदायातस्तावत्प्रभृति शङ्करः ।\nतत्सुताविप्रयोगेण न शर्म लभतेऽञ्जसा ।। ५३ ।।\nलब्धच्छिद्रोऽपि मदनो निचखान तदा भृशम् ।\nसर्वैः पुष्पकरैर्बाणैरेकदैव जगत्प्रभुम् ।।५४।।\nस बाणविद्वः कामेन परित्यज्यात्मचिन्तनम् ।\nसतीं विचिन्तयन्नास्ते व्याकुलः प्राकृतो यथा ।। ५५ ।।\nविस्मृत्य प्रस्तुतां वाणीं गणाग्रे विप्रयोगतः ।\nक्व सतीत्येव गिरिशो भाषतेऽन्यकृतावपि ।। ५६ ।।\nमया यद्वाञ्छितं पूर्वं त्वया च मदनेन च ।\nमरीच्याद्यैर्मुनिवरैस्तत् सिद्धमधुना सुत ।।५७।।\nत्वत्पुत्र्याराधितः शम्भुः सोऽपि तस्या विचिन्तनात् ।\nअनुमोदयितुं प्रेप्सुर्वर्तते हिमवद्गतौ ।।५८।।\nयथा नानाविधैर्भावैः सत्या नन्दाव्रतेन च ।\nशम्भुराराधितस्तेन तथैवाराध्यते सती ।। ५९ ।।\nतस्मात्त्वं दक्ष तनयां शम्भ्वर्थे परिकल्पिताम् ।\nतस्मै देह्यविलम्बेन तेन कृतकृत्यता ।। ६० ।।\nअहं तमानयिष्यामि नारदेन त्वदालयम् ।\nतस्मै त्वमेनां संयच्छ तदर्थे परिकल्पिताम् ।।६१ ।।\n।। मार्कण्डेय उवाच ।।\nएवमेवेति दक्षस्तमुवाच परमेष्ठिनम् ।\nविधिश्च गतवांस्तत्र गिरिशो यत्र संस्थितः ।।६२।।\nगते ब्रह्मणि दक्षोऽपि सदारतनयो मुदा ।\nअभवत् पूर्णदेहस्तु पीयूषैरिव पूरितः ।।६३।।\nअथ ब्रह्मापि मोदेन प्रसन्नः कमलासनः ।\nआससाद महादेवं हिमवद्गिरिसंस्थितम् ।। ६४ ।।\nतं वीक्ष्य लोकस्रष्टारमायान्तं वृषभध्वजः ।\nमनसा संशयं चक्रे सतीप्राप्तौ मुहुर्मुहुः ।।६५ ।।\nअथ दूरान्महादेवो लोकेशं सामसंयुतम् ।\nउवाच मदनोन्माथः विधिं स स्मरमानसः ।। ६६ ।।\n।। ईश्वर उवाच ।।\nकिमवोचत् सुरश्रेष्ठ सत्यर्थे त्वत्सुतः स्वयम् ।\nकथयस्व यथास्वान्तं मन्मथेन न दीर्यते ।। ६७ ।।\nबाधमानो विप्रयोगो मामेव च सतीमृते ।\nअभिहन्ति सुरश्रेष्ठ त्यक्त्वान्यान् प्राणधारिणः ।।६८।।\nसतीति सततं वेद्मि ब्रह्मन् कार्यान्तरेऽप्यहम् ।\nसा यथा हि मया प्राप्या तद्विधत्स्व तथा द्रुतम् ।।६९।।\n।। ब्रह्मोवाच ।।\nसत्यर्थे यन्ममसुतो वदति स्म वृषध्वज ।\nतच्छृणुष्व निजं साध्यं सिद्धमित्यवधारय ।।७० ।।\nदेया तस्मै मया पुत्री तदर्थे परिकल्पिता ।\nममापीष्टमिदं कर्म त्वद्वाक्यादधिकं पुनः ।।७१।।\nमत्पुत्त्र्याराधितः शम्भुरेतदर्थे स्वयं पुनः ।\nसोऽप्यन्विच्छति तां यस्मात्तस्माद्देया मया हरे ।।७२।।\nशुभे लग्ने मुहूर्ते च समागच्छतु मेऽन्तिकम् ।\nतदा दास्यामि तनयां भिक्षार्थे शम्भवे विधे ।।७३ ।।\nइत्यवोचन्मुदा दक्षस्तस्मात्त्वं वृषभध्वज ।\nशुभे मुहूर्ते तद्वेश्म गच्छ तामनुयाचितुम् ।।७४ ।।\n।। ईश्वर उवाच ।।\nगमिष्ये भवता सार्द्ध नारदेन महात्मना ।\nद्रुतमेव जगत्पूज्य तस्मात्त्वन्नारदं स्मर ।।७५।।\nमरीच्यादीन् दश तथा मानसानपि संस्मर ।\nतैः सार्द्ध दक्षनिलयं गमिष्येऽहं गणैः सह ।।७६ ।।\nततः स्मृतास्ते कमलासनेन सनारदा ब्रह्मसुता मनोजवाः ।\nसमागता यत्र हरो विधिश्च तत्रागताः काममवेत्य चिन्ताम् ।।७७।।\n॥ श्रीकालिकापुराणे सतीयाचनं नाम दशमोऽध्यायः ॥ १० ॥"
  }
]
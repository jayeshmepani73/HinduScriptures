[
  {
    "text": "।।ऋषय ऊचुः।।\nसंक्षेपतः सदाचारो विशेषो राजनीतिषु।\nश्रुतस्त्वद्वचनादौर्वः सगराय यथोक्तवान्।। ८९.१ ।।"
  },
  {
    "text": "विष्णुधर्मोत्तरे तन्त्रे बाहुल्यं सर्वतः पुनः।\nद्रष्टव्यस्तु सराचारो द्रष्टव्यास्ते प्रसादतः।। ८९.२ ।।"
  },
  {
    "text": "भूयो नः संशयो योऽस्ति तदनुक्तं त्वया पुरा।\nछिन्धि विप्रेन्द्र पृच्छामः परं कौतूहलं हि नः।। ८९.३ ।।"
  },
  {
    "text": "अपुत्रस्य गतिर्नास्ति श्रूयते वेदलोकयोः।\nवेतालभैरवौ यातौ पुरा वै तपसे गिरिम्।। ८९.४ ।।"
  },
  {
    "text": "पूर्वस्त्वकृतदरौ तौ तयोः पुत्रा न च श्रुताः।\nन जाता अथवा जाता यदि नाना द्विजोत्तम।\nतेषां तु सम्यगिच्छामि श्रोतुं स स्थानमुत्तमम्।। ८९.५ ।।"
  },
  {
    "text": "।।मार्कण्डेय उवाच।।\nअपुत्रस्य गतिर्नास्ति निश्चितं चेति सत्तमाः।\nस्वपुत्रैर्भ्रातृपुत्रैर्वा पुत्रवन्तो हि स्वर्गताः।। ८९.६ ।।"
  },
  {
    "text": "जातापत्यौ च तौ विप्रा धीरौ वेतालभैरवौ।\nतयोर्वंशान् प्रवक्ष्यामि श्रृण्वन्तु च महर्षयः।। ८९.७ ।।"
  },
  {
    "text": "सम्यक् सिद्धिमवाप्यैव यदा वेतालभैरवौ।\nहरस्य मन्दिरं प्राप्तौ कैलासं प्रतिहर्षितौ।। ८९.८ ।।"
  },
  {
    "text": "तदा हरस्य वचनान्नन्दी तौ रहसि द्वजाः।\nप्राहेदं वचनं तथ्यं सान्त्वयन्निवं बोधकृत्।। ८९.९ ।।"
  },
  {
    "text": "।।नन्द्युवाच।।\nअपुत्रौ पूत्रजनने भवन्तौ शङ्करात्मजौ।\nयततां जातपुत्रस्य सर्वत्र सुलभा गतिः।। ८९.१० ।।"
  },
  {
    "text": "पुन्नाम नरकं पुत्रविहीनः परिपश्यति।\nन तपोभिर्न धर्मेण तन्मोचयितुमीश्वरः।। ८९.११ ।।"
  },
  {
    "text": "केवलात् पुत्रजननात् तस्मान्मोक्षः प्रजायते।\nतदुत्पादयतां पुत्रं भवन्तौ देवयोनिषु।। ८९.१२ ।।"
  },
  {
    "text": "अमर्त्यता तु युवयोः क्षोरपानादजायत।\nकात्यायन्यास्ततः पुत्रानमर्त्याः स्वसमा यतः।। ८९.१३ ।।"
  },
  {
    "text": "तस्माद् यथा तथा पुत्रानुत्पाद्य सुरयोनिषु।\nप्रियौ भवन्तौ शिवयोर्भवनं न चिरादिति।। ८९.१४ ।।"
  },
  {
    "text": "।।मार्कण्डेय उवाच।।\nतस्येति वचनं श्रुत्वा नन्दिनः प्रीतमानसौ।\nएवमेव करिष्यावो नन्दिनं चेत्यभाषताम्।। ८९.१५ ।।"
  },
  {
    "text": "ततस्तौ सततं कृत्वा नन्दिनौ वचनं हृदि।\nअचेष्टतां स्वपुत्रार्थे व्रजन्तौ तावितस्ततः।। ८९.१६ ।।"
  },
  {
    "text": "अथैकदा भैरवोऽसौ उर्वशीमप्सरोवराम्।\nहिमवत्-पर्वतप्रस्थे ददर्श सुमनोहराम्।। ८९.१७ ।।"
  },
  {
    "text": "अथ तां कामुको भूत्वा ययाचे सुरतोत्सवम्।\nवेश्याभावाच्च सुप्रीता सा यथेच्छमुवाच तम्।। ८९.१८ ।।"
  },
  {
    "text": "ततस्तस्यां भैरवस्तु चकार सुरतोत्सवम्।\nप्रीतायामुर्वशीदेव्यां सुप्रीतोऽभूच्च केलिभिः।। ८९.१९ ।।"
  },
  {
    "text": "सुप्रीतायामथोर्वश्यां तेजोंभिर्भैरवस्य तु।\nसद्योजातोऽभवत् पुत्रो बालसूर्यसमप्रभः।। ८९.२० ।।"
  },
  {
    "text": "तं तु पुत्र परित्यज्य ययौ स्वस्थानमुर्वशी।\nआदाय तनयं पश्चाद् भैरवः स्वपदं ययौ।। ८९.२१ ।।"
  },
  {
    "text": "संस्कृत्य तनयं तं तु भैरवो मोदसंयुतः।\nसुवेशमिति तन्नाम चकार सगणाधिपः।। ८९.२२ ।।"
  },
  {
    "text": "अथ तं जातवयसं शक्रसूर्यसमप्रभम्।\nविद्याधराधिपत्ये कु सुवेशमभ्यषेचयत्।। ८९.२३ ।।"
  },
  {
    "text": "स तु विद्याधराध्यक्षस्तनयामतिसुन्दरीम्।\nयेमे गन्धर्वराजस्य धृतराष्ट्राह्वयस्य च।। ८९.२४ ।।"
  },
  {
    "text": "तस्यां तस्य सुतो जज्ञे रुरुर्न्नाम मनोहरः।\nरुरोस्तु तनयो बाहुर्मैनाक्यामभ्यजायत।। ८९.२५ ।।"
  },
  {
    "text": "बाहोस्तु पुत्राश्चत्वारस्तपनोऽङ्गद ईश्वरः।\nकुमुदोऽभूत् कनीयांस्तु चार्वत्यां तु मनोहरः।। ८९.२६ ।।"
  },
  {
    "text": "कुमदस्य सुतो जज्ञे देवसेनो महाबलः।\nस देवसेनः पृथिवीमवतीर्य मनोहरः।। ८९.२७ ।।"
  },
  {
    "text": "मान्धातुर्यौ वनाश्वस्य तनयां केशिनीं मुहुः।\nवरयामास भार्यार्थे मृद्वङ्गीमप्सरः समाम्।। ८९.२८ ।।"
  },
  {
    "text": "यौवनाश्वोऽपि मान्धाता शक्रस्य वचनाद् ददौ।\nकेशिनीं तनयां स्वीयां देवसेनाय वाञ्छया।। ८९.२९ ।।"
  },
  {
    "text": "केशिनीमुपयम्या देवसेनस्तया सह।\nवाराणस्यां शम्भुपुर्यां हरमाराधयच्छिवम्।। ८९.३० ।।"
  },
  {
    "text": "आराधितो हरः प्रीतस्तस्येष्टं प्रददौ वरम्।\nसोऽप्याददे हरात् तस्मादिष्टमेव वरत्रयम्।। ८९.३१ ।।"
  },
  {
    "text": "यावच्च सूर्यो भविता तावत् स्थास्यति संततिः।\nअस्यामेव नगय्र्यां ये मद्वंशस्यापि राजता।। ८९.३२ ।।"
  },
  {
    "text": "प्रसन्नो मम वंशे त्वं नित्यमेव भविष्यसि।\nइत्यादाय वरं सोऽपि देवसेनो महाकृती।। ८९.३३ ।।"
  },
  {
    "text": "शङ्करस्य प्रसादेन चिरं तां बुभुजे पुरीम्।\nदेवसेनोऽथ केशिन्यां जनयामास पुत्रकान्।। ८९.३४ ।।"
  },
  {
    "text": "यूयं शृणुत सप्तैतान्नामतः कीर्तितांस्तथा।\nसुमना वसुदानश्च ऋतुघृग् यवनः कृती।। ८९.३५ ।।"
  },
  {
    "text": "नीलो विवेकी ह्येते वै सर्वशास्त्रविशारदाः।\nसर्वे वंशकराः पुत्रा देवसेनस्य सत्तमाः।। ८९.३६ ।।"
  },
  {
    "text": "अथ काले तु संप्राप्ते देवसेनोऽपि भार्यया।\nपुत्रेष राज्यं निःक्षिप्य यातो विद्याधरक्षयम्।। ८९.३७ ।।"
  },
  {
    "text": "ततस्ते तस्य तनयाः कृत्वा सुतनसं नृपम्।\nवसुदानादयः सर्वे बुभुजुश्चोत्तमां श्रियम्।। ८९.३८ ।।"
  },
  {
    "text": "जाताः सुमनसः पुत्रास्त्रयः शूरा महाबलाः।\nसुमतिश्च विरूपश्च सत्यः शास्त्रार्थपारगाः।। ८९.३९ ।।"
  },
  {
    "text": "सुमतेरभवत् कन्या सुतः सत्यस्य डिण्डिमः।\nविरूपस्याभवद् गाधर्गाधेर्मित्रोऽभवत् सुतः।। ८९.४० ।।"
  },
  {
    "text": "तेषां कल्पोऽभवद्राजा कल्पातु तु विजयोऽभवत्।\nयो विजित्य क्षितिं सर्वां पार्थिवान् भूरितेजसः।। ८९.४१ ।।"
  },
  {
    "text": "शक्रस्यानुमते चक्रे खाण्डवं शतयोजनम्।\nयत् सव्यसाची ह्यदहत् पाण्डुपुत्रः प्रतापवान्।\nआवहत् परमां प्रीतिं ज्वलनस्य महात्मनः।। ८९.४२ ।।"
  },
  {
    "text": "।।ऋषय ऊचु:।।\nकथं स खाण्डवं चक्रे विजयः शतयोजनम्।\nतद् वयं श्रोतुमिच्छामः कथयस्य तपोधन।। ८९.४३ ।।"
  },
  {
    "text": "।।मार्कण्डेय उवाच।।\nसोमवंशेऽभवद्राजा महाबलपराक्रमः।\nधीरः सुदर्शनो नाम चारुरूपः प्रतापवान्।। ८९.४४ ।।"
  },
  {
    "text": "स वै हिमवतो नातिदूरे भङ्क्त्वा महावनम्।\nसिंहान् व्याघ्रान् समुत्सार्य क्वचिच्चापि तपोधनान्।। ८९.४५ ।।"
  },
  {
    "text": "खाण्डवीं नाम नगरीमकरीत् तत्र शोभनाम्।\nत्रिंशद्योजन विस्तीर्णामायतां शतयोजनाम्।। ८९.४६ ।।"
  },
  {
    "text": "उच्चप्राकारसंयुक्तां साट्टालम्बुदतोरणाम्।\nनिम्नाभिरतिदीर्घाभिः परिखाभिः समावृताम्।। ८९.४७ ।।"
  },
  {
    "text": "अघृष्यामपरैर्वीरैर्नानाजनसमावृताम्।\nदीर्घिकाभिश्चोपवनैर्बहुभिश्चाप्सरोगणैः।। ८९.४८ ।।"
  },
  {
    "text": "आकीर्णां च तथारामैरुत्तमैरपि मानवैः।\nसोत्सवाः सततं यत्र जना देवान् दिवि स्थितान्।। ८९.४९ ।।"
  },
  {
    "text": "स्पर्धन्ते स्म मुदा युक्ता आद्या-भोगसमन्विताः।\nस वै सुदर्शनो राजा खात्वा भूमिं विदार्य च।। ८९.५० ।।"
  },
  {
    "text": "गङ्गां कनखलां देवीं वाहयामास खाण्डवीम्।\nसंप्लाव्याखाण्डवीमध्यं तेन खातैश्च वर्त्मभिः।। ८९.५१ ।।"
  },
  {
    "text": "वक्रानुवक्रगा भूत्वा याति सीतां नदीं प्रति।\nस जित्वा सकलान् भूपान् वित्तान्याहृदय भूरिशः।। ८९.५२ ।।"
  },
  {
    "text": "वशीचकार खाण्डव्यां मध्ये रत्नैरनेकशः।\nअन्येषां नगरेभ्यस्तु जनानानीय भूपतिः।। ८९.५३ ।।"
  },
  {
    "text": "खाण्डव्यां वासयामास हठादपि सुदर्शनः।\nदेवदानवगन्धर्वाञ् जित्वा जित्वा युधा कृती।। ८९.५४ ।।"
  },
  {
    "text": "देववृक्षं देवरत्नं देवीं चापि तथौषधिम्।\nखाण्डव्यां रोपयामास स भूपालः सुदर्शनः।। ८९.५५ ।।"
  },
  {
    "text": "विष्णुस्तोऽपि वै विष्णुर्नृपतिं तं सुदर्शनम्।\nकृतापकारं च बहुधा देवानां च तथा नृणाम्।। ८९.५६ ।।"
  },
  {
    "text": "वाराणसीपतिं वीरं विजयं जयशालिनम्।\nयुद्धाय कृतसाचिव्यं तद्वैरे समयोजयत्।। ८९.५७ ।।"
  },
  {
    "text": "विजयो विवरं प्राप्य महाबलपराक्रमः।\nसुदर्शनस्य नृपतेरवस्कन्दमथाकरोत्।। ८९.५८ ।।"
  },
  {
    "text": "नासहत् स ह्यवस्कन्दं विजयस्य सुदर्शनः।\nचतुरङ्गबलेनाशु युद्धायाभिमुखोऽभवत्।। ८९.५९ ।।"
  },
  {
    "text": "विजयो रथमारुह्य नियोज्य चतुरङ्गिणीम्।\nततः सुदर्शनं योद्धुं सम्मुखोऽभवदञ्जसा।। ८९.६० ।।"
  },
  {
    "text": "तदा महायुद्धमासीद्विजयेन महात्मना।\nसुदर्शनस्य नृपतेर्वृत्रवासवयोर्यथा।। ८९.६१ ।।"
  },
  {
    "text": "सुदर्शनस्य सेनानां रुमण्वान्नाम वीर्यवान्।\nकांचनं रथमारुह्य विजयसंमुखोऽभ्ययात्।। ८९.६२ ।।"
  },
  {
    "text": "अक्षौहिण्यस्तु सप्तास्य परिवार्य समन्ततः।\nव्यधमत्तां शत्रिसेनां यावतीमुद्यतायुधः।। ८९.६३ ।।"
  },
  {
    "text": "विजयस्य च सेनानीः सञ्जयः स रिपुञ्जयः।\nनागानीकेन जग्राह रुमण्वन्तं ससैनिकम्।। ८९.६४ ।।"
  },
  {
    "text": "तयोर्महदभूद् युद्धं सेनान्योर्वीरयोर्महत्।\nववर्ष शरवर्षेण रुमण्वानथ संजयम्।। ८९.६५ ।।"
  },
  {
    "text": "कुर्वंश्चापि महानादं गजं दृष्ट्वैव केशरी।\nरुमण्वानथ विशत्या बा णैर्विध्वाथ सञ्जयम्।। ८९.६६ ।।"
  },
  {
    "text": "क्षुरप्रेण धनुस्तस्य चिच्छेद कृतहस्तवत।\nसोऽपि कार्मुकमादाय तदाऽन्यत् संजयस्त्रिभिः।। ८९.६७ ।।"
  },
  {
    "text": "बाणैर्विव्याध भल्लेन धनुश्चिच्छेद तत्क्षणात्।\nशतान्यष्टौ च नागानां सहस्राणि च पंचषट्।। ८९.६८ ।।"
  },
  {
    "text": "पत्तीनां वाजिनां त्रीणि सहस्राणि समन्ततः।\nसंजयो निर्जघानाशु बाणवर्षैः सुदारुणैः।। ८९.६९ ।।"
  },
  {
    "text": "अथान्यद् धनुरादाय रुमण्वान् कुपितो भृशम्।\nभल्लेन सारथेरस्य शिरः कायादपाहरत्।। ८९.७० ।।"
  },
  {
    "text": "हयांश्चास्य चतुर्भिंस्तु बाणैर्निन्ये यमक्षयम्।\nचतुरः पंचभिर्बाणैरविध्यच्चापि शञ्जयम्।। ८९.७१ ।।"
  },
  {
    "text": "संजयोऽप्यतिवेगेन गदामादाय तत् क्षणात्।\nअवतीर्य रथोपस्थाद्रुमण्वन्तमधावत।। ८९.७२ ।।"
  },
  {
    "text": "स धावन्तं सञ्जयं तं रुमण्वान् द्रुतहस्तवत्।\nशरवर्षेण सञ्छाद्य वारयामास संजयम्।। ८९.७३ ।।"
  },
  {
    "text": "गदाया भ्रामणेनासौ निवार्य शरवर्षणम्।\nआससाद रुमण्वन्तं केसरीव महागजम्।। ८९.७४ ।।"
  },
  {
    "text": "आसाद्य तां गदां गुर्वीमाविध्यातीव सञ्जयः।\nएकेनैव प्रहारेण सरथं तं व्यपोथयत्।। ८९.७५ ।।"
  },
  {
    "text": "स पपात महावीरः पृथिव्यां गदया हतः।\nवज्रहतो यथा शालः प्रफुल्लो वनमध्यगः।। ८९.७६ ।।"
  },
  {
    "text": "रुमण्वन्तं निपतितं दृष्ट्वा राजा सुदर्शनः।\nशोक-कोपसमाविष्टः सधूम इव पावकः।। ८९.७७ ।।"
  },
  {
    "text": "जज्वालाकुलदेहोऽपि क्रोधेनातीव संयुतः।\nआरुह्य जवनैरश्वैर्युक्तं वैयाघ्रकृत्तिना।। ८९.७८ ।।"
  },
  {
    "text": "रथं कांचन-चित्रांगं सिंहध्वज-विभूषितम्।\nआमुक्तो धनुरादाय विस्फार्य च पुनः पुनः।। ८९.७९ ।।"
  },
  {
    "text": "ससैन्यः सञ्जयं राजा समाद्रवत वेगवान्।\nअथास्य निशितैः शस्त्रैः सेनामग्रगतां भृशम्।। ८९.८० ।।"
  },
  {
    "text": "न्यहनत् सकलां राजा मृगानिव मृगाधिपः।\nएकामक्षौहिणीमग्रगामिनीं विपुलौजसाम्।। ८९.८१ ।।"
  },
  {
    "text": "क्रोशद्वयेन न्यहनत् तामंसीव दिवाकरः।\nहत्वा चाक्षोहिणीमेकामासाद्य संजयं नृपः।। ८९.८२ ।।"
  },
  {
    "text": "बाणैः षष्ट्वा तु विव्याध ध्वजमेकेन चिच्छिदे।\nसंजयोऽप्यथ विंशत्या हृदि विद्ध्वा सुदर्शनम्।। ८९.८३ ।।"
  },
  {
    "text": "ललाटे त्वेकबाणेन प्राविध्यत् कृतहस्तवत्।\nक्षुरप्रेणास्य कोदण्डं छित्त्वा राज्ञः प्रतापवान्।। ८९.८४ ।।"
  },
  {
    "text": "सारथिं दशभिर्बाणैः पुनर्विव्याध सञ्जयः।\nकोदण्डमन्यमादाय तदा राजा सुदर्शनः।। ८९.८५ ।।"
  },
  {
    "text": "शरवर्षेण तीव्रेण ववर्षातीव सञ्जयम्।\nतयोर्महद्भूद् युद्धं मुनिविस्मयकारकम्।। ८९.८६ ।।"
  },
  {
    "text": "शस्त्रैरस्त्रैर्भृशं तीक्ष्णैर्बलिवासवयोरिव।\nततः सुदर्शनो राजा भल्लेनास्य दृढं धनुः।। ८९.८७ ।।"
  },
  {
    "text": "चिच्छेद सारथिं चास्य जघान निशितैः शरैः।\nस्वयं संयम्य वाहान् स सञ्जयः परवीरहा।। ८९.८८ ।।"
  },
  {
    "text": "धनुरन्यत् समादाय परिवार्य सुदर्शनम्।\nविव्याध दशभिर्बाणैर्धनुरप्यच्छिनद् दृढम्।। ८९.८९ ।।"
  },
  {
    "text": "शरासनान्तरं राजा समादाय सुदर्शनः।\nसञ्जयस्य चतुर्वाहाञ्छरैर्निन्ये यमक्षयम्।। ८९.९० ।।"
  },
  {
    "text": "मुष्टौ धनुश्च चिच्छेद तं च विव्याध पंचभिः।\nविरथश्छिन्नवाहश्च सञ्जयः खड्गचर्मणी।। ८९.९१ ।।"
  },
  {
    "text": "आदाय सम्मुखं राज्ञोऽभ्यद्रवत् कुपितो भृशम्।\nतस्य चापं ततः खड्गं क्षुरप्रेण सुदर्शनः।। ८९.९२ ।।"
  },
  {
    "text": "द्विधा चिच्छेद भल्लेन चर्म चाप्यच्छिनत्तदा।\nअथ द्रुतं तदोपेत्य सञ्ञयः स्यन्दनोत्तमम्।। ८९.९३ ।।"
  },
  {
    "text": "सुदर्शनस्य सूतं तु कराभ्यां पातयत् क्षितौ।\nरथाभ्याशे गतस्यास्य सञ्जयस्य सुदर्शनः।। ८९.९४ ।।"
  },
  {
    "text": "शिरश्चिच्छेद खड्गेन ततोऽसौ न्यपतद् भुवि।\nस पपात तदा तस्य रथाभ्याशे महाबलः।। ८९.९५ ।।"
  },
  {
    "text": "कृत्तः परशुनाऽरण्ये पुष्पितः शालवृक्षवत्।\nसञ्जयं पतितं दृष्ट्वा विजयः क्रोधमूर्च्छितः।। ८९.९६ ।।"
  },
  {
    "text": "महता शङ्खनादेन नादयंस्तु नभःस्थलम्।\nरथेन स्वर्णचित्रेण व्याघ्रचर्मविराजिना।। ८९.९७ ।।"
  },
  {
    "text": "केतुना वृषभेणाथ योजनार्धोच्छ्रितेन च।\nनादयन् ककुभः सर्वा रथौघपरिवेष्टितः।। ८९.९८ ।।"
  },
  {
    "text": "विमुञ्चञ्छरवर्षाणि ससाद च सुदर्शनम्।\nआसाद्य तं नृपं भूपो विजयः परवीरहा।। ८९.९९ ।।"
  },
  {
    "text": "हृदि विद्ध्वा त्रिभिर्बाणैस्तिष्ठतिष्ठेति चाब्रवीत्।\nसुदर्शनोऽपि विजयं नदन्तं कुंजरोपमम्।। ८९.१०० ।।"
  },
  {
    "text": "दशभिर्निशितैर्बाणैर्विद्ध्वा चिच्छेद तद्धनुः।\nअथैनं छिन्नधन्वानं जत्रुदेशे त्रिभिः शरैः।। ८९.१०१ ।।"
  },
  {
    "text": "निर्भिद्याथ महानादं ननाद स सुदर्शनः।\nसोऽन्यद्धनुः समादाय कंकपत्रैस्त्रिभिः शरैः।। ८९.१०२ ।।"
  },
  {
    "text": "विव्याध हृदये वीरो विजयोऽपि सुदर्शनम्।\nततस्तन्नृपमुद्दिश्य महाशक्तिं सुदीपिताम्।। ८९.१०३ ।।"
  },
  {
    "text": "नागकन्यां कोपयुक्तां लेलिहानामिवातुलाम्।\nस्वर्णदण्डां सुतीक्ष्णाग्रां तैलधौतां सुनिर्मलाम्।। ८९.१०४ ।।"
  },
  {
    "text": "समुद्यम्याथाचिक्षेप विजयः शात्रवं प्रति।\nसुदर्शनस्य हृदयं सा शक्तिः प्रविवेश ह।। ८९.१०५ ।।"
  },
  {
    "text": "स विह्वलो रथोपस्थे ह्यधोवक्त्र उपाविशत्।\nतस्मिन् मोह-समापन्ने नृपतौ च सुदर्शने।। ८९.१०६ ।।"
  },
  {
    "text": "तस्याग्रतस्तथा पार्श्वे ये स्थितास्तत्र सैनिकाः।\nतान् सर्वानहनद्राजा क्षणमात्राद् द्विजोत्तमाः।। ८९.१०७ ।।"
  },
  {
    "text": "रथान् दशसहस्राणि तावन्त्येव च दन्तिनाम्।\nपंचविंशहस्राणि वाजिनां च तरस्विनाम्।। ८९.१०८ ।।"
  },
  {
    "text": "लक्षद्वयं तु पत्तीनां क्षणमात्रादपोथयत्।\nस तु लब्ध्वा ततः संज्ञां धनुरादाय वै दृढम्।। ८९.१०९ ।।"
  },
  {
    "text": "शरवर्षेण विजयं ववर्ष स सुदर्शनः।\nनिवार्य शरवर्षेण विजयं तु सुदर्शनः।। २.८०.११० ।।"
  },
  {
    "text": "भल्लेन कार्मुकं सज्यं तस्य चिच्छेद तत्क्षणात्।\nसारथेस्तु शिरः कायाद् भल्लेनापाहरत् ततः।। ८९.१११ ।।"
  },
  {
    "text": "हयांश्च चतुरश्चास्य प्रेषयामास मृत्यवे।\nअथैवं विरथं भूपं दशभिः कङ्कपत्रिभिः।। ८९.११२ ।।"
  },
  {
    "text": "विव्याध हृदये भूयो ननाद च सुदर्शनः।\nस च्छिन्नधन्वा विरथो गदामादाय वेगवान्।। ८९.११३ ।।"
  },
  {
    "text": "विजयो विजयाकाङ्क्षी सुदर्शनमधावत।\nआपतन्तं महावीरं बाणवर्षैः सुदर्शनः।। ८९.११४ ।।\nववर्ष वर्षासु यथा वारिदः पृथिवीधरम्।\nविजयः शरवृष्टिं तां प्राच्छाद्य स्वशरेण वै।। ८९.११५ ।।"
  },
  {
    "text": "गदया तं रथारूढमाससाद उत तत्क्षणात्।\nआसाद्य तं महावीर्यं विजयोऽथ सुदर्शनम्।। ८९.११६ ।।"
  },
  {
    "text": "शीर्ष प्रहृत्य गदया पातयामास भूतले।\nगिरेः शृङ्गं यथा तुङ्गं वज्राशनिविदारितम्।। ८९.११७ ।।"
  },
  {
    "text": "तथा सुदर्शनो राजा दारितो गदयाऽपतत्।\nतस्मिन्निपतिते वीरे सेनाभिस्तस्य सैनिकाः।। ८९.११८ ।।"
  },
  {
    "text": "भयात् संप्राद्रवंस्तस्माद् दिशश्च प्रदिशस्तथा।\nनष्टेषु तस्य सैन्येषु विजयः खाण्डवीं पुरीम्।। ८९.११९ ।।"
  },
  {
    "text": "प्रविश्य ददृशे तत्र राशीभूतान् गिरीनिव।\nसुवर्णानां च रत्नानां संचयान् बहुशः पुनः।। ८९.१२० ।।"
  },
  {
    "text": "दृष्ट्वा सरांसि तत्रैष प्रफुल्लकमलानि च।\nहंसकारण्डवानादैर्नादितानि समन्ततः।। ८९.१२१ ।।"
  },
  {
    "text": "राशीन् सुवर्णरत्नानां पर्वतानिव विस्तृतान्।\nपुष्पितान् देववृक्षांश्च भ्रमद्भ्रमरभूषितान्।। ८९.१२२ ।।"
  },
  {
    "text": "प्रासादान् विपुलाञ्छुभ्रान् कैलाससदृशान् गजान्।\nप्रस्फुटांश्च सुगन्धाढ्यान् प्रतिगेहे व्यवस्थितान्।। ८९.१२३ ।।"
  },
  {
    "text": "उत्फुल्लनयनो राजा विजयः परवीरहा।\nमेनेऽमरावतीं तां तु पुरीम् क्षितिगतामिव।। ८९.१२४ ।।"
  },
  {
    "text": "तं वाक्षन्तं नरपतिं नगरीं तां सुरेश्वरः।\nसमेत्य विजयं प्राह सान्त्वयन् श्लक्ष्णया गिरा।। ८९.१२५ ।।"
  },
  {
    "text": "।।इन्द्र उवाच।।\nराजन् महावनमिदमासीद् देवगणावृतम्।\nत च्च गन्धर्वयक्षाणां मुनीनां च मनोहरम्।। ८९.१२६ ।।"
  },
  {
    "text": "सर्वानुत्सार्य देवादीन् मम चाप्यप्रिये रतः।\nभङ्क्त्वा वनमिदं गुह्यमुत्साद्य च तपोधनम्।। ८९.१२७ ।।"
  },
  {
    "text": "खाण्डवीं नगरीं चक्रे हठाद्राजा सुदर्शनः।\nतदिदं पुनरेव त्वं वनं कुरु नरोत्तम।। ८९.१२८ ।।"
  },
  {
    "text": "तत्राहं विहरिष्यामि तक्षकेण समं रहः।\nमुनीनां च तपः स्थानमतुलं ते प्रसादतः।\nभविष्यति च यक्षाणां किन्नराणां च पार्थिव।। ८९.१२९ ।।"
  },
  {
    "text": "।।मार्कण्डेय उवाच।।\nएतच्छ्रत्वा वचस्तस्य शक्रस्य विजयस्तदा।\nवनमेवाकरोत् तान्तं खाण्डवी शक्रगौरवात्।। ८९.१३० ।।"
  },
  {
    "text": "गच्छन्तु भो यथास्थानं प्रजाः सर्वा यथच्छया।\nयेषां वाञ्छास्ति लोकानां मद्राज्यगमने पुनः।। ८९.१३१ ।।"
  },
  {
    "text": "वाराणसीं ते गच्छन्तु मयैव प्रतिपालिताम्।\nततस्तस्य वचः श्रुत्वा जनाः केचिन्निजास्पदम्।। ८९.१३२ ।।"
  },
  {
    "text": "जग्मुर्वाराणसीं केचिद् विजयेनाभिपालिताम्।\nततो धनानां तान् राशीन् रत्नानां च पृथक् पृथक्।। ८९.१३३ ।।"
  },
  {
    "text": "मणीनां कनकानां च कुप्यानां विजयस्तथा।\nविविधैर्वारयामास पुरीं वारणसीं प्रति।। ८९.१३४ ।।"
  },
  {
    "text": "गन्धर्वाणां च देवानां यदानीतं हठात् पुरा।\nरत्नदार्वादिकं यत् तु विजयं तत् प्रसाद्य च।। ८९.१३५ ।।"
  },
  {
    "text": "तैस्तैर्नीतं च खाण्डव्याः स्वस्थानं प्रतिहर्षितैः।\nत्रिंशद्योजनविस्तीर्णां शतयोजनमायताम्।। ८९.१३६ ।।"
  },
  {
    "text": "तां पुरीं विजयश्चक्रे नचिरादेव वै वनम्।\nतस्मिञ्छक्रस्य सम्मत्या तक्षकः सहितो गणैः।। ८९.१३७ ।।"
  },
  {
    "text": "उवास सुचिरं तत्र ततोऽभून्निर्जनं वनम्।\nतत्र देवाः सगन्धर्वाः क्रीडन्तेऽप्सरसां गणाः।। ८९.१३८ ।।"
  },
  {
    "text": "आशंसन्तश्च विजयं रणेषु विजयावहम्।\nप्राप्तेऽष्टाविंशतितमे युगे द्वापरशेषतः।। ८९.१३९ ।।"
  },
  {
    "text": "वह्निर्ब्राह्मणरूपेण भिक्षां जिष्णुममाचत।\nदातुमङ्गीकृते भिक्षां तदा पाण्डुसुतेन वै।। ८९.१४० ।।"
  },
  {
    "text": "वह्निः स्वरूपमास्थाय जिष्णुं वचनमब्रवीत्।\nअहमग्निः पाण्डुपुत्र यज्ञभागातिभोजनात्।। ८९.१४१ ।।"
  },
  {
    "text": "व्याधितोऽहं ततो व्याधिं मम त्वं नाशयाधुना।\nखाण्डवं नाम विपिनं सपत्रिमृगराक्षसम्।। ८९.१४२ ।।"
  },
  {
    "text": "यदि त्वं मां भोजयितुं शक्रोषि श्वेतवाहन।\nतदा मम ह्यसौ व्याधिरपयास्यति नो चिरात्।। ८९.१४३ ।।"
  },
  {
    "text": "पुरा तु विजयो राजा खाण्डवीं नाम तां पुरीम्।\nभङ्क्त्वा वन यतश्चक्रे तेन तत् खाण्डवं वनम्।। ८९.१४४ ।।"
  },
  {
    "text": "मदर्थं देवविहितं वनं तु श्वेतवाहन।\nविरोधात् तत् तु शक्रस्य न स्वयं भोक्तुमुत्सहे।। ८९.१४५ ।।"
  },
  {
    "text": "तस्मात् त्राहि महाभाग वने तस्मिन्नियोजय।\nयथाहं सकलं भोक्तुं शक्नोमि तत्प्रसादतः।। ८९.१४६ ।।"
  },
  {
    "text": "तस्य तद्वचनं श्रुत्वा सव्यसाची महाबलः।\nदाहयामास विपिनं तत्सर्वं प्राणिसंयुतम्।। ८९.१४७ ।।"
  },
  {
    "text": "देवकीतनयेनासौ वासुदेवेन पालितः।\nखाण्डवं दाहयामास ज्वलनस्य हिते रतः।। ८९.१४८ ।।"
  },
  {
    "text": "सुप्रीतः प्रददौ तस्मादर्जुनाय महात्मने।\nवह्निर्धनुश्च गाण्डीवं वारुणं देवनिर्मितम्।। ८९.१४९ ।।"
  },
  {
    "text": "अक्षय्ये चेषुधी दिव्ये रुपाढ्यांश्चतुरो हयान्।\nहनुमताधिष्ठितं तु महान्तं वानरध्वजम्।। ८९.१५० ।।"
  },
  {
    "text": "खड्गं च त्रिशिखं तीक्ष्णं दहनः सव्यसाचिने।\nनीरोगश्चाभवद् वह्निस्तथा जिष्णुप्रसादतः।। ८९.१५१ ।।"
  },
  {
    "text": "तैर्बाणैस्तन धनुषा तेन खड्गेन केतुना।\nतदश्वस्यन्दनेनापि विजिग्ये फाल्गुनो रिपून्।। ८९.१५२ ।।"
  },
  {
    "text": "एवं भैरववंशेषु सञ्जातो विजयो नृपः।\nखाण्डवं नाम विपिनं चकार सुमहाकृती।। ८९.१५३ ।।"
  },
  {
    "text": "विजयस्य सुता जातास्त्रयोदश महाबलाः।\nद्युतिमान् सौम्यदर्शी च भूरिः प्रद्युम्न एव च।। ८९.१५४ ।।"
  },
  {
    "text": "क्रतुस्तुण्डो विरूपाक्षो विक्रान्तोऽथ धनंजयः।\nप्रहर्षः प्रबलः केतुस्तथोपरिचरोऽपरः।। ८९.१५५ ।।"
  },
  {
    "text": "एषां राजाऽभवद् वीरः शेषोपरिचरस्तु यः।\nवाराणस्यां नगर्यां यो यज्ञलक्षं पुराऽकरोत्।। ८९.१५६ ।।"
  },
  {
    "text": "लक्षयज्ञकरः कोऽपि नासीन्नापि भविष्यति।\nराजा क्षितौ महाभागो यथोपरिचरस्तथा।। ८९.१५७ ।।"
  },
  {
    "text": "एषां सूतिप्रसूतैश्च व्याप्तं सर्वमिदं जगत्।\nचिरेण तान् कः संख्यातुं शक्नोति भुवि मानुषः।। ८९.१५८ ।।"
  },
  {
    "text": "क्रमाद् भैरववंशेन व्याप्तं लोकत्रयं त्विदम्।\nएतद् वः कथितं विप्राः सन्तानं भैरवस्य तु।। ८९.१५९ ।।"
  },
  {
    "text": "येषां श्रुत्वा कथामात्रं नापुत्रो जायते नरः।\nइदं यः कीर्तयेत् पुण्यं चरितं विजयस्य तु।। ८९.१६० ।।"
  },
  {
    "text": "सततं विजयस्तस्य जायते न पराभवः।\nएकाग्रमनसा यस्तु श्रृणुयादिदमुत्तमम्।\nतस्य वंशस्य विच्छेदो न कदाचिद् भविष्यति।। ८९.१६१ ।।"
  },
  {
    "text": "।। इति श्रीकालिकापुराणे एकोननवतितमोऽध्यायः।। ८९ ।।"
  }
]
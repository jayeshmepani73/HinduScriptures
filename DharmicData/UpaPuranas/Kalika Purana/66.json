[
  {
    "text": "।।और्व्व उवाच।।\nएतत्तन्त्रं समस्तं तु श्रुत्वा वेतालभैरवौ।\nपप्रच्छतुस्त्र्यम्बकं च हर्षोत्फुल्लविलोचनौ।। ६६.१ ।।"
  },
  {
    "text": "।।वेतालभैरवावूचतुः।।\nकामाख्यायाः श्रुतं तन्त्रं साङ्गं युष्मत्प्रसादतः।\nनमस्कारं तथा मुद्रां बलिदानं तथैव च।। ६६.२ ।।"
  },
  {
    "text": "तथैव मातृकान्यासं पूजायां चान्यतः क्रमम्।\nएतत् सर्वं समाचक्ष्व विस्तरेण जगत्प्रभो।\nशृण्वतो नहि नौ तृप्तिर्जायते मोदभूमिषु।। ६६.3 ।।"
  },
  {
    "text": "।।श्रीभगवानुवाच।।\nवक्ष्यामि यदहं पृष्टो भवद्भ्यां पुत्रकोत्तमौ।\nशृणुतं नरशार्दूलावेकाग्रमनसाधुना।। ६६.४ ।।"
  },
  {
    "text": "त्रिकोणमथ षट्‌कोणमर्धचन्द्रं प्रदक्षिणम्।\nदण्डमष्टाङ्गमुग्रं च सप्तधा नतिलक्षणम्।। ६६.५ ।।"
  },
  {
    "text": "ऐशानी वाथ कौबेरी दिक् कामाख्याप्रपूजने।\nप्रशस्ता स्थण्डिलादौ च सर्वमूर्तेश्च सर्वतः।। ६६.६ ।।"
  },
  {
    "text": "त्रिकोणादिव्यवस्था तु यदि पूर्वमुखो यजेत्।\nपश्चिमाच्छाम्भीं गत्वा व्यवस्थां निर्द्दिशेत् तदा।। ६६.७ ।।"
  },
  {
    "text": "यदोत्तरामुखः कुर्यात् साधको देवपूजनम्।\nतदा याम्यां तु वायव्यां गत्वा कुर्यात् तु संस्थितिम्।। ६६.८ ।।"
  },
  {
    "text": "दक्षिणाद् वायवीं गत्वा दिशं तस्माच्च शाम्भवीम्।\nततोऽपि दक्षिणां गत्वा नमस्कारस्त्रिकोणवत्।। ६६.९ ।।"
  },
  {
    "text": "त्रिकोणाख्यो नमस्कारस्त्रिपुराप्रीतिदायकः।\nदक्षिणाद् वायवीं गत्वा वायव्याच्छाम्भवीं ततः।। ६६.१० ।।"
  },
  {
    "text": "ततोऽपि दक्षिणां गत्वा तां त्यक्त्वाग्नौ प्रविश्य च।\nअग्नितो राक्षसीं गत्वा तत्पश्चादुत्तरां दिशम्।। ६६.११ ।।"
  },
  {
    "text": "उत्तराच्च तथाग्नेयीं भ्रमणं द्वित्रिकोणवत्।\nषठ्कोणोऽयं नमस्कारः प्रीतिदः शिवदुर्गयोः।। ६६.१२ ।।"
  },
  {
    "text": "दक्षिणाद् वायवीं गत्वा तस्मादावृत्य दक्षिणम्।\nगत्वा योऽसौ नमस्कारः सोऽर्धचन्द्रः प्रकीर्तितः।। ६६.१3 ।।"
  },
  {
    "text": "सकृत् प्रदक्षिणं कृत्वा वर्तुलाकृति साधकः।\nनमस्कारः कथ्यतेऽसौ प्रदक्षिण इति द्विजैः।। ६६.१४ ।।"
  },
  {
    "text": "त्यक्त्वा स्वमासनस्थानं पश्चाद् दुर्गानमस्कृतिः।\nप्रदक्षिणं विना यातु निपत्य भुवि दण्डवत्।। ६६.१५ ।।"
  },
  {
    "text": "दण्ड इत्युच्यते देवैः सर्वदेवौघमोददः।\nपूर्ववद् दण्डवद् भूमौ निपत्य हृदयेन तु।। ६६.१६ ।।"
  },
  {
    "text": "चिबुकेन मुखेनाथ नासया हनुकेन च।\nब्रह्मरन्ध्रेण कर्णाभ्यां यद्‌भूमिस्पर्शनं क्रमात्।। ६६.१७ ।।"
  },
  {
    "text": "स चाष्टाङ्ग इति प्रोक्तो नमस्कारो मनीषिभिः।\nप्रदक्षिणत्रयं कृत्वा साधको वर्तुलाकृतिः।। ६६.१८ ।।"
  },
  {
    "text": "ब्रह्मरन्ध्रेण संस्पर्शः क्षितेर्यस्मान्नमस्कृतौ।\nस उग्र इति देवौघैरुच्यते विष्णुतुष्टिदः।। ६६.१९ ।।"
  },
  {
    "text": "नदानां सागरो यद्‌वद्‌ द्विपदं ब्राह्मणो यथा।\nनदीनां जाह्नवो यादृग् देवानामपि चक्रधृक्।। ६६.२० ।।"
  },
  {
    "text": "नमस्कारेषु सर्वेषु तथैवोग्रः प्रशस्यते।\nत्रिकोणाद्यैर्नमस्कारैः कृतैरेव तु भक्तितः।। ६६.२१ ।।"
  },
  {
    "text": "चतुर्वर्गं लभेद् भक्तो नचिरादेव साधकः।\nनमस्कारो महायज्ञः प्रीतिदः सर्वतः सदा।। ६६.२२ ।।"
  },
  {
    "text": "सर्वेषामेव देवानामन्येषामपि भैरव।\nयोऽसावुग्रो नमस्कारः प्रीतिदः सतत हरेः।। ६६.२3 ।।"
  },
  {
    "text": "महामायाप्रीतिकरः स नमस्करणोत्तमः।\nउक्तास्तत्र नमस्काराः शृणुतं परतो युवाम्।। ६६.२४ ।।"
  },
  {
    "text": "मुद्राणां परिसंख्यानं स्वरूपं च यथाक्रमम्।\nधेनुश्च सम्पुटश्चैव प्राञ्जलिर्बिल्वपद्मकौ।। ६६.२५ ।।\nनाराचो मुण्डदण्डौ च योनिरर्धं तथैव च।\nवन्दनी च महामुद्रा महायोनिस्तथैव च।। ६६.२६ ।।"
  },
  {
    "text": "भगश्च पुटकश्चैव निषङ्गोवाऽर्धचन्द्रकः।\nअङ्गश्च द्विमुखं चैव शङ्खमुद्रा च मुष्टिकः।। ६६.२७ ।।"
  },
  {
    "text": "वज्रं चैव तथा रन्ध्रं षड्योनिर्विमल तथा।\nघटः शिखरिणीतुङ्गः पुण्ड्रोऽथ ह्यर्धपुण्ड्रकः ६६.२८ ।।"
  },
  {
    "text": "सम्मिलनी च कुण्डश्च चक्रं शूलं तथैव च।\nसिंहवक्त्रं गोमुखं च प्रोन्नामोन्नमनं तथा।। ६६.२९ ।।"
  },
  {
    "text": "बिम्बं पाशुपतं शुद्धं त्यागोऽथोत्सारिणी तथा।\nप्रसारिणी चोग्रमुद्रा कुण्डलीव्यूह एव च।। ६६.3० ।।"
  },
  {
    "text": "त्रिमुखा चासिवल्ली च योगो भेदोऽथ मोहनम्।\nबाणो धनुश्च तूणीरं मुद्रा एताश्च सत्तमाः।। ६६.3१ ।।"
  },
  {
    "text": "अष्टोत्तरशतं मुद्रा ब्रह्मणा याः प्रकीर्तिताः।\nतासां तु पञ्चपञ्चाशदेता ग्राह्यास्तु पूजने।। ६६.3२ ।।"
  },
  {
    "text": "शेषास्तु यास्त्रिपञ्चाशन्मुद्रास्ताः समयेषु च।\nद्रव्यानयनसंकेत नटनादिषु ताः स्मृताः।। ६६.33 ।।"
  },
  {
    "text": "देवानां चिन्तने योगे ध्याने जप्ये विसर्जने।\nआद्यास्तु पञ्चपञ्चाशन्मुद्रा भैरव कीर्तिता।। ६६.3४ ।।"
  },
  {
    "text": "मुद्रां बिना तु यज्जप्यं प्राणायामः सुरार्च्चनम्।\nयोगो ध्यानासने चापि निष्फलानि च भैरव।। ६६.3५ ।।"
  },
  {
    "text": "प्रत्येकं लक्षणं तेषां शृणुतं तनयौ युवाम्।\nदक्षिणामध्यमाग्रेण सव्यहस्तस्य तर्जनीम्।। ६६.3६ ।।"
  },
  {
    "text": "योजयेत् सव्यमध्यां तु तर्जन्या दक्षिणेन वै।\nतथा दक्षिणानामिकया वामहस्तकनिष्ठितकाम्।। ६६.3७ ।।"
  },
  {
    "text": "अनामिकां तु वामस्य दक्षिणस्य कनिष्ठया।\nयोजयेद् भक्तिमान् स्म्यग् दक्षिणावर्तनेन तु।। ६६.3८ ।।"
  },
  {
    "text": "धेनुमुद्रा समाख्याता सर्वदेवस्य तुष्टिदा।\nसंयोज्य द्वौ तलौ सर्वाण्यंगुल्यग्राणि हस्तयोः।। ६६.3९ ।।"
  },
  {
    "text": "संयोज्य पाश्वतोऽङ्गुष्ठौ सम्पुटः प्रोच्यते सुरैः।\nसर्वेषामथ देवानां सम्पुटः प्रीतिदायकः।। ६६.४० ।।"
  },
  {
    "text": "ध्यानचिन्तनयोगादौ सम्पुटः शस्यते सदा।\nनिकुब्जयुगलं पाण्योस्तं संयोज्यार्ध एव च।। ६६.४१ ।।"
  },
  {
    "text": "मध्यशून्यः पुटाकारः प्राञ्जलिः परिकीर्तितः।\nअङ्गुष्ठमन्तरं कृत्वा पाण्योष्टिं विधाय च।। ६६.४२ ।।"
  },
  {
    "text": "संयोज्य बिल्ववत्ते तु बिल्वमुद्रा प्रकीर्तिता।\nमणिबन्धादाकरभं सयोज्य करयोर्द्वयोः।। ६६.४3 ।।"
  },
  {
    "text": "अङ्गुष्ठे चापि संयोज्य तथैव च कनिष्ठिके।\nतिस्रस्तिस्रस्तयोः पाण्योरङ्गुलोर्विरलास्तथा।। ६६.४४ ।।"
  },
  {
    "text": "पद्ममुद्रा समाख्याता चतुर्वर्गफला नृणाम्।\nअङ्गुष्ठाग्रेण तर्जन्या संयोज्याथोर्ध्वरेखया।। ६६.४५ ।।"
  },
  {
    "text": "अन्याङ्गुलीस्तथानम्य नाराचः स्यात् प्रसार्य ते।\nमम चैव शिवायाश्च प्रीतिदेयं प्रियङ्करी।। ६६.४६ ।।"
  },
  {
    "text": "नाराचमुद्रा सततं प्रीत्यै वेतालभैरव।\nअन्तरङ्गुष्ठमुष्टिं च कृत्वा वामकरस्य तु।। ६६.४७ ।।"
  },
  {
    "text": "मध्यमाया दक्षिणस्य तथानम्य प्रयत्नतः।\nमध्यमेनाथ तर्जन्या अङ्गुष्ठाग्रं नियोज्य च।। ६६.४८ ।।"
  },
  {
    "text": "दक्षिणं योजयेत् पाणिं वाममुष्टीं च साधकः।\nदर्शयेद् दक्षिणे भागे मुण्डमुद्रेयमिष्यते।। ६६.४९ ।।"
  },
  {
    "text": "इयं तु गणनाथस्य प्रीतिदा मुद्रिकोत्तमा।\nसर्वेषामपि देवानां तुष्टिदा सर्वकर्मसु।। ६६.५० ।।"
  },
  {
    "text": "अङ्गुष्ठमध्यमादींश्च सम्यगानम्य तर्जनीम्।\nप्रसार्य दण्डमुद्रेति दक्षिणस्य करस्य च।। ६६.५१ ।।"
  },
  {
    "text": "सर्वाङ्गुलीस्तु संयोज्य करयोरुभयोरपि।\nसंवेष्ट्य रज्जुवद् वेति पाण्योरपि कनिष्ठिके।। ६६.५२ ।।"
  },
  {
    "text": "वामस्यानाममूलें वै उदग्रं विनियोजयेत्।\nदक्षस्य मध्यमामूले तथाग्रं वाममेव च।। ६६.५3 ।।"
  },
  {
    "text": "योजयेद् योजनात् पश्चादावर्त्य करशाखिकाः।\nयोन्याकारं तु तन्मध्यं योनिमुद्रा प्रकीर्तिता।। ६६.५४ ।।"
  },
  {
    "text": "कामाख्यायाः पञ्चमूर्तेर्दुगाया अपि भैरव।\nप्रीतिदा योनिमुद्रेयं मम कामस्य च प्रिया।। ६६.५५ ।।"
  },
  {
    "text": "संसक्ता अङ्गुलीः सर्वाः प्रसार्याङ्गुष्ठपर्वणा।\nअग्रेण च कनिष्ठाया अग्रेणापि च योजयेत्।। ६६.५६ ।।"
  },
  {
    "text": "करस्य दक्षिणस्यैवमर्धयोनिः प्रकीर्तिता।\nमहायोनिस्तु कथिता वैष्णवीतन्त्रणे वरे।। ६६.५७ ।।"
  },
  {
    "text": "सम्पुटं प्राञ्जलिं वापि यदि शीर्षे प्रदर्शयेत्।\nवन्दनीया समख्याता मुद्रा विष्णुप्रमोदिनी ।। ६६.५८ ।।"
  },
  {
    "text": "सैव चेच्छ्रवणासक्ता महामुद्रा प्रकीर्तिता।\nदक्षिणाङ्गे तु सा सक्ता वैष्मवी परिकीर्तिता।। ६६.५९ ।।"
  },
  {
    "text": "महायोनिस्तु कथिता वैष्णवी तन्त्रगोचरे।\nद्वयोस्तु मूलेऽङ्गुष्ठाग्रमङ्गुलीं च कनिष्ठयोः।। ६६.६० ।।\nनियोज्य प्रसृतीकृत्य द्वौ पाणी योजयेत् पुनः।\nभगमुद्रा समाख्याता लक्ष्मीवाणीशिवप्रिया।। ६६.६१ ।।"
  },
  {
    "text": "सर्वाङ्गुलीनामग्रौघं दक्षिणस्य च।\nसंयोज्यैकत्र पुरतो निर्देशः पुटकः स्मृतः।। ६६.६२ ।।"
  },
  {
    "text": "कनिष्ठानामिकाङ्गुष्ठाङ्गुलीना योजयेद् बुधः।\nअग्राण्येकत्र मध्यां तु तर्जनीं च प्रसार्य वै।। ६६.६3 ।।"
  },
  {
    "text": "कुब्जीकृत्य करद्वन्द्वं पृथगग्रे निदर्शयेत्।\nनिःसङ्गनाममुद्रेयं नरसिंहवराहयोः।। ६६.६४ ।।"
  },
  {
    "text": "कनिष्ठानामिकाध्यमाकुञ्चन् दक्षिणेन तु।\nकरस्य तर्जन्यङ्गुष्ठे प्रसार्य क्रियते तु या।। ६६.६५ ।।"
  },
  {
    "text": "सा मुद्रा ह्यर्धचन्द्राख्या ग्रहाणां प्रीतिदायिनी।\nऊर्ध्वीकृत्य तथाङ्गुष्ठं करस्य दक्षिणस्य तु।। ६६.६६ ।।"
  },
  {
    "text": "कृत्वा मध्यां तदङ्गुष्ठं वाममुष्टिं तथोर्ध्वतः।\nऊर्ध्वाङ्गुष्ठां तथा कुर्यादङ्गमुद्रा प्रकीर्तिता।। ६६.६७ ।।"
  },
  {
    "text": "एतस्या एव मुद्रायाः कनिष्ठादिवियोगतः।\nअष्टौ मुद्राः समाख्याता नाम तासां पृथक् शृणु ।। ६६.६८ ।।"
  },
  {
    "text": "द्विमुखं चैव मुष्टिं च वज्रमाबद्धमेव च।\nविमलश्च घटश्चैव तुङ्गः पुण्ड्रस्तथैव च।। ६६.६९ ।।\nनवानां विष्णुमूर्तिता सार्धसङ्गेन मुद्रिकाः।\nक्रमान्नव समाख्याता नायिकानां तथैव च।। ६६.७० ।।"
  },
  {
    "text": "संयोज्य करयोः पृष्ठे तथावर्त्य तु वै समम्।\nप्रसार्य तर्जनीयुग्मं संयुक्तं सर्वतः पुनः।। ६६.७१ ।।"
  },
  {
    "text": "अङ्गुष्ठोच ततासक्तौ शङ्खमुद्रा प्रकीर्तिता।\nउत्तानमञ्जलिं कृत्वा अङ्गुष्ठे द्वे कनिष्ठयोः।। ६६.७२ ।।"
  },
  {
    "text": "मूले निक्षिप्य तु करौ संयोज्याथ प्रदर्शयेत्।\nसा योनिरिति विख्याता मुद्रा देवौघतुष्टिदा।। ६६.७3 ।।"
  },
  {
    "text": "मुष्टिर्दक्षिणहस्तस्य यदोर्धाङ्गुष्ठिका भवेत्।\nसा स्याञ्छिखरिणीमुद्रा ब्राह्मीसूर्यप्रिया च सा।। ६६.७४ ।।"
  },
  {
    "text": "अनामिके कनिष्ठे च संयोज्य वायुना पुनः।\nमध्यमा तर्जनीनां तु धेनुमुद्रेव बन्धनम्।। ६६.७५ ।।"
  },
  {
    "text": "सार्धधेनुरिति ख्याता चन्द्रप्रीति विवर्धिनी।\nकरयोरङ्गुलीनां तु सर्वाग्राण्येकतः स्थिता।। ६६.७६ ।।"
  },
  {
    "text": "नियोज्य द्वे तले चैव तदधोऽपि नियोज्य च।\nअग्रैरग्रैयोजयेत् तु मुद्रा सम्मीलनी तु सा।। ६६.७७ ।।"
  },
  {
    "text": "भौमभूमिमुनीशानामियं प्रीतिविवर्धिनी।\nसर्वाङ्गुलीस्तु संयोज्य दक्षिस्य करस्य च।। ६६.७८ ।।\nकियद्भागं तथानम्य तलं कुर्यात् तु कुण्डवत्।\nसमाख्याता कुण्डमुद्रा बुधवाणोशिवप्रिया।। ६६.७९ ।।"
  },
  {
    "text": "सर्वाङ्गुलीनां मध्यं तु वामहस्तस्य चाङ्गुलीः।\nप्रसार्याङ्गुष्ठयुगलं संयोज्याग्रेण भैरव।। ६६.८० ।।"
  },
  {
    "text": "तदङ्गुष्ठद्वयं कार्य सम्मुखं वितरेम् ततः।\nचक्रमुद्रा समाख्याता गुरुविष्णुशिवप्रिया।। ६६.८१ ।।"
  },
  {
    "text": "अङ्गुष्ठं मध्यमां चैव नामयित्वा करस्य तु।\nदक्षिणस्य परास्तिस्रो योजयेदग्रतः पुनः।। ६६.८२ ।।"
  },
  {
    "text": "शूलमुद्रा समाख्याता मम शुक्रग्रहप्रिया।\nनिकुब्जीकृत्य तु करौ वामङ्गुलिगणस्य तु।। ६६.८3 ।।"
  },
  {
    "text": "अग्राणि योजयेन्मध्ये तलस्यासव्यहस्ततः ।\nअधः कृत्वा वामहस्तं मुद्रा सिंहमुखी स्मृता।। ६६.८४ ।।"
  },
  {
    "text": "इयं प्रीत्यै तु दुर्गायाः सूर्यपुत्रस्य चक्रिणः।\nभगमुद्रा कर्णमूले गोमुखाख्या प्रकीर्तिता।। ६६.८५ ।।"
  },
  {
    "text": "मम विष्णोस्तथा राहोः सर्वदा प्रीतिदायिनी।\nमुष्टिद्वयमथोत्तानं कृत्वा संयोज्य पार्श्वतः।। ६६.८६ ।।"
  },
  {
    "text": "दक्षिणस्य कनिष्ठादीन प्रसार्य क्रमतः पुनः।\nतथा वामकनिष्ठाभ्यामेकैकेन प्रसारयेत्।। ६६.८७ ।।"
  },
  {
    "text": "अष्टौ मुद्राः समाख्याता नामतः क्रमतः शृणु।\nप्रोल्लासोन्नमनं चैव विम्बं पाशुपतं तथा।। ६६.८८ ।।"
  },
  {
    "text": "शुद्धं त्यागः सारणी च तथा चैव प्रसारणी।\nआकुञ्चकरशाखास्तु दक्षिणा सा तु मुद्रिका।। ६६.८९ ।।"
  },
  {
    "text": "उग्रमुद्रा समाख्याता स्वहस्तस्य विपर्ययात्।\nइन्द्रादिलोकपालानां दशमुद्राः प्रकीर्तिताः।। ६६.९० ।।"
  },
  {
    "text": "सर्वेषामेव देवानां परमप्रीतिवर्धनाः ।\nअङ्गुष्ठाग्रं तु तर्जन्या अगे भार्गेन योजयेत्।। ६६.९१ ।।"
  },
  {
    "text": "आकुञ्चमध्यमाद्यास्तु दक्षहस्तस्य चाङ्गुलीः।\nदशयेत् कुण्डलाकारं कुण्डलीशक्तितुष्टिदम्।। ६६.९२ ।।"
  },
  {
    "text": "सर्वेषामपि देवानां यथा तुष्टिकरं महत्।\nअङ्गुष्ठतर्जनीमध्या अग्रभागे नियोज्य च।। ६६.९3 ।।"
  },
  {
    "text": "मध्यमां च कनिष्ठां च आकुञ्च्य दक्षिणे करे।\nत्रिमुखाख्या समाख्याता विश्वदेवप्रिया सदा।। ६६.९४ ।।"
  },
  {
    "text": "केतोः प्रियेयं सतत मातृणामपि तुष्टिदा।\nतर्जन्यङ्गुष्ठयोरग्रभागौ संयोज्य चाङ्गुलीः।। ६६.९५ ।।"
  },
  {
    "text": "अन्या आकुञ्चयेत् तिस्रः साऽसिवल्ली प्रकीर्तिता।\nपितृणामथ साध्यानां रुद्राणां विश्वकर्मणः।। ६६.९६ ।।"
  },
  {
    "text": "सर्वदा प्रीतिजननी साऽसिवल्ली प्रकीर्तिता।\nपादौ तलाभ्यां संयोज्य तदङ्गुष्ठद्वयं यतः।। ६६.९७ ।।"
  },
  {
    "text": "ऊर्ध्वं सयोजयेन्नाभौ तस्योपरि तथाञ्जलिः।\nयोगमुद्रा समाख्याता योगिनां तत्त्वदायिनी।। ६६.९८ ।।"
  },
  {
    "text": "सर्वेषामपि देवानां पूजने चिन्तने तथा।\nयोगमुद्रा समाख्याता तुष्टप्रीतिकरो सदा।। ६६.९९ ।।"
  },
  {
    "text": "प्राञ्जलिर्नाम मुद्रा तु ऊर्ध्वाधो भावयोजिता।\nविभिद्य दर्शयेद्‌धस्तौ ऊर्ध्वाधः प्रसृतीकृतौ।। ६६.१०० ।।"
  },
  {
    "text": "भेदमुद्रा समाख्याता मम विष्णोविधेः प्रिया।\nअङ्गुष्ठे द्वे तु निक्षिप्य करयोरुभयोरपि।। ६६.१०१ ।।"
  },
  {
    "text": "अग्रेण योजयेत् पश्चात् कनिष्ठायुगलं ततः ।\nउभयोर्हस्तयोश्चान्यास्तर्जन्याद्याश्च योजयेत्।। ६६.१०२ ।।"
  },
  {
    "text": "अग्राग्रैस्तु पृथक्कृत्य दर्शयेत् तु कनिष्ठिकाम्।\nमुद्रा सम्मोहनं नाम कामदुर्गारमाप्रिया ।। ६६.१०3 ।।"
  },
  {
    "text": "सर्वेषामिह देवानां मोहनं प्रीतिदं स्मृतम्।\nआनम्यासव्यहस्तस्य मध्यमानामिके तथा।। ६६.१०४ ।।"
  },
  {
    "text": "तयोः पृष्ठे सुसंयोज्य अङ्गुष्ठाग्रं ततः परम्।\nकनिष्ठां तर्जनीं चैव अग्रेणायोजयेत् ततः।। ६६.१०५ ।।"
  },
  {
    "text": "बाणमुद्रा समाख्याता सर्वदेवस्य तुष्टिदा।\nसर्वाङ्गुलीस्तु सङ्कोच्य अङ्गुष्ठमथा तर्जनीम्।। ६६.१०६ ।।"
  },
  {
    "text": "प्रसायं करयो पश्चादङ्गुष्ठाग्रं तु योजयेत्।\nअछ्‌गुष्ठाग्रेण तर्जन्या अग्रेणापि च तर्जनीम्।। ६६.१०७ ।।"
  },
  {
    "text": "यथाशक्ति प्रसार्यापि धेनुमुद्रा प्रकीर्तिता।\nसर्वाङ्गुलीनामग्राणिब्राह्मे तीर्थे नियोजयेत्।। ६६.१०८ ।।"
  },
  {
    "text": "अनामिकायाः पृष्ठे तु अङ्गुष्ठाग्रं नियोज्य च।\nशून्यं तूणीरवत् कृत्वा तेषामन्तस्तु भैरव।। ६६.१०९ ।।"
  },
  {
    "text": "तूणीरमुद्रा चाख्याता सर्वेषां प्रीतिवर्धिनी।\nमुद्रासु संस्थिता पूजा सर्वेषु परिचिन्तनम्।। ६६.११० ।।"
  },
  {
    "text": "मुद्रासु संस्थिता योगा मुद्रा मोदकरास्ततः।\nयदा यदा पूजनेषु चिन्तने ध्यानकर्मणि।। ६६.१११ ।।"
  },
  {
    "text": "यज्ञादौ स्तवने वापि हस्तकृत्यं न विद्यते।\nतदा मुद्रान्वितं कुर्यादिष्टापूर्ते करद्वयम्।। ६६.११२ ।।"
  },
  {
    "text": "यज्ञकृत्येषु चेच्छक्तो हस्तो मुद्रासु च क्षमः।\nतदा मुद्रां विधायैव तत्तत् कृत्यं समाचरेत्।। ६६.११3 ।।"
  },
  {
    "text": "मुद्राविमुक्तहस्तं तु क्रियते कर्म दैविकम्।\nकृत्वा तन्निष्फलं यस्मात् तन्मान्मुद्रान्वितो भवेतु।। ६६.११४ ।।"
  },
  {
    "text": "विसर्जने तु देवानां यस्य या परिकीर्तिता।\nमुद्रां तां पूजनादौ तु तस्य नैव प्रयोजयेत्।। ६६.११५ ।।"
  },
  {
    "text": "विसृज्योक्तामृते मुद्रां मुद्रायुक्तः समाचरेत्।\nपूजनादि समस्तं तु कर्मवृद्धौ विचक्षणः।। ६६.११६ ।।"
  },
  {
    "text": "अतो मुद्रा परं नाम मुद्रा पुण्यप्रदायिनी।\nदेवानां मोददा मुद्रा तस्मात् तां यत्नतश्चरेत्।। ६६.११७ ।।"
  },
  {
    "text": "अर्धयोनिर्महायोनिर्योनिर्ब्राह्मी च वैष्णवी।\nमुद्रा विसर्जने प्रोक्ता शिवात्रिपुरयोः सदा।। ६६.११८ ।।"
  },
  {
    "text": "दुर्गायाः सर्वरूपेषु मुद्रा एताः प्रकीर्तिताः।\nयोनिं च सम्पुटं चैव महायोनिं तथैव च।। ६६.११९ ।।"
  },
  {
    "text": "वर्जयित्वा व्यस्तभावादुक्तादन्यत्र योजयेत्।\nभवेद् यास्तु त्रिपञ्चाशदन्या मुद्राः समन्ततः।। ६६.१२० ।।"
  },
  {
    "text": "ता व्यस्तभावाद् वामाः स्युर्मुद्रा मोदकराः पराः।\nएवं वां कथिता मुद्राः पूजने पूज्यतुष्टिदा।\nक्रमस्तु बलिदानस्य शृणु वेतालभैरव।। ६६.१२१ ।।"
  }
]
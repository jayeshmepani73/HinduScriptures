[
  {
    "text": "कालिकापुराणम् पञ्चमोऽध्यायः कालीस्तुतिः\nअथ कालिका पुराण अध्याय ५\n।। मार्कण्डेय उवाच ।।\nअथ ब्रह्मा तदोवाच दक्षाय सुमहात्मने ।\nमरीचिप्रमुखेभ्यश्च वचनञ्चेदमञ्जसा ।।१।।\n।। ब्रह्मोवाच ।।\nभवित्री शम्भुपत्नी का का तं सन्मोहयिष्यति ।\nइति सञ्चिन्तयन् कान्तां न स्थिरीकर्तुमुत्सहे ।। २ ।।\nविष्णुमायामृते दक्ष महामायां जगन्मयीम् ।\nनान्या तन्मोहकर्त्री स्यात् सन्ध्यासावित्र्युमामृते ।।३।।\nतस्मादहं विष्णुमायां योगनिद्रां जगत्प्रसूम् ।\nस्तौमि सा चारुरूपेण शङ्करं मोहयिष्यति ।।४।।\nभवांस्तु दक्ष तामेव यजतां विश्वरूपिणीम् ।\nयथा तव सुता भूत्वा हरजाया भविष्यति ॥५॥\n।। मार्कण्डेय उवाच ।।\nएवं वचनमाकर्ण्य ब्रह्मण: परमात्मनः ।\nउवाच दक्षः स्रष्टारं मरीच्यादिभिरीरितः ।।६।।\n।। दक्ष उवाच ।।\nयथात्थ भगवंस्तथ्यं त्वं लोकेश जगद्धितम् ।\nतत् करिष्यामहे सम्यग् यथा स्यात्तन्मनोहरा ।।७।।\nतथा तथा भविष्यामि यथा मम सुता स्वयम् ।\nविष्णुमाया भवेत् पत्नी भूत्वा शम्भोर्महात्मनः ॥८॥\n।। मार्कण्डेय उवाच ।।\nएवमेवेति तैरुक्तं मरीचिप्रमुखैस्तदा ।\nयष्टुं दक्षः समारेभे महामायां जगन्मयीम् ।।९।।\nक्षीरोदोत्तरतीरस्थस्तां कृत्वा हृदयस्थिताम् ।\nतपस्तप्तुं समारेभे द्रष्टुं प्रत्यक्षतोऽम्बिकाम् ॥१०॥\nदीव्यवर्षेण दक्षोऽपि सहस्राणां त्रयः समाः ।\nतपश्चचार नियतः संयतात्मा दृढव्रतः ।। ११ ।।\nमारुताशी निराहारो जलाहारी च पर्णभुक् ।\nएवं निनाय तत्कालं चिन्तयंस्तां जगन्मयीम् ।।१२।।\nगते दक्षे तपः कर्तुं ब्रह्मा सर्वजगत्पतिः ।\nजगाम मन्दराभ्यासं पुण्यात्पुण्यतरं वरम् ।।१३।।\nतत्र गत्वा जगद्धात्रीं विष्णुमायां जगन्मयीम् ।\nतुष्टाव वाग्भिरर्थ्याभिरेकतानं शतं समाः ।। १४ ।।\n।। ब्रह्मोवाच ।।\nविद्याविद्यात्मिकां शुद्धां निरालम्बां निराकुलाम् ।\nस्तौमि देवीं जगद्धात्रीं स्थूलाणीयः स्वरूपिणीम् ।। १५ ।।\nयस्या उदेति च जगत्प्रधानाख्यं जगत्परम् ।\nयस्यास्तदंशभूतां त्वां स्तौमि निद्रां सनातनीम् ।। १६ ।।\nत्वं चितिः परमानन्दा परमात्मस्वरूपिणी ।\nशक्तिस्त्वं सर्वभूतानां त्वं सर्वेषां च पावनी ।। १७ ।।\nत्वं सावित्री जगद्धात्री त्वं सन्ध्या त्वं रतिर्धृतिः ।\nत्वं हि ज्योतिः स्वरूपेण संसारस्य प्रकाशिनी ।\nतथा तमः स्वरूपेण च्छादयन्ती सदा जगत् ।।१८।।\nत्वमेव सृष्टिरूपेण संसारपरिपूरणी ।। १९ ।।\nस्थितिरूपेण च हरेर्जगतां च हितैषिणी ।\nतथैवान्तस्वरूपेण जगतामन्तकारिणी ॥२०॥\nत्वं मेधा त्वं महामाया त्वं स्वधा पितृमोदिनी ।\nत्वं स्वाहा त्वं नमस्कार वषट्कारौ तथा स्मृतिः ।। २१ ।।\nत्वं पुष्टिस्त्वं धृतिमैत्री करुणा मुदिता तथा ।\nत्वमेव लज्जा त्वं शान्तिस्त्वं कान्तिर्जगदीश्वरी ।। २२।।\nमहामाया त्वं च स्वाहा स्वधा च पितृदेवता ।। २३ ।।\nया सृष्टिशक्तिरस्माकं स्थितिशक्तिश्च या हरेः ।\nअन्तशक्तिस्तथैशानी सा त्वं शक्तिः सनातनी ।। २४ ।।\nएका त्वं द्विविधा भूत्वा मोक्षसंसारकारिणी ।\nविद्याविद्यास्वरूपेण स्वप्रकाशाप्रकाशतः ।। २५ ।।\nत्वं लक्ष्मीः सर्वभूतानां त्वं छाया त्वं सरस्वती ।\nत्रयीमयी त्रिमाता त्वं सर्वभूतस्वरूपिणी ।। २६ ।।\nउद्गीति: सामवेदस्य या पितृगणरञ्जनी ।\nत्वं वेदिः सर्वयज्ञानां सामिधेनी तथा हविः ।। २७ ।।\nयदव्यक्तमनिर्देश्यं निष्कलं परमात्मनः ।\nरूपं तथैव तन्मात्रं सकलं च जगन्मयम् ।।२८।।\nया मूर्त्तिर्वितता सर्वधरित्री विभ्रती क्षितिम् ।\nसा त्वं विश्वम्भरे लोके शक्तिभूतिप्रदा सदा ।। २९ ।।\nत्वं लक्ष्मीश्चेतना कान्तिस्त्वं पुष्टिस्त्वं सनातनी ।\nत्वं कालरात्रिस्त्वं मुक्तिः शान्तिः प्रज्ञा तथा स्मृतिः ।। ३० ।।\nसंसारसागरोत्तार- तरणि: सुखमोक्षदे ।\nप्रसीद सर्वजगतां त्वं गतिस्त्वं मतिः सदा ।। ३१ ।।\nत्वं नित्या त्वमनित्या च त्वं चराचरमोहिनी ।\nत्वं सन्धिनी सर्वयोग-साङ्गोपाङ्गविभाविनी ॥३२॥\nचिन्ता कीर्तिर्यतीनां त्वं त्वं तदष्टाङ्गसंयुता ।\nत्वं खड्गिनी शूलिनी च चक्रिणी घोररूपिणी ।।३३।।\nत्वमीश्वरी जनानां त्वं सर्वानुग्रहकारिणी ।\nविश्वादिस्त्वमनादिस्त्वं विश्वयोनिरयोनिजा ।\nअनन्ता सर्वजगतस्त्वमेवैकान्तकारिणी ।।३४।।\nनितान्तनिर्मला त्वं हि तामसीति च गीयसे ।\nत्वं हिंसा त्वमहिंसा च त्वं काली चतुरानना ।।३५।।\nत्वं परा सर्वजननी दमनी दामिनी तथा ।\nत्वय्येव लीयते विश्वं भाति तत्त्वं बिभर्षि च ।।३६।।\nत्वं सृष्टिहीना त्वं सृष्टिस्त्वमकर्णापि सश्रुतिः ।\nतपस्विनी पाणिपादहीना त्वं नितरां ग्रहा ।। ३७ ।।\nत्वं द्यौस्त्वमापस्त्वं ज्योतिर्वायुस्त्वं च नभो मनः ।\nअहङ्कारोऽपि जगतामष्टधा प्रकृतिः कृतिः ॥३८॥\nजगन्नाभिर्मेरुरूपधारिणी नालिकापरा ।\nपरापरात्मिका शुद्धा माया मोहातिकारिणी ।। ३९ ।।\nकारणं कार्यभूतञ्च सत्यं शान्तं शिवाशिवे ।\nरूपाणि तव विश्वार्थे रागवृक्षफलानि च ।। ४० ।।\nनितान्त हस्वा दीर्घा च नितान्ताणुबृहत्तनुः ।\nसूक्ष्माप्यखिललोकस्य व्यापिनी त्वं जगन्मयी ।।४१।।\nमानहीना विमानाति - विमानोन्मानसम्भवा ।\nयदष्टिव्यष्टिसम्भोगरागादिगलिताशया ।\nतत्ते महिम्नि तद्रूपं तव भ्रान्त्यादिकं च यत् ।।४२।।\nइष्टनिष्ठाविपाकज्ञा यथेष्टानिष्टकारणम् ।\nसर्गादिमध्यान्तमयं निम्नं रूपं तथैव च ।। ४३ ।।\nविचाराष्टाङ्गयोगेन सम्पाद्यैवं मुहुर्मुहुः ।\nयत् स्थिरीक्रियते तत्त्वं तत्ते रूपं सनातनम् ।।४४।।\nवाह्यावाह्ये सुखं दुःखं ज्ञानाज्ञाने लयालयौ ।\nउपतापस्तथा शान्तिर्भूतिस्त्वं जगतः पतेः ।। ४५ ।।\nयस्याः प्रभावं नो वक्तुं शक्नोति भुवनत्रये ।\nतस्यैव सन्मोहकरी सा त्वं किं स्तूयसे मया ।। ४६ ।।\nयोगनिद्रा महानिद्रा मोहनिद्रा जगन्मयी ।\nविष्णुमाया च प्रकृतिः कस्त्वां स्तुत्या विभावयेत् ।।४७।।\nमम विष्णोः शङ्करस्य या वपुर्वहनात्मिका ।\nतस्याः प्रभावं को वक्तुं गुणान् वेत्तुं च कः क्षमः ।।४८ ।।\nप्रकाश करणज्योति: स्वरूपान्तरगोचरा ।\nत्वमेव जङ्गमस्थेयरूपैका बाह्यगोचरा ।। ४९ ।।\nप्रसीद सर्वजगतां जननी स्त्रीस्वरूपिणी ।\nविश्वरूपिणि विश्वेशे प्रसीद त्वं सनातनि ।।५० ।।\n।। मार्कण्डेय उवाच ।।\nएवं संस्तूयमाना सा योगनिद्रा विरिञ्चिना ।\nआविर्बभूव प्रत्यक्षं ब्रह्मण: परमात्मनः ।।५१॥\nस्त्रिग्धाञ्जनद्युतिश्चारुरूपोत्तुङगा चतुर्भुजा ।\nसिंहस्था खड्गनीलाब्जहस्ता मुक्तकचोत्करा ।। ५२ ।।\nसमक्षमथ तां वीक्ष्य स्रष्टा सर्वजगद्गुरुः ।\nभक्त्या विनम्रतुङ्गा सस्तुष्टाव च ननाम च ।।५३।।\n।। ब्रह्मोवाच ।।\nनमो नमस्ते जगतः प्रवृत्तिनिवृत्तिरूपे स्थितिसर्गरूपे ।\nचराचराणां भवती च शक्तिः सनातनी सर्वविमोहनीति ।।५४।।\nया श्रीः सदा केशवमूर्त्तिमाया विश्वम्भरा या सकलं विभर्त्ति ।\nहीर्योगिनी या महिता मनोज्ञा सा त्वं नमस्ते परमात्मसारे ।। ५५।।\nयामादिपूर्वे हृदि योगिनो यां विभावयन्ति प्रमितिप्रतीताम् ।\nप्रकाशशुद्धादियुतां विरागां सा त्वं हि विद्या विविधावलम्बा ।।५६।।\nकूटस्थमव्यक्तमचिन्त्य रूपं त्वं विभ्रती कालमयं जगन्ति ।\nविकारबीजं प्रकरोषि नित्यं प्रत्नानि न्यूलान्यथ मध्यमानि ।। ५७ ।।\nसत्त्वं रजोऽथो तम इत्यमीषां विकारहीना समवस्थितिर्या ।\nसा त्वं गुणानां जगदेकहेतुर्वाह्यान्तरालं भवतीव याति ।।५८॥\nअशेषजगतां बीजे ज्ञेयज्ञानस्वरूपिणि ।\nजगद्धिताय जगतां विष्णुमाये नमोऽस्तुते ।। ५९ ।।\n।। मार्कण्डेय उवाच ।।\nइत्याकर्ण्य वचस्तस्य काली लोकविमोहिनी ।\nब्रह्माणमूचे जगतां स्रष्टारं घनशब्दवत् ।। ६० ।।\n।। देव्युवाच ।।\nब्रह्मन् किमर्थं भवता स्तुताहमवधारय ।\nउच्यतां यदधृष्योऽस्ति तच्छीघ्रं पुरतो मम ।। ६१ ।।\nप्रत्यक्षं मयि जातायां सिद्धिः कार्यस्य निश्चिता ।\nतस्मात्ते वाञ्छितं ब्रूहि यत् करिष्यामि भाविता ।। ६२ ।।\n।। ब्रह्मोवाच ।।\nएकश्चरति भूतेशो न द्वितीयां समीहते ।\nतं मोहय यथा दारान् स्वयं स च जिघृक्षति ।। ६३ ।।\nत्वदृते तस्य नो काचिद् भविष्यति मनोहरा ।\nतस्मात्त्वमेकरूपेण भवस्य भव मोहनी ।। ६४ ।।\nयथा धृतशरीरा त्वं लक्ष्मीरूपेण केशवम् ।\nआमोदयसि विश्वस्य हितायैतं तथा कुरु ।। ६५ ।।\nकान्ताभिलाषमात्रं मे निनिन्द वृषभध्वजः ।\nकथं पुनः स वनितां स्वेच्छया संग्रहीष्यति ।। ६६ ।।\nहरेऽगृहीतकान्ते तु कथं सृष्टिः प्रवर्तते ।\nआद्यन्तमध्यहेतौ च तस्मिञ्छम्भौ विरागिणि ।।६७ ।।\nइति चिन्तापरो नाहं त्वदन्यं शरणन्त्विह ।\nलव्धवांस्तेन विश्वस्य हितायैतत् कुरुस्व मे ।। ६८ ।।\nन विष्णुरस्य मोहाय न लक्ष्मीर्न मनोभवः ।\nन चाप्यहं जगन्मातस्तस्मात् त्वं मोहयेश्वरम् ।।६९।।\nकीर्तिस्त्वं सर्वभूतानां यथा त्वं ह्रीर्यतात्मनाम् ।\nयथा विष्णोः प्रियैका त्वं तथा सन्मोहयेश्वरम् ।।७० ।।\n।। मार्कण्डेय उवाच ।।\nअथ ब्रह्माणमाभाष्य काली योगमयी पुनः।\nयदुवाच महाभागास्तच्छृण्वन्तु द्विजोत्तमाः ।।७१ ।।\n॥ श्रीकालिकापुराणे कालीस्तुतिर्नाम पञ्चमोऽध्यायः ॥ ५ ॥"
  }
]
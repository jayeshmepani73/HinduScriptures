[
  {
    "text": "कालिकापुराणम् सप्तमोऽध्यायः मदनकथनम्\nअथ कालिका पुराण अध्याय ७\n।। मार्कण्डेय उवाच ।।\nअथ ब्रह्मा महामाया - स्वरूपं प्रतिपाद्य च ।\nमदनाय पुनः प्राह युक्तासौ हरमोहने ।।१।।\n।। ब्रह्मोवाच ।।\nविष्णुमाया महादेवो यथा दारपरिग्रहम् ।\nकरिष्यति तथा कर्तुमङ्गीकारं पुराकरोत् ।।२।।\nसावश्यं दक्षतनया भूत्वा शम्भोर्महात्मनः ।\nभविष्यति द्वितीयेति स्वयमेवावदत् स्मर ॥३॥\nत्वमेभिः स्वगणैः सार्द्धं रत्या च मधुना सह ।\nयथेच्छति तथा दारान् ग्रहीतुं कुरु शङ्करः ।।४।।\nशम्भौ गृहीतदारे तु कृतकृत्या वयं स्मर ।\nअविच्छिन्ना सृष्टिरियं भविष्यति न संशयः ॥५॥\n।। मार्कण्डेय उवाच ।।\nतथाब्रवीद्विजश्रेष्ठा लोकेशाय मनोभवः ।\nमधुरं यत् कृतं तेन महादेवस्य मोहने ।।६।।\n।। मदन उवाच ।।\nशृणु ब्रह्मन् यथास्माभिः क्रियते हरमोहने ।\nप्रत्यक्षे वा परोक्षे वा तस्य तद्गदतो मम ॥७॥\nयदा समाधिमाश्रित्य स्थितः शम्भुर्जितेन्द्रियः ।\nतदा सुगन्धिवातेन शीतलेन विवेगिना ।\nतं बीजयामि लोकेश नित्यं मोहनकारिणा ॥८॥\nस्वसायकांस्तथा पञ्च समादाय शरासनम् ।\nभ्रमामि तस्य सविधे मोहयंस्तद्गणानहम् ।।९।।\nसिद्धद्वन्द्वानहं तत्र रमयामि दिवानिशम् ।\nभावा हावाश्च ते सर्वे प्रविशन्ति च तेषु वै ।। १० ।।\nयदि प्रविष्टे सविधे शम्भोः प्राणी पितामह ।\nको वा न कुरुते द्वन्द्व भावं तत्र मुहुर्मुहुः ।।११।।\nमम प्रवेशमात्रेण तथा स्युः सर्वजन्तवः ।\nन शम्भुर्न वृषस्तस्य मानसीं विक्रियां गतौ ।। १२ ।।\nयदा हिमवतः प्रस्थं स याति प्रमथाधिपः ।\nतत्र गन्ता तदैवाहं सरतिः समधुर्विधे ।।१३।।\nयदा मेरुं प्रयात्येष यदा वा नाटकेश्वरम् ।\nकैलासं वा यदा याति तत्र गच्छाम्यहं तदा ।।१४।।\nयदा त्यक्तसमाधिस्तु हरस्तिष्ठति वै क्षणम् ।\nततस्तस्य पुरश्चक्रमिथुनं योजयाम्यहम् ।।१५।।\nतच्चक्रयुगलं ब्रह्मन् हावभावयुतं मुहुः ।\nनानाभावेन कुरुते दाम्पत्य - क्रममुत्तमम् ।।१६।।\nनीलकण्ठानपि मुहुः सजायानपि तत्पुरः ।\nसन्मोहयामि सविधे मृगानन्याश्च पक्षिणः ।।१७।।\nविचित्रभावमासाद्य यदा प्रकुरुते रतिम् ।\nमयूरमिथुनं वीक्ष्य तत्तदा को न चोत्सुकः ।।१८।।\nमृगाश्च तत् पुरस्थाश्च स्वजायाभिस्तु सोत्सुकाः ।\nअकुर्वन् रुचिरं भावं तस्य पार्श्वे पुरस्तदा ।। १९ ।।\nअपश्यन् विवरं नास्य कदाचिदपि मच्छरः ।\nनिपात्यः स यदा देहे यन्मया सर्वलोकधृत् ॥२०॥\nबहुधा निश्चितं ज्ञातं रामासङ्गादृते हरम् ।\nअलं च सन्मोहयितुं ससहायोऽपि निष्कलम् ।।२१।।\nमधुश्च कुरुते कर्म यद्यत्तस्य विमोहने ।\nतच्छृणुष्व महाभाग नित्यं तस्योचितं पुनः ।।२२।।\nचम्पकान् केशरानाम्रान् करुणान् पाटलास्तथा ।\nनागकेशरपुन्नागान् किंशुकान् केतकान् घवान् ।।२३।।\nमाधवीर्मल्लिकाः पर्णधारान् कुरुवकांस्तथा ।\nउत्फुल्लयति तत्तस्य यत्र तिष्ठति वै हरः ।। २४ ।।\nसरांस्युत्फुल्लपद्मानि बीजयन् मलयानिलैः ।\nसुगन्धीकृतवान् यत्नादतीव शङ्कराश्रमम् ।। २५ ।।\nलता: सर्वाः सुमनसः फुल्लपादपसञ्चयान् ।\nवृक्षान् रुचिरभावेन वेष्टयन्ति स्म तत्र वै ।। २६ ।।\nतान् वृक्षांश्चारुपुष्पौघास्तैः सुगन्धिसमीरणैः ।\nदृष्ट्वा कामवशं यातो न तत्र मुनिरप्युत ।। २७ ।।\nतद्गणा अपि लोकेश नानाभावैः सुशोभनैः ।\nवसन्तिस्म सुराः सिद्धा ये ये चाति तपोधनाः ।। २८ ।।\nन तस्य पुनरस्माभिर्दृष्टं मोहस्य कारणम् ।\nभावमात्रं न कुरुते कामोत्थमपि शङ्करः ।। २९ ।।\nइति सर्वमहं दृष्ट्वा ज्ञात्वा च हरभावनाम् ।\nविमुखोऽहं शम्भुमोहान्नियतं मायया विना ॥३०॥\nइदानीं त्वद्वचः श्रुत्वा योगनिद्रोदितं पुनः ।\nतस्याः प्रभावं श्रुत्वाथ गणान् दृष्ट्वा सहायकान् ।।३१।।\nमया शम्भोर्विमोहाय क्रियते मुहुरुद्यमः ।\nभवानपि त्रिलोकेश योगनिद्रा द्रुतं पुनः ।\nभवेद् यथा शम्भुजाया तथैव विदधात्वियम् ।।३२।।\nयमानां नियमानाञ्च प्राणायामस्य नित्यशः ।\nआसनस्य महेशस्य प्रत्याहारस्य गोचरे ॥३३॥\nध्यानस्य धारणायाश्च समाधेर्विघ्नसम्भवम् ।\nमन्ये कर्तुं न शक्यं स्यादपि मारशतैरपि ।। ३४ ।।\nतथाप्ययं मारगणः करोतु हरस्य योगाङ्गविकारविघ्नम् ।\nयदेव शक्यं किमु वा समर्थ: समक्षमन्यस्य न कर्तुमोजः ।। ३५ ।।\n॥ श्रीकालिकापुराणे मदनकथनं नाम सप्तमोऽध्यायः ॥ ७॥\nकालिका पुराण हिन्दी अनुवाद पढ़ने के लिए देखें-DP Karmakand"
  }
]
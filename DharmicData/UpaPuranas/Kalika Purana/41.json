[
  {
    "text": "कालिकापुराणम् एकचत्वारिंशोऽध्यायः नारदागमनम्\nअथ श्रीकालिका पुराण अध्याय ४१\n।। ऋषयः ऊचुः ।।\nकथं गिरिसुता काली बभूव जगतां प्रसूः ।\nदाक्षायणी त्यक्ततनुः कथमाप हरं पतिम् ।। १ ।।\nकथमर्धशरीरं सा जहार च पिनाकिनः ।\nएतन्नः पृच्छतां सम्यक् कथयस्व महामते ॥२॥\n।। मार्कण्डेय उवाच ।।\nशृणुध्वं मुनिशार्दूलाः यथा दाक्षायणी सती ।\nभूता गिरिसुता पूर्वं यथार्धमहरत्तनुम् ।।३।।\nयदाऽत्यजत्तनुं देवी पूर्वं दाक्षायणी सती ।\nतदैव मनसागच्छन् मेनकां हिमवद्गिरिम् ॥४॥\nयदा हरेण सहिता दक्षकन्या हिमाचले ।\nचिक्रीड च तदा तस्या मेनकाऽभूद् हितैषिणी ॥५॥\nतस्याः सुतास्यामिति च आधाय मनसि द्विजाः ।\nत्यक्तप्राणा तदा देवी भूता हिमवतः सुता ।। ६ ।।\nयदा दाक्षायणी प्राणान् दक्षकोपाज्जहौ पुरा ।\nतदैव मेनका देवी आरिराधयिषुः शिवाम् ।।७।।\nमहामायां जगद्धात्रीं योगनिद्रां सनातनीम् ।\nमोहिनी सर्वभूतानां शरणं सर्वनाकिनाम् ॥८॥\nमेनका कृताराधन\nअष्टम्यामुपवासं तु कृत्वा सा नवमीतिथौ ।\nमोदकैर्बलिभिः पिष्टैः पायसैर्गन्धपुष्पकैः ।। ९।।\nचैत्रे मासि समारभ्य सप्तविंशतिवत्सरान् ।\nयावत् सम्पूजयामास पुत्रार्थिन्यन्वहं शुचिः ।। १० ।।\nगङ्गायामोषधिप्रस्थे कृत्वा मूर्तिं महीमयीम् ।\nकदाचित् सा निराहारा कदाचित् सा धृतव्रता ।। ११ ।।\nशिवाविन्यस्तमनसा सप्तविंशतिवत्सरान् ।\nनिनाय मेनका देवी परमां भूतिमिच्छती ।।१२।।\nसप्तविंशतिवर्षान्ते जगन्माता जगन्मयी ।\nसुप्रीताऽभवदत्यर्थं प्राह प्रत्यक्षतां गता ।। १३ ।।\n।। देव्युवाच ।।\nयत् प्रार्थितं त्वया देवि मत्तस्तत्प्रार्थयाधुना ।\nदास्ये तवाहं तत्सर्वं वाञ्छितं यद् हृदा भवेत् ।। १४ ।।\n।। मार्कण्डेय बोले ।।\nततः सा मेनका देवी प्रत्यक्षं कालिकां गताम् ।\nदृष्ट्वैव प्रणनामाथ वचनं चेदमब्रवीत् ।। १५ ।।\n।। मेनकोवाच ।।\nदेवी प्रत्यक्षतो रूपं तव दृष्टं मयाऽधुना ।\nत्वामहं स्तोतुमिच्छामि प्रसन्ना यदि मे शिवे ।। १६ ।।\n।। मार्कण्डेय उवाच ।।\nततः सा मातरित्युक्त्वा कालिका सर्वमोहिनी ।\nबाहुभ्यां चारुवृत्ताभ्यां मेनकां परिषस्वजे ।।१७।।\nततः सा मेनका देवी कालिकां परमेश्वरीम् ।\nतुष्टाव वाग्भिरिष्टाभिः शिवां प्रत्यक्षतः स्थिताम् ।। १८ ।।\n।। मेनकोवाच ।।\nप्रेरयन्तीं जगद्धाम चण्डिकां लोकधारिणीम् ।\nप्रणमामि जगद्धात्रीं सर्वकामार्थसाधिनीम् ।। १९ ।।\nनित्यानन्दां ज्ञानमयीं योगनिद्रां जगत्प्रसूम् ।\nप्रणमामि शिवां शुद्धां विधिशौरिशिवात्मिकाम् ।। २० ।।\nमायामयीं महामायां भक्तशोकविनाशिनीम् ।\nकामस्यवनितां भद्रां त्वां चितिं शिवाम् ।। २१ ।।\nसत्त्वोद्रेकाद् या भवित्रीह नित्या नित्या चापि प्राणिनां बुद्धिरूपा ।\nसा त्वं बन्धच्छेदहेतुर्यतीनां कस्ते गद्यो मादृशीभिः प्रभावः ।। २२।।\nया त्वं साम्नां सिद्धिरुक्तिस्तथार्चा या वृत्तिर्या यजुषां दीर्घरूपा ।\nहिंसाचैवाथर्ववेदस्य सा त्वं नित्यं कामं त्वं ममेष्टं विधेहि ॥२३॥\nनित्यानित्यैर्भागहीनैः पुरस्थै: स्तन्मात्रैयैर्यत्यते भूतवर्ग: ।\nतेषां शक्तिस्त्वं सदा नित्यरूपा का ते योषा योग्यं वक्तुं समर्था ।। २४ ।।\nक्षितिर्धरित्री जगतां त्वमेव त्वमेव नित्या प्रकृतिस्वरूपा ।\nयया वशः क्रियते ब्रह्मरूपः सा त्वं नित्या मे प्रसीदास्तु मातः ।। २५ ।।\nत्वं जातवेदोगतशक्तिरूपा त्वं दाहिका सूर्यकरस्य शक्तिः ।\nआह्लादिका त्वं बहु चन्द्रिकायास्तां त्वामहं स्तौमि नमामि चाम्बिकाम् ।। २६ ।।\nयोषा योषित्प्रियाणां त्वं विद्या त्वं चोर्ध्वरेतसाम् ।\nवाञ्छा त्वं सर्वजगतां माया च त्वं तथा हरेः ।। २७ ।।\nयाऽनेकरूपाणि विधाय नित्यं सृष्टिं स्थितिं हानिमपीह कर्त्री ।\nब्रह्माच्युतस्थाणुशरीरहेतुः सा त्वं प्रसीदाद्य पुनर्नमस्ते ।। २८ ।।\n।। मार्कण्डेय उवाच ।।\nततः सा जगतां माता कालिका पुनरेव हि ।\nउवाच मेनकां देवीं वाञ्छितं वरयेत्युत ।। २९ ।।\nततः सा प्रथमं पुत्रशतं वने यशस्विनी ।\nवीर्यवञ्चायुषायुक्तमृद्धिसिद्धिसमन्वितम् ।।३० ।।\nपश्चात् तथैकां तनयां सुरूषां गुणशालिनीम् ।\nकुलद्वयानन्दकरीं भुवनत्रयदुर्लभाम् ।। ३१ ।।\nततो भगवती प्राह मेनकां मुनिसन्निभाम् ।\nस्मितपूर्वं तदा तस्याः पूरयन्ती मनोरथम् ।।३२।।\n।। देव्युवाच ।।\nशतं पुत्राः सम्भवन्तु भवत्या वीर्यसंयुताः ।\nतत्रैको बलवान्मुख्यः प्रथमं सम्भविष्यति ।। ३३ ।।\nसुता च तव देवानां मानुषाणां च रक्षसाम् ।\nहिताय सर्वजगतां भविष्याम्यहमेव ते ।। ३४ ।।\nत्वं सुखप्रसवा नित्यं तथा नित्यं पतिव्रता ।\nअम्लाना रूपसम्पन्ना सुभगा च भविष्यसि ।। ३५ ।।\n।। मार्कण्डेय उवाच ।।\nएवमुक्ता जगद्धात्री तत्रैवान्तरधीयत ।\nमेनका च मुदं लब्धा स्वस्थानं प्रविवेश ह ।। ३६ ।।\nततः काले तु सम्प्राप्ते मैनाकमचलोत्तमम् ।\nपक्षेण सह योऽद्यापि सिन्धुमध्ये प्रवर्तते ।\nमेनका सुषुवे देवी देवेन्द्रं स्पर्धयागतम् । । ३७।।\nअन्यानूनशतं पुत्रान् क्रमात् सा सुषुवे सती ।\nमहावीर्यान् महासत्त्वान् सम्पन्नान् सर्वतो गुणैः ।। ३८ ।।\nततः सा कालिका देवी योगनिद्रा जगन्मयी ।\nपूर्वत्यक्तसतीरूपा जन्मार्थं मेनकां ययौ ।। ३९ ।।\nसमयस्यानुरूपेण मेनका जठरे शिवा ।\nसमुद्धृय समुत्पन्ना सा लक्ष्मीरिव सागरात् ।।४०।।\n॥ पार्वती - जन्म ।\nवसन्तसमये देवी नवम्यामृक्षयोगतः ।\nअर्धरात्रे समुत्पन्ना गङ्गेव शशिमण्डलात् ।। ४१ ।।\nततस्तस्यां तु जातायां प्रसन्ना अभवन् दिशः ।। ४२ ।।\nअनुकूलो ववौ वायुर्गम्भीरो गन्धवाञ् शुभः ।\nबभूव पुष्पवृष्टिश्च तोयवृष्टिस्तथापरा ।। ४३ ।।\nजज्वलुश्चाग्नयः शान्ता जगर्जुश्च घनाघनम् ।\nतस्यां तु जातमात्रायां सर्वं स्वास्थ्यमपद्यत ।। ४४ ।।\nतां तु दृष्ट्वा तथा जातां नीलोत्पलदलानुगाम् ।\nश्यामां सा मेनका देवी मुदमापातिहर्षिता ।। ४५ ।।\nदेवाश्च हर्षमतुलं प्रापुस्तत्र मुहुर्मुहुः ।\nतुष्टुवुश्चान्तरिक्षस्था गन्धर्वाप्सरसां गणाः ।।४६ ॥\nतां तु नीलोत्पलदलश्यामां हिमवतः सुताम् ।\nकालीति नाम्ना हिमवानाजुहाव कृतोदने ।। ४७ ।।\nबान्धवैस्तु समस्तैस्तन्नाम्ना सा पार्वतीति च ।\nकालिकेति तथा नाम्ना कीर्तिता गिरिनन्दिनी ॥४८॥\nततः सा ववृधे देवी गिरिराजगृहे शुभा ।\nगङ्गेव वर्षासमये शरदीवाथ चन्द्रिका ।।४९।।\nएधमानानुदिवसं चार्वङ्गी चारुतां मुहुः ।\nदध्रे सानुदिनं काली चन्द्रबिम्बं कलामिव ।। ५० ।।\nसा बालभावमापन्ना क्रीडन्ती कालिका मुदम् ।\nसखीभिः प्राप विपुलां कालिन्दीव सरिद् व्रजैः ।। ५१ ।।\nषड्गुणास्तां स्वयं देवी पूर्वजन्मवशीकृताः ।\nस्वयमीयुर्द्विजश्रेष्ठाः प्रावृषं कालिका यथा ।। ५२।।\nअतिचक्राम स्वगुणैः सा देवी देवकन्यकाः ।\nरूपैरप्सरसः सर्वा गीतैर्गन्धर्व कन्यकाः ।। ५३ ।।\nसा बाल्य एव सततं बन्धुवर्गप्रिया शुभा ।\nगुणैः स्वबन्धून् पितरं मातरं चाप्यतोषयत् ।। ५४ ।।\nमातुः स्तुतिकरी नित्यं पितृपूजनतत्परा ।\nसर्वदा भ्रातृसहिता जगन्माताऽभवत्तदा ।। ५५ ।।\nसर्वदा सा जगन्माता कन्या सा समुपस्थिता ।\nपितुः समीपे वसति कालिन्दीव विभावसोः ।। ५६ ।।\nअथैकदा तां निकटे निधाय हिमवद्गिरिः ।\nतनयैः सह सङ्गम्य स्थितः परमकौतुकात् ।।५७।।\nअथागतस्तत्र मुनिर्नारदो देवलोकतः ।\nहिमवन्तं सुखासीनं सुतैः सार्धं ददर्श सः ।। ५८ ।।\nअपश्यन्निकटे कालीं कालिकामिव सूर्यतः ।\nज्योत्स्नामिव सुधांशोस्तु सम्यग्वृद्धा शरन्निशि ।। ५९ ।।\nपूजितस्तेन गिरिणा कृतासन - परिग्रहः ।\nनारदः प्रथमं शैलं वृत्तान्तं पर्यपृच्छत ।। ६० ।।\nततो विदितवृत्तान्तो नारदो मेनकां प्रति ।\nउवाच हर्षयन् वाक्यं मुनिर्वाक्यविशारदः ।। ६१ ।।\n।। नारद उवाच ।।\nएषा ते तनया रुच्या शुद्धांशोरिव वर्धिता ।\nआद्या कला शैलराज सर्वलक्षणशालिनी ।।६२।।\nशम्भोर्भवित्री दयिता सानुकूला सदा हरे ।\nतस्य चित्तं वशे चैषा करिष्यति तपस्विनी ।।६३॥\nस चाप्येनामृ जायां नान्यामुद्वाहयिष्यति ।\nएतयोर्यादृशः प्रेम कयोश्चिन्नैव तादृशः ।। ६४ ।।\nभूतो वा भविता वापि नाधुना च प्रवर्तते ।\nअनया सुरकार्याणि कर्तव्यानि बहूनि च ।। ६५ ।।\nअनयैव गिरिश्रेष्ठ अर्धनारीश्वरो हरः ।\nभविष्यति च सौहार्दोज्योत्स्नयैवामृतात्मनः ।। ६६ ।।\nशरीरार्ध हरस्यैषा करिष्यति निजास्पदे ।\nस्वर्णगौरी सुवर्णाभा तपसा तोषिते हरे ।। ६७ ।।\nविद्युद्गौरी त्वियं काली तव पुत्री भविष्यति ।\nगौरीति नाम्ना पश्चात्तु ख्यातिमेषा गमिष्यति ।। ६८ ।।\nनान्यस्मै त्वमिमां दातुं मनः कर्तुमिहार्हसि ।\nइदं चोपांशु देवानां न प्रकाशं करिष्यसि ।। ६९ ।।\n।। मार्कण्डेय उवाच ।।\nइति तस्य वचः श्रुत्वा देवर्षेर्नारदस्य च ।\nउवाच हिमवान् वाक्यं मुनिं प्रति विशारदः ।।७० ।।\n।। हिमवान् उवाच ।।\nश्रूयते त्यक्तसङ्गः स महादेवो यतात्मवान् ।\nतपश्चोपांशु तपति देवानामप्यगोचरः ।।७१ ।।\nस कथं ध्यानमार्गस्थः परब्रह्मार्पितं मनः ।\nप्रभ्रंषिष्यति देवर्षे तत्र मे संशयो महान् ।। ७२ ।।\nअक्षरं परमं ब्रह्म प्रदीपकलिकोपमम् ।\nसोऽन्तः पश्यति सर्वत्र न तु बाह्यं निरीक्षते ।। ७३ ।।\nइति स्म श्रूयते नित्यं किन्नराणां मुखाद् द्विज ।\nस कथं तादृशं स्वान्तं शक्तो भ्रंशयितुं हरः ॥७४ ॥\nविशेषतः श्रूयते स्म दाक्षायण्या समं हरः ।\nसमयं ज्ञातवान् पूर्वं तन्मे निगदतः शृणु ।। ७५ ।।\nत्वामृतेऽन्यां न वनितां दाक्षायणि सति प्रिये ।\nभार्यार्थ संग्रहीष्यामि सत्यमेतद् ब्रवीमि ते ।। ७६ ।।\nइति सत्या समं तेन पुरैव समयः कृतः ।\nतस्यां मृतायां स कथं स्त्रियमन्यां ग्रहीष्यति ।।७७ ॥\n।। नारदोवाच ।।\nनात्र कार्या त्वया चिन्ता गिरिराज भवत्सुता ।\nएषा सती समुत्पन्ना हरायैव न संशयः ।।७८ ।।\n।। मार्कण्डेय उवाच ।।\nइत्युक्त्वा स तु देवर्षिर्नारदस्तु यथा सती ।\nमेनकायां समुत्पन्ना सर्वं तत् प्रोक्तवान् गिरौ ।।७९।।\nतत्सर्वं पूर्ववृत्तान्तं नारदस्य मुखाद् गिरिः ।\nश्रुत्वा सपुत्रदार: स तदा निःसंशयोऽभवत् ॥८०॥\nततः काली कथां श्रुत्वा नारदस्य मुखात् तदा ।\nलज्जया धोमुखी भूत्वा स्मितविस्तारितानना ।। ८१ ।।\nकरेण तां तु संगृह्य प्रोन्नमय्य मुखं गिरिः ।\nमूर्ध्नि सम्यगुपाघ्राय स्वासने संन्यवेशयत् ।।८२।।\nततस्तां पुनरेवाह नारदः शैलपुत्रिकाम् ।\nहर्षयन् गिरिराजं तु मेनकां तनयैः सह ।। ८३ ।।\n।। नारद उवाच ।।\nसिंहासनेन किं स्वस्याः शैलराज भवेत् तव ।\nशम्भोरुरु: सदैवास्या आसनं तु भविष्यति ।। ८४ ।।\nहरोरुमासनं प्राप्य तनया तव संततम् ।\nनान्यत्र कुत्रचित्तुष्टिमासने प्राप्यते गिरे ।।८५।।\n।। मार्कण्डेय उवाच ।।\nइति वचनमुदारं नारदः शैलराजं त्रिदिवमगमदुक्त्वा तत्क्षणाद् देवयानैः ।\nगिरिपतिरपि चिन्ताहर्षसन्मोहयुक्तः प्रविशदचलयासौ स्वान्तरं पद्मगर्भम् ।।८६ ।।\n॥ इति श्रीकालिकापुराणे नारदागमने एकचत्वारिंशोऽध्यायः ॥४१॥\nकालिका पुराण हिन्दी अनुवाद पढ़ने के लिए देखें-DP Karmakand"
  }
]
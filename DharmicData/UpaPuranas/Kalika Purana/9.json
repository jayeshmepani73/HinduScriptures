[
  {
    "text": "कालिकापुराणम् नवमोऽध्यायः हरानुनयनम्\nअथ कालिका पुराण अध्याय ९\n(हर-प्रसादने पार्वती- तपवर्णनम् )\n।। मार्कण्डेय उवाच ।।\nबाल्यं व्यतीत्य सा प्राप यौवनं शोभनं ततः ।\nअतीव रूपेणांगेन सर्वाङ्गसुमनोहरा ।।१।।\nतां वीक्ष्य दक्षो लोकेशः प्रोद्भिन्नान्तर्वयः स्थिताम् ।\nचिन्तयामास भर्गाय कथं दास्य इमां सुताम् ।।२।।\nअथ सापि स्वयं भर्गं प्राप्तुमैच्छत्तदान्वहम् ।\nआराधयामास च तं गृहे मातुरनुज्ञया ।। ३॥\nआश्विने नन्दकाख्यायां लवणैः सगुडोदनैः ।\nपूजयित्वा हरं पश्चाद्ववन्दे सा निनाय तत् ।।४।।\nकार्तिकस्य चतुर्दश्यां सापूपैः पायसैर्हरम् ।\nसमाकीर्णै: समाराध्य सस्मार परमेश्वरम् ॥५॥\nकृष्णाष्टम्यां मार्गशीर्षे सतिलैः सयवोदनैः ।\nपूजयित्वा हरं नीलैर्निनाय दिवसं पुनः ॥६॥\nपौषे तु कृष्णसप्तम्यां कृत्वा जागरणं निशि ।\nअपूजयच्छिवं प्रातः कृसरान्नेव सा सती ।।७।।\nमाघस्य पौर्णमास्यान्तु कृत्वा जागरणं निशि ।\nआर्द्रवस्त्रा नदीतीरे ह्यकरोद्धरपूजनम् ।।८।\nनानाविधैः फलैः पुष्पैः सम्यक् तत्कालसम्भवैः ।\nचकार नियताहारं तं मासं हरमानसा ।।९।।\nचतुर्दश्यां कृष्णपक्षे तपस्यस्य विशेषतः ।\nकृत्वा जागरणं देवं विल्वपत्रैरपूजयत् ।।१०।।\nचैत्रे शुक्लचतुर्दश्यां पलाशैः कुसुमैः शिवम् |\nअपूजयद्दिवारात्रौ तं स्मरन्ती निनाय तम् ।।११।।\nवैशाखस्य तृतीयायां शुक्लायां सयवोदनैः ।\nपूजयित्वा हरं देवं हव्यैर्मासं चरन्त्यनु ।\nनिनाय सा निराहारा स्मरन्ती वृषवाहनम् ।। १२ ।।\nज्येष्ठस्य पूर्णिमारात्रौ सम्पूज्य वृषवाहनम् ।\nवसनैर्वृहतीपुष्पैर्निराहारा निनाय ताम् ।।१३।।\nआषाढस्य चतुर्दश्यां शुक्लायां कृत्तिवाससः ।\nवृहतीकुसुमैः पूजा देवस्याकारि वै तया ।। १४ ।।\nश्रावणस्य सिताष्टम्यां चतुर्दश्याञ्च सा शिवम् ।\nयज्ञोपवीतैर्वासोभिः पवित्रैरप्यपूजयत् ।।१५।।\nभाद्रे कृष्णत्रयोदश्यां पुष्पैर्नानाविधैः फलैः ।\nसम्पूज्याथ चतुर्दश्यां चकार जलभोजनम् ।। १६ ।।\nइति व्रतं यदारब्धं पुरा सत्या तदैव तु ।\nसावित्रीसहितो ब्रह्मा जगामाथ हरान्तिकम् ।।१७।।\nवासुदेवोऽपि भगवान् सह लक्ष्म्या तदन्तिकम् ।\nप्रस्थं हिमवतः शम्भुः स्थितो यत्र गणैः सह ।। १८ ।।\nतौ तु दृष्ट्वा ब्रह्मकृष्णौ सस्त्रीकौ संगतौ हरः ।\nयथोचितं समाभाष्य पप्रच्छागमनं तयोः ।। १९ ।।\nतथाविधांस्तु तान् दृष्ट्वा दाम्पत्यभावसंयुतान् ।\nकाञ्चिदीहाञ्च मनसा चक्रे दारपरिग्रहे ॥२०॥\nअथागमनहेतुं नः कथयध्वञ्च तत्त्वतः ।\nकिमर्थमागता यूयं किं कार्यं वोऽत्र विद्यते ।।२१।।\nइति पृष्टो त्र्यम्बकेण ब्रह्मा लोकपितामहः ।\nउवाच च महादेवं विष्णुना परिचोदितः ।। २२ ।।\n।। ब्रह्मोवाच ।।\nयदर्थमागतावावां तच्छृणुस्व त्रिलोचन ।\nविशेषतश्च देवार्थं विश्वार्थञ्च वृषध्वज ॥२३॥\nअहं सृष्टिरतः शम्भो स्थितिहेतुस्तथा हरिः ।\nअन्तहेतुर्भवानस्य जगत: प्रतिसर्गकम् ।। २४ ।।\nतत्कर्मणि सदैवाहं भवद्भ्यां सहितो ह्यलम् ।\nहरिः स्थितावपि तथा मयालं भवता सह ।\nत्वमन्तकरणे शक्तो विना नावां भविष्यसि ।। २५ ।।\nतस्मादन्योन्यकृत्येषु सर्वेषां वृषभध्वज ।\nसाहाय्यं नः सदा योग्यमन्यथा न जगद्भवेत् ।। २६ ।।\nकेचिद्भविष्यन्त्यसुरा मम वध्या महेश्वर ।\nअपरे तु हरेर्वध्या भवतोऽपि तथापरे ।। २७ ।।\nकेचित्तद्वीर्यजातस्य केचिन्मेंऽशभवस्य वै ।\nमायायाः केचिदपरे वध्याः स्युर्देववैरिणः ।। २८ ।।\nयोगयुक्ते त्वयि सदा रागद्वेषादिवर्जिते ।\nदयामात्रैकनिरते न वध्या असुरास्तव ।। २९ ।।\nअबाधितेषु तेष्वीश कथं सृष्टिस्तथा स्थितिः ।\nअन्तश्च भविता युक्तं नित्यं नित्यं वृषध्वज ।। ३० ।।\nसृष्टिस्थित्यन्तकर्माणि न कार्याणि यदा हर ।\nशरीरभेदमस्माकं मायायाश्च न युज्यते ।। ३१ ।।\nएकस्वरूपा हि वयं भिन्ना कार्यस्य भेदतः ।\nकार्यभेदो न सिद्धश्चेद्रूपभेदोऽप्रयोजनः ।। ३२ ।।\nएक एव त्रिधा भूत्वा वयं भिन्नस्वरूपिणः ।\nभूता महेश्वर इति तत्त्वं विद्धि सनातनम् ।।३३।।\nमायापि भिन्नरूपेण कमलाख्या सरस्वती ।\nसावित्री चाथ सन्ध्या च भूता कार्यस्य भेदतः ।। ३४ ।।\nप्रवृत्तेरनुरागस्य नारी मूलं महेश्वर ।\nरामापरिग्रहात् पश्चात् कामक्रोधादिकोद्भवः ।।३५।।\nअनुरागे तु सञ्जाते कामक्रोधादिकारणे ।\nविरागहेतुं यत्नेन सान्त्वयन्तीह जन्तवः ।। ३६ ।\nसंग: प्रथम एव स्याद्रागवृक्षात् फलं महत् ।\nतस्मात् संजायते कामः कामात् क्रोधस्ततो भवेत् ।। ३७ ।।\nवैराग्यञ्च निवृत्तिश्च शोकात् स्वाभाविकादपि ।\nसंसारविमुखे हेतुरसंगश्च सदातनः ।। ३८ ।।\nदया तत्र भवेन्नित्यं शान्तिश्चापि महेश्वर ।\nअहिंसा च तपः शान्तिर्ज्ञानमार्गानुसाधनम् ।। ३९ ।।\nत्वयि तावत्तपोनिष्ठे विसंगिनि दयायुते ।\nअहिंसा च तथा शान्तिः सदा तव भविष्यति ।। ४० ।।\nततो सुखविधौ यत्नस्तव कस्माद्भविष्यति ।\nअकृते दूषणं यद्यत्तत् सर्वं कथितं तव ।।४१ ।।\nतस्माद्विश्वहिताय त्वं देवानाञ्च जगत्पते ।\nपरिगृह्णीष्व भार्यार्थे वामामेकां सुशोभनाम् ।।४२।।\nयथा पद्मालया विष्णोः सावित्री च यथा मम ।\nतथा सहचरी शम्भोर्या स्यात्त्वं गृह्ण सम्प्रति ।। ४३ ।।\n।। मार्कण्डेय उवाच ।।\nइति श्रुत्वा वचस्तस्य ब्रह्मणः पुरतो हरेः ।\nतदा जगाद लोकेशं स्मितार्द्दितमुखो हरः ।।४४।।\n।। ईश्वर उवाच ।।\nएवमेव यथात्थ त्वं ब्रह्मन् विश्वनिमित्ततः ।\nन स्वार्थतः प्रवृत्तिर्मे सम्यग् ब्रह्मविचिन्तनात् ।। ४५ ।।\nतथापि यत्करिष्यामि तत्ते वक्ष्ये जगद्धितम् ।\nतच्छृणुष्व महाभाग युक्तमेव वचो मम ।। ४६ ।।\nया मे तेजः समर्था स्याद् ग्रहीतुमिह भागशः ।\nतां निदेशय भार्यार्थे योगिनीं कामरूपिणीम् ।।४७।।\nयोगयुक्ते मयि तथा योगिन्येव भविष्यति ।\nकामासक्ते मयि पुनर्मोहिन्येव भविष्यति ।\nतां मे निदेशय ब्रह्मन् भार्यार्थे वरवर्णिनीम् ।।४८ ।।\nयदक्षरं वेदविदो निगदन्ति मनीषिणः ।\nज्योतिः स्वरूपं परमं चिन्तयिष्ये सनातनम् ।। ४९ ।।\nतच्चिन्तायां सदा शक्तो ब्रह्मन् गच्छामि भावनाम् ।\nतत्र या विघ्नजननी न भवित्रीह सास्तु मे ।।५०।।\nत्वं वा विष्णुरहं वापि परब्रह्मस्वरूपिणः ।\nअङ्गभूता महाभाग योग्यं तदनुचिन्तनम् ।। ५१ ।।\nतच्चिन्तया विना नाहं स्थास्यामि कमलासन ।\nतस्माज्जायां प्रादिशस्व मत्कर्मानुगतां सदा ।। ५२ ।।\n।। मार्कण्डेय उवाच ॥\nइति तस्य वचः श्रुत्वा ब्रह्मा सर्वजगत्पतिः ।\nसस्मितं मोदितमना इदं वचनमब्रवीत् ।। ५३ ।।\n।। ब्रह्मोवाच ।।\nअस्तीदृशी महादेव मार्गिता यादृशी त्वया ।।५४।।\nदक्षस्य तनया याभूत् सती नाम्नी सुशोभना ।\nसैवेदृशी भवद्भार्या भविष्यति सुधीमती ।। ५५ ।।\nतां त्वदर्थे तपस्यन्तीं तत्प्राप्तिं प्रतिकामिनीम् ।\nविद्धि त्वं देवदेवेश सर्वेष्वात्मसु वर्तसे ।।५६।।\n।। मार्कण्डेय उवाच ।।\nअथ ब्रह्मवच: शेषे भगवान् मधुसूदनः ।\nयदुक्तं ब्रह्मणा सर्वं तत् कुरुष्वेत्युवाच सः ।।५७।।\nकरिष्ये इति तेनोक्ते स्वेष्टं देशं प्रजग्मतुः ।\nहरिब्रह्मा च मुदितौ सावित्री कमला- युतौ ।।५८।।\nकामोऽपि वाक्यानि हरस्य श्रुत्वा चामोदयुक्तो रतिना समित्रः ।\nशम्भुं समासाद्य विविक्तरूपी तस्थौ वसन्तं विनियोज्य शश्वत् ।। ५९ ।।\n॥ श्रीकालिकापुराणे हरानुनयनो नाम नवमोऽध्यायः ॥ ९ ॥"
  }
]
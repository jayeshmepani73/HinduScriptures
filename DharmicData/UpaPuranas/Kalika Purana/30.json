[
  {
    "text": "कालिकापुराणम् त्रिंशोऽध्यायः शरभवाराहयुद्धः\nअथ कालिका पुराण अध्याय ३०\n।। मार्कण्डेय उवाच ।।\nततो देवागणाः सर्वे सहिता देवयोनिभिः ।\nशक्रेण सहिता मन्त्रं चक्रुः सम्यग्जगद्धितम् ।। १ ।।\nततो निश्चित्य ते सर्वे शक्राद्या मुनिभिः सह ।\nशरण्यं शरणं जग्मुर्नारायणमजं विभुम् ।।२।।\nतं समासाद्य गोविन्दं वासुदेवं जगत्पतिम् ।\nप्रणम्य सर्वे त्रिदशास्तुस्टुवुर्गरुडध्वजम् ।। ३ ।।\n।। देवा ऊचुः ।।\nनमस्ते देव देवेश जगत्कारण कारक ।\nकालस्वरूपिन् भगवन् प्रधानपुरुषात्मक ।।४।।\nस्थूल सूक्ष्म जगद्व्यापिन् परेश पुरुषोत्तम ।।५।।\nत्वं कर्ता सर्व भूतानां त्वं पाता त्वं विनाशकृत् ।\nत्वं हि मायास्वरूपेण सम्मोहयसि वै जगत् ।।५।।\nयद्भूतं यच्च वै भाव्यं यदिदानीं प्रवर्तते ।\nतत् सर्वं परमेशत्वं स्थावरं जङ्गमं तथा ।। ६ ।।\nअर्थार्थिनां त्वमर्थस्तु कामः कामार्थिनां तथा ।\nत्वं हि धर्मार्थिनां धर्मो मोक्षो निर्वाणमिच्छताम् ।।७।।\nत्वं कामुकस्त्वमेवार्थी धार्मिकस्त्वं सदागतिः ।।८।।\nत्वद्वक्त्राद् ब्राह्मणा जाता बाहुजाः क्षत्रियास्तव ।\nऊर्वो वैश्यास्तथा शूद्राः पादाभ्यां तव निर्गताः ।। ९ ।।\nसूर्यो नेत्रात्तव विभो मनोजश्चन्द्रमास्तव ।\nश्रवणात् पवनो जातो दश प्राणास्तथापरे ।। १० ।।\nऊर्ध्वं स्वर्गादिभुवनं तव शीर्षादजायत ।\nतव नाभेस्तथाकाशं क्षितिः पादतलादभूत् ।। ११ ।।\nकर्णाभ्यां ते दिशो जाता जठरात् सकलं जगत् ।\nत्वं हि मायास्वरूपेण सम्मोहयसि वै जगत् ।। १२ ।।\nनिर्गुणो गुणवांस्त्वं हि शुद्ध एकः परात्परः ।\nउत्पत्तिस्थितिहीनस्त्वं त्वमच्युतगुणाधिकः ।।१३।।\nआदित्यैर्वसुभिर्देवैः साध्यैर्यक्षैर्मरुद्गणैः ।\nत्वं चिन्त्यसे जगन्नाथ मुनिभिश्च मुमुक्षुभिः ।। १४ ।।\nत्वां वै चिदानन्दमयं विदन्ति विशेषविज्ञा मुनयो विभोगाः ।\nत्वमेव संसार महीरुहस्य बीजं जलं स्थानमथो फलं च ।। १५ ।।\nत्वं पद्मया पद्माकरो विभासि वरासिचक्राब्जधनुर्धरस्त्वम् ।\nत्वमेव तार्क्षे प्रतिभासि नित्यं स्वर्णाचले तोययुतो यथाब्दः ।। १६ ।।\nत्वमेव पीताम्बरशङ्कराब्जजास्त्वं सर्वमेतन्न च किञ्चिदन्यत् ।\nन ते गुणा नः परिचिन्तनीया विधेर्हरस्थापि दिशां पतीनाम् ।\nभीतेन भक्त्या शरणं प्रपन्ना गता वयं नः परिरक्ष विष्णो ।।१७।।\n।। मार्कण्डेय उवाच ।।\nइति स्तुतो देवदेवो भूतभावनभावनः ।\nसेन्द्रैर्देवगणैरूचे तान् सर्वान्मेघनिस्वनः ।। १८ ।।\n।। श्रीभगवानुवाच ।।\nयदर्थमागता यूयं यद्वा भयमुपस्थितम् ।\nतत्र यद्वा मया कार्यं तद् देवास्तूर्णमुच्यताम् ।।१९।।\n।। देवा ऊचुः ।।\nशीर्यते वसुधा नित्यं क्रीडया यज्ञपोत्रिणः ।\nलोकाश्च सर्वे संक्षुब्धा नाप्नुवन्त्युपशान्त्वनम् ।। २० ।।\nशुष्कं तुम्वीफलं घातैर्यथा जर्जरतां गतम् ।\nवाराहक्षुरघातेन तथा जर्जरिता क्षितिः ।। २१ ।।\nतस्य ये वा त्रयः पुत्राः कालाग्निसमतेजसः ।\nसुवृत्तः कनको घोरस्तैश्चाप्याघातितं जगत् ।। २२ ।।\nतेषां कर्दमलीलाभिः सरांसि जगतां पते ।\nमानसादीनि भग्नानि प्रकृतिं यान्ति नाधुना ।। २३ ।।\nभग्नास्तैर्देवतरवो मन्दाराद्या महाबलैः ।\nदेव नाद्यापि रोहन्ति फलं पुष्पं दलं च वा ।। २४ ।।\nयदा त्रिकूटमारुह्य ते सुवृत्तादयस्त्रयः ।\nप्लुतं कृत्वा महाबाहो पतन्ति लवणार्णवे ।। २५ ।।\nतदा तत् क्षुब्धतोयौघैः प्लाव्यते सकला मही ।\nउत्प्लवन्ति जनाः सर्वे प्रयान्ति च दिशो दश ।\nजीवितं रक्षमाणास्ते प्रयान्ति च दिशो दश ।। २६ ।।\nयदा त्रिविष्टपं यान्ति यज्ञवाराह पुत्रकाः ।\nइतस्ततस्तदा भग्ना देवाः शान्तिं न लेभिरे ।। २७ ।\nसर्वे तैः पर्वताः पुत्रैर्वाराहस्य जगत्पते ।\nक्रीडद्भिः शिखरे नीतार्भूरिभागमधोगतिम् ।। २८ ।।\nएवं विक्रीडतां तेषां क्रीडाभिः सकलं जगत् ।\nनाशमायाति वैकुण्ठ तस्माद्रक्ष जगत्प्रभो ।। २९।।\n।। मार्कण्डेय उवाच ।।\nइति तेषां निगदतां श्रुत्वा वाक्यं जनार्दनः ।\nउवाच शङ्करं देवं ब्रह्माणं च विशेषतः ।।३०।।\nयत्कृते देवताः सर्वाः प्रजाश्च सकला इमाः ।\nप्राप्नुवन्ति मह दुःखं शीर्यते सकलं जगत् ।। ३१ ।।\nवाराहं तदहं कायं त्यक्तुमिच्छामि शङ्कर ।\nनिर्वेशशक्तं तं त्यक्तुं स्वेच्छया न हि शक्यते ।\nत्वं त्याजयस्व तं कायं यत्नाद्वा शङ्कराधुना ।। ३२ ।।\nत्वमाप्यायस्व तेजोभिर्ब्रह्मन् स्मरहरं मुहुः ।\nआप्यायन्तु तथा देवाः शङ्करो हन्तु पोत्रिणम् ।। ३३ ।।\nरजस्वलायाः संसर्गाद्विप्राणां मारणात्तथा ।\nकायः पापकरो भूतस्तं त्यक्तुं युज्यतेऽधुना ।। ३४।।\nप्रायश्चित्तैरपैत्येनः प्रायश्चित्तमहं ततः ।\nचरिष्यामि तदर्थं मे तनुर्यत्नेन शाम्यताम् ।। ३५ ।।\nप्रजापाल्या मम सदा सा हि सीदति नित्यशः ।\nमत्कृते प्रत्यहं तस्मात् त्यक्ष्ये कायं प्रजाकृते ।। ३६ ।।\n।। मार्कण्डेय उवाच ।।\nइत्युक्तौ वासुदेवेन तदा तौ ब्रह्मशङ्करौ ।\nत्वया तथोक्तं तत्कार्यमिति गोविन्दमूचतुः ।। ३७।।\nवासुदेवोऽपि तान् सर्वान् विसृज्य त्रिदशांस्तथा ।\nवाराहं तेज आहर्तुं स्वयं ध्यानपरोऽभवत् ।। ३८ ।।\nशनैः शनैर्यदा तेजो आहरत्येष माधवः ।\nतदा देहं तु वाराहं सत्त्वहीनमजायत ।। ३९ ।।\nतेजोहीनं यदा देहं ज्ञातं सर्वैस्तदामरैः ।\nआससाद तदा देवो यज्ञवाराहमद्भुतम् ।।४० ।।\nब्रह्माद्यास्त्रिदशाः सर्वे महादेवमुमापतिम् ।\nअनुजग्मुस्तदा तेज आधातुं स्मरशासने ।। ४१ ।।\nततः सर्वैर्देवगणैः स्वं स्वं तेजो वृषध्वजे ।\nआदधे तेन बलवान् सोऽतीव समजायत ।।४२।।\nततः शरभरूपी स तत्क्षणात् गिरिशोऽभवत् ।।४३।।\nऊर्ध्वाधोभागतश्चाष्टपादयुक्तः सुभैरवः ।\nद्विलक्षयोजनोच्छ्रायः सार्धलक्षैकविस्तृतः ।। ४४ ।।\nऊर्ध्वं वाराहकायस्तु लक्षयोजनविस्तृतः ।\nलक्षार्धविस्तृतः पार्श्वे वर्धमानस्तदाभवत् ।। ४५ ।।\nततः शरभरूपं तं महादेवमुमापतिम् ।\nददर्श यज्ञपोत्री सः स्पृशन्तं शिरसा विधुम् ।\nसुदीर्घनासानखरं कृष्णांगारसमप्रभम् ।। ४६ ।।\nदीर्घवक्त्रं महाकायमष्टदंष्ट्रासमन्वितम् ।\nविभ्रतं स सटं पुच्छं दीर्घकर्णं भयानकम् ।।४७।।\nचतुरं पृष्ठतः पादानधरे चतुरस्तथा ।\nकुर्वन्तं घोरमारावमुत्पतन्तं पुनः पुनः ।।४८ ।।\nतमायान्तं ततो दृष्ट्वा क्रोधाद्धावन्तमञ्जसा ।\nसुवृत्तः कनको घोर आसेदुः क्रोधमूर्च्छिताः ।।४९।।\nतमासाद्य महाकायं शरभं भ्रातरस्त्रयः ।\nउच्चिक्षिपुस्ते युगपत् पोत्रघातैर्महाबलाः ।। ५० ।।\nयावत् प्रमाण: शरभस्तत्प्रमाणास्तदाभवन् ।\nशरभोत्क्षेपसमये मायया पोत्रिणस्त्रयः ।। ५१ ।।\nतेषां पोत्रप्रहारेण प्रोत्क्षिप्तः शरभस्तदा ।\nपपात पृथिवीप्रान्ते गम्भीरे तोयसागरे ।। ५२ ।।\nतस्मिन् निपतिते तत्र सागरे मकरालये ।\nउत्पत्य ते त्रयः पेतुः क्रोधात्तस्मिन् महोदधौ ।। ५३ ।।\nसुवृत्ते कनके घोरे पतिते सागराम्भसि ।\nवाराहोऽपि सुतस्नेहात् क्रोधाच्च द्विजसत्तमाः ।\nउत्पत्य सहसा तस्मिंस्तोयराशौ पपात ह ।।५४।।\nउत्पतन्तस्तदा ते वै वाराहा: शरभस्तथा ।\nवभञ्जर्दिवि देवांस्तु नक्षत्राणि ग्रहांस्तथा ।। ५५ ।।\nकेचित्तु निहता देवा भूमौ पेतुश्च केचन ।\nकेचिच्च ज्ञानिनो देवा महलोंकमुपाश्रिताः ।। ५६ ।।\nनक्षत्राणि विमानात्तु पतितानि महीतले ।\nअदृश्यन्त द्विजश्रेष्ठा ज्वालामालाकुलानि वै ।।५७।।\nतेषामुत्पतने वेगो योऽभूत् परमदारुणः ।\nतेनातिवेगो जनितो वायुः परमदारुणः ।।५८।।\nवायुना तेन संत्रस्ता पर्वताः पृथिवीतले ।\nकेचिच्छैलाः पर्वतेषु पतिताः पुनरेव ते ।। ५९ ।।\nविमृद्य वृक्षान् जन्तूंश्च निपेतुश्च पुनः पुनः ।\nकेचित्तु पर्वताघातैर्नृत्यमाना महीतले ।\nवभञ्जुरचलाश्चापि व्रजन्तो बहुश: प्रजाः ।।६०।\nपर्वता समदृश्यन्त वातवेगेन भूतले ।\nसङ्घट्टमानास्तेभ्योऽन्ये व्रजन्त इव तेऽचलाः ।। ६१ ।।\nअम्भोनिधौ पतद्भिस्तैर्वाराहैः शरभेण च ।\nपर्वतैश्च महातुङ्गैरुत्क्षिप्तास्तोयराशयः ।। ६२ ।।\nतेषां प्रपातवेगेन क्षिप्तेषु जलराशिषु ।\nनिस्तोया इव संजाताः क्षणं वै सर्वसागराः ।। ६३ ।।\nतैः सर्वैरुदकैः क्षिप्तैः पृथिवीतलमागतैः ।\nउत्प्लाविताः प्रजाः सर्वाः क्षणाज्जग्मुः क्षयं ततः ।। ६४ ।।\nप्लवमाना: प्रजास्तोये म्रियमाणाः समन्ततः ।। ६५ ।।\nहा पितस्त्वथ हा तात हा मातर्हा सुतेति च ।\nविलपन्ति स्म करुणं भीताश्चार्ता मुमूर्षवः ।। ६६ ।।\nयस्मिन् देशे निपतितो वाराहैः शरभः सह ।\nतत्रैवाधोगता भूमिः पादवेगेन दारिता ।। ६७ ।।\nअपरः पृथिवीप्रान्त उत्थितः पर्वतैः सह ।\nससर्ज जनलोकेषु चलां तेषां प्रभञ्जनैः ।। ६८ ।।\nजनलोकेषु संयुक्तां पृथिवीं शरभस्तदा ।\nनिःश्रेणीमिव सम्बद्धामचलामपि पोत्रिभिः ।\nददर्श विस्मयाविष्टः स भीतः श्रान्तपीडितः ।। ६९ ।।\nततस्ते युयुधुः सर्वे पोत्राघातेन पोत्रिणः ।\nखुरप्रहारैर्दंष्ट्राभिर्गात्रक्षेपैश्च दारुणैः ।। ७०।।\nशरभोऽप्यथ दंष्ट्रायैर्नखैस्तीक्ष्णैः खुरैस्तथा ।\nलाङ्गुलस्य प्रहारैस्तु तुण्डघातैर्महास्वनैः ।।७१।।\nचतुर्भिः पोत्रिभिस्तैस्तु स एकः शरभो महान् ।\nएकान्तं योधयामास सहस्रं परिवत्सरान् ।। ७२ ।।\nतेषां प्रहारैर्वेगैश्च भ्रमणैश्च गतागतैः ।\nआस्फोटितैस्तथारावैर्देहपातैः पृथक् पृथक् ।\nपाताले पन्नगाः सर्वे विनेशुः कद्रुजैः सह ।।७३।।\nततस्ते सागरं त्यक्त्वा पृथिवीमध्यमागताः ।\nपरस्परं युध्यमाना ततोऽभूत् पृथिवी समा ।। ७४ ।।\nशेषोऽपि महता यत्नाद्वलेनाष्टभ्यकच्छपम् ।\nदधार पृथिवीं दुःखैर्भग्नशीर्षः प्रतापितः ।। ७५ ।।\nअनन्ते वामनीभूते समत्वं पृथिवीतले ।\nगतेऽम्भोभिश्चलद्भिश्च पर्वतैः सर्वजन्तुषु ।। ७६ ।।\nनष्टेषु युध्यमानेषु त्रिपोत्रिशरभेषु च ।\nसागरैराप्लुते सर्वजगत्यापोमये हरिम् ।\nचिन्ताविष्टः सुरज्येष्ठः उवाचाथ पितामहः ।।७७ ।।\n।। ब्रह्मोवाच ।।\nभगवन् भुवनं सर्वं ससुरासुरमानुषम् ।\nविध्वस्तं पृथिवी शीर्णा नष्टाः स्थावरजङ्गमाः ।।७८।।\nदेवदानवगन्धर्वा दैत्याश्चापि सरीसृपाः ।\nविध्वस्ता जगतां नाथ मुनयश्च तपोधनाः ।।७९।।\nत्वं पालकोऽसि सर्वेषां त्वमेव जगतः प्रभुः ।\nतस्मात् पालय नः सर्वान् पृथिवीं च जगत्पते ॥८०॥\nत्वमेव कायं वाराहं स्वयमेवोपसंहर ।\nसंस्थापय महाबाहो पृथिवीं च चराचरैः ।।८१ ।।\n।। मार्कण्डेय उवाच ॥\nइति तस्य वचः श्रुत्वा ब्रह्मणोऽथ जनार्दनः ।\nयत्नं चक्रे तदा सर्वं संस्थापयितुमच्युतः ।।८२।।\nततो हरी रोहितमत्स्यरूपी भूत्वा मुनीन् सप्त तदा सवेदान् ।\nअधोच्छुते रक्षणतत्परो जगद्हिताय सर्वश्रुतिकोविदां वरान् ।।८३ ।।\nवसिष्ठमत्रिं त्वथ कश्यपं च विश्वादिमित्रं च सगौतमं मुनिम् ।\nमहातपस्थं जमदग्निमुख्यं तथा भरद्वाजमुनिं तपोनिधिम् ।। ८४ ।।\nनिधाय पृष्ठे स हि तोयमध्ये स्थितो महानौप्रवरे मुनीन्द्रान् ।\nततः शिवं सान्त्वयितुं जनार्दनो जगाम यस्मिन् युयुधे स पोत्रिभिः ।।८५।।\nश्रान्तं वाराहैरतिपौत्रघट्टनै- र्निपिडीतं व्यात्तमुखं श्वशन्तम् ।\nअथागतं वीक्ष्य हरि वाराह: सस्मार पूर्वां नरसिंहमूर्तिम् ।।८६ ।।\nस्मृतस्तदा तेन समाजगाम सखा वराहस्य हिते नृसिंहः ।\nतमागतं वीक्ष्य तदा नृसिंहं तदीयकायान् निजतेज आदात् ।। ८७ ।।\nदृष्टं वराहै: शरभेण तेजो यत् सूर्यतुल्यं प्रविवेश विष्णौ ।\nविज्ञाय तेजोरहितं नृसिंहं ससर्ज निश्वासचयं वराहः ।।८८ ।।\nततस्तु जाता बहवो वराहा बहुप्रमाणाद्भुततीक्ष्णदंष्ट्राः ।\nते वै वराहा: शरभं गिरीशं मायाविनो वीतभयास्तुदन्तः । । ८९ ।।\nसमं नृसिंहेन तदापि युद्धं चक्रुर्ममर्दुश्च भृशं गिरीशम् ।\nक्षणं महापक्षिसमानरूपाः क्षणं तु गावस्तुरगा नराश्च ।। ९० ।।\nक्षणं नृसिंहाश्च वराहरूपा गोमायवो वैकृतिका: क्षणं ते ।\nअनेकरूपाणि भयङ्कराणि वितन्यमानाति रणे वराहैः ।।९१।।\nनिरीक्ष्य भर्गं च निपीडितं तै रथासदन्माधवस्तं गिरीशम् ।\nपस्पर्श विष्णुर्गिरिशं करेण तेजो न्यधात्तत्र निजं पुनः सः ।।९२।।\nअथ संस्पृष्टमात्रः स विष्णुना प्रभविष्णुना ।\nअतीव मुदितो हृष्टो बलवान् समजायत ।। ९३ ।।\nअथोच्चैः शरभो नादं ननाद बलवद् दृढम् ।\nआपूरितानि येनैतद्भुवनानि चतुर्दश ।। ९४ ।।\nनदतस्तस्य वदनाच्छीकरा ये विनिःसृताः ।\nततो गणाः समभवन् महाकाया महौजसः ।। ९५ ।।\nयथा वराहनिश्वासान्नानारूपधरा गणाः ।\nवराहास्तादृशा एते ततोऽप्यतिबलाः पुनः ।। ९६ ।।\nश्ववराहोष्ट्ररूपाश्च प्लवगोमायुगोमुखाः ।\nऋक्षमार्जारमातंगशिशुमारस्वरूपिणः।।९७।।\nसिंहव्याघ्रमुखाः केचित् केचित् सर्पाखुमूर्तयः ।\nहयग्रीवा हयमुखा महिषाकृतयः परे ।। ९८ ।।\nअन्ये तु मनुजाकारा मृगमेषमुखाः पुनः ।\nकबन्धा हीनपादाश्च विहस्ता बहुपाणयः ।। ९९ ।।\nकेचित्तु शरभाकाराः कृकलासमुखाः परे ।\nमत्स्यवक्त्रा ग्राहवक्त्रा ह्रस्वा दीर्घाबलाः कृशाः ।। १०० ।।\nचतुः पादाष्टपादाश्च त्रिपादाः द्विपदाः परे ।\nएकपादा भूरिहस्ता यक्षकिंपुरुषोपमाः ।। १०१।।\nपश्वाकाराः पक्षयुक्ताः लम्बोदरमहोदराः ।\nदीर्घोदराः स्थूलकेशा बहुकर्णा विकर्णकाः ।\nस्थूलाधरा दीर्घदन्ता दीर्घश्मश्रुधराः परे ।। १०२ ।।\nये सन्ति प्राणिनो विप्रा भुवनेषु समन्ततः ।\nचतुर्दशसु ते तेषां रूपेण समतां गताः ।। १०३ ।।\nनेहास्ति भुवने जन्तुः स्थावरो वा जगत् पुनः ।\nयत्तुल्यरूपेण गणो न जातः शङ्करस्य च ।। १०४ ।।\nते भिन्दिपालैः खड्गैश्च परिघैस्तोमरैस्तथा ।\nशङ्कुलासिगदाभिश्च पाशैः शङ्कभिरेव च ।। १०५ ।।\nखट्वाङ्गैश्च त्रिशूलैश्च कपालैः शक्तिभिस्तथा ।\nदात्रैः सृणिभिरीषायैर्यष्टिभिश्च त्रिकण्टकैः ।। १०६ ।।\nप्रासैः परशुभिर्बाणैः कोदण्डैरतिभीषणाः ।\nजटाचन्द्रकलायुक्ताः सर्व एव महाबलाः ।। १०७ ।।\nकेचिद्भर्गस्य रूपेण वाहनेनाथ भूषणैः ।\nतुल्या जटार्धशुभ्रांशु शुभ्रशीर्षा महाबलाः ।। १०८ ।।\nअर्धनारीश्वराः केचिद् यथारुद्रस्तथैव ते ।। १०९ ।।\nकेचित्तु चारुरूपेण मोहनेन मनोभुवः ।\nतुल्येन वनितासंघैः समं जाता रतोत्सुकाः ।। ११०।।\nआकाशचारिणः सर्वे सर्वे स्वच्छन्दगामिनः ।। १११ ।\nनीलोत्पलदलश्यामाः शुक्ला: केचन लोहिताः ।\nरक्ताः पीतास्तथा चित्रा हरिताः कपिलाः परे ।\nअर्धपीता ह्यर्द्धरक्ता नीलार्धा धवलाः परे ।। ११२ ।।\nसकृष्णपीताः शुक्लेन कृष्णेनार्धेन रञ्जिताः ।\nएकवर्णा द्विवर्णाश्च त्रिवर्णाश्च तथापरे ।\nचतुःषट्पञ्चवर्णाश्च केचिद् दशवर्णाः द्विजाः ।। ११३ ।।\nडिण्डिमान् पटहान् शङ्खान् भेर्यानकसकाहलान् ।। ११४ ।।\nमण्डूकान् झर्झरांश्चैव झर्झरीश्च समर्दलाः ।\nवीणास्तन्त्री: पञ्चतन्त्रीः शकटान् दर्दरांस्तथा ।। ११५ ।।\nगोमुखानानकान् कुण्डान् सतालकरतालिकान् ।\nवादयन्तो गणाः सर्वे हसन्तश्च मुहुर्मुहुः ।। ११६ ।।\nवराहाभिमुखा भूत्वा तस्थुस्ते हृष्टमानसाः ।\nतान् सर्वानाह शरभो भगवान् वृषभध्वजः ।। ११७ ।।\nनिध्नतैतान् वराहस्य गणान् वै क्रूरकर्मभिः ।\nक्रूरदृष्ट्या क्रूरयुद्धैः क्रूरा भूत्वा महाबलाः ।। ११८ ।\nततस्ते वै गणाः सर्वे नानाकारवरायुधाः ।\nसार्धं वराहस्य गणैर्युयुधुः क्रूरदर्शनाः ।। ११९ ।।\nआकाशचारिणः सर्वे जलपूर्णं जगत्त्रयम् ।\nते परित्यज्य युयुधुर्वियत्येवोभये गणाः ।। १२० ।।\nततः क्षणाद् वराहास्य गणान् सर्वान् महाबलान् ।\nहरस्य प्रमथा जघ्नुर्महावाता इवाम्बुदान् ।। १२१ ।।\nहतेषु तेषु वीरेषु वाराहेषु गणेष्वथ ।\nदध्यौ वराहः किमिति प्राक् पश्चाद्वृत्तमास्थितम् ।। १२२ ।।\nअथ चिन्तयतस्तस्य स्वान्तं गत्वा जनार्दनः।\nतत् सर्वं ज्ञापयामास वराहवपुषो हितम् ।\nततो देह – परित्यागं कर्तुं समयतस्तदा ।। १२३ ।।\nततो दंष्ट्राप्रघातेन नरसिंहं महाबलः ।\nशरभो भगवान् भर्गो द्विधा मध्ये चकार ह ।। १२४ ।।\nनरसिंहे द्विधाभूते नरभागेण तस्य च ।\nनर एव समुत्पन्नो दिव्यरूपी महाऋषिः ।। १२५ ।।\nतस्य पञ्चास्यभागेन नारायण इतिश्रुतः ।\nअभवत् सुमहातेजा मुनिरूपी जनार्दनः ।। १२६ ।।\nनरो नारायणश्चोभौ सृष्टिहेतू महामती ।\nद्वयोः प्रभावो दुर्धर्षः शास्त्रे वेदे तपःसु च ।। १२७ ।।\nतौ नावि विनिधायाथ मत्स्यमूर्त्यवितात्मनि ।\nआससाद पुनर्देवो वाराहः शरभं हरिः ।। १२८ ।।\nवपुस्त्यागो मयावश्यं कर्तव्यो जगतां हिते ।। १२९ ।।\nइति पूर्वं प्रतिज्ञातं तदर्थोऽयं समुद्यमः ।\nक्रियते हरिणा सार्धं शम्भुना ब्रह्मणापि च ।।१३० ।।\nइति संचिन्त्य स तदा शूकरः परमेश्वरः ।\nजगाद शरभं देवं महादेवं महाबलम् ।। १३१ ।।\n।। वाराह उवाच ।।\nजहि मां त्वं महादेव त्यक्ष्ये कायमसंशयम् ।\nहिताय सर्वजगतां देवानामपि ऋत्विजान् ।। १३२ ।।\nमम देहप्रतीकौ धैर्यज्ञं यूपं प्रकल्प्य च ।\nपृथक् पृथक् महाभागा सशामित्रं श्रुवादिकम् ।। १३३ ।।\nततस्ते तान् त्रिभिः पुत्रैर्विधध्वं जगतां हिते ।\nकनकेन सुवृत्तेन घोरेण च जगन्मयीम् ।। १३४।।\nयज्ञाद् देवाः प्रजाश्चैव यज्ञादन्नान् नियोगिनः ।\nसर्वं यज्ञात् सदा भावि सर्वं यज्ञमयं जगत् ।। १३५ ।।\nयमिमं पृथिवीगर्भमाधत्त मलिनी पुनः ।\nतमुत्पन्नं स्वयं देवीं चिरं संगोपयिष्यति ।। १३६ ।।\nप्राप्ते काले यदा देवी तदायुष्मान् सुभाषते ।\nवधस्तस्यातिमारार्ता तदैवैनं हनिष्यथ ।। १३७ ।।\nभारतीं पृथिवीं मग्नां यदाधः शतयोजनम् ।\nशृङ्गिवराहरूपेण प्रोद्धरिष्ये तदात्विमाम् ।।१३८ ।।\nकृतकृत्यं तु तं कायं त्याजयिष्यति ते सुतः ।\nयो भावी देवसेनानी रुद्रात् षाण्मातुराह्वयः ।। १३९।।\n।। मार्कण्डेय उवाच ।।\nएवं यज्ञवराहे तु भाषमाणे महाबले ।\nनिःसृत्य सुमहत्तेजो ज्वालामालातिदीपितम् ।। १४० ।।\nसूर्यकोटिप्रतीकाशं वराहवपुषस्तदा ।\nहरेर्भगवतो देहे विवेश महद्दभुतम् ।। १४१ ।।\nतस्मिन् विष्णौ प्रविष्टे तु वाराहे तेजसि द्विजाः ।\nसुवृत्तात् कनकाद्घोरात्तेज आदात् स्वयं हरिः ।। १४२ ।।\nतेषामपि शरीरेभ्यस्तेजोभागः पृथक् पृथक् ।\nविनिःसृत्य विनिःसृत्य ज्वालामालातिदीपितः ।\nप्रविवेश हरेः काये यथा तेषां पितुस्तथा ।। १४३ ।।\nततो हरिश्च ब्रह्मा च महादेवश्च तद्वचः ।\nवाराहस्य प्रतिश्रुत्य ओमित्युक्त्वा पुनः पुनः ।। १४४ ।।\nतेषां कायपरित्यागे अकार्षुर्यत्नमुत्तमम् ।। १४५ ।।\nततस्तुण्डप्रहारेण शरभः कण्ठमध्यतः ।\nभित्वा वपुर्वराहस्य पातयामास तज्जले ।। १४६ ।।\nतं पातयित्वा प्रथमं सुवृत्तं कनकं तथा ।\nघोरं च कण्ठदेशेषु भित्वा भित्वा जघान ह ।। १४७ ।।\nत्यक्तप्राणास्तु ते सर्वे पेतुस्तोये महार्णवे ।\nजले शब्दं वितन्वानाः कालानलसमत्विषः ।। १४८ ।।\nपतितेषु वराहेषु ब्रह्माविष्णुर्हरस्तथा ।\nसृष्ट्यर्थं चिन्तयामासुः पुनरेव समागताः ।। १४९ ।।\nहरस्य तु गणाः सर्वे तदा भर्गं समागताः ।\nउपतस्थुर्महाभागाश्चतुर्भागेन भाजिताः ।। १५० ।।\nषट्त्रिंशत्तु सहस्राणि प्रमथा द्विजसत्तमाः ।\nतत्रैकत्र सहस्राणि भागे षोडश संस्थिताः ।। १५१ ।।\nनानारूपधरा ते वै जटाचन्द्रार्धमण्डिताः ।\nते सर्वे सकलैश्वर्ययुक्ता ध्यानपरायणाः ।। १५२ ।।\nयोगिनो मदमात्सर्यदम्भाहङ्कार वर्जिताः ।\nक्षीणपापा महाभागाः शम्भोः प्रीतिकराः पराः ।। १५३ ।।\nन ते परिग्रहं रागं कांक्षन्ति स्म कदाचन ।\nसंसार - विमुखाः सर्वे यतयो योगतत्पराः ।। १५४ ।।\nध्यानावस्थं महादेवं परिवार्य धृतव्रताः ।\nकृत्वा परिषदं रुच्या तिष्ठन्ति विगतक्लमाः ।। १५५ ।।\nयदैव परमं ज्योतिश्चिन्तयत्यम्बिकापतिः ।\nतदैव ते पारिषदाः सर्वे संवेष्टयन्ति तम् ।। १५६।।\nते षोडश समाख्याताः कोटयो ये यतव्रताः ।\nसिंहव्याघ्रादि सारूप्या अणिमादिसमायुताः ।। १५७।।\nअपरे कामिनः शम्भोः सुनर्मसचिवाः स्मृताः ।\nविचित्ररूपाभरणा जटाचन्द्रार्धमण्डिताः ।। १५८ ।।\nहरस्य तुल्यरूपेण विशदा वृषभध्वजाः ।\nउमासदृशरूपाभिः प्रमदाभिः समागताः ।। १५९ ।।\nविचित्रमाल्याभरणा दिव्यस्रग्गन्धभूषिताः ।\nउमासहायं क्रीडन्तमनुगच्छन्ति भूषिताः ।\nशृङ्गारवेषाभरणा अष्टौ ते कोटयो गणाः ।। १६० ।।\nअर्धनारीश्वराश्चान्ये ह्यर्धनारीश्वरं हरम् ।\nध्यानस्थं प्रविविशुस्ते तुल्यरूपा हरस्य ये ।। १६१।।\nउमासहायो हि यदा रमते ससुखं हरः ।\nअर्धनारीशरीरास्तु द्वारपाला भवन्ति ते ।। १६२ ।।\nआकाशमार्गे गच्छन्तमनुगच्छन्ति नित्यशः ।\nध्यानस्थं परिचर्यन्ति सलिलादिभिरीश्वरम् ।। १६३ ।।\nनानाशस्त्रधराः शम्भोर्गणास्ते प्रमथाः स्मृताः ।। १६४ । ।\nप्रमथ्नन्ति च युद्धेषु युध्यमानान् महाबलान् ।\nते वै महाबलाः शूराः सङ्ख्यया नव कोटयः ।। १६५।।\nअपरे गायनास्तालमृदङ्गपणवादिभिः ।\nनृत्यन्ति वाद्यं कुर्वन्ति गायन्ति मधुरस्वरम् ।।१६६।।\nनानारूपधरास्ते वै सङ्ख्यया कोटयस्त्रयः ।\nसततं चानुगच्छन्ति विचरन्तं महेश्वरम् ।।१६७।।\nसर्वे मायाविनः शूराः सर्वे शास्त्रार्थपारगाः ।\nसर्वे सर्वत्र सर्वज्ञाः सर्वे सर्वत्रगाः सदा ।। १६८ ।।\nमुहूर्तात् सर्वभुवनं गत्या यान्ति पुनर्भवम् ।\nअणिमाद्यष्टकैश्वर्ययुक्तास्ते वै महाबलाः ।। १६९ ।।\nअपरे रुद्रनामानो जटाचन्द्रार्धमण्डिताः ।\nदेवेन्द्रस्य नियोगेन वर्तन्ते त्रिदिवे सदा ।\nतेषां सङ्ख्या चैककोटिस्ते सर्वे बलवत्तराः ।। १७० ।।\nकुर्वन्ति हि सदा सेवां हरस्य सततं गणाः ।\nविस्मयन्ति च पापिष्ठान् धर्मिष्ठान् पालयन्ति च ।। १७१ ।।\nअनुगृणन्ति सततं धृतपाशुपतव्रतान् ।\nविघ्नांश्च सततं घ्नन्ति योगिनां प्रयतात्मनाम् ।। १७२ ।।\nषट्त्रिंशत् कोटयश्चैते हरस्य सकला गणाः ।\nवराहगणनाशार्थं हिताय जगतां तथा ।। १७३ ।\nशङ्करस्याथ सेवायै समुत्पन्ना इमे गणाः ।। १७४।।\nवराहस्य गणान् दृष्ट्वा नरसिंहं तथा हरिम् ।\nस्वयं शरभरूपः सन् ध्यायन्नादं तदाकरोत् ।\nतच्छीत्कराद्यतो जातास्तत्तेषां बहुरूपता ।। १७५ ।।\nक्रूरदृष्ट्या क्रूरयुद्धैः क्रूरकृत्यैरिमान् गणान् ।\nवराहस्य घ्नतेत्येवं यतः प्रोक्तं कपर्दिना ।\nअतस्ते क्रूरकर्माणः प्रजाताश्च भयङ्कराः ।। १७६ ।।\nन सदा क्रूरकर्माणि ते कुर्वन्ति महौजसः ।\nदृष्टिमात्रस्य ते क्रूराः क्रूरास्ते न तु कार्यतः ।। १७७ ।।\nफलं जलं तथा पुष्पं पत्रं मूलं तथैव च ।। १७८ ।।\nनिवेदितानि भुञ्जन्ति वनपर्वतसानुषु ।\nआहृत्यापि च भुञ्जन्ति पत्रं पुष्पादिकं च यत् ।। १७९ ।।\nभवेद्भर्गस्य यद्धोग्यं तद्भोगास्ते महौजसः ।\nआमिषाणि च नाश्नन्ति हित्वा चैत्रचतुर्दशीम् ।।१८० ।।\nतत्रामिषं हरो भुंक्ते चतुर्दश्या मधौ सदा ।\nततः सर्वे गणास्तत्र भुंजते पललान्यपि ।। १८१ ।।\nहते वराहस्य गणे भर्गमासाद्य ते गणाः ।\nचतुर्भागाः स्वयं भूत्वा भूतकर्मेति वै जगुः ।\nभूतत्वमभवत्तेषां चतुर्भागवतां तदा ।\nवचनात् पद्मयोस्तु भूतग्रामस्ततो मतः ।। १८२ ।।\nयो लोकविदितः पूर्वं भूतग्रामश्चतुर्विधः ।\nयतस्तेभ्योऽधिको यत्तद्भूतग्रामः स उच्यते ।। १८३ ।।\nइति वः कथितं सर्वं भूताः शम्भुगणाः यथा ।\nयदाहारा यदाकारा यत्कृत्यास्ते महौजसः ।। १८४ । ।\nय इदं शृणुयान्नित्यमाख्यानं महदद्भुतम् ।\nस दीर्घायुः सदोत्साही योगयुक्तश्च जायते ।। १८५ ।।\nइति श्रीकालिकापुराणे शरभवाराहयुद्धो नाम त्रिंशोऽध्यायः ॥ ३० ॥"
  }
]
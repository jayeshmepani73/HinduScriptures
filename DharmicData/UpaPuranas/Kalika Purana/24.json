[
  {
    "text": "कालिकापुराणम् चतुर्विंशोऽध्यायः संहारकथनम्\nअथ कालिका पुराण अध्याय २४\n।। मार्कण्डेय उवाच ।।\nततो हिमवतः प्रस्थे गिरे: शिप्रसरस्तटे ।\nउपविष्टो महादेवस्तत्सरोऽपश्यदन्तिके ।।१।।\nपुनः पुनः प्रेष्यमाणो ब्रह्मणा हरिणा च सः ।\nध्यानं कर्तुं तत्र मनः स्थिरं कृत्वा दृढात्मवान् ।।२।।\nआत्मानमात्मना द्रष्टुमात्मन्येव विशेषतः ।\nपरमं यत्नमकरोद् ध्यानेन स्मरशासनः ।।३।।\nध्याने प्रविष्टचित्तन्तु तं दृष्ट्वा द्रुहिणादयः ।\nहरे प्रविष्टां मायाख्यां तुष्टुवुर्यतमानसाः ।।४।।\nमायया मोहितो भर्गः सतीशोकाकुलो भृशम् ।\nविलपत्येव तां तस्मिन् मोहहेतुं जगत्प्रसूम् ॥५॥\nस्तुत्वा शम्भुशरीरात्तु निःसार्यैनां निराकुलम् ।\nशम्भुचित्तं करिष्यामो ध्यानासक्तं निरञ्जनम् ॥६॥\nयावत् सती पुनर्देहं गृहीत्वा हरभामिनी ।\nभवित्री तावदेवेष विशोको ध्यातु निष्कलम् ॥७॥\nइति संचित्य मनसा ब्रह्माद्यास्त्रिदिवौकसः ।\nयोगनिद्रां महामायां स्तोतुमेवं समारभन् ॥८ ॥\nआगे श्लोक ९ से २७ में DP Karmakand अन्तर्मायास्तुतिः को दिया गया है ।\n।। मार्कण्डेय उवाच ।।\nयोगनिद्रा महामाया संस्तुतेयं तदा सुरैः ।\nहरस्य हृदयात् क्षिप्रं निःससार तदाञ्जसा ।। २८ ।।\nविनिःसृतायां तु तस्यां विवेश मधुसूदनः ।\nशम्भोरन्तः स्वयं तस्य शान्त्यर्थं विश्वरूपधृक् ।। २९ ।।\nप्रविश्य हृदयं तस्य कल्पे कल्पे यथाभवत् ।\nसृष्टि: स्थितिस्तथैवान्तस्तथादर्शयदच्युतः ।। ३० ।।\nयथा सती तस्य जाया भूता सा या च यत्सुता ।\nतत् सर्वं दयामास मुक्तदेहा च सा यथा ।। ३१ ।।\nवहिर्व्यक्तं तु निःसारं प्रपञ्चं रजसं बहु ।\nदर्शयित्वा परं ज्योतिर्गतचित्तं तदाकरोत् ।।३२।।\nततो हरोऽपि तान् सर्वान् प्रपञ्चान् वीक्ष्य चासकृत् ।\nनिःसारांश्च तदा मत्वा सारे चित्तं न्यवेशयत् ।। ३३ ।।\nब्रह्मादीनां तदा माया देवानां तैः परिष्टुता ।\nप्रतिश्रुत्य च कर्तव्यं तत्रैवान्तर्दधे द्रुतम् ।।३४।।\nभगवानपि वैकुण्ठः शम्भोश्चित्तं पदे पदे ।\nसंयम्य निःसृतः कायाद्राजेव रविमण्डलात् ।। ३५ ।।\nकृतकृत्यास्तदा देवा ब्रह्मनारायणादयः ।\nस्वं स्वं स्थानं ययुः प्रीतियुतास्त्यक्त्वा हरं गिरौ ।। ३६ ।।\nध्यानासक्तं महादेवं प्रणम्येन्द्रादयः सुराः ।\nविज्ञाप्य मौनिनं देवं जग्मुः स्थानं स्वकं स्वकम् ।। ३७।।\nयातेषु तेषु देवेषु कपर्दी वृषवाहनः ।\nसहस्रं दिव्यमानेन दध्यौ ज्योतिः परं समाः ।। ३८ ।।\n।। ऋषय ऊचुः ।।\nकथं मधुरिपुः शम्भोः प्रविश्य हृदयेऽञ्जसा ।\nकल्पे कल्पे स्थितिं सृष्टिं संयमञ्चाप्यदर्शयत् ।। ३९ ।।\nयथा जगत्प्रपञ्चाय रजसा जगतीं गताः ।\nनिःसारता कथं तेषां दर्शिता कैटभारिणा ।। ४० ।।\nकिन्नु सारतरं गुह्यं परं ज्योतिः सनातनम् ।\nदर्शितं तेन तत् सत्यमाचक्ष्व द्विजसत्तम ।।४१।।\nश्रोतुमिच्छाम इति ते मुनीन्द्राद्भुतमुत्तमम् ।\nविस्तरादिदमाख्याहि धर्मं निःश्रेयसं परम् ।।४२।।\n।। मार्कण्डेय उवाच ।।\nआदिसर्गमहं वक्ष्ये वाराहं द्विजसत्तमाः ।\nकल्पे कल्पे यथा सृष्टिर्वाराहे यादृशी भवेत् ।। ४३ ।।\nआदिसृष्टिं दर्शयित्वा प्रतिसर्गं तथा हरिः ।\nशम्भवे दर्शयामास प्रलयादीन् निबोधत ।।४४ ।।\nप्रलयं प्रथमं वक्ष्ये सर्गमादिं ततः परम् ।\nप्रतिसर्ग ततो विप्रा वाराहं विनिबोधत ।। ४५ ।।\nनिमेषो नाम कालांशो नेत्रोन्मेषविलक्षितः ।\nतैरष्टादशभिः काष्ठा काष्ठानां त्रिंशता कला ।। ४६ ।।\nकलाभिस्तावतीभिस्तु क्षणाख्यं परिकीर्तितः ।\nक्षणैर्द्वादशभिः प्रोक्तो मुहूर्तस्तैस्तु त्रिंशता ।।४७ ।।\nमानुषः स्यादहोरात्रः पक्षस्ते दश पञ्च च ।\nपक्षाभ्यां मानुषो मासः पितॄणां तदहर्निशम् ।।४८ ।।\nकृष्णपक्षः पितॄणां तु कर्मार्थं दिवसो मतः ।\nस्वप्नार्थ शुक्लपक्षस्तु रजनी परिकीर्तिता ।। ४९ ।।\nमासैर्द्वादशभिर्वर्षो देवानां तदहर्निशम् ।\nदेवानां तु दिनं प्रोक्तं षण्मासा उत्तरायणम् ।\nरात्रिः स्वप्नाय देवानां षण्मासा दक्षिणायनम् ।। ५० ।।\nद्वाभ्यां द्वाभ्यान्तु मासाभ्यामर्कजाभ्यामृतुः स्मृतः ।\nऋतुभिश्चायनं प्रोक्तं त्रिभिस्तन्मानुषं मतम् ।।५१।।\nऋतुभिर्वत्सरः षड्भिस्तांश्च शृणु पृथक् पृथक् ।\nचैत्रादि-मासयुगलैः संज्ञाभेदाद् द्विजोत्तमाः ।। ५२ ।।\nवसन्तश्चैत्र वैशाखो ग्रीष्मो ज्येष्ठः शुचिस्तथा ।\nप्रावृट् नभोनभस्यौ तु शरत् स्यादिष-कार्तिके ।। ५३ ।।\nसहः पौषौ च हेमन्तः शिशिरो माघफाल्गुनौ ।\nषडिमे ऋतवः प्रोक्ता यज्ञादौ विहिताः पृथक् ।। ५४ ।।\nनृणां मानेन दशभिर्लक्षैः सप्तभिरुत्तरैः ।\nअष्टाविंशतिसाहस्त्रैर्मानं कृतयुगस्य तु ।। ५५ ।।\nसन्ध्या चतुःशतानीह वर्षाणामन्तरालतः ।\nसन्ध्यांशस्तावता प्रोक्तस्तदन्तर्गत ईप्सितः ।। ५६ ।।\nत्रेता द्वादशभिर्लक्षैर्मानुषैर्वत्सरैर्भवेत् !\nषण्णवत्या सहस्त्रैश्च सन्ध्या चास्य शतत्रयम् ।\nशतत्रयं तु सन्ध्यांशस्तदन्तः परिकीर्तितः ।। ५७ ।।\nचतुःषष्टिसहस्राणि लक्ष्याण्यष्टौ प्रमाणतः ।।५८।।\nभवेद्युगं द्वापराख्यं तेषु सन्ध्या शतद्वयम् ।\nशतद्वयं तु सन्ध्यांशस्तदन्तर्गत इष्यते ।। ५९ ।।\nद्वात्रिंशत्तु सहस्राणि चतुर्लक्षाणि वै कलेः ।। ६० ।।\nसंवत्सरैर्भवेन्मानं सन्ध्यैकं प्रोच्यते शतम् ।\nवत्सराणामेकशतं सन्ध्यांशश्च तदन्तरे ।। ६१ ।।\nएवं कृतश्च त्रेता च द्वापरश्च तथा कलिः ।\nमानुषेण प्रमाणेन भवेद् युगचतुष्टयम् ।।६२।।\nत्रिचत्वारिंशता लक्षैर्मानञ्चातुर्युगं भवेत् ।\nसहस्त्रैरपि विंशत्या सन्ध्या संध्यांशसंयुतम् ।। ६३ ।।\nदैवं दिनं वत्सरेण मानुषेण सरात्रकम् ।\nएवं क्रमं गणित्वा तु मानुषीयैश्चतुर्युगैः ।\nदैवं द्वादशसाहस्रं वत्सराणां प्रकीर्तिम् ।।६४।।\nदेवैर्द्वादशसाहस्त्रैर्वत्सरैदैविकं युगम् ।\nतद्वै चतुर्युगं नृणां सन्ध्या सन्ध्यांशसंयुतम् ।।६५ ।।\nदेवानां तु कृते त्रेताद्वापरदिव्यवस्थया ।\nन युगव्यवहारोऽस्ति न च धर्मादिभिन्नता ।। ६६ ।।\nकिन्तु चातुर्युगं नारं भवेद्दैवयुगं सदा ।\nदैविकैरेकसप्तत्या युगैर्मन्वन्तरं भवेत् ।। ६७।।\nदैवयुगसहस्त्रे द्वे ब्रह्मण: स्यादहर्निशम् ।\nचतुर्युगसहस्त्रे द्वे नृणां मानेन तद्भवेत् ।। ६८ ।।\nएकस्मिन् ब्राह्मदिवसे मनवः स्युश्चतुर्दश ।\nएवं ब्राह्मण मानेन दिवसैस्तु त्रिभिः शतैः ।\nस- षष्टिभिर्वत्सरः स्याद् ब्राह्मो वर्षो नृणां यथा ।। ६९ ।।\nब्राह्मैः पञ्चशता वर्षैः परार्धः परिकीर्तितः ।\nतदीश्वरस्य दिवसस्तावती रात्रीरीड्यते ।।७० ।।\nशतेन ब्रह्मणो वर्षो कालः स्याद्विपरार्धकः ।\nपरार्धद्वितयेऽतीते ब्रह्मण: प्रलयोभवेत् ।\nप्रलीने ब्रह्मणि परे जगतां प्राकृतो लयः ।।७१ ।।\nसमस्तजगदाधारमव्ययं यत् परात्परम् ।\nतस्य ब्रह्मस्वरूपस्य दिवारात्रस्य यद् भवेत् ।\nतत्परं नाम तस्यार्थं परार्धमभिधीयते ।।७२।।\nजगत्स्वरूपी भगवान् परमात्माक्षयोऽव्ययः ।\nस्थूलात् स्थूलतमः सूक्ष्माद् यस्तु सूक्ष्मतमो मतः ।। ७३ ।।\nन तस्यास्ति दिवारात्रिव्यवहारो न वत्सरः ।।७४ ।।\nकिन्तु पौराणिकैः पूर्वैरस्माभिरपि तादृशैः ।\nसृष्टिप्रलयबोधार्थं कल्प्यते तदहर्निशम् ।। ७५ ।।\nस एव रात्रि: स दिवा स वर्ष: स वै क्षिति: सृष्टिकरो हरश्च ।\nस विष्णुरूपी पुरुष: पुराण-स्तस्मिन् समस्तञ्च विभाति तद्वत् ।।७६।।\nततो ब्रह्मणि लीने तु परमात्मनि शाश्वते ।\nजगत् सर्वं क्रमेणैव तद्रूपत्वाय गच्छति ।।७७।।\nब्रह्मण: शतवर्षान्ते रुद्ररूपी जनार्दनः ।\nजगदन्तं स्वयं कृत्वा परमे लीनमेति वै ।।७८।।\nप्रथमं सविता सर्व स्थावरं जङ्गमं तथा ।\nतीव्रैः करैः शोषयित्वा जलं सर्वं ग्रहीष्यति ।।७९।।\nशुष्का वृक्षास्तृणगणाः प्राणिनः पर्वतास्तथा ।\nचूर्णीकृत्वा विशीर्णाः स्युर्दिव्यवर्षशतेन तु ।। ८० ।।\nततो द्वादशसूर्यस्य रश्मयः प्रबला भृशम् ।\nअभवन् द्वादशादित्या जगद्भोग्योपबृंहिताः ।।८१।।\nरश्मिद्वारेण सकलास्सूर्यास्ते भुवनानि च ।\nअदहन् पृथिवी द्यौश्च मेदिनी चोष्णतां गता ।। ८२ ।।\nततो विनष्टे सकले स्थावरे जङ्गमे तथा ।\nआदित्यरश्मितो देवो रुद्ररूपी जनार्दनः ।।८३ ।।\nनिःसृत्य प्रथमं यातः पातालतलमुन्नतः ।। ८४ ।।\nसप्तपातालसंस्थांस्तु नागगन्धर्वराक्षसान् ।\nदेवानृषीश्च शेषञ्च जघान वरशूलधृक् ।। ८५ ।।\nएवं स्वर्गे च पाताले पृथिव्यां सागरेषु च ।\nये प्राणिनस्तान् समस्तान् जघान स जनार्दनः ।। ८६ ।।\nततो मुखान्महावायुं रुद्रश्च सृष्टवान् स्वयम् ।\nसोऽव्याहतगतिर्गाढं ससार भुवनत्रये ।।८७।।\nयावद्वर्षशतं वायुर्भ्रमन् भुवनगर्भगः ।\nसर्वमुत्सारयामास यत् किञ्चित्तूलराशिवत् ।।८।।\nसमस्तं तत् समुत्सार्य जगद्वर्ति समन्ततः ।\nविवेश द्वादशादित्यान् स वायुर्जवनाधिकः ।। ८९ ।।\nप्रविश्य मण्डलं तेषां तेजोभिः सह मारुतः ।\nमहामेघान् समारेभे रुद्रेण प्रतियोजितः ।। ९० ।।\nततस्ते प्रेरिता मेघास्तेन वातेन वेगिना ।\nरुद्रेणाप्यतिरौद्रेण पर्यावब्रुर्नभस्तलम् ।। ९१ ।।\nसंवर्ताख्या महामेघा भिन्नाञ्जनचयोपमाः ।\nकेचिद्धूम्राः शोणवर्णाः शुक्लाश्चित्राश्च भीषणाः ।। ९२ ।\nकेचिच्च पर्वताकाराः केचिन्नागसमप्रभाः ।\nप्रासादसदृशाः केचित् क्रौञ्चवर्णा विभीषणाः ।। ९३ ।।\nगर्जन्तस्ते महामेघा वर्षाणामधिकं शतम् ।\nववृषुस्त्रीनथो लोकान् प्लावयन्तो महास्वनाः ।। ९४ ।।\nअथ स्तम्भप्रमाणेन धारापातेन वै दृढम् ।\nधारासारेण महता पूरितं भुवनत्रयम् ।। ९५ ।।\nआध्रुवस्थानमासाद्य तोयराशौ स्थिते ततः ।\nस मुखादसृजद्वायुं रुद्ररूपी जनार्दनः ।। ९६ ।\nतेनौघवायुनाक्षिप्ता मेघाः संवत्सराञ्छतम् ।\nअव्याहततेनाशु विध्वस्ता अभवंस्ततः ।। ९७ ।।\nनष्टेषु तेषु मेघेषु जनलोकादिकं पुनः ।\nरुद्रस्त्वाब्रह्मभुवनं ध्वंसयामास निर्दयः ।। ९८ ।।\nविध्वस्तेषु समस्तेषु भुवनेषु विशेषतः ।\nविनष्टे ब्रह्मलोके च रुद्रोऽगाद् द्वादशारुणान् ।। ९९ ।।\nस गत्वा द्वादशादित्यान् वेगेन महता हरिः ।\nअग्रसच्चातिजज्वाल तैर्गर्भस्थैदिवाकरैः ।। १०० ।।\nततो ब्रह्माण्डमासाद्य रुद्रः कालान्तकोपमः ।\nचूर्णीचकार सकलं मुष्टिपेषं महाबलाः ।। १०१ ।।\nचूर्णीकुर्वन्तु ब्रह्माण्डं पृथिव्यपि विचूर्णिता ।\nतोयानि च समस्तानि स दध्रे योगतो हरिः ।। १०२ ।।\nयद् ब्रह्माण्डाद्वहिस्तोयं स्थितं पूर्वं समन्ततः ।\nयद्वाभ्यन्तर्गतं तोयं तत् सर्वञ्चैकतां गतम् ।। १०३ ।।\nएकीभूतेषु तोयेषु सर्वव्यापिषु सर्वतः ।\nब्रह्माण्डखण्डपूर्णौघः प्लवन्नासीत् स नौरिव ।। १०४ ।।\nततः पृथिव्याः सारन्तु गन्धं तन्मात्रकं क्रमात् ।\nअम्भो जग्राह सकलं विनष्टा पृथिवी ततः ।। १०५ ।।\nपुनः स रुद्रस्तेजांसि गर्भस्थानि स्वकायतः ।\nनिःसारयामास पुन: पुंजीभूतानि भीषणः ।। १०६ ।।\nतानि तेजांसि सकलं जगृहुः सर्वतः स्थितम् ।\nअन्तर्बहिश्च ब्रह्माण्डात्तेजो यच्चान्यतो गतम् ।। १०७ ।।\nजगद्वतं सर्वतेजो गृहीत्वा चैकतो ज्वलन् ।\nरौद्रब्रह्माण्डखण्डानि तेजोऽथ न्यदहज्जले ।। १०८।।\nदग्ध्वा ब्रह्माण्डचूर्णानि तेजांस्युज्ज्वलितानि च ।\nजलेभ्यो रसतन्मात्रं सारभूतं ततोऽग्रहीत् ।\nगृहीतसारास्ता आपः प्रनष्टास्तेजसा ततः ।। १०९ ।\nअप्सु नष्टासु तत्तेजः प्रविश्याथ सदागतिः ।\nएकीभूतो महाभागो रूपं तन्मात्रमग्रहीत् ।। ११० ।।\nगृहीते रूपतन्मात्रे तेजांसि सकलान्यथ ।\nविनष्टानि ततो वायुः प्रबलोऽभूदवारितः ।।१११।।\nमहास्वनं ततो वायुमासाद्याग्निरिवज्वलन् ।\nरुद्रः संक्षोभयामास तदाकाशं स्वयं ततः ।। ११२ ।।\nतेन संक्षुब्धमाकाशमग्रहीन्मरुतस्ततः ।\nतद्गतं स्पर्शतन्मात्रं ततोनष्ट: प्रभञ्जनः ।। ११३ ।।\nनष्टे वायौ ततो रुद्र आकाशात् रासमग्रहीत् ।\nशब्दतन्मात्रकं तस्मिन् गृहीते विगतं वियत् ।। ११४ ।।\nनष्टे नभसि रुद्रोऽसौ काये ब्राह्मे तदाविशत् ।\nब्राह्मं तदाकुलं कायं निराधारं निराकुलम् ।\nविवेश वैष्णवे काये शङ्खचक्रगदाधरे ।। ११५ ।।\nततः शौरिर्महातेजाः कायं तत् पाञ्चभौतिकम् ।\nशङ्खचक्रगदाशार्ङ्गवरासिधरमच्युतम् ।\nस्वशक्त्या संजाहाराशु सारमादाय सर्वतः ।। ११६ ।।\nनिराधारं निराकारं निःसत्तं निरवग्रहम् ।\nआनन्दमयमद्वैतं द्वैतहीनाविशेषणम् ।। ११७।।\nन स्थूलं न च सूक्ष्मं यज्ज्ञानं नित्यं निरञ्जनम् ।\nएकमासीत् परं ब्रह्म स्वप्रकाशं समन्ततः ।। ११८।।\nनाहो न रात्रिर्न वियन्न पृथ्वी नासीत्तमो ज्योतिरभून्नचान्यत् ।\nश्रोत्रादिबुद्ध्याद्युपलभ्यमेकं प्राधानिकं ब्रह्म पुमांस्तदासीत् ।। ११९ ।।\nएवं यावत्स्थिता सृष्टिस्तावत् कालमसृष्टिकम् ।\nआसीदेकं परं तत्त्वं ततः सृष्टिः प्रवर्तते ।। १२० ।।\nप्रकृतौ संस्थितो यस्मात् सर्वतन्मात्रसञ्चयः ।\nअहङ्कारं महत्तत्वं गतो यत् प्राकृतो लयः ।। १२१ । ।\nप्रकृतौ संस्थितं व्यक्तमतीयप्रलयन्तु तत् ।\nतस्मात् प्राकृतसंज्ञोऽयमुच्यते प्रतिसञ्चरः ।। १२२ ।।\nअयं वः कथितो विप्राः प्राकृताख्यो महालयः ।\nआदिसृष्टिं शृणुष्वेमां कथ्यमानां मया पुनः ।। १२३ ।।\n॥ इति श्रीकालिकापुराणे संहारकथनं नाम चतुर्विंशोऽध्यायः ॥ २४ ॥"
  }
]
[
  {
    "text": "।। सप्तसप्ततितमोऽध्यायः ।।\n।।और्व्व उवाच।।\nततस्तु कामरूपस्य वायव्यां त्रिपुरान्तकः।\nआत्मनो लिङ्गमतुलं जल्पीशाख्यं व्यदर्शयत्।। ७७.१ ।।"
  },
  {
    "text": "यत्र नन्दी समाराध्य महादेवं जगत्पतिम्।\nअभिन्नेन शरीरेण गाणपत्यमवाप्नुयात्।। ७७.२ ।।"
  },
  {
    "text": "नन्दिकुण्डं महाकुण्डं यत्र नन्दी पुराऽकरोत्।\nअभिषेकं लब्धवरं पीतं तोयमनुतमम्।। ७७.३ ।।"
  },
  {
    "text": "तत्र स्नात्वा च पीत्वा च कृतकृत्यो नरोत्तमः।\nहरस्य सदनं याति नन्दिनोऽपि महाश्रियः।। ७७.४ ।।"
  },
  {
    "text": "तस्यासन्ने महादेवीं नातिदूरे व्यवस्थिताम्।\nसिद्धेश्वरीं योनिरूपां महामायां जगन्मयीम्।। ७७.५ ।।"
  },
  {
    "text": "त्र्यम्बको दर्शयामास भैरवाय महात्मने।\nयत्र नन्दी महामायामाज्ञया शशिधारिणः।। ७७.६ ।।"
  },
  {
    "text": "स्तुतिभिर्नतिभिः पूज्य गाणपत्यमवाप्नुयात्।\nसुवर्णमानसस्तत्र नदमुख्यो मनोहरः।। ७७.७ ।।"
  },
  {
    "text": "नन्दिनोऽनुग्रहायाशु मानसाख्यं सरस्तु तत्।\nआगतं चाज्ञया शम्भोः पूर्वमेव तपस्यतः।। ७७.८ ।।"
  },
  {
    "text": "जटोद्भवा तत्र नदी हिमवत्प्रभवा शुभा।\nयस्यां स्नात्वा नरःपुण्यमाप्नोति जाह्नवीसमम्।। ७७.९ ।।"
  },
  {
    "text": "गौरीविवाहसमये सर्वैर्मातृगणैः कृतः।\nजलाभिषेको भर्गस्य जटाजूटेषु यः पुरा।। ७७.१० ।।"
  },
  {
    "text": "तैस्तोयैरभवद्यस्माज्जटोदाख्या नदी ततः।\nचैत्रे मासि सिताष्टम्यां स्नात्वा यस्यां नरो व्रजेत्।। ७७.११ ।।"
  },
  {
    "text": "पूर्णायुर्वै नरश्रेष्ठ शिवस्य सदनं प्रति।\nद्वापरस्य तु या गङ्गा त्रिःस्रोताख्या सरिद्वरा।। ७७.१२ ।।"
  },
  {
    "text": "हिमवत्प्रभवा शुद्धचन्द्रविम्बाद् विनिर्गता।\nयस्यां स्नात्वा महामाध्यां मातृयोनौ न जायते।। ७७.१३ ।।"
  },
  {
    "text": "चन्द्रसूर्यग्रहे स्नात्वा कैवल्यं प्राप्नुयान्नरः।\nसितप्रभा नाम नदी महादेवातारिता।। ७७.१४ ।।"
  },
  {
    "text": "हिमवत्प्रभवा सापि सिता दक्ष समुद्रगा।\nतस्यां दशहरायां तु दशम्यां शुक्लपक्षके।। ७७.१५ ।।"
  },
  {
    "text": "स्नात्वा विष्णुगृहे याति नरो वै मुक्तपातकः।\nनवतोया नाम नदी ततः पूर्वस्थिता पुरा।। ७७.१६ ।।"
  },
  {
    "text": "नवं नवं नवं नित्यं कुर्वन्ती सा पुनाति हि।\nनवतोया ततः प्रोक्ता हिमवत्प्रभवैव सा।। ७७.१७ ।।"
  },
  {
    "text": "तस्यां स्नात्वा महामाघ्यां नरो गच्छति देवताम्।\nसम्पूर्णं माघमासं तु स्नात्वा विष्णुगृहं व्रजेत्।। ७७.१८ ।।"
  },
  {
    "text": "तासां नदीनां तु पतिरगदो नाम वै नदः।\nपीठपूर्वो स्थितः पुण्यो ब्रह्मपादसमुद्भवः।। ७७.१९ ।।"
  },
  {
    "text": "हिमवत्प्रभवः सोऽपि देवगन्धर्वसेवितः।\nतत्र स्नात्वा च पीत्वा च नरो ब्रह्मगृहं व्रजेत्।। ७७.२० ।।"
  },
  {
    "text": "कार्तिकं सकलं मासं योऽगदाख्ये महानदे।\nपीठपूर्वे स्तितः पुणेये ब्रह्मपादसमुद्भवः।।\nहिमवत्प्रभवः सोऽपि देवगन्धर्वसेवितः।\nतत्र स्नात्वा च पीत्वा च नरो ब्रह्मगृहं व्रजेत्।।\nस्नानं करोति मनुजस्तस्य पुण्यफलं शृणु।। ७७.२१ ।।"
  },
  {
    "text": "इह लोके त्वरोगः स प्राप्य चैवोत्तमं सुखम्।\nशेषे ब्रह्मगृहं प्राप्य ततो मोक्षमवाप्नुयात्।। ७७.२२ ।।"
  },
  {
    "text": "नन्दिकुण्डे नरः स्नात्वा भक्तं कुर्यात् तदा निशि।\nततः परस्मिन् दिवसे गच्छेज्जल्पीशमन्दिरम्।। ७७.२३ ।।"
  },
  {
    "text": "तत्र स्नात्वा महानद्यां जल्पीशं प्रतिपूज्य च।\nतस्यां निशि हविष्याशी संयतस्तां निशां नयेत्।। ७७.२४ ।।"
  },
  {
    "text": "ततोऽनुदिवसे प्राप्ते गच्छेत् सिद्धेश्वरीं शिवाम्।\nतां पूजयेत् तथाष्टम्यामुवासं तथाचरेत्।। ७७.२५ ।।"
  },
  {
    "text": "चतुर्भुजा तु सा देवी पीनोन्नतपयोधरा।\nसिन्दुरपुञ्जसङ्काशा धत्ते कर्त्री च खर्परम्।। ७७.२६ ।।"
  },
  {
    "text": "दक्षिणे बामबाहुभ्यामभीतिवरदायिनी।\nजटामण्डितशीर्षा च रक्तपद्मोपरिस्थिता।। ७७.२७ ।।"
  },
  {
    "text": "पंचाक्षरजपान्तादिर्मन्त्रेस्याः परिकीर्तितः।\nकामख्यातन्त्रमेवास्याः पूजने तन्त्रमीरितम्।। ७७.२८ ।।"
  },
  {
    "text": "एवं कृत्वा नरो धीरः पुनर्योनौ न जायते।\nजामदग्न्यभयाद् भीताः क्षत्रियाः पूर्वमेव ये।। ७७.२९ ।।"
  },
  {
    "text": "म्लेच्छच्छद्माण्युपादाय जल्पीशं शरणं गताः।\nते म्लेच्छवाचः सततमार्यवाचश्च सर्वदा।। ७७.३० ।।"
  },
  {
    "text": "जल्पीशं सेवमानास्ते गोपायन्ति च तं हरम्।\nत एव तु गणास्तस्य महाराजमनोहराः।। ७७.३१ ।।"
  },
  {
    "text": "तोषयित्वा तथा सर्वान् जल्पीशं पूजयेन्नरः।\nवरदाभयहस्तोऽयं द्विभुजः कुन्दसन्निभः।। ७७.३२ ।।"
  },
  {
    "text": "तत्पुरुषस्य तु मन्त्रेण पूजयेद् देवमुत्तमम्।\nएवं पुण्यकरः पीठो जल्पीशस्य महात्मनः।\nएवं ज्ञात्वा नरो याति शंकरस्य पुरं प्रति।। ७७.३३ ।।"
  },
  {
    "text": "।। इति श्रीकालिकापुराणे सप्तसप्ततितमोऽध्यायः।। ७७ ।।"
  }
]
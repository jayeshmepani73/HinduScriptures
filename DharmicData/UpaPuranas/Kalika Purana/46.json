[
  {
    "text": "कालिकापुराणम् षट्चत्वारिंशोऽध्यायः भृङ्गी-महाकालजन्मवर्णनम्\nअथ श्रीकालिका पुराण अध्याय ४६\n॥ॐ भं भद्रकालिकायै आगच्छ आगच्छ भं ॐ नमः ॥\n॥ क्रीं कालिकायै नमः ॥\nकालिकापुराणम्\nषट्चत्वारिंशोऽध्यायः भृङ्गी-महाकालजन्मवर्णनम्\n।। सगर उवाच ।।\nकोऽसौ भैरवनामाभूत् को वा वेतालसंज्ञकः ।\nकथं वा तौ शरीरेण मानुषेण गणाधिपौ ।\nअभूतां द्विजशार्दूल तन्मे वद महामुने ।। १ ।।\nजानामि नन्दिनं विप्र सहायं शशभृद्धृत ।\nयथाभवद्गणाध्यक्षस्तन्नारदमुखाच्छ्रुतम् ।।२।।\nयथा भृङ्गिमहाकालौ विश्रुतौ हि हरात्मजौ ।\nकथं वा तौ समुत्पन्नौ त्वत्तः श्रोतुं समुत्सहे ।। ३ ।।\nयोऽसौ शरभरूपस्य महादेवस्य वै पुरा ।\nकायभागः श्रुतः पूर्वं स महाभैरवाह्वयः ।। ४ ।।\nस एव किं भैरवाख्यः किं वान्यो द्विजसत्तम ।\nवेत्तुं तत्त्वेन तत् सर्वमिच्छामि द्विजसत्तम ।।५।।\nकस्य वा तनयौ भूत्वा गणाध्यक्षत्वमागतौ ।\nतच्चापि कथयस्वाद्य यथा तौ वानराननौ ।।६।।\n।। और्व उवाच ॥\nशृणु राजन् प्रवक्ष्यामि महाकालस्य भृङ्गिणः ।\nभैरवस्यापि चरितं वेतालस्य महात्मनः ।।७।।\nयोऽसौ भृङ्गी हरसुतो महाकालोऽपि भर्गजः ।\nतावेव गौरीशापेन सम्भूय नरयोनिजौ ।\nवेतालभैरवौ जातौ पृथिव्यां नृपवेश्मनि ।।८।।\nयथा भृङ्गिमहाकालाव्युत्पन्नौ प्राक् तथा शृणु ।\nयोऽसौ महाभैरवाख्यः स कायः शरभो हरः ।। ९ ।।\nभैरवः पृथगेवायं गणाध्यक्षो हरात्मजः ।\nऊढायां हिमवत्पुत्र्यां भर्गेण सुमहात्मना ।। १० ।।\nतारकस्य वधार्थाय देवैः शक्रपुरोगमैः ।\nस्तुतिभिर्नतिभिः शम्भुं सन्ततिर्याचिता पुरा ।। ११ ।।\nस याचितो देवगणैर्भगवान् वृषभध्वजः ।\nमहामैथुनमारेभे सन्तानायोमया सह ।।१२।।\nआरब्धे मैथुने तेन नरवर्येण वै ययुः ।\nद्वात्रिंशद् वत्सरा राजन् क्षणवच्चन्द्रधारिणः ।। १३ ।।\nस महामैथुनं कुर्वंस्तृप्तिं नाप महेश्वरः ।\nनाप्यस्य प्रच्युतं तेजो न तृप्तिं प्राप पार्वती ।। १४ ।।\nतन्महासङ्गसमये चकम्पे वसुधा स्फुटम् ।\nआकुलाः सकला देवा: स्युः स्वर्गस्थाश्च येऽपरे ।। १५ ।।\nसर्वं जगत्तदा भूतमाकुलं शिवयोस्तयोः ।\nततो निवृत्तिजातेन महामैथुनकर्मणा ।। १६ ।।\nअथ सेन्द्राः सुराः सर्वं ब्रह्माणं जगतां पतिम् ।\nशरण्यं शरणं जग्मुर्भीताः शङ्करकेलिभिः ।। १७ ।।\nते सम्भूयाथ धातारं प्रणम्य च सुरोत्तमाः ।\nआकुलं सर्वमाचक्षुर्हरमैथुनकर्मणा ।। १८ ।।\nततः सर्वान् देवगणान् पश्चात् कृत्वैव वृत्रहा ।\nस्वयमाह विधातारं तत्कालभयभाषितम् ।। १९ ।।.\n।। इन्द्र उवाच ॥\nआकुलाः सकलालोका हरमैथुनकर्मणा ।\nअहं महद्भयं प्राप्य शरणं त्वामिहागतः ।। २० ।।\nएवम्भूते सङ्गमे च शङ्करस्योमया सह ।\nयः पुत्रो जायते ब्रह्मन् स मामभिभविष्यति ।। २१ ।।\nतत्क्रियादर्शनादेव सूत्पन्नादपि तत्सुतात् ।\nब्रह्मन् जातं भयं मेऽद्य तारकादपि चाधिकम् ।। २२।।\nतस्मादेवं त्वं विधेहि तत्सुतो मां सुरान्यथा ।\nन बाधेत तथा यत्नात्तारयास्मान्महाभयात् ।। २३ ।।\n।। ब्रह्मोवाच ।।\nउमायां जायते पुत्रो यदि शङ्करतेजसा ।\nअशक्यः सर्वलोकेशैः सेन्द्रैरपि सुरासुरैः ।। २४ ।।\nतस्माद्धरो यथोमायां न प्रसूतो भविष्यति ।\nतथाहं संविधास्यामि गत्वा देवैर्हरान्तिकम् ।। २५ ।।\nतारकस्य विघातश्च यथा स्याद्धरतेजसा ।\nतच्चाप्यहं करिष्यामि व्येतु ते मानसो ज्वरः ।। २६ ।।\n।। और्व उवाच ।।\nइत्युक्त्वा सह देवौघैः कैलासाद्रि प्रजापतिः ।\nजगाम रेमे गिरिशो गिरिपुत्र्या समं भृशम् ।। २७ ।।\nतत्र गत्वा महादेवं ब्रह्मा लोकपितामहः ।\nसर्वैः सुरगणैः सार्धं तुष्टाव वृषभध्वजम् ।। २८ ।।\n।। देवा ऊचुः ।।\nप्रीतये यस्य न रतिर्न कामो यन्मनोभवः ।\nन यस्य जन्मनो हेतुस्तस्मै तुभ्यं नमो नमः ।। २९ ।।\nयस्य लोकहितायैव जातो जायापरिग्रहः ।\nत्र्यम्बकाय नमस्तस्मै स शिवो नः प्रसीदतु ।। ३० ।।\nयन्मन्मथं विना देवं शृङ्गाराद्या विशन्ति च ।\nस्वबलेनैव तं देवं त्वां वयं प्रणता हरम् ।। ३१ ।।\nहिरण्यरेताः स्वर्णाभो यो हिरण्यभुजाह्वयः ।\nस त्वं सर्गहरो देवो नित्यं नोऽभिप्रसीदतु ।। ३२ ।।\nजगन्मयी योगनिद्रा विष्णुमाया बलीयसी ।\nतस्याभवत् स्वयं जाया तस्मै तुभ्यं नमो नमः ।। ३३ ।।\nपञ्चभूतमयं यस्य पञ्चशीर्षं विराजते ।\nतं पञ्चवदनं देवं भक्त्या त्वां प्रणमामहे ।। ३४ ।।\nसद्योजातमघोरं च वामदेवमुमापतिम् ।\nईशानं प्रणमामोऽद्य यं तत्पुरुषमाह वै ।। ३५ ।।\nयोऽसतामशिवो नित्यं यो वा भक्तिमतां शिवः ।\nशिवाशिवस्वरूपाय नमस्तस्मै शिवाय ते ।। ३६ ।।\nरूपैस्त्रिभिर्य: स्थितिसृष्टिनाशं विष्ण्वात्मभिः शम्भुरिति प्रसिद्धैः ।\nकरोति शश्वजगतां नुमस्तं शिवं विरूपाक्षममुं शिवेशम् ।। ३७ ।।\nयः शूलखट्वाङ्गमृगाङ्कधारी यो गोध्वजः शक्तिमान् पञ्चरूपी ।\nतस्मै तुभ्यं जातवेदः प्रभाय भूयो भूयो नो नमः शङ्कराय ।।३८।।\nब्रह्मर्चिष्मान् भोगभृद्दैत्यहन्ता यन्ता योद्धा वीतगर्भो जगत्याः ।\nस त्वं स्तुतो नः प्रसीदत्वनन्तो नित्योद्रेकी मुक्तरूप: प्रधानः ।। ३९ ।।\nपरब्रह्मरूपी नियतैकमुक्तः परज्योतिरूपी नियतस्त्वनन्तः ।\nपरः पाररूपी नियतात्मभागी स नो भर्गरूपी गिरिशोऽस्तु भूत्यै ।।४०।।\nउमापतिं महामायं महादेवं जगत्पतिम् ।\nशिवं शिवकरं शान्तं नमामः स प्रसीदतु ।। ४१ ।।\n।। और्व उवाच ॥\nइति स्तुतो महादेव: शक्राद्यैस्त्रिदशैः स्वयम् ।\nउमासङ्गं परित्यज्य भर्गोऽगात्त्रिदिवौकसः ॥४२॥\nयेन भावेन स तदा महामैथुनतत्परः ।\nआसीत् तेनैव भावेन ब्रह्मादीनां ससादह ।।४३।।\nअथ तान् स सुरान् प्राह महादेवस्त्वरन्निव ।\nकिमर्थमागता यूयं तन्मे वदत निर्जराः ।\nतमूचुस्त्रिदशाः सर्वे ब्रह्मशक्रपुरोगमाः ।। ४४ ।।\n।। ब्रह्मादयः ऊचुः ।।\nत्वन्महामैथुनाद्धर्ग व्याकुलं सकलं जगत् ।\nपृथिवी कम्पतेऽतीव सशैलवनकानना ।। ४५ ।।\nसागराः क्षुभिताः सर्वे नदा नद्यश्च शङ्कर ।\nदेवाश्च सर्वे दिक्पालान शान्तिं प्राप्नुवन्ति वै ।। ४६ ।।\nतस्मात् त्वं सर्वलोकेश सकलाननुकम्पय ।\nत्यक्त्वा महामैथुनं तु रतिमात्रं नियोजय ।। ४७ ।।\n।।और्व उवाच ।\nएतच्छ्रुत्वा वचस्तस्य ब्रह्मणः परमात्मनः ।\nउवाच शङ्करो देव नातिहृष्टमना इव ।।४८ ।।\n।। ईश्वर उवाच ।।\nइयं प्रवृत्तिर्भवतां शिवायामरसत्तमाः ।\nत्यक्ते महामैथुने तु रतिमात्रं प्रयोजिते ।\nनोमायां भविता पुत्रस्तदर्थमयमुद्यमः ।। ४९ ।।\nउमाशरीरज: पुत्रो यो भवेन्मम तेजसा ।\nस एव तु रिपून् हत्वा त्रिदशान् वर्धयिष्यति ।। ५० ।।\nतस्मान्महामैथुने मेऽतीव भीताः सुरोत्तमाः ।\nस्वं स्वं स्थानं प्रगच्छन्तु अहं तदनुचिन्तये ।। ५१ ।।\n।। देवा ऊचुः ।।\nउमाशरीरज: पुत्रो यथा न भविता हर ।\nतथा कुरु जगन्नाथ तन्महामैथुनं त्यज ।। ५२ ।।\n।। ईश्वर उवाच ।।\nरतिमात्रेण नोमायां मत्पुत्रः सम्भविष्यति ।\nमहामैथुनसन्त्यागात् स्यादपुत्री तु पार्वती ।। ५३ ।।\nतस्मादहं तु देवानां वचनाद् ब्रह्मणस्तथा ।\nत्यक्ष्ये महामैथुनं तु किं त्वेकं कुरुतामराः ।। ५४ ।।\nयेन मे प्रसृतं तेजो महामैथुनकारणात् ।\nधार्यं तेजस्विनं देवमानयन्त्वमरास्तु तम् ।। ५५ ।।\nयो निष्कम्पो निर्विकारो भूत्वा तेजोग्रहीष्यति ।\nतन्मे वदन्तु त्रिदशास्त्यक्ष्ये तेजः शरीरजम् ।। ५६ ।।\n।। और्व उवाच ॥\nवृषध्वजवचः श्रुत्वा देवा ब्रह्मपुरोगमाः ।\nहरतेजोग्रहायाथ वीतिहोत्रं ययुर्द्धिया ।। ५७ ।।\nअथ ब्रह्माणमांमन्त्र्य तथानुज्ञाप्य पावकम् ।\nसेन्द्रा देवगणाः सर्वे हरमूचुरिदं वचः ।। ५८ ।।\n।। देवा ऊचुः ।।\nएष वैश्वानरः श्रीमान् भूरितेजमयो बली ।\nमहामैथुनबीजं तु त्वत्तेजः संग्रहीष्यति ।। ५९ ।।\n।। और्व उवाच ॥\nइत्युक्त्वा त्रिदशाः सर्वे वीतिहोत्रं पुरः स्थितम् ।\nतस्मै निदेशयामासुः शम्भवे सर्वहेतवे ।। ६० ।।\nततः षडङ्गं स्वं रेतो व्यादिते दहनानने ।\nउत्ससर्ज महाबाहुर्महामैथुनकारणम् ।। ६१ ।।\nअग्नावुत्सृज्यमानस्य तेजस: शशभृद्धृतः ।\nअद्वयमतिस्वल्पं गिरिप्रस्थे पपात ह ।।६२।।\nतयोस्तु कणयोः सद्यः सम्भूतौ शङ्करात्मजौ ।\nएको भृङ्गसमः कृष्णो भिन्नाञ्जननिभोऽपरः ।। ६३।।\nभृङ्गाभस्य तदा ब्रह्मा नाम भृङ्गीति चाकरोत् ।\nमहाकृष्णैकरूपस्य महाकालेति लोकभृत् ।।६४।।\nततस्तौ पालयामास शङ्करः प्रमथोत्करैः ।\nअपर्णा चापि तथा क्रमात् तावति वर्द्धितौ ।। ६५ ।।\nप्रवृद्धौ तौ महात्मानौ हरोमाप्रतिपालितौ ।\nक्रमाद् गणेशौ कृत्वा तौ हरो द्वारि न्ययोजयत् ।। ६६ ।।\n।। सगर उवाच ।।\nउत्सृष्टमग्नौ यत्तेजस्तत् किं वृत्तं द्विजोत्तम ।\nतदप्यहं श्रोतुमिच्छुः संक्षेपात् तद्वदस्व मे ।। ६७।।\n।। और्व उवाच ॥\nअग्नावुत्सृज्य तेजांसि तावत्कालं वृषध्वजः ।\nआकाशगङ्गामुद्दिश्य देवानिदमुवाच ह ।। ६८ ।।\n।। वृषध्वजोवाच ।।\nएतत् तेजो दुराधर्षं स्त्रीभिरन्यैः सुरोत्तमाः ।\nयोगनिद्रामृते देवीं शैलपुत्रीमृतेऽथवा ।।६९।।\nतस्मादहं प्रवक्ष्यामि यथेदं तेजसा सुतः ।\nयत्र वा भविता देवो या च वा तद्ग्रहीष्यति ।।७० ।।\nइयं त्वाकाशगा गङ्गा शैलराजसुतापरा ।\nउमाया भगिनी ज्येष्ठा ततोऽपत्यं हुताशनात् ।। ७१ ।।\nजनिष्यत्यात्मवीर्येण तेजसानुपमद्युतिः ।\nभविष्यति स वः श्रीमान् सेनापतिररिन्दमः । । ७२ ।।\nस तारकं वः पुरतो विजेष्यति शिखिध्वजः ।\nअमोघया महाशक्त्या मयैव प्रतिवर्द्धितः ।।७३।।\n।। और्व उवाच ॥\nइत्युक्त्वा स महादेवो विसृज्य सकलान् सुरान् ।\nपार्वतीमभिसंमन्त्र्य शौचार्थं गतवांस्तदा ।। ७४ ।।\nपार्वतीवचनं श्रुत्वा देवानामप्रियं सती ।\nचुकोप त्रिदशौघाय पुत्राशा परिवर्जिता ।। ७५ ।।\nमन्युना दह्यमानेव स्फुरदोष्ठाधरा तदा ।\nइदमाह सुरान् दृष्ट्वा हरं च त्यक्तमैथुनम् ।। ७६ ।।\n।। देव्युवाच ।।\nयस्माद्वियोजितः शम्भुर्युष्माभिर्मम मैथुने ।\nअजातपुत्रा च कृता वारस्त्रीवाहम्मर्दिता ।।७७ ।।\nतस्मात् सर्वे सुरगणा अद्यावधि निरन्तरम् ।\nमहामैथुनविभ्रष्टा भवन्तु निजयोषिति ।। ७८ ।।\nतेषामपि तथा पुत्रा न जनिष्यन्ति मे यथा ।\nभार्याश्च सन्त्वपत्येन हीना देव्यो वराङ्गनाः ।।७९।।\nयथाहं परितप्यामि पुत्राशा परिवर्जिता ।\nतथा सन्तु समस्तास्ता देव्यः पुत्राशयाच्युताः ।।८०।।\n।। और्व उवाच ।।\nएवं सुरान् गिरिसुता शशाप कुपिता भृशम् ।\nतत्कालावधि न स्वर्गे जायन्ते देवपुत्रकाः ।\nनाद्यापि सम्प्रजायन्ते पुत्रास्तासु सुधाशिनाम् ।। ८१ ।।\nदहनोऽपि तथा काले प्राप्ते गङ्गोदरे स्वयम् ।\nरेतः संक्रामयामास शाम्भवं स्वर्णसन्निभम् ।।८२।।\nसा तेन रेतसा देवी सर्वलक्षणसंयुतम् ।\nएकः स्कन्दो विशाखाख्यो द्वितीयश्चारुरूपधृक् ।\nशक्तिद्वयधरौ द्वौ तौ तेजः कान्तिविवर्द्धितौ ॥८३॥\nतावेकत्वं जगामाशु विशाखः स्कन्द एव च ।\nशिशुश्चाप्यभवद् यातो यथान्यस्य सुतस्तथा ।। ८४ ।।\nततस्तं तनयं जातं तथा दृष्ट्वातिविस्मिता ।\nमध्ये शरवणस्याशु गङ्गा तं व्यसृजद्धठात् ।। ८५ ।।\nविसृज्य गर्भं तं गङ्गा बहुलायै स्वयं तदा ।\nगर्भवृत्तान्तमाचख्यौ जातं च व्यसृजद् यथा ।। ८६ ।।\nतच्छ्रुत्वा बहुला ज्ञात्वा महादेवतनूद्भवम् ।\nपरिगृह्य सुतं तं तु पालयामास कृत्तिका ।। ८७ ।।\nउमायाः शङ्करस्यापि विज्ञाप्यानुमते तयोः ।\nततो नीत्वा ददौ देव्यै तं पुत्रमरिमर्दनम् ।। ८८ ।।\nसोऽतिवृद्धः शक्तिधरो महाबलपराक्रमः ।\nवर्द्धितः शङ्करेणाशु देवसेनाधिपोऽभवत् ।। ८९ ।।\nततः सुरारिं सगणं तारकं लोकतारकम् ।\nशक्तिहस्तो हरसुतः प्रममाथ महाबलम् ।। ९० ।।\nएवमग्नौ समुत्सृष्टं तेजो भर्गेण सङ्गतम् ।\nयथा वृत्तं तथा तेऽद्य कथितं नृपसत्तम ।। ९१ ।।\nसाम्प्रतं प्रस्तुतं श्राव्यं महाकालस्य भृङ्गिणः ।\nवृत्तान्तं शृणु राजेन्द्र तौ भूतौ मनुजौ यथा ।। ९२ ।।\n।। इति श्रीकालिकापुराणे भृङ्गीमहाकालजन्मवर्णननाम षट्चत्वारिंशोऽध्यायः ॥ ४६।।\nकालिका पुराण हिन्दी अनुवाद पढ़ने के लिए देखें-[Karmakand]"
  }
]
[
  {
    "text": "कालिकापुराणम् विंशोऽध्यायः चन्द्रशापवर्णनम्\nकालिका पुराण अध्याय २०\n।। मार्कण्डेय उवाच ।।\nअथ तत्र गतां दृष्ट्वा सन्ध्यां गिरिवरं प्रति ।\nतपसे नियतात्मानं ब्रह्मा प्राह स्वकं सुतम् ।।१।।\nवसिष्ठं संशितात्मानं सर्वज्ञं ज्ञानियोगिनम् ।\nसमीपे सुसमासीनं वेदवेदाङ्गपारगम् ।।२॥\n।। ब्रह्मोवाच ।।\nवसिष्ठ गच्छ यत्रैषा सन्ध्या याता मनस्विनी ।\nतपसे धृतकामा सा दीक्षस्वैनां यथाविधि ॥३॥\nमन्दाक्षमभवत् तस्याः पुरा दृष्ट्वेह कामुकान् ।\nयुष्मान् माञ्च तथात्मानं सकामान् मुनिसत्तम ।।४।।\nअयुक्तरूपं तत्कर्म पूर्ववृत्तं विमृश्य सा ।\nअस्माकमात्मनश्चापि प्राणान् सन्त्यक्तुमिच्छति ॥५॥\nअमर्यादेषु मर्यादां तपसा स्थापयिष्यति ।\nतपः कर्तुं गता साध्वी चन्द्रभागाय साम्प्रतम् ॥६॥\nन भावं तपसस्तात सा तु जानाति कञ्चन ।\nतस्माद्यथोपदेशं सा प्राप्नोति त्वं तथा कुरु ॥७।।\nइदं रूपं परित्यज्य रूपान्तरं परं भवान् ।\nपरिगृह्णान्तिके तस्यास्तपश्चर्यान्निदेशतु ॥८॥\nइदं स्वरूपं भवतो दृष्ट्वा पूर्वं यथा त्रपाम् ।\nतथा प्राप्य न किञ्चित् सा त्वदग्रे व्याहरिष्यति ।।९।।\nपरित्यज्य स्वकं रूपं रूपान्तरधरो भवान् ।\nतस्मात् सन्ध्यां महाभागामुपदेष्टुं प्रगच्छतु ।।१०।।\n।। मार्कण्डेय उवाच ॥\nतथेत्युक्त्वा वसिष्ठोऽपि वर्णी भूत्वा जटाधरः ।\nतरुणश्चन्द्रभागाय ययौ सन्ध्यान्तिकं मुनिः ।।११।।\nतत्र देवसर: पूर्ण गुणैर्मानससम्मितम् ।\nददर्श स वसिष्ठोऽथ सन्ध्यां तत्तीरगामिनीम् ।।१२।।\nतीरस्थया तया रेजे तत्सरः कमलोज्ज्वलम् ।\nउद्यदिन्दुसनक्षत्रं प्रदोषे गगनं यथा ।।१३।।\nतां तत्र दृष्ट्वाथ मुनिः समाभाष्य सकौतुकः ।\nवीक्षाञ्चक्रे सरस्तत्र वृहल्लोहितसंज्ञकम् ।।१४।।\nचन्द्रभागा नदी तस्मात् कासाराद्दक्षिणाम्बुधिम् ।\nयान्तीं निर्भिद्य ददृशे तेन सानुगिरेर्महत् ।। १५ ।।\nनिर्भिद्य पश्चिमं सानुं चन्द्रभागस्य सा नदी ।\nयथा हिमवतो गङ्गा तथा गच्छति सागरम् ।।१६।।\n।। ऋषय ऊचुः ।।\nचन्द्रभागा कथं सिन्धुस्तत्रोत्पन्ना महागिरौ ।\nकीदृक् सरस्तद्विप्रेन्द्र वृहल्लोहितसंज्ञकम् ।।१७।।\nकथं स पर्वतश्रेष्ठश्चन्द्रभागाह्वयोऽभवत् ।\nचन्द्रभागाह्वया कस्मान्नदी जाता वृषोदका ।।१८।।\nएतन्नः श्रोष्यमाणानां जायते कौतुकं महत् ।\nमाहात्म्यं चन्द्रभागायाः कासारस्य गिरेस्तथा ।।१९।।\n।। मार्कण्डेय उवाच ।।\nश्रूयताञ्चन्द्रभागायाः उत्पत्तिर्मुनिसत्तमाः ।\nयुष्माभिश्चन्द्रभागस्य माहात्म्यं नामकारणम् ।।२० ॥\nहिमवगिरिसंसक्तः शतयोजनविस्तृतः ।\nयोजनत्रिंशदायामः कुन्देन्दुधवलो गिरिः ।।२१।।\nतस्मिन् गिरौ पुरा वेधाश्चन्द्रं शुद्धं सुधानिधिम् ।\nविभज्य कल्पयामास देवान्नं स पितामहः ।। २२ ।।\nपित्रर्थञ्च तथा तस्य तिथिवृद्धिक्षयात्मकम् ।\nकल्पयामास जगतां हिताय कमलासनः ।। २३ ।।\nविभक्तश्चन्द्रमास्तस्मिन् जीमूते द्विजसत्तमाः ।\nअतो देवाश्चन्द्रभागं नाम्ना चक्रुः पुरा गिरिम् ॥२४॥\n।। ऋषय ऊचुः ।।\nयज्ञभागेषु तिष्ठत्सु तथा क्षीरोदजेऽमृते ।\nकिमर्थमकरोच्चन्द्रं देवान्नं कमलासनः ।।२५।।\nतथा कंव्ये स्थिते कस्मात् पित्र्यर्थं समकल्पयत् ।\nतिथिक्षये तथा वृद्धौ कथमिन्दुरभूद्गुरो ।। २६ ।।\nएतन्नः संशयं ब्रह्मञ्छिन्धि सूर्यो यथा तमः ।\nनान्योऽस्ति संशयस्यास्य छेत्ता त्वत्तो द्विजोत्तम ।।२७।।\n।। मार्कण्डेय उवाच ।।\nपुरा दक्षः स्वतनयाः अश्विन्याद्याः मनोरमाः ।\nषड्विशतिं तथैकाञ्च सोमायादात् प्रजापतिः ।। २८ ।।\nसमस्तास्तास्ततः सोम उपयेमे यथाविधि ।\nनिनाय च स्वकं स्थानं दक्षस्यानुमते तदा ।। २९ ।।\nअथ चन्द्रः समस्तासु तासु कन्यासु रागतः ।\nरोहिण्या सार्धमवसद्रतोत्सवकलादिभिः ॥३०॥\nरोहिणीमेव भजते रोहिण्या सह मोदते ।\nविनेन्दू रोहिणीं शान्तिं न काचिल्लभते पुरा ।। ३१ ।।\nरोहिणी तत्परं चन्द्रं वीक्ष्य ताः सर्वकन्यकाः ।\nउपचारैर्बहुविधैर्भेजुश्चन्द्रमसं प्रति ।।३२।।\nनिषेव्यमाणोऽनुदिनं यदा नैवाकरोद्विधुः ।\nतासु भावं तदा सर्वा अमर्षवशमागताः ।। ३३ ।।\nअथोत्तराफाल्गुनीति नाम्ना या भरणी तथा ।\nकृत्तिकार्द्रा मघा चैव विशाखोत्तरभाद्रपत् ।।३४।।\nतथा ज्येष्ठोत्तराषाढे नवैताः कुपिताः भृशम् ।\nहिमांशुमुपसंगम्य परिवव्रुः समन्ततः ।। ३५ ।।\nपरिवार्य निशानाथं ददृशू रोहिणीं ततः ।\nवामांकस्थां तस्य तेन रममाणां स्वमण्डले ।। ३६ ।।\nतां वीक्ष्य तादृशीं सर्वा रोहिणीं वरवर्णिनीम् ।\nजज्वलुश्चातिकोपेन हविषेव हुताशनः ।। ३७।।\nततो मधात्रिपूर्वाश्च भरणी कृत्तिका तथा ।\nचन्द्रांकस्थां महाभागां रोहिणीं जगृहुर्हठात् ।। ३८।।\nऊचुश्चातीव कुपिताः परुषं रोहिणीं प्रति ।\nजीवन्त्यां त्वयि दुष्प्राज्ञे नास्मानिन्दुस्तु भावभाक् ।।३९।।\nसमुपैष्यति कस्मिंश्चित्सम सुरतोत्सुकः ।\nवह्नीनां क्षेमवृद्ध्यर्थं तां हनिष्याम दुर्मतिम् ॥४०॥\nन त्वां हत्वा भवेत् पापमस्माकमपि किञ्चन ।\nप्रजनघ्नीं बहुस्त्रीणामनृतौ पापकारिणीम् ।।४१ ।।\nयस्मिन्नर्थे पुरा ब्रह्मा व्याजहार सुतं प्रति ।\nनीतिशास्त्रोपदेशाय तन्नः संश्रुतमस्ति वै ।। ४२ ।।\nएकस्य यत्र निधने प्रवृत्ते दुष्टकारिणः ।\nबहूनां भवति क्षेमं तस्य पुण्यप्रदो वधः ।।४३।।\nरुक्मस्तेयी सुरापश्च ब्रह्महा गुरुतल्पगः ।\nआत्मानं घातयेद्यस्तु तस्य पुण्यप्रदो वधः ।।४४।।\n।। मार्कण्डेय उवाच ।।\nतासां तादृगभिप्रायं बुद्ध्वा दृष्ट्वा च कर्म च ।\nभीतां च रोहिणीं दृष्ट्वा प्रियामतिमनोरमाम् ।।४५ ।।\nआत्मानश्चापराधं च तदसम्भोगजं मुहुः ।\nविचिन्त्य रोहिणीं भीतां तासां हस्तादमोचयत् ।। ४६ ।।\nमोचयित्वा च बाहुभ्यां सम्परिष्वज्य रोहिणीम् ।\nवारयामास ताः सर्वाः कृत्तिकाद्याः स भामिनीः ।। ४७ ।।\nतदेन्दुं वारयन्त्यस्ताः कृत्तिकाद्या मघान्तकाः ।\nसाम्यमूचुर्मनस्विन्यस्तां वीक्ष्यन्त्योऽथ रोहिणीम् ।।४८।।\nन ते त्रपा वा भीतिर्वा पापतोऽस्मान्निरस्यतः ।\nसंजायते निशानाथ प्राकृतस्येव वर्ततः ।। ४९ ।।\nकथमस्मान्निराकृत्य चारित्रव्रतधारिणीः ।\nसदा भक्तिमतीरेकां मूढवत्त्वं निषेवसे ।। ५० ।।\nकिं ते नावगतो धर्मो वेदमूलः श्रुतः पुरा ।\nयद्धर्महीनं कुरुषे कर्म सद्भिर्विगर्हितम् ।। ५१ ।।\nधर्मशास्त्रार्थगं कर्म चरन्तीनां यथोचितम् ।\nकथमुद्वाहितानां त्वं मुखमात्र न वीक्षसे ।। ५२ ।।\nगदतो यच्छुतं पूर्वं नारदाय पितुर्मुखात् ।\nदक्षस्य धर्मशास्त्रार्थं तच्छृणुष्व निशापते ।।५३॥\nबहुदारः पुमान् यस्तु रागादेकां भजेत् स्त्रियम् ।\nस पापभाक्स्त्रीजितश्च तस्याशौचं सनातनम् ।।५४।।\nयद्दुःखं जायते स्त्रीणां स्वाम्यसम्भोगजं विधो ।\nन तस्य सदृशं दुःखं किञ्चिदन्यत्र विद्यते ।।५५।।\nसतीमृतुमतीं जायां यो नेयात्पुरुषाधमः ।\nऋतुधस्त्रेषु शुद्धेषु भ्रूणहा स च जायते ।।५६॥\nभार्या स्याद्यावदात्रेयी तावत्कालं विबोधनम् ।\nतस्यास्तु सङ्गमे किञ्चिद्विहितञ्चापि नाचरेत् ।।५७ ।।\nबहुभार्यस्य भार्याणामृतुमैथुननाशनम् ।\nन किञ्चिद्विद्यते कर्म शास्त्रेणापि यदीरितम् ।।५८।।\nतोषयेत् सततं भार्याविधिवत्पाणिपीडिताः ।\nतासां तुष्ट्या तु कल्याणमकल्याणमतोऽन्यथा ।। ५९ ।।\nसन्तुष्टो भार्यया भर्ता भर्त्रा भार्या तथैव च ।\nयस्मिन्नेतत्कुले नित्यं कल्याणं तत्र वै ध्रुवम् ।।६० ।।\nयया विरुध्यते स्वामी सौभाग्यमददृप्तया ।\nसपत्नीसङ्गमं कर्तुं सा स्याद्वेश्या भवान्तरे ।। ६१ ।।\nइहापि लोके वाच्यत्वमधर्मञ्चापि विन्दति ।\nन पितुश्च कुलं स्वामिकुलं तस्याः प्रमोदते ।। ६२ ।।\nविरुध्यमाने पत्यौ यत्सपत्न्या वा प्रवर्तते ।\nअतीव दुःखं भवति तदकल्याणकृत्तयोः ।।६३।।\n।। मार्कण्डेय उवाच ।।\nइत्येवं भाषमाणासु तासु चातीव निष्ठुरम् ।\nचुकोप चन्द्रमा दृष्ट्वा मलिनं रोहिणीमुखम् ।।६४।।\nरोहिणी च तदा तासामवलोक्योग्रतां मुहुः ।\nन किञ्चित् सापि प्रोवाच भयशोकत्रपाकुला ।। ६५ ।।\nअथापि कुपितश्चन्द्रस्ताः शशाप तदा स्त्रियः ।\nयस्मान्मम पुरश्चोप्रास्तीक्ष्णा वाचः समीरिताः ।।६६।।\nभवतीभिश्च तिसृभिर्लोकेऽस्मिन् कृत्तिकादिभिः ।\nऊप्रास्तीक्ष्णा इति ख्यातिः प्राप्तव्या त्रिदशेष्वपि ।।६७।।\nतस्मादेवंविधानेन नवैताः कृत्तिकादयः ।\nयात्रायां नोपयुक्ता हि भविष्यध्वं दिने दिने ।। ६८ ।।\nयुष्मान् पश्यन्ति देवाद्या मनुष्याद्या च ये क्षितौ ।\nयात्रायां तेन दोषेण तेषां यात्रा न चेष्टदा ।। ६९ ।।\nअथ सर्वास्तदा शापं तस्य श्रुत्वातिदारुणम् ।\nचन्द्रस्य हृदयं ज्ञात्वा शापाच्चातीव निष्ठुरम् ।।७० ।।\nजग्मुः सर्वास्तदा दक्षभवनं प्रत्यमर्षिताः ।\nऊचुश्च दक्षं पितरमश्विन्याद्याः सगद्गदम् ।।७१ ।।\nसोमो वसति नास्मासु रोहिणीं भजते सदा ।\nसेवमाना न भजते सोऽस्मान् परबधूरिव ।।७२ ।।\nनावस्थाने नावसाने भोजने श्रवणे तथा ।\nविनेन्दू रोहिणीं शान्तिं लभते नहि काञ्चन ।।७३।\nरोहिण्या वसतस्तस्य समीपं वीक्ष्य ते सुताः ।\nयान्तीः सोऽन्यत्र नयनमाधाय नहि वीक्षते ॥७४।।\nमास्त्वन्यः स्वामिसद्भावो मुखमात्रं न वीक्षते ।\nअस्मिन् वस्तुनि यत्कार्यं तदस्माभिर्निगद्यताम् ।।७५।।\nअस्माभिरेतत्समयेऽनुरुद्धश्च चन्द्रमाः ।\nस तत्कृते ततश्चास्मच्छापं तीव्रं तदाकरोत् ।। ७६ ।।\nदोरुणाश्चातितीक्ष्णाश्च लोके वाच्यत्वमाप्य च ।\nअयात्रिका भविष्यध्वं यूयमित्युक्तवान् विधुः ।। ७७ ।।\n।। मार्कण्डेय उवाच ।।\nश्रुत्वा वाक्यं स पुत्रीणां ताभिः सार्धं प्रजापतिः ।\nजगाम यत्र सोमोऽभूद्रोहिण्या सहितस्तदा ।।७८ ।।\nदूरादेव विधुर्दृष्टवा दक्षमायान्तमासनात् ।\nउत्तस्थावन्तिके प्राप्य ववन्दे च महामुनिम् ।।७९।।\nअथ दक्षस्तदोवाच कृतासनपरिग्रहः ।\nसामपूर्वं चन्द्रमसं कृत- संवन्दनं तथा ॥८०॥\n।। दक्ष उवाच ।\nसमं वर्तस्व भार्यासु वैषम्यं त्वं परित्यज़ ।\nवैषम्ये बहवो दोषा ब्रह्मणा परिकीर्तिताः ।। ८१ ।।\nरतिपुत्रफला दारास्तासु कामानुबन्धनात् ।\nकामानुबन्धः संसर्गात् संसर्गः सङ्गमाद्भवेत् ।।८२।।\nसङ्गमश्चाप्यभिध्यानाद्वीक्षणादभिजायते ।\nतस्माद् भार्यास्वभिध्यानं कुरु त्वं वीक्षणादिकम् ।।८३।।\nयद्येवं नैव कुरुषे मद्वचो धर्मयन्त्रितम् ।\nतदा लोकवचोदुष्टः पापवांस्त्वं भविष्यसि ॥८४॥\n।। मार्कण्डेय उवाच ।।\nएतच्छ्रुत्वा वचस्तस्य दक्षस्य सुमहात्मनः ।\nएवमस्त्विति चन्द्रोऽपि न्यगदद्दक्षशङ्कया ।।८५ ।।\nअथानुमन्त्र्य तनयाश्चन्द्रं जामातरं तथा ।\nययौ दक्षो निजं स्थानं कृतकृत्यस्तदा मुनिः ॥८६ ।।\nगते दक्षे ततश्चन्द्रस्तां समासाद्य रोहिणीम् ।\nजग्राह पूर्ववद्भावं तासु तस्यां च रागतः ।।८७ ।।\nतत्रैव रोहिणीं प्राप्य न काश्चिदपि वीक्षते ।\nरोहिण्यामेव वसते ततस्ताः कुपिताः पुनः ।। ८८ ।।\nगत्वा ता: पितरं प्राहुदौर्भाग्योद्वग्नमानसाः ।\nसोमो वसति नास्मासु रोहिणीं भजते सदा ।।८९।।\nतवापि नाकरोद्वाक्यं तस्मान्न: शरणं भव ।। ९० ।।\nउद्वेगकोपसंयुक्त उत्तस्थौ तत्क्षणान्मुनिः ।\nजगाम मनसा ध्यायन् कर्तव्यं निकटं विधोः ।। ९९ ।।\nउपगम्य तदा प्राह वचश्चन्द्रं प्रजापतिः ।\nसमं वर्तस्व भार्यासु वैषम्यं त्वं परित्यज ।।९२।।\nन चेदिदं वचोऽस्माकं मौर्ख्यात् त्वं मावबुध्यसे ।\nधर्मशास्त्रातिगायाहं शप्स्ये तुभ्यं निशापते ।।९३।।\n।। मार्कण्डेय उवाच ।।\nततो दक्षभयाच्चन्द्रस्तत्कर्तुं प्रति तत्पुरः ।\nअङ्गीचकारातिभयात् कार्यमेव मुहुस्त्विति ।। ९४ ।।\nसमं प्रवर्तनं कर्तुं भार्यास्वङ्गीकृते ततः ।\nविधुना प्रययौ दक्षः स्वस्थानं चन्द्रसम्मतः ।। ९५ ।।\nगते दक्षे निशानाथो रोहिण्यासहितो भृशम् ।\nरममाणो विसस्मार दक्षस्य वचनन्तु सः ।।९६।।\nसेवमानाश्च ताः सर्वा अश्विन्याद्या मनोरमाः ।\nनाभजच्चन्द्रमास्तासु अवज्ञामेव चाकरोत् ।।९७।।\nअवज्ञातास्तु ताः सर्वाश्चन्द्रेण पितुरन्तिकम् ।\nगत्वैवार्तस्वराश्चार्ता रुदन्त्यश्चेदमब्रुवन् ।। ९८ ।।\nनाकरोद्वचनं सोमस्तवापि मुनिसत्तम ।\nअवज्ञां कुरुतेऽस्मासु पूर्वतोऽप्यधिकं स च ।। ९९ ।।\nतस्मात् सोमेन नः कार्यं न किञ्चिदपि विद्यते ।\nतपस्विन्यो भविष्यामस्तपश्चर्यां निदेशय ।।१०० ॥\nतपसा शोधितात्मानः परित्यक्ष्याम जीवितम् ।\nकिमस्माकं जीवितेन दुर्भगानां द्विजोत्तम ।। १०१ ।।\n।। मार्कण्डेय उवाच ।।\nइत्युक्त्वा तास्ततः सर्वा दक्षजाः कृत्तिकादयः ।\nकपोलमालम्व्य करैरुरुदुर्विविशुः क्षितौ ।। १०२ ।।\nतास्तु दृष्ट्वा तथाभूता दुःखव्याकुलितेन्द्रियाः ।\nअतिदीनमुखो दक्षः कोपाज्जज्वाल वह्निवत् ||१०३ ।।\nअथ कोपपरीतस्य दक्षस्य सुमहात्मनः ।\nनिश्चक्राम तदा यक्ष्मा नासिकाग्राद्विभीषणः ।। १०४ ।।\nदंष्ट्राकरालवदनः कृष्णांगारसमप्रभः ।\nअतिदीर्घः स्वल्पकेशः कृशो धमनिसन्ततः ।। १०५ ।।\nअधोमुखो दण्डहस्तः कासं विश्रम्य सन्ततम् ।\nकुर्वाणो निम्ननेत्रश्च योषासम्भोगलोलुपः ।। १०६।।\nस चोवाच तदा दक्षं कस्मिंस्थास्याम्यहं मुने ।\nकिं वा चाहं करिष्यामि तन्मे वद महामते ।। १०७ ।।\nततो दक्षस्तु तं प्राह सोमं यातु द्रुतं भवान् ।\nसोममत्तु भवान्नित्यं सोमे त्वं तिष्ठ स्वेच्छया ।। १०८ ।।\n।। मार्कण्डेय उवाच ।।\nइति श्रुत्वा वचस्तस्य दक्षस्याथ महामुनेः ।\nशनैः शनैस्ततः सोममाससाद गदः स च ।। १०९ ।।\nआसाद्य स तदा सोमं वल्मीकं पन्नगो यथा ।\nप्रविवेशेन्दुहृदयं छिद्रं प्राप्य महागदः । । ११० ।।\nतस्मिन् प्रविष्टे हृदये दारुणे राजयक्ष्मणि ।\nमुमोह चन्द्रस्तन्द्रांच विषमां प्राप्तवांश्च सः ।। १११ ।।\nउत्पद्य प्रथमं यस्माल्लीनो राजन्यसौ गदः ।\nराजयक्ष्मेति लोकेऽस्मिन्तस्य ख्यातिरभूद्विजाः ।। ११२ ।।\nततस्तेनाभिभूतः स यक्ष्मणा रोहिणीपतिः ।\nक्षयं जगामानुदिनं ग्रीष्मे क्षुद्रा नदी यथा ।। ११३ ।।\nअथ चन्द्रे क्षीयमाणे सर्वौषध्यो गताः क्षयम् ।\nक्षयं यातास्वौषधिषु न यज्ञः समवर्तत ।। ११४ ।।\nयज्ञाभावात्तु देवानामन्नं सर्वं क्षयं गतम् ।\nपर्जन्याश्च ततो नष्टास्ततो वृष्टिर्नचाभवत् ।। ११५ ।।\nवृष्ट्यभावे तु लोकानामाहाराः क्षीणतां गताः ।\nदुर्भिक्षव्यसनोपेते सर्वलोके द्विजोत्तमाः ।। ११६ ।।\nदानधर्मादिकं किञ्चिन्न लोकस्य प्रवर्तते ।\nसत्त्वहीनाः प्रजा: सर्वा लोभेनोपहतेन्द्रियाः ।\nपापमेव तदा चक्रुः कुकर्मरतयश्च ताः ।। ११७।।\nएतान् दृष्ट्वा तदा भावान् दिक्पालाः सपुरन्दराः ।\nजग्मुः क्षोभं परं देवाः सागराश्च ग्रहास्तथा ।। ११८ ।।\nततो दृष्टवा जगत्सर्वं व्याकुलं दस्युपीडितम् ।\nब्रह्माणमगमन् देवाः सर्वे शक्रपुरोगमाः ।।११९।।\nउपसङ्गम्य देवेशं स्रष्टारं जगतां पतिम् ।\nप्रणम्याथ यथायोग्यमुपविष्टास्तदा सुराः ।।१२० ॥\nतान् म्लानवदनान् सर्वान्वीक्ष्य लोकपितामहः ।\nअभिभूतान् परेणेव हृतस्वविषयानिव ।\nपप्रच्छ सम्मुखीकृत्य गुरुमिन्द्रं हुताशनम् ।।१२१ ।।\n।। ब्रह्मोवाच ।।\nस्वागतं भो सुरगणाः किमर्थं यूयमागताः ।\nदुःखोपहतदेहांश्च युष्मान् म्लानांश्च लक्षये ।। १२२ ।।\nनिराबाधान्निरातंकान् युष्मान् सर्वांश्च कामगान् ।\nकृत्वा स्वविषये न्यस्तान् कथं पश्यामि दुःखितान् ।। १२३ ।।\nयद्वोऽभवद्दुः खबीजं युष्मान् वा यस्तु बाधते ।\nतत्कथ्यतामशेषेण सिद्धञ्चाप्यवधार्यताम् ।।१२४।।\n।। मार्कण्डेय उवाच ।।\nततो वृद्धश्रवा जीवः कृष्णवर्त्मा च लोकभृत् ।\nउवाचात्मभुवे तस्मै सुराणां दुःखकारणम् ।। १२५ ।।\n।। देवा ऊचुः ।।\nशृणु सर्वं जगत्कर्तस्त्वां येन वयमागताः ।\nयद्वास्माकं दुःखबीजं यतो म्लानश्रियो वयम् ।। १२६ ।।\nन क्वचित् सम्प्रवर्तन्ते यज्ञा लोके पितामह ।\nनिराधारा निरातंकाः प्रजाः सर्वां क्षयं गताः ।। १२७ ।।\nन च दानादिधर्माश्च न तपांसि क्षितौ क्वचित् ।\nनैव वर्षति पर्जन्यः क्षीणतोयाभवत् क्षितिः ।। १२८ ।।\nक्षीणाः सर्वास्तथैौषध्यः शस्या लोकाः समाकुलाः ।\nदस्युभिः पीडिता विप्रा वेदवादं न कुर्वते ।। १२९ ।।\nअन्नवैकल्यमासाद्य म्रियन्ते बहव: प्रजाः ।\nक्षीणेषु यज्ञभागेषु भोग्यहीनास्तथा वयम् ।।१३० ।।\nदुर्बलास्तु श्रियाहीना नैव शान्तिं लभामहे ।।१३१।।\nरोहिण्या मन्दिरे चन्द्रो वक्रगत्या चिरं स्थितः ।\nवृषराशौ स च क्षीणो ज्योत्स्नाहीनश्च वर्तते ।। १३२ ।।\nयदैवान्विष्यते देवैश्चन्द्रो नैषां पुरःसरः ।\nकदाचिदपि देवानां समाजे वा भवद्विधे ।। १३३ ।।\nकदाचिद्रोहिणी त्यक्त्वा नैव क्वचन गच्छति ।\nयद्यन्यः कोऽपि न भवेत्तदा चन्द्रो बहिर्भवेत् ।। १३४।।\nदृश्यते स कलाहीनः कलामात्रावशेषकः ।\nइति सर्वत्र लोकेश वृत्तः कर्मविपर्ययः ।। १३५।।\nतं दृष्ट्वा कान्दिशीकास्तु वयं त्वां शरणं गताः ।\nपातालाद्यावदुत्थाय कालकञ्जादयोऽसुराः ।\nनास्मान् लोकेश बाधन्ते तावन्नस्त्राहि साध्वसात् ।। १३६ ।।\nअयं प्रवर्तते कस्माज्जगतां वा व्यतिक्रमः ।\nन जानीमस्तु तत्सर्वं विप्लवे वापि काणम् ।।१३७।।\n।। मार्कण्डेय उवाच ।।\nएतत् सुराणां वचनं दिव्यदर्शी पितामहः ।\nश्रुत्वा क्षणमभिध्यायन् निजगाद सुरोत्तमान् ।। १३८।।\n।। ब्रह्मोवाच ।।\nशृण्वन्तु देवताः सर्वा यदर्थं लोकविप्लवः ।\nप्रवर्ततेऽधुना येन शान्तिस्तस्य भविष्यति ।।१३९ ।।\nसोमो दाक्षायणीः कन्याः सप्तविंशतिसङ्ख्यकाः ।\nअश्विन्याद्या वरबधूर्भार्यार्थे परिणीतवान् ।। १४० ।।\nपरिणीय स ताः सर्वा रोहिण्यां सततं विधुः ।\nप्रावर्ततानुरागेण न समस्तासु वर्तते ।। १४१ ।।\nअश्विन्याद्यास्तु ताः सर्वा दौर्भाग्यज्वरपीडिताः ।\nषड्विंशतिर्वरारोहाः पितरं प्रस्थिताः स्वकम् ।।१४२।।\nप्रवर्तते निशानाथो रोहिण्यां रागतो यथा ।\nतथा न तासु भजते तद्दक्षाय न्यवेदयन् ।। १४३।।\nततो दक्षो महाबुद्धिः साम्ना संस्तूय विट्पतिम् ।\nबहुसुनृतमाभाष्य पुत्र्यर्थे चान्वरोधत ।। १४४ ।।\nअनुरुद्धो यथाकामं दक्षेण सुमहात्मना ।\nसमं प्रवर्तितुं तासु समयं कृतवान् विधुः ।। १४५ ।।\nसममङ्गीकृते भावं तासु कर्तुं हिमांशुना ।\nस्वं जगाम ततः स्थानं दक्षोऽपि मुनिसत्तमः ।। १४६।।\nगते दक्षे मुनिश्रेष्ठे वैषम्यं तासु चन्द्रमाः ।\nजहौ न भावं ताः शश्वत् कुपिताः पितरं गताः ।। १४७ ।।\nततो दक्षः पुनश्चन्द्रमनुरुध्य सुतान्तरे ।\nसमां वृत्तिं प्रतिश्राव्य वचनं चेदमब्रवीत् ।। १४८।।\nन समं वर्तते चन्द्र सर्वास्वासु भवान् यदि ।\nतदा शप्स्ये त्वहं तुभ्यं तस्मात् कुरु समंजसम् ।।१४९ ।।\nततो गते पुनर्दक्षे न समं वर्तते यदा ।\nतासु चन्द्रस्तदा दक्षं पुनर्गत्वाश्रुवन् रुषा ।। १५० ।।\nन ते वचः सत्कुरुते नैवास्मासु प्रवर्तते ।\nवयं तपश्चरिष्यामः स्थास्यामश्च तवान्तिके ।। १५१ ।।\nतासामिति वचः श्रुत्वा कुपितः स महामुनिः ।\nक्षयाय चन्द्रस्य पुनः शापायोत्सुकतां गतः ।। १५२ ।।\nशापायोद्युक्तमनसः कुपितस्य महामुने ।\nक्षयो नाम महारोगो नासिकाग्राद्विनिर्गतः ।। १५३ ।।\nप्रेषितः स च चन्द्राय दक्षेण मुनिना ततः ।\nप्रविष्टश्च ततो देहे क्षयितस्तेन चन्द्रमाः ।। १५४ ।।\nक्षीणे चन्द्रे क्षयं याता ज्योत्स्नास्तस्य महात्मनः ।\nक्षीणासु सर्वज्योत्स्नासु सर्वौषध्यः क्षयं गताः ।। १५५ ।।\nऔषध्यभावाल्लोकेऽस्मिन् न यज्ञः सम्प्रवर्तते ।\nयज्ञाभावादनावृष्टिस्ततः सर्वप्रजाक्षयः ।। १५६ ।।\nयज्ञभागोपभोगेन हीनानां भवतां तथा ।\nदुर्बलत्वं समुत्पन्नं विकारश्च स्वगोचरे ।। १५७।।\nइति वः कथितं सर्वं यथाभूल्लोकविप्लवः ।\nयेनोपायेन तच्छान्तिस्तच्छृण्वन्तु सुरोत्तमाः ।। १५८।।\n।। इति श्रीकालिकापुराणे चन्द्रस्यशापवर्णनन्नाम विंशोऽध्यायः ॥ २० ॥"
  }
]
[
  {
    "text": "।। अशीतितमोऽध्यायः ।।\n।।शाश्वती कथिता या तु नदी मत्स्यध्वजासिता।\nतस्याः पूर्वे समाख्याता नदी दीपवती मता।। ८०.१ ।।"
  },
  {
    "text": "एषा च हिमवज्जाता छिन्दन्ती दीपवत्तमः।\nतेन देवमनुष्येषु नदी दीपवती स्मृता।। ८०.२ ।।"
  },
  {
    "text": "दीपवत्याः पूर्वतस्तु शृङ्गाटो नाम पर्वतः।\nतत्र देवस्य भर्गस्य लिङ्गमकं प्रतिष्ठितम्।। ८०.३ ।।"
  },
  {
    "text": "सरित् तु सिद्धा त्रिःस्रोता दक्षिणोदधिगामिनी।\nशृङ्गाटकस्य सततं स्रवन्ती सा तु पादतः।। ८०.४ ।।"
  },
  {
    "text": "दक्षिणं सागरं याति भर्गस्य प्रियकारिणी।\nसलिले यो नरः स्नात्वा त्रिःस्रोताया नरोत्तमः।। ८०.५ ।।"
  },
  {
    "text": "शृङ्गाटकं समारुह्य पूजयेल्लिङ्गशङ्करम्।\nस दीप्तकायः शुद्धात्मा प्राप्य कामानिहातुलान्।। ८०.६ ।।"
  },
  {
    "text": "अन्ते भर्गगृहं याति ततो मोक्षमवाप्नुयात्।\nहरस्तु द्विभुजस्तस्मिन् सदा वृषभवाहनः।। ८०.७ ।।"
  },
  {
    "text": "उमया रमते सार्धं वामदेवस्य मन्त्रकैः।\nतन्त्रैश्च पूजयेद् देवमुमामन्त्रेण चण्डिकाम्।। ८०.८ ।।"
  },
  {
    "text": "तत्-पूर्वतो निम्नग तु नाम्ना तु वृद्धवेदिका।\nतस्यां स्नात्वा फलं मर्त्यो वेदिकास्नानजं लभेत्।। ८०.९ ।।"
  },
  {
    "text": "ततो भट्टारिका नाम हिमशैलसमुद्भवा।\nमहानदी देवगणैर्या सदोपास्यते सुखम्।। ८०.१० ।।"
  },
  {
    "text": "तस्यां यः कुरुते स्नानं युगादिषु चतुर्ष्वपि।\nस याति परमं स्थानं तद्विष्णोः परमं पदम्।। ८०.११ ।।"
  },
  {
    "text": "अस्ति नाटकशैले तु सरो मानससन्निभम्।\nयत्र सार्धं शैलपुत्र्या जलक्रीडां सदा हरः।। ८०.१२ ।।"
  },
  {
    "text": "कुरुते नरशार्दूल स्वर्मपङ्कजशोभिते।\nतस्य पश्चान्मध्यपूर्वभागेभ्यस्तु सरित्-त्रयम्।। ८०.१३ ।।"
  },
  {
    "text": "अवतीर्णं प्रयात्येव दक्षिणं सागरं प्रति।\nतस्य पश्चिमभागे तु नदी दिक्करिकाह्रया।। ८०.१४ ।।"
  },
  {
    "text": "दिग्गजक्षतसंजाता तेन दिक्करिकाह्वया।\nमध्यभागात् सृता या तु शङ्करेणावतारिता।। ८०.१५ ।।"
  },
  {
    "text": "वृद्धगंगाह्वया सा तु गंगेव फलदायिनी।\nया निःसृता पुर्वभागात् तस्माद् गिरिवरान्नदी।। ८०.१६ ।।"
  },
  {
    "text": "सुवर्णश्रीरिति विख्याता सा गङ्गासदृशीफले।\nकुर्वत्याः सरसि स्नानं पार्वत्याश्च शरीरतः।। ८०.१७ ।।"
  },
  {
    "text": "निःसृताः स्वर्णकणिकास्ता वहन्ति जलैरिमाः।\nक्रीडार्थं शम्भुना गात्रे कणिकाभिः समाचिताः।। ८०.१८ ।।"
  },
  {
    "text": "स्वस्थानात् तत्र संलग्नास्ततश्चन्दनबिन्दवः।\nता उमायाः शरीरात् तु संस्रवन्ति जलैः सह।। ८०.१९ ।।"
  },
  {
    "text": "ततः स्वर्णवहा नाम स्वर्णश्रीः सर्वतोऽधिका।\nएतासु चैत्रमासं तु स्नात्वा मर्त्यो नरर्षभः।। ८०.२० ।।"
  },
  {
    "text": "कृष्णपक्षे चतुर्दश्यां त्रिकालं यत्र मनावः।\nचिरं देवीगृहे स्थित्वा शेषे ब्रह्मगृहं व्रजेत्।। ८०.२१ ।।"
  },
  {
    "text": "भूमाववगतः पश्चात्सार्वभौमो नृपो भवेत्।\nवृद्धगङ्गाजलस्यान्तस्तीरे ब्रह्मसुतस्य वै।। ८०.२२ ।।"
  },
  {
    "text": "विश्वानाथाह्वयो देवः शिवलिङ्गसमन्वितः।\nविश्वदेवी महादेवी योनिमण्डलरूपिणी।। ८०.२३ ।।"
  },
  {
    "text": "हयग्रीवेण युयुधे तत्र देवो जगद्पतिः।\nहयग्रीवं यत्र हत्वा मणिकूटं पुरागतम्।। ८०.२४ ।।"
  },
  {
    "text": "तत्र यः पूजयेद् दुर्गां शारदां तन्त्रमन्त्रकैः।\nहयग्रीवस्य मन्त्रेण तन्त्रेण गरुडध्वजम्।। ८०.२५ ।।"
  },
  {
    "text": "कामेश्वरस्य तन्त्रेण मन्त्रेणापि च शङ्करम्।\nयो यजेत् परया भक्त्या द्वादश्यां समुपोषितः।। ८०.२६ ।"
  },
  {
    "text": "अष्टम्यां च चतुर्दश्यां तस्य पुण्यफलं शृणु।\nकल्पकोटित्रयं स्थित्वा शिवगेहे गृहे हरेः।। ८०.२७ ।।"
  },
  {
    "text": "तावन्तं संस्थितः कालं तावन्तं च शिवागृहे।\nशेषे भुवं समासाद्य वेदविद् ब्राह्मणो भवेत्।। ८०.२८ ।।"
  },
  {
    "text": "नद्याः स्वर्णश्रियः पूर्वं नदी कामाह्वया शुभा।\nकामायाः पूर्वभागे तु नदी सोमाशनाह्वया।। ८०.२९ ।।"
  },
  {
    "text": "सोमाशनायाः पूर्वस्यां नदो नाम्ना वृषोदका।\nततः पूर्वे कामरूपं पीठं ते जगतां प्रसूः।। ८०.३० ।।"
  },
  {
    "text": "जगन्मयो महामाया देवी दिक्करवासिनी।\nएता याः कथिता नद्यः सकला दक्षिणस्रवाः।। ८०.३१ ।।"
  },
  {
    "text": "तासु स्नात्वा च पीत्वा च स्वर्गलोकमवाप्नुयात्।\nप्रान्ते दिक्करवासिन्याः सदा वहति स्वर्णदी।। ८०.३२ ।।"
  },
  {
    "text": "सितगङ्गाह्वया लोके साक्षाद् गङ्गाफलप्रदा।\nसा भूमिपीठसंस्था च देवी दिक्करवासिनी।। ८०.३३ ।।"
  },
  {
    "text": "अन्तर्जले प्लावयन्ती याति प्रत्यक्षतां सुरैः।\nसितगङ्गाजले स्नात्वा दृष्ट्वा शम्भुं हरिं विधिम्।। ८०.३४ ।।"
  },
  {
    "text": "इष्ट्वा ललितकान्ताख्यां पुनर्योनौ न जायते।\nलिङ्गस्वरूपी भगवाच्छम्भुस्तत्र स्वयं स्थितः।। ८०.३५ ।।"
  },
  {
    "text": "विष्णुः शिलास्वरूपेण ब्रह्मलिङ्गस्वरूपधृक्।\nपीठे दिक्करवासिन्या द्विरीपा रमते शिवा।। ८०.३६ ।।"
  },
  {
    "text": "तीक्ष्णकान्ताह्वया त्वेका योग्रतारा प्रकीर्तिता।\nपरा ललितकान्ताख्या या श्रीमङ्गलचण्डिका।। ८०.३७ ।।"
  },
  {
    "text": "तस्यास्तु सततं रूपं तीक्ष्णकान्ताह्वयं नृप।\nकृष्णा लम्बोदरी या तु सा स्यादेकजटा शिवा।। ८०.३८ ।।"
  },
  {
    "text": "तेन रूपेण तां दीवं सततं परिपूजयेत्।\nअङ्गमन्त्रं च रूपं च तस्याः प्राक्प्रतिपादितम्।। ८०.३९ ।।"
  },
  {
    "text": "त्रिकोणं मण्डलं चास्याः कर्तव्यं मन्त्रपूर्वकम्।\nआदौ रेखे ततः पश्चात् सुरेखेति पदं ततः।। ८०.४० ।।"
  },
  {
    "text": "तथा पदं चाधिगम्य तिष्ठन्तिवति पदं ततः।\nमण्डलस्यास्य मन्त्रोऽयं तीक्ष्णायाः परिकीर्तितः।। ८०.४१ ।।"
  },
  {
    "text": "नरत्रिपुरदेवादियमवेतालदुर्धराः।\nगणश्रमेत्यन्तकान्ता द्वारपालाः प्रकीर्तिताः।। ८०.४२ ।।"
  },
  {
    "text": "एतांस्तु पूजयेत् सम्यङ्मण्डलस्याष्टदिक्षु वै।\nआदौ सम्बोधनं कृत्वा वज्रपुष्पं ततः परम्।। ८०.४३ ।।"
  },
  {
    "text": "वह्निजायं ततः पश्चान्मन्त्रमेषां प्रकीर्तितम्।\nपात्रोपकरणादीनां स्थानस्यान्यस्य सर्वतः।। ८०.४४ ।।"
  },
  {
    "text": "सर्वमुत्तरतन्त्रोक्तं  भीषणा भगा।। ८०.४५ ।।\nविकटेति च योगिन्यः प्रोक्ता यस्यास्तवैव षट्।"
  },
  {
    "text": "हे भगवत्येकजटे विद्महे पदमन्ततः।। ८०.४६ ।।\nविकटदंष्ट्रे धीमहि तन्नस्तारे प्रचोदयात्।"
  },
  {
    "text": "एषा तु तीक्ष्णगायत्री पीठदेव्याः प्रकीर्तिता।। ८०.४७ ।।"
  },
  {
    "text": "निर्माल्यधारिणी चास्या देवी विकटचण्डिका।\nमाला तु मृन्मयी प्रोक्ता रुद्राक्षसम्भवापि वा।। ८०.४८ ।।"
  },
  {
    "text": "विशेष एष देव्यास्तु पूजने परिकीर्तितः।\nउपचारादिकं कृत्यं बलिदानं जपादिकम्।। ८०.४९ ।।"
  },
  {
    "text": "सर्वं तु पर्ववद् ग्राह्यं कामाख्यापूजने यथा।\nपानेषु मदिरा शस्ता नरो वलिषु पार्थिव।। ८०.५० ।।"
  },
  {
    "text": "मोदको नारिकेलं च मांसव्यञ्जनमैक्षवम्।\nनैवेद्येषु प्रियकरास्तीक्ष्णायाः परिकीर्तिताः।। ८०.५१ ।।"
  },
  {
    "text": "यैषा ललितकान्ताख्या देवी मङ्गलचण्डिका।\nवरदाभ्यहस्ता सा द्विभुजा गौरदेहिका।। ८०.५२ ।।"
  },
  {
    "text": "रक्तपद्मासनस्था च मृकुटोज्ज्वलमण्डिता।\nरक्तकौशेयवसाना स्मितवक्त्रा शुभानना।। ८०.५३ ।।"
  },
  {
    "text": "नवयौवनसम्पन्ना चार्वङ्गी ललितप्रभा।\nउमाया भाषितं मन्त्रं यत् पूर्वं त्वेकमक्षरम्।। ८०.५४ ।।"
  },
  {
    "text": "मन्त्रमस्यास्तु तज्ज्ञेयं तेन देवीं प्रपूजयेत्।\nनारायण्यै विद्महे त्वां चण्डिकायै तु धीमहि।। ८०.५५ ।।"
  },
  {
    "text": "तन्नो ललितकांन्तेति ततः पश्चात् प्रचोदयात्।\nएषा ललितगायत्री देव्या इष्ट्यै प्रकीर्तिता।। ८०.५६ ।।"
  },
  {
    "text": "लोहितांगस्य दिवसः प्रियोऽस्याः परिकीर्तितः।\nकालो वसन्तकालश्च स्वरश्चापि तु पञ्चमः।। ८०.५७ ।।"
  },
  {
    "text": "अष्टम्याँ च नवम्यां त्र पूजा कार्या विभूतये।\nनिर्माल्यधारिणी चास्या देवी ललितचण्डिका।। ८०.५८ ।।"
  },
  {
    "text": "दूर्वाङ्कुरैः समायुक्तमक्षतं प्रीतिद परम्।\nअयमस्या विशेषस्तु पूजने परिकीर्तितः।। ८०.५९ ।।"
  },
  {
    "text": "वैष्णवीतन्त्रमन्त्रस्यतन्त्रं ग्राह्यं तु पूजने।\nउपचारो बलिश्चास्या विहितो यः क्रमः पुरा।। ८०.६० ।।"
  },
  {
    "text": "महामायामहादेव्यास्तद्ग्राह्यं परिपूजने।\nस्वगात्ररुधिरं दद्यादात्मनश्च हिताय वै।। ८०.६१ ।।"
  },
  {
    "text": "पटेषु प्रतिमायां वा घटे मङ्गलचण्डिकाम्।\nयः पूजयेद् भौमदिने शुबैर्दूर्वाङ्कुरैः शिवाम्।। ८०.६२ ।।"
  },
  {
    "text": "सततं साधकः सोऽपि काममिष्टमवाप्नुयात्।\nएवं दिक्करवासिन्याः कथितः पूजनक्रमः।। ८०.६३ ।।"
  },
  {
    "text": "यच्छ्रुत्वा नाशुभं किञ्चिदाप्नोति श्रवणे रतः।\nदिक्करस्त्वरुणः प्रोक्तस्तथा शम्भुश्च दिक्करः।। ८०.६४ ।।"
  },
  {
    "text": "तस्मिन्नध्युषिता देवी तस्माद् दिक्करवासिनी।\nजगत्त्रयेऽपि यस्यास्तु सदृशी क्वापि सन्दरी।। ८०.६५ ।।"
  },
  {
    "text": "नान्यास्ति ललिता तन देवी ललितकान्तिका।\nशङ्करस्य पुरा प्रोक्तो ग्राह्यो वै पूजनक्रमः।। ८०.६६ ।।"
  },
  {
    "text": "शृणु राजन्नवहितो ब्रह्मणः पूजनक्रमम्।\nब्रह्मबोजं पुरा प्राक्तं तन्म्त्रं सर्वतश्चरेत्।। ८०.६७ ।।"
  },
  {
    "text": "तेनैव तं तु सम्पूज्य परं निर्वाणमाप्नुयात्।\nएतस्य चाङ्गमन्त्र तु यथा भर्गेण भाषितम्।। ८०.६८ ।।"
  },
  {
    "text": "वेतालभैरवाभ्यां तु रूपं च शृणु भूमिप।\nपस्तृतीयश्च वह्निश्च शेषस्वरसमन्वितः।। ८०.६९ ।।"
  },
  {
    "text": "चन्द्रबिन्दुसमायुक्तो ब्रह्ममन्त्रं प्रकीर्तितम्।\nअनेनैव तु मन्त्रेण ब्राह्मणं यः प्रपूजयेत्।। ८०.७० ।।"
  },
  {
    "text": "स काममिष्टं संप्राप्य ब्रह्मलोकेषु मोदते।\nब्रह्मा कमण्डलुधरश्चतुर्वक्त्रश्चतुर्भुजः।। ८०.७१ ।।"
  },
  {
    "text": "कदाचिद्रक्तकमले हंसारूढः कदाचन।\nवर्णेन रक्तगौराङ्गः प्रांशुस्तुङ्गाङ्ग उन्नतः।। ८०.७२ ।।"
  },
  {
    "text": "कमण्डलुं वामकरे स्रुच हस्ते च दक्षिणे।\nदक्षिणाधस्तथा मालां वामाधश्च तथा स्रुवम्।। ८०.७३ ।।"
  },
  {
    "text": "आज्यस्थाली वामपार्श्वे देवाः सर्वेऽग्रतः स्थिताः।\nसावित्री वामपार्श्वस्था दक्षिमस्था सरस्वती।। ८०.७४ ।।"
  },
  {
    "text": "सर्वे च ऋषयो ह्यग्रे कुर्यादेवं विचिन्तनम्।\nचतुष्कोणं चतुर्द्वारमष्टपत्रसमन्वितम्।। ८०.७५ ।।"
  },
  {
    "text": "चतुष्कोणेष्वङ्कितं तु स्रक्कमण्डलुक्स्रुवैः।\nसम्मार्जनादिकं सर्वं याश्चान्याः प्रतिपत्तयः।। ८०.७६ ।।"
  },
  {
    "text": "दृष्ट्वाश्चोत्तरतन्त्रोक्ता योगपीठेऽङ्गिकादिकाः।\nआधारशक्तिप्रमुखांस्तथा सर्वांस्तु पूजयेत्।। ८०.७७ ।।"
  },
  {
    "text": "अष्टपत्रेषु पद्मस्य दिक्पालांश्च प्रपूजयेत्।\nपद्मासनाय विद्यमहे हंसरूढाय धीमहि।। ८०.७८ ।।"
  },
  {
    "text": "तन्नो ब्रह्मन्निति पदं ततः पश्चात् प्रचोदयात्।\nएषा तु ब्रह्मगायत्री पूजयेदनया विधिम्।। ८०.७९ ।।"
  },
  {
    "text": "निर्माल्यधारी चैतस्य सनत्कुमार उच्यते।\nउपचाराः पूर्ववत् तु नेत्राञ्जनविवर्जिताः।। ८०.८० ।।"
  },
  {
    "text": "रक्तकौशेयवस्त्रं तु ब्रह्मप्रीतिकरं परम्।\nअन्नं सपायसं सर्पपिस्तिलयुक्तं च भोजनम्।। ८०.८१ ।।"
  },
  {
    "text": "सितरक्तसमायुक्तं चन्दनं परिकीर्तितम्।\nपार्श्वयोः शंकरं विष्णुं पूजने पूजयेत् पुरः।। ८०.८२ ।।"
  },
  {
    "text": "स्रुवादीन् करसंस्थांस्तु मण्डले प्ररिपूजयेत्।\nसरस्वतीं च सावित्रिं हंस पद्मं तथैव च।। ८०.८३ ।।"
  },
  {
    "text": "अयं विशेषः कथितः प्रणामश्चास्य दण्डवत्।\nपद्मबीजभवा माला जपकर्मणि कीर्तिता।। ८०.८४ ।।"
  },
  {
    "text": "पूर्णादर्शौ तिथी ग्राह्यी पूजाकर्मणि सर्वदा।\nक्षीरेणार्घ्यं प्रदद्यात् तु सर्वदा ब्रह्मणे नृप।। ८०.८५ ।।"
  },
  {
    "text": "अयं ते कथितो भूप यथा भर्गेण भाषितः।\nदर्शयता स्वपुत्राभ्यां कामरूपाह्वयं शुभम्।। ८०.८६ ।।"
  },
  {
    "text": "यत्र तत्र विधिञ्चैव साधकः परिपूजयेत्।\nपीठे सम्यक् पूजयित्वा परं निर्वाणमाप्नुयात्।। ८०.८७ ।।"
  },
  {
    "text": "कथिता ब्रह्मणः पूजा पूजनं शृणु वैष्णवम्।\nबीजं तु वासुदेवस्य पुरैव प्रतिपादितम्।। ८०.८८ ।।"
  },
  {
    "text": "तदङ्गमन्त्रं राजेन्द्र द्वाद्वशाक्षरमुच्यते।\nनमो भगवते पूर्वं वासुदेवाय वै परम्।। ८०.८९ ।।"
  },
  {
    "text": "अङ्गमन्त्रमिदं चैव वासुदेवस्य कीर्तितम्।\nअस्य प्रत्यङ्गरूपं तु दधिवामनसंज्ञकम्।। ८०.९० ।।"
  },
  {
    "text": "तस्य मन्त्रं नरश्रेष्ठ शम्भुना भाषितं शृणुः।\nॐ नमो विष्णवे पूर्वं पदं तस्य प्रकीर्तितम्।। ८०.९१ ।।"
  },
  {
    "text": "पदं च सुरपतये चतुर्थ्यन्तं महाबलम्।\nस्वाहान्तं हृदयासन्नं प्रत्यङ्गवैष्णवं मतम्।। ८०.९२ ।।"
  },
  {
    "text": "मन्त्रत्रयं तु यो वेद बीजं प्रत्यङ्गसंज्ञकम्।\nस पुमान् देवकायस्तु न स भूयोऽभिजायते।। ८०.९३ ।।"
  },
  {
    "text": "सर्वं उत्तरतन्त्रोक्तः क्रमो ग्राह्यः प्रपूजने।\nत्रिषु मन्त्रेषु च सदा विशेषं शृणु भूपते।। ८०.९४ ।।"
  },
  {
    "text": "रूपं तु बीजमन्त्रस्य प्रथमं शृणू भूपते।\nपूर्वचन्द्रोपमः शुक्लः पक्षिराजोपरिस्थितः।। ८०.९५ ।।"
  },
  {
    "text": "चतुर्भुजः पीतवस्त्रैस्त्रिभिः संवीतदेहभृत्।\nदक्षिणोर्ध्वे गदां धत्ते तदधो विकचाम्बुजम्।। ८०.९६ ।।"
  },
  {
    "text": "वामोर्ध्वे चक्रमत्युग्रं धत्तेऽधः शङ्खमेव च।\nश्रीवत्सवक्षाः सततं कौस्तुभं हृदि चांशुमत्।। ८०.९७ ।।"
  },
  {
    "text": "दत्ते कक्षे ह्यधोवामे तूणीरं बाणपूरितम्।\nदक्षिणे कोषगं खड्गं नन्दकं चशरासनम्।। ८०.९८ ।।"
  },
  {
    "text": "शीर्षे किरीटं सूद्योतं कर्णयोः कुण्डलद्वयम्।\nआजानुलम्बिनीं चित्रां वनमालां गले स्थिताम्।। ८०.९९ ।।"
  },
  {
    "text": "दधानं दक्षिणे देवीं श्रियं पार्श्वे तु बिभ्रतम्।\nसरस्वतीं वामपार्श्वे चिन्तयेद् वरदं हरिम्।। ८०.१०० ।।"
  },
  {
    "text": "बीजमन्त्रस्य रूपं च कथितं तव पार्थिव।\nद्वादशाक्षरमन्त्रस्य रूपमेतच्छृणुष्व मे।। ८०.१०१ ।।"
  },
  {
    "text": "नीलोत्पलदलश्यामं तथैव च चतुर्भुजम्।\nदक्षिणोर्ध्वस्तितं पद्मं गदां चाथ प्रयोजयेत्।। ८०.१०२ ।।"
  },
  {
    "text": "वामेऽधश्चक्रमतुलमूर्ध्वे शंखं च बिभ्रतम्।\nचिन्तयेद् वरदं देवं सर्वमन्यच्च पूर्ववत्।। ८०.१०३ ।।"
  },
  {
    "text": "अष्टादसाक्षरस्यास्य प्रत्यङ्गस्य च चिन्तनम्।\nशृणु राजन्नवहितो दारिद्र्यभयनाशनम्।। ८०.१०४ ।।"
  },
  {
    "text": "पूर्णेन्दुसदृशं कान्त्या शुक्लवर्णं विचिन्तयेत्।\nकरे विचिन्तयेद् वामे पोयूषापूरितं घटम्।। ८०.१०५ ।।"
  },
  {
    "text": "दध्यन्नखण्डसंयुक्तं दक्षिणे स्वर्णभाजनम्।\nपद्मासनगतं देवं चन्द्रमण्डलमध्यगम्।। ८०.१०६ ।।"
  },
  {
    "text": "शुक्लवस्त्रधरं देवं प्रमाणाद् वामनं सदा।\nईषद्धाससमायुक्तं त्रिलोकेशं त्रिविक्रमम्।। ८०.१०७ ।।"
  },
  {
    "text": "चिन्तयेद् वरदं देवं सर्वकामफलप्रदम्।\nदहनप्लवनादौ च पूर्वतन्त्रोदिता यथा।। ८०.१०८ ।।"
  },
  {
    "text": "तथा मन्त्राः परिग्राह्यास्तथा चोत्तरतन्त्रगाः।\nमण्डलस्य क्रमं तस्य शृणु भर्गेण भाषितम्।। ८०.१०९ ।।"
  },
  {
    "text": "रखया नित्यपूजासु रजोभिः पंचभिस्तथा।\nनैमित्तिके यथा कार्यं भेदाभेदेन साम्प्रतम्।। ८०.११० ।।"
  },
  {
    "text": "हस्तमात्रं चतुर्द्धारं वतुलाम्बुजसन्निभम्।\nचतुष्कोण चतुर्भिस्तु शङ्खैर्युक्तं मनोहरम्।। ८०.१११ ।।"
  },
  {
    "text": "बद्धद्वारं दिक्पतीनामायुधैः करणैस्तथा।\nअष्टासु दिक्षु निहितं सबहिर्वेष्टपद्मकम्।। ८०.११२ ।।"
  },
  {
    "text": "एवं यथा रजोभिस्तु कार्यं तच्छृणु पार्थिव।\nसितैः पीतैस्तथा रक्तैः श्यामैश्च हरितैः क्रमात्।। ८०.११३ ।।"
  },
  {
    "text": "रजोभिर्मण्डलं कुर्यादन्यता न समाचरेत्\nचतुर्हस्तं त्रिहस्तं च द्विहस्तं हस्तमात्रकम्।। ८०.११४ ।।"
  },
  {
    "text": "सर्वत्र मण्डलं कर्याद् यथोक्तं वाधिकं पुनः।\nराजसूयाश्वमेधादी चतुर्हस्ताधिकं मतम्।। ८०.११५ ।।"
  },
  {
    "text": "कल्पानतिक्रमाद् भूप यथोक्तं यत्र यत्र च।\nदिक्पालायुधपद्मानां पूर्ववल्लिखनक्रमः।। ८०.११६ ।।"
  },
  {
    "text": "सितै रजोभिः कर्तव्यं मध्ये पद्मं सुवर्तुलम्।\nकर्णिका पीतवर्णास्य केशराग्रं तथारुणम्।। ८०.११७ ।।"
  },
  {
    "text": "रक्तैः पीतैः पूरयेत् तु बहिः पद्मस्य सर्वतः।\nवज्रं शक्तं लोहदण्डं खड्गं पाशाङ्कुशं गदाम्।। ८०.११८ ।।"
  },
  {
    "text": "शूलमष्टदिगीशानामायुधानि क्रमात् पुनः।\nशम्भुर्गौरी तथा ब्रह्मा रामः कृष्णस्तथैव च।। ८०.११९ ।।"
  },
  {
    "text": "एतास्तु सततं पूज्याः संस्थिताः पञ्चदेवताः।\nन कदाचिदबुधः  कुर्याच्छम्भूगौर्यो वर्योजनम्।। ८०.१२०।।"
  },
  {
    "text": "वियोगे तु कृता पूजा निष्फला तस्य जायते।\nविच्छिन्नं मूर्ध्नि भूतं तु पूजितं शक्तमेव च।। ८०.१२१ ।।"
  },
  {
    "text": "न्यासे तु मण्डलस्यास्य रजोदोषं विवर्जयेत्।\nसर्वत्र मण्डलं कार्यं वासुदेवस्य पूजने।। ८०.१२२ ।।"
  },
  {
    "text": "एवमेव नृपश्रेष्ठ निष्फलं चन्यथेतरम्।\nबलभद्रश्च कामश्च ह्यनिरुद्धस्तदुद्भवः।। ८०.१२३ ।।"
  },
  {
    "text": "नारायणस्तथा ब्रह्मा विष्णुः षष्ठः प्रकीर्तितः।\nनरसिंहो वराहश्च योगिन्नोऽष्टौ प्रकीर्तिताः।। ८०.१२४ ।।"
  },
  {
    "text": "पूर्वाद्यष्टदले श्वेतान्रूपतो मन्त्रतः पृथक्।\nपूजयेत् कर्णिकामध्ये वासुदेवं तु नायकम्।। ८०.१२५ ।।"
  },
  {
    "text": "विमला नायिका तस्य वासुदेवस्य कीर्तिता।\nबलभद्रमुखानां तु योगिनीः शृणु पार्थव।। ८०.१२६ ।।"
  },
  {
    "text": "आदावुत्कर्षिणी ज्ञेया ज्ञाना पश्चात् क्रियापरा।\nयोगा प्रह्वी तथैशानी अनुग्राही तथाष्टमी।। ८०.१२७ ।।"
  },
  {
    "text": "सर्व चतुर्भुजाः प्रोक्ताः शङ्खचक्रगदाधराः।\nयोगिनो बलभद्रतु कामं विधिमृते तथा।। ८०.१२८ ।।"
  },
  {
    "text": "विधे रूपं तु पूर्वोक्तं हलं च मुषलं बलः।\nखड्गं चक्रं च धत्ते यो गदां पार्श्वे स्थितां सदा।। ८०.१२९ ।।"
  },
  {
    "text": "कामस्तु पुष्पकोदण्डं धत्ते वामेन पाणिना।\nगदां चक्रं च पुष्पं च धत्तेऽन्यैः पाणिभिः पुनः।। ८०.१३० ।।"
  },
  {
    "text": "पार्श्वे पद्मं तथा धत्ते सर्वमन्यच्च पूर्ववत्।\nचक्रं शङ्खो वराहस्य दक्षिणे परिकीर्तितौ।। ८०.१३१ ।।"
  },
  {
    "text": "नृसिंहस्य पुनश्चशङ्खौ दक्षिमवामयोः।\nशङ्खं पद्मं तथा विष्मोः पाण्योर्दक्षिणयोः स्थितम्।। ८०.१३२ ।।"
  },
  {
    "text": "शंखो गदा वामतस्तु नारायणकरस्थितौ।\nदक्षिणाधो गदां धत्ते ह्यनिरुद्धो नरोत्तम।। ८०.१३३ ।।"
  },
  {
    "text": "सितरक्तस्तथा पीतो भिन्नाञ्जननिभस्तथा।\nनीलोत्पलदलश्यामस्तथा क्तघनप्रभः।। ८०.१३४ ।।"
  },
  {
    "text": "भ्रमरश्यामलः पिङ्गः स्वर्णगौरः क्रमादिमे।\nवर्णतो योगिनः प्रोक्ता वासुदेवस्य पार्थिव।। ८०.१३५ ।।"
  },
  {
    "text": "यादग्वर्णश्च ध्यानं च यस्य यस्य च योगिनः।\nतादृशींयोगिनींतस्य चिन्तयेत् तत्समीपगाम्।। ८०.१३६ ।।"
  },
  {
    "text": "आधारशक्तिप्रमुखाः सर्वा आसनदेवताः।\nग्रहाश्च सर्वे दिक्पाला ध्यानतो मन्त्रतस्तथा।। ८०.१३७ ।।"
  },
  {
    "text": "पूजनीया यथोद्देशे मण्डलस्य क्रमान्नृप।\nदेवस्य चिन्तितं यद्यच्छरीरे कामलादिकम्।। ८०.१३८ ।।"
  },
  {
    "text": "धृतास्त्रं वज्रशक्त्यादिगरुडार्दीश्च पूजयेत्।\nवर्णमालां शम्भुमतामासाद्य क्रमयोगतः।। ८०.१३९ ।।"
  },
  {
    "text": "आद्यद्वितीयक्रमतो गदादीनां तु मन्त्रकम्।\nपञ्चरात्रोदिते भागे नारदेन यथोदिताः।। ८०.१४० ।।"
  },
  {
    "text": "मन्त्राश्चक्रगदादीनां ग्राह्याः सर्वत्र पूजने।\nगरुत्मान् सूर्यसङ्काशो गदा कृषअमायसी पुनः।। ८०.१४१ ।।"
  },
  {
    "text": "सरस्वती शुक्लवर्णा लक्ष्मीर्हेमप्रभा सदा।\nमध्याह्नसूर्यप्रतिमं चक्रं तु परिकीर्तितम्।। ८०.१४२ ।।"
  },
  {
    "text": "सम्पूर्णचन्द्रप्रतिमः शङ्खस्तु परिकीर्तितः।\nकौस्तुभो ह्यरुणः प्रोक्तः श्रीवत्सो ह्यरुणद्युतिः।। ८०.१४३ ।।"
  },
  {
    "text": "आरक्तकौस्तुभो ज्ञेयो माला चित्रा प्रकीर्तितम्।\nविद्युत्प्रभा सर्वबाणाः शक्रचापप्रभं धनुः।। ८०.१४४ ।।"
  },
  {
    "text": "स्वर्मचूर्णप्रकाशं तु वस्त्रमस्य प्रकीर्तितम्।\nबालसूयंप्रतीकाशे कुण्डले द्वे श्रवोगते।। ८०.१४५ ।।"
  },
  {
    "text": "सूर्यस्य सदृशं शीर्षे किरीटं परिकीर्तितम्।\nशृणु न्यासं ततो भूप यैर्न्यासैर्विष्णुरूपधृक्।। ८०.१४६ ।।"
  },
  {
    "text": "साधको हि भवेन्नित्यं स्वर्गमोक्षप्रदायकम्।\nन्यासं तु प्रथमं कुर्यान्मन्त्रविद् द्वादशाक्षरैः।। ८०.१४७ ।।"
  },
  {
    "text": "वासुदेवस्य बीजेन बीजं चैवाथ योगिनाम्।\nतर्तो न्यसेन्महामन्त्रै स्ततश्चाष्टादसाक्षरैः।। ८०.१४८ ।।"
  },
  {
    "text": "ततस्तु हृदयादीनां षड्भिर्मन्त्रर्द्विधा पुनः।\nएवं चतुर्भिर्न्यासैस्तु पूजामेकां समाचरेत्।। ८०.१४९ ।।"
  },
  {
    "text": "प्रथमं दक्षिणाङ्गुष्ठे न्यसेदाद्यक्षरं बुधः।\nद्वादशाक्षरमन्त्रस्य शेषबीजानि तु क्रमात्।। ८०.१५० ।।"
  },
  {
    "text": "तर्जन्यादौ दक्षिणस्य वामाङ्गुष्ठान्तमेव च।\nशेषाक्षरद्वयं पश्चाद् न्यसेत् पाणितलद्वये।। ८०.१५१ ।।"
  },
  {
    "text": "हृदि शीर्षे शिखायां च स्कन्धयोर्दृक्पिचण्डयोः।\nपृष्ठे तु भुजयोः पाण्योर्जघयोः पादयोः क्रमात्।। ८०.१५२ ।।"
  },
  {
    "text": "द्वादशक्षरमन्त्रस्य बीजानि च ततो न्यसेत्।\nअङ्गुष्ठयोस्तु प्रथमं वासुदेवस्य तत्त्वकम्।। ८०.१५३ ।।"
  },
  {
    "text": "तर्जन्यादौ योगिनां तु बीजान्यष्टौ द्वयोर्न्यसेत्।\nशिरोदृगा स्यकण्ठोरोनाभिगुह्येषु जानुनोः।। ८०.१५४ ।।"
  },
  {
    "text": "पादयोर्वासुदेवस्य योगिबीजानि विन्यसेत्।\nमन्त्राणि हृदयादीनां यान्युक्तानि पुरा नृप।। ८०.१५५ ।।"
  },
  {
    "text": "तानि न्यस्याङ्गुष्ठमूलेऽङ्गुलीजाते द्वये द्वये।\nवामदक्षिणपाण्योस्तु शेषं तु तलयोन्यसेत्।। ८०.१५६ ।।"
  },
  {
    "text": "हृदयाद्यस्त्रपर्यन्तं पुनस्तानि क्रमान्न्यसेसेत्।\nअष्टादशाक्षरस्यादिनववर्णान् न्यसेद् बुधः।। ८०.१५७ ।।"
  },
  {
    "text": "शिरोनेत्रादिपूर्वोक्ते नवबीजस्य गोचरे।\nशेषान् वर्णान् सङ्कीर्णपार्श्वस्तिषु शेफसि।। ८०.१५८ ।।"
  },
  {
    "text": "कट्यामूर्वोर्जङ्घयोश्च न्यसेत् पादाङ्गुलीषु च।\nयस्य मन्त्रस्य या पूजा तन्त्रैस्तु यत्र चोदिता।। ८०.१५९ ।।"
  },
  {
    "text": "तस्य तन्त्रस्य तत्रैव न्यासं मन्त्री समाचरेत्।\nअथ चैकत्र सर्वेषां न्यासं कुर्याद विचक्षणः।। ८०.१६० ।।"
  },
  {
    "text": "चतुर्विधैः कृतैर्न्यासैः पूतात्मा धूतकल्मषः।\nसाक्षाद् विष्णुर्भवेन्मन्त्री सम्यक् पूजाफलं लभेत्।। ८०.१६१ ।।"
  },
  {
    "text": "विनापि पूजनं यस्तु न्यासं कुर्याच्चतुर्विधम्।\nस धीरो विष्णुसायुज्यमाप्नोति परमं पदम्।। ८०.१६२ ।।"
  },
  {
    "text": "योगपीठं ततो ध्यात्वा गरुडं चक्रंशङ्खं च।\nगदां लक्ष्मीं तथा पद्मं क्रमादेतेषु विन्यसेत्।। ८०.१६३ ।।"
  },
  {
    "text": "पूर्वदक्षिणकौबेरपश्चात् कोणेषु वै क्रमात्।\nदक्षिणे चोत्तरे वापि विन्यसेन्मन्त्रविद् बुधः।। ८०.१६४ ।।"
  },
  {
    "text": "वनमालां पद्ममध्ये श्रीवत्सं कौस्तुभं मणिम्।\nविन्यस्य दक्षिणे तस्य न्येसेच्छार्ङ्ग शरासनम्।। ८०.१६५ ।।"
  },
  {
    "text": "तणीरयुगलं वामे खड्गं दक्षिणतो न्यसेत्।\nवामे चर्म निधायाश तत्र कुर्यात् सरस्वतीम्।। ८०.१६६ ।।"
  },
  {
    "text": "पूजयित्वा च सर्वाणि ततो मुर्द्रां प्रदर्शयेत्।\nमुद्राः पुटाद्या याः प्रोक्ता विष्णुर्याश्चापि योगिनाम्।। ८०.१६७ ।।"
  },
  {
    "text": "ग्रहाणां दिक्पतीनां च मुद्रास्ता दर्शयेत् पृथक्।\nशेषमन्त्राः पुरा प्रोक्ता अच्छिद्रस्यावधारणे।। ८०.१६८ ।।"
  },
  {
    "text": "तन्मन्त्रान् संपठित्वैव सूर्यायार्ध्यं निवेदयेत्।। ८०.१६९ ।।"
  },
  {
    "text": "निर्माल्यधारी विष्णोस्तु विष्वक्सेनस्चतुर्भुजः।\nशङ्खचक्रगदापाणिर्दीर्घश्मश्रुजटाधरः।\nरक्तपिङ्गलवर्णस्तु सितपद्मोपरिस्थितः।। ८०.१७० ।।"
  },
  {
    "text": "यत् तृतीयस्वरान्तेन सयुक्तो बिन्दुनेन्दुना।\nकीर्तितस्तस्य मन्त्रोऽयं तेन तं परिपूजयेत्।। ८०.१७१ ।।"
  },
  {
    "text": "विसर्जनं तथा विष्णोरैशान्यां परिकीर्तितम्।\nअन्येषां मनसा कुर्याद् बलादीनां विसर्जनम्।। ८०.१७२ ।।"
  },
  {
    "text": "एवं यः कुरुते पूजां विष्णोः शम्भोर्विधेः क्वचित्।\nपीठे दिक्करवासिन्याः स याति परमं पदम्।। ८०.१७३ ।।"
  },
  {
    "text": "यत्र यत्र भवेद् विष्णोः पूजनं नृपसत्तम्।\nतत्र तत्रैव तन्त्रोऽयं ग्राह्यो वै वैष्णवैर्बुधैः।। ८०.१७४ ।।"
  },
  {
    "text": "सङ्क्षेपेणैव तत्रैव पूजयेद् दधिवामनम्।\nहृदयाद्यङ्गपूजा तु न कर्तव्याऽस्य पूजने।। ८०.१७५ ।।"
  },
  {
    "text": "संक्षेपैर्विस्तरैर्वापि वासुदेवं प्रपूजयेत्।\nरक्तं कोशेयवस्त्रं च पीतं शुक्लं तथैव च।। ८०.१७६ ।।"
  },
  {
    "text": "प्रीतिदं वासुदेवस्य वस्त्रमेतत् प्रकीर्तितम्।\nघृतप्रदीपो दीपेषु गन्धेषु मलयोद्भवः।। ८०.१७७ ।।"
  },
  {
    "text": "पानार्ध्यभोज्यपात्रेषु ताम्रं प्रीतिकरं मतम्।\nकिरीटं कुण्डल हारो भूषणं विष्णुतुष्टिदम्।।८०.१७८ ।।"
  },
  {
    "text": "शङ्खः स्नानीयपात्रेषु धूपेष्वगुरुरेव च।\nप्रीतिदो वासुदेवस्य सततं परिकीर्तितः।। ८०.१७९ ।।"
  },
  {
    "text": "कदम्बं कुब्जकं जाती मल्लिका मालतो तथा।\nपङ्कजं चेति पुष्पाणि तद् विष्णोः प्रीतिदान्युत।। ८०.१८० ।।"
  },
  {
    "text": "निर्जनं स्थण्डिलं स्थानं तीर्थं तोयमथापि वा।\nतद् विष्णोरिति मन्त्रस्तु स्तुतिः पुरुषसूक्तकम्।। ८०.१८१ ।।"
  },
  {
    "text": "पुत्रञ्जीवोद्भवा माला प्रशस्ता विष्णुपूजने।\nतिथिश्च द्वादशी प्रोक्ता वसन्तः काल उत्तमः।। ८०.१८२ ।।"
  },
  {
    "text": "शाल्योदनं हविष्यान्नं यावकं पायसं घृतम्।\nकृशरान्नं तथान्नेषु पानेषु क्षीरमिष्यते।। ८०.१८३ ।।"
  },
  {
    "text": "दलेषु तुलसीपत्रं बैल्वमामलमेव च।\nहरेः प्रीतिकराणि स्युरेतानि नृपसत्तम।। ८०.१८४ ।।"
  },
  {
    "text": "सर्वाणि परकीयाणि यानि तानि च वर्जयेत्।\nएवं यः पूजयेद् विष्णुं सततं नरसत्तमः।। ८०.१८५ ।।"
  },
  {
    "text": "कुलकोटिं समुद्धृत्य स स्वयं स्याज्जनार्दनः।\nइदं ते कथितं भूप वासुदेवस्य यन्त्रकम्।। ८०.१८६ ।।"
  },
  {
    "text": "पीठस्य कामरूपस्य सङ्क्षेपान्निर्णयं तथा।\nइति सर्वं कामरूपपीठं शम्भुरदशयत्।। ८०.१८७ ।।"
  },
  {
    "text": "पुत्राभ्यां स पुनस्ताभ्यां कैलासं प्रययौ गिरिम्।\nतत्र गत्वा यतायोगं निधाय तनयौ स्वकौ।। ८०.१८८ ।।"
  },
  {
    "text": "विमुक्तशापास्ते जाताः शम्भुर्गिरिसुता तथा।\nवेतालो भैरवश्चेति नृपसत्तम निर्जराः।। ८०.१८९ ।।"
  },
  {
    "text": "इदं यो महदाख्यानं शृणोत्येकाग्रमानसः।\nशापभीतिर्न तस्यास्ति व्याधयस्तस्य नाधयः।। ८०.१९० ।।"
  },
  {
    "text": "पुत्रपौत्रधनैश्वर्ययुक्तः सर्वत्र वल्लभः।\nसर्वकल्याणसंयुक्तो दीर्घकालं स जीवति।। ८०.१९१ ।।"
  },
  {
    "text": "कामरूपं महापीठं यो जानाति नरोत्तमः।\nस दिव्यज्ञानसम्पन्नः परं निर्वाणमाप्नुयात्।। ८०.१९२ ।।"
  },
  {
    "text": "यः कामरूपे सकले पीठयात्रां समाचरेत्।\nआसाद्य सकलान् पीठान् पूजयेत् सर्वदेवताः।। ८०.१९३ ।।"
  },
  {
    "text": "दशपूर्वान् दश परानात्मानं चैकविंशतिम्।\nदिव्ये ज्ञाने विधायाशु सर्वं मुक्तिमियात् सह।। ८०.१९४ ।।"
  }
]
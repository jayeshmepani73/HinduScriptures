[
  {
    "text": "कालिकापुराणम् चतुर्दशोऽध्यायः शिवसतीविहारवर्णनम्\nअथ कालिका पुराण अध्याय १४\n।। मार्कण्डेय उवाच ।।\nजलदेष्वथ गर्जत्सु महादेवः सतीपतिः ।\nविसृज्य विष्णुप्रभृतिं जगाम हिमवद्गिरिम् ॥१॥\nआरोप्य वृषभे तुङ्गे सतीमामोदशालिनीम् ।\nजगाम हिमवत्प्रस्थं रम्यं कुञ्जसमन्वितम् ॥२॥\nअथ सा शङ्कराभ्यासे सुदती चारुहासिनी ।\nविरेजे वृषभस्थाति चन्द्रान्ते कालिकोपमा ॥३॥\nब्रह्मादयश्च ते सर्वे मरीच्याद्याश्च मानसाः ।\nदक्षोऽपि सर्वे मुदिता अभवन् ससुरासुराः ।।४।।\nकेचिच्छंखान् वादयन्तं केचित्तालान् सुमङ्गलाः ।\nकेचिद्धास्यं प्रकुर्वन्तो अनुजग्मुर्वृषध्वजम् ॥५॥\nविसृष्टा अपि ब्रह्माद्याः शम्भुना पुनरेव ते ।\nअनुजग्मुः कियद्दूरं मुदा परमया युताः ।।६।।\nततः शम्भुं समाभाष्य ब्रह्माद्या मानसाश्च ते ।\nस्वं स्वं स्थानं तदा जग्मुः स्यन्दनैराशुगामिभिः ॥७॥\nदेवाश्च सर्वे सिद्धाश्च तथैवाप्सरसां गणाः I\nयक्षविद्याधराद्याश्च ये ये तत्र समागताः ॥८॥\nते हरेण विसृष्टास्तु गतवन्तो निजास्पदम् ।\nवभूवुरामोदयुताः कृतदारे वृषध्वजे ।।९।।\nततो हरः सस्वगण: संस्थानं प्राप्य मोदनम् ।\nकैलासं तत्र वृषभादवतारयति प्रियाम् ।।१०।।\nततो विरूपाक्ष इमां प्राप्य दाक्षायणी गणान् ।\nस्वीयान् विसर्जयामास नन्द्यादीन् गिरिकन्दरात् ।।११।।\nउवाच शम्भुस्तान् सर्वान् नन्द्यादीनतिसुनृतम् ।\nयदाहं वः स्मराम्यत्र स्मरणाच्चलमानसाः ।\nसमागमिष्यथ तदा मत्पार्श्वं भोस्तदा तदा ।। १२ ।।\nइत्युक्ते वामदेवेन ते नन्दिभैरवादयः ।\nमहाकौषी प्रपाताय जग्मुस्ते हिमवगिरौ ।।१३।।\nईश्वरोऽपि तया सार्धं तेषु यातेषु मोहितः ।\nदाक्षायण्या चिरं रेमे रहस्यनुदिनं भृशम् ।। १४ ।।\nकदाचिद् वन्यपुष्पाणि समाहृत्य मनोहराम् ।\nमालां विधाय सत्यास्तु हारस्थाने न्ययोजयत् ।।१५।।\nकदाचिद्दर्पणे वक्त्रं वीक्षन्तीमात्मनः सतीम् ।\nअनुगम्य हरो वक्त्रं स्वीयमप्यवलोकयत् ।। १६ ।।\nकदाचित् कुन्तलांस्तस्या उल्लास्योल्लासमागतः ।\nबध्नाति मोचयत्येवं शश्वत्सन्मार्जयत्यपि ।।१७।।\nसरागौ चरणावस्या यावकेनोज्वलेन च ।\nनिसर्गरक्तौ कुरुते सरागो वृषभध्वजः ।। १८ ।।\nउच्चैरपि यदाख्येयमन्येषां पुरतो मुहुः ।\nतत् कर्णे कथयत्यस्या हरो स्प्रष्टुं तदाननम् ।।१९।।\nन दूरमपि गत्वासौ समागम्य प्रयत्नतः ।\nअनुबध्नाति तामक्ष्णि पृष्ठदेशेऽन्यमानसाम् ।।२०।।\nअन्तर्हितस्तु तत्रैव मायया वृषभध्वजः ।\nतामालिलिङ्ग भीत्या सा चकिता व्याकुलाभवत् ।। २१ ।।\nसौवर्णपद्मकलिकातुल्ये तस्याः कुचद्वये ।\nचकार भ्रमराकारं मृगनाभिविशेषकम् ।।२२।।\nहारमस्याः कुचयुगाद्वियोज्य सहसा हरः ।\nनियोजयति तत्रैव सकरस्पर्शनं मुहुः ।।२३।।\nअङ्गदान् वलयान् वर्मीं विश्लेष्य च पुनः पुनः ।\nतत्स्थानात् पुनरेवासौ तत्स्थाने प्रयुयोज च ।। २४ ।।\nकालिकेयं समायाति सवर्णा ते सखीति ताम् ।\nपश्येत् यस्यास्तथेच्छन्त्याः प्रोक्त्वा जग्राह तत्कुचौ ।। २५ ।।\nकदाचिन्मदनोन्मादचेतनः प्रमथाधिपः ।\nचकार नर्मकर्माणि तया हृत्प्रियया मुदा ।। २६ ।।\nआहृत्य पद्मपुष्पाणि वन्यपुष्पाणि शङ्करः ।\nपुष्पाभरणसर्वाङ्गीं कुरुते स्म कदाचन ।। २७ ।।\nगिरिकुंजेषु रम्येषु तया सह सतीपतिः ।\nविजहार समस्तेषु वनेषु मुदितो हरः ।।२८।।\nन याने नोपवेशे च न स्थितौ नापि चेष्टिते ।\nतया विना क्षणमपि शर्म लेभे वृषध्वजः ।।२९।।\nविहृत्य सुचिरं कालं कैलासगिरिकन्दरे ।\nमहाकौषीप्रपाताय जगाम हिमवद्विरौ ।।३० ॥\nतस्मिन् प्रविष्टे हिमवत् पर्वते वृषभध्वजे ।\nकामोऽपि सह मित्रेण रत्या च प्रजगाम ह ।।३१।।\nतस्मिन् प्रविष्टे कामे तु वसन्तः शङ्करान्तिके ।\nविततान निजाः श्रीश्च वृक्षे तोये तथा भुवि ।।३२।।\nसर्वे सुपुष्पिता वृक्षा लताश्चान्याः सुपुष्पिताः ।\nअम्भांसि फुल्लपद्मानि पद्मेषु भ्रमरास्तथा ।।३३।।\nप्रविष्टे तत्र सुरतौ प्रववुर्मलयानिलाः ।\nसुगन्धिपुष्पगन्धेन मोहिताश्च पुरन्ध्रयः ।। ३४ ।।\nमुनीनामपि चेतांसि प्रमथ्य सुरभिस्तदा ।\nस्मरः सारं समुद्धध्रे तक्रौघादाज्यवत्कृती ।। ३५ ।।\nसन्ध्यार्द्धचन्द्रसंकाशाः पलाशाश्च विरेजिरे ।\nकामास्त्रवत्सुमनसः प्रमोदायाभवन् सदा ।। ३६ ।\nवभुः पङ्कजपुष्पाणि सरःसु सकलं जनान् ।\nसम्मोहयितुमुद्युक्ता सुमुखीवाम्बुदेवता ।। ३७।।\nनागकेशरवृक्षाश्च स्वर्णवर्णप्रसूनकैः ।\nवभुर्मदनकेत्वाभा मनोज्ञाः शङ्करान्तिके ।। ३८ ।।\nचम्पकास्तरवो हैमपुष्पत्वं प्रकटं मुहुः ।\nकुर्वन्तः प्रचुरैः पुष्पैः सम्यग्रेजुस्तथास्फुटैः ।। ३९ ।।\nप्रफुल्लपाटलापुष्पैर्दिशः स्युः पाटलांशवः ।\nयथा तथा पुष्पितास्ते पाटलाख्या महीरुहाः ।।४०।।\nलवंगवल्लीसुरभिर्गन्धेनोद्वास्य मारुतम् ।\nसम्मोहयति चेतांसि भृशं कामिजने पुरा ।। ४१ ।।\nवासन्तीवासितास्तत्र वल्वजाः किल रेजिरे ।\nतद्गन्धलुब्ध भ्रमरा रतिमिश्रा मनोहराः ।।४२।।\nचारु जावकवर्च् स्वि शिखराश्चूतशाखिनः ।\nवभुर्मदनवाणौघ पर्यंकवदनावृताः ।।४३।।\nअम्भांसि मलहीनानि रेजु; फुल्लकुशेशयैः ।\nमुनीनामिव चेतांसि प्रव्यक्तज्योतिरुद्गमात् ।। ४४ ।।\nतुषारा: सूर्यरश्मीनां सङ्गमादगमन् क्षयम् ।\nममत्वानीव विज्ञानशालिनां हृदयात्तदा ।। ४५ ।।\nनिःशङ्काः कोकिलाः शब्दं तन्वते स्म तदान्वहम् ।\nप्राणिव्यधनपुष्पेषु पुष्पज्याशब्दवत् भृशम् ।। ४६ ।।\nचुकूजुर्भ्रमरास्तत्र वनान्तर्गतपुष्पगाः ।\nकान्तालीलावुभुक्षोस्तु स्मरव्याघ्रस्य शब्दवत् ।।४७।।\nचन्द्रस्तुषारवद्भानुर्नचैताः सकलाः कलाः ।\nकम्राद्वभार मोहाय जनानां कुशलं भुवि ।। ४८ ।।\nप्रसन्ना: सह चन्द्रेण निस्तुषारास्तदाभवन् ।\nविभावर्यः प्रियेणैव कामिन्यः सुमनोहराः ।। ४९ ।।\nतस्मिन् काले महादेवः सह सत्या भूधरोत्तमे ।\nरेमे च सुचिरं छन्नो निकुञ्जेषु दरीषु च ।।५०।।\nसापि तेन समं रेमे तथा दाक्षायणी शुभा ।\nयथा हरः क्षणमपि शान्तिं नावाप तां विना ।।५१।।\nसंभोगविषये देवी सती तस्य मनः प्रिया ।\nविशतीव हरस्याङ्गे पाययन्तीव तद्रसम् ।।५२।।\nतस्याः कुसुममालाभिर्भूषयन् सकलां तनुम् ।\nस्वहस्तरचिताभिश्च वरं नर्म चकार सः ।।५३॥\nआलापैर्वीक्षणैर्हासैस्तथा सम्भाषणैर्हरः ।\nतस्यां विवेश गिरिशः संयमीवात्मसंविदम् ।।५४।।\nतद्वक्त्रचन्द्रपीयूषपानस्थिरतनुर्हर: ।\nनावाप शैषिकीं तन्वीमवस्थां स कदाचन ।।५५।।\nतद्वक्त्राम्बुजवासेन तत्सौन्दर्यस्य नर्मभिः ।\nगुणैरिव महादन्ती बद्धो नान्यद्विचेष्टते ।। ५६ ।।\nइति हिमगिरिकुंजे प्रस्थभागे दरीषु प्रतिदिनमधिरेमे दक्षपुत्र्या महेशः ।\nक्रतुभुज परिमाणैः क्रीडतस्तस्य जाता नव दश च मुनीन्द्रा वत्सराः पञ्च चान्ये ।। ५७ ।।\n॥ इति श्रीकालिकापुराणे शिवसतीविहारवर्णननाम चतुर्दशोऽध्यायः ॥ १४ ॥"
  }
]
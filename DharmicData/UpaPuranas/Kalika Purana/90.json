[
  {
    "text": "मार्कण्डेय उवाच\nवेतालस्य च सन्तानं शृण्वन्तु मुनिसत्तमाः।\nयच्छ्रुत्वा सर्वपापेभ्यस्तत्क्षणादेव हीयते।। ९०.१ ।।"
  },
  {
    "text": "दक्षस्य तनया चाभूत् सुरभिर्नाम नामतः।\nगवां माता महाभागा सर्वलोकोपकारिणी।। ९०.२ ।।"
  },
  {
    "text": "तस्यां तु तनया जज्ञे कश्यपात् तु प्रजापतेः।\nनाम्ना सा रोहिणी शुभ्रा सर्वकामदुघा नृणाम्।। ९०.३ ।।"
  },
  {
    "text": "तस्यां जज्ञे शुनःशेफान्मुनेरतितपोधनात्।\nकामधेनुरिति ख्याता सर्वलक्षणसंयुता।। ९०.४ ।।"
  },
  {
    "text": "सा सिताभ्रप्रतीकाशा चतुर्वेदचतुष्पदा।\nस्तनैश्चतुर्भिर्धर्मार्थकामप्रसवकारिणी।। ९०.५ ।।"
  },
  {
    "text": "सा सुवर्णशरीरा तु कालेन महता सती।\nनिर्मलं यौवनं प्राप कामधेनुर्मनोहरम्।। ९०.६ ।।"
  },
  {
    "text": "तां चरन्तीं मेरुपृष्ठे चारुरूपां सुलभणाम्।\nददर्श स तु वेतालः कामुकश्चाभ्यपद्यत।। ९०.७ ।।"
  },
  {
    "text": "तं कामुकं च वेतालं विदित्वा कामधेनुका।\nपशुधर्मात् स्वयं भेजे तं पुत्रं शशभृद्भृतः।। ९०.८ ।।"
  },
  {
    "text": "सोऽवाप तस्यां परममामोदं शङ्करात्मजः।\nसा चापि परमां तस्मिन् मुदमापातिहर्षिता।। ९०.९ ।।"
  },
  {
    "text": "तयोः प्रवृत्ते सुरते तस्यां गर्भोऽभवत् तदा।\nकाले प्राप्ते तु सुषुवे कामधेनुर्महावृषम्।। ९०.१० ।।"
  },
  {
    "text": "सोऽचिरेणैव कालेन सुमहान् वृषभोऽभवत्।\nमहाककुदसंयुक्तश्चारुशृङ्गसमन्वितः।। ९०.११ ।।"
  },
  {
    "text": "उत्क्षिप्य विचलत्-कर्णयुगलो दीर्घबालधिः।\nककुदेन च शृङ्गाभ्यां कर्णाभ्यां स सिताभ्रवत्।। ९०.१२ ।।"
  },
  {
    "text": "विचलन् ददृशे देवैः शृङ्गैरिव सिताचलः।\nवेतालस्त्वकरोत् तस्य नाम शृङ्ग इति द्विजाः।। ९०.१३ ।।"
  },
  {
    "text": "स तु शृङ्गो ज्ञानशाली समाराधयदीश्वरम्।\nसोऽपि तुष्टो वरं तस्मै ददाविष्टं हरः प्रभुः।। ९०.१४ ।।"
  },
  {
    "text": "तमेव वाहनं चक्रे कृत्वा देवतनुं वृषम्।\nसुचिरायुश्च बलवान् पृथिवीधारणे क्षमः।। ९०.१५ ।।"
  },
  {
    "text": "शृङ्गो नाम महातेजाः केतुः सोऽप्यभवत् प्रभोः।\nशृङ्गो भूत्वा मतो यस्माच्छङ्करस्य महात्मनः।। ९०.१६ ।।"
  },
  {
    "text": "अतः शृङ्ग इति ख्यातिमथ प्राह महेश्वरः।\nस तु शृङ्गो महादेवे ध्यानासक्ते क्वचित् क्वचिद्।। ९०.१७ ।।"
  },
  {
    "text": "वरुणस्य गृहं गत्वा सुरभेस्तनयास्तु याः।\nरूपयौवनसम्पन्ना भेजेऽलं सुरतेन ताः।। ९०.१८ ।।"
  },
  {
    "text": "वरुणस्य गृहे गावः सर्वलक्षणसंयुताः।\nतिष्ठन्ति सततं विप्रास्तासु तास सुताः पुनः।। ९०.१९ ।।"
  },
  {
    "text": "वह्व्यस्तु च समुत्पन्नास्तेषां सूतिप्रसूतिभिः।\nसर्वं जगदिदं व्याप्तं तेभ्यो यज्ञं प्रवर्तते।। ९०.२० ।।"
  },
  {
    "text": "आज्येन देवास्तुष्यन्ति यज्ञा आज्ये प्रतिष्ठिताः।\nयज्ञाघीनमिदं सर्वं जगत् स्थावरजङ्गमम्।। ९०.२१ ।।"
  },
  {
    "text": "तदाज्यं तु गवाधीनं ततः सर्वं गवि स्थितम्।\nतदिदं सकलं विश्वं गवाधीनं द्विजोत्तमाः।। ९०.२२ ।।"
  },
  {
    "text": "वेतालस्य च ता गावो वंश्याः सर्वप्रियाः सदा।\nय इदं शृणुयान्नित्यं वेतालस्य महात्मनः।। ९०.२३ ।।"
  },
  {
    "text": "वंशानां जन्म विप्रेन्द्राः स सुखी बलवान् भवेत्।\nन गावो नापि विभवास्तस्यं नश्यन्ति वै क्वचित्।। ९०.२४ ।।"
  },
  {
    "text": "न च भूतपिशाचाद्यास्तं पश्यन्ति कदाचन।\nवेतालः सततं तस्य रक्षामाचरति स्वयम्।। ९०.२५ ।।"
  },
  {
    "text": "इति वः कथितं विप्रा यथा वेतालभैरवौ।\nजनयामासतुः पुत्रान् विच्छिन्नाः संशयाश्च वः।। ९०.२६ ।।"
  },
  {
    "text": "यथा च कालिका देवी मोहयामास शंकरम्।\nयथोत्पन्ना शरीरार्धं कृतं शम्भोर्यथा तथा।। ९०.२७ ।।"
  },
  {
    "text": "कालिकायै नमस्तुभ्यमिति यो भाषते स्वयम्।\nतस्य हस्ते स्थिता मुक्तिस्त्रिवर्गस्तु वशानुगः।। ९०.२८ ।।"
  },
  {
    "text": "इति वः कथितं पुण्यं पुराणं कालिकाह्वयम्।\nमन्त्रयन्त्रमयं शुद्धं ज्ञानदं कामदं परम्।। ९०.२९ ।।"
  },
  {
    "text": "इति गुह्यतमं लोके वेदेषु च तथा द्विजाः।\nदेवगन्धर्वसिद्धाद्यैः स्पृहणीयमिदं सदा।। ९०.३० ।।"
  },
  {
    "text": "अधीतं च श्रुतं मत्तो वसिष्ठेन महात्मना।\nइदं पुराणममृतं कालिकाह्वयमुत्तमम्।। ९०.३१ ।।"
  },
  {
    "text": "तेन गुप्तमिदं सर्वं कामरूपे सुरालये।\nतमिदानीं समाख्यातं व्यक्तीकत्य महर्षयः।। ९०.३२ ।।"
  },
  {
    "text": "युस्माभिरपि नो देय गोप्यं लोकेषु सर्वदा।\nशठाय चलचिंत्ताय नास्तिकायाजितात्मने।। ९०.३३ ।।"
  },
  {
    "text": "भक्तिश्रद्धाविहीनाय न दातव्यं कदाचन।\nइदं सकृत् पठेद् यस्तु पुराणं कालिकाह्वयम्।। ९०.३४ ।।"
  },
  {
    "text": "स कामानखिलान् प्राप्य शेषेऽमृतमवाप्नुयात्।\nमन्दिरे लिखितं यस्य पुराणमिदमुत्तमम्।। ९०.३५ ।।"
  },
  {
    "text": "सदा तिष्ठति नो तस्य विघ्नः संजायते द्विजाः।\nयोऽधीतेऽहन्यहन्येतद् गुह्यं तन्त्रमिदं परम्।। ९०.३६ ।।"
  },
  {
    "text": "अधीताः सकला वेदास्तेनेह द्विजसत्तमाः।\nतस्मान्नैवाधिकोऽन्योऽस्ति कृतकृत्यो विचक्षणः।। ९०.३७ ।।"
  },
  {
    "text": "स सुखी बल्लवाँल्लोके दीर्घायुरपि जायते।। ९०.३८ ।।"
  },
  {
    "text": "यो लोकमीशःसततं बिभर्ति यः पालयत्यन्तकर स्तथान्ते।\nइदं समस्तं भ्रममभ्रमं वायदीयरूपं च नमोस्तु तस्मै।। ९०.३९ ।।"
  },
  {
    "text": "प्रधानपुरुषो यस्य प्रपञ्चो योगिनां हृदि।\nयः पुराणाधिपो विष्णुः प्रसीदतु स वः शिवः।। ९०.४० ।।"
  },
  {
    "text": "यो हेतुरुग्रः पुरुषः पुराणः सनातनः शाश्वत ईश्वरः परः।\nपुराणकृद् वेदपुराणवेद्यः प्रस्तौमि तन्नौमि पुराणशेषे।। ९०.४१ ।।"
  },
  {
    "text": "इति सकलजगद् बिभर्ति यासां मधुरिपुमोहकरी रमास्वरूपा।\nरमयति च हरं शिवास्वरूपा वितरतु वो विभवं शुभानि माया।। ९०.४२ ।।"
  },
  {
    "text": "।। इति श्रीकालिकापुराणे नवतितमोऽध्याय।। ९० ।।"
  },
  {
    "text": "।। इति श्रीकालिकापुराणं समाप्तम् ।।"
  }
]
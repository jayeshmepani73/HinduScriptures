[
  {
    "text": "।।श्रीभगवानुवाच।।\nबलिदानं ततः पश्चात् कुर्याद् देव्याः प्रमोदकम् ।\nमोदकैर्गजवक्त्रं च हविषा तोषयेद्रविम् ।। ५५.१ ।।"
  },
  {
    "text": "तौर्यत्रिकैश्च नियमैः शङ्करं तोषयेद्‌धरिम् ।\nचण्डिकां बलिदानेन तोषयेत् साधकः सदा।। ५५.२ ।।"
  },
  {
    "text": "पक्षिणः कच्छपा ग्राहाश्छागलाश्च वराहकाः।\nमहिषो गोधिकाशोषा तता नवविधा मृगाः।। ५५.३ ।।"
  },
  {
    "text": "चामरः कृष्णसारश्च शशः पञ्चाननस्तथा।\nमत्स्याः स्वगात्ररुधिरैश्चाष्टधा बलयो मताः ।। ५५.४ ।।"
  },
  {
    "text": "अभावे च तथैवैषां कदाचिद्धयहस्तिनौ।\nछागलाः शरभाश्चैव नरश्चैव यथाक्रमात्।। ५५.५ ।।"
  },
  {
    "text": "बलिर्महाबलिरिति बलयः परिकीर्तितताः।\nस्नापयित्वा बलिं तत्र पुष्पचन्दनधूपकैः ।। ५५.६ ।।"
  },
  {
    "text": "पूजयेत् साधको देवीं बलिमन्त्रैर्मुहुर्म्मुहुः।\nउत्तराभिमुखो भूत्वा बलिं पूर्वमुखं तथा।। ५५.७ ।।"
  },
  {
    "text": "निरीक्ष्य साधकः पश्चादिमं मन्त्रमुदीरयेत्।\nवरस्त्वं बलिरूपेण मम भाग्यादुपस्थितः।। ५५.८ ।।"
  },
  {
    "text": "प्रणमामि ततः सर्वरूपिणं बलिरूपिणम्।\nचण्डिका प्रीतिदानेन दातुरापद्‌विनाशनः ।। ५५.९।।"
  },
  {
    "text": "वैष्णवीबलिरूपाय बले तुभ्यं नमो नमः ।\nयज्ञार्थे पशवः सृष्टाः स्वयमेव स्वयम्भुवा।। ५५.१० ।।"
  },
  {
    "text": "अतस्त्वां घातयाम्यद्य तस्माद् यज्ञे वधोऽवधः।\nऐं ह्रीं श्रीं इति मन्त्रेण तं बलिं कामरूपिणम् ।। ५५.११ ।।"
  },
  {
    "text": "चिन्तयित्वा न्यसेत् पुष्पं मूर्ध्नि तस्य च भैरव।\nततो देवीं समुद्दिश्य काममुद्दिश्य चात्मनः।। ५५.१२ ।।"
  },
  {
    "text": "अभिषिच्च बलिं पश्चात् करवालं प्रपूज्येत्।\nरसना त्वं चण्डिकायाः सुरलोकप्रसाधक ।। ५५.१३ ।।"
  },
  {
    "text": "ऐं ह्रीं श्रीमिति मन्त्रेण ध्यात्वा खड्गं प्रपूजयेत्।\nकृष्णं पिनाकपाणिं च कालरात्रिस्वरूपिणम्।। ५५.१४ ।।"
  },
  {
    "text": "उग्रं रक्तास्यनयनं रक्तमाल्यानुलेपनम्।\nरक्ताम्बरधरं चैकं पाशहस्तं कुटुम्बिनम्।। ५५.१५ ।।"
  },
  {
    "text": "पीयमानं च रुधिरं भुञ्जानं क्रव्यसंहतिम् ।\nअसिर्विशसनः खड्गस्तीक्ष्णधारो दुरासदः।। ५५.१६ ।।"
  },
  {
    "text": "श्रीगर्वो विजयश्चैव धर्मपाल नमोऽस्तु ते।\nपूजयित्वा ततः खड्गं ॐ आं ह्रीं फडितिमन्त्रकैः।। ५५.१७ ।।"
  },
  {
    "text": "गृहीत्वा विमलं कड्गं छेदयेद् बलिमुत्तमम्।\nततो बलीनां रुधिरं तोयसैन्धवसत्फलैः।। ५५.१८ ।।"
  },
  {
    "text": "मधुभिर्गन्धपुष्पैश्च अधिवास्य प्रयत्नतः।\nॐ ऐं ह्रीं श्रीं कौशिकीति रुधिरं दापयामि ते ।। ५५.१९ ।।"
  },
  {
    "text": "स्थाने नियोजयेद्रक्तं शिरश्च सप्रदीपकम्।\nएवं दत्त्वा बलिं पूर्णं फलं प्राप्नोति साधकः।। ५५.२० ।।"
  },
  {
    "text": "हीनं स्याद्धीनतामूलं निष्फलं स्याद् विपर्ययात्।\nबलिदाने तु दुर्गाया अन्यत्रापि विधिः सदा।। ५५.२१ ।।"
  },
  {
    "text": "अयमेव प्रयोक्तव्यः सद्‌भिर्वेतालभैरवौ।\nजपं समारभेत् पश्चात् पूर्ववद्‌ध्यानमानमास्थितः ।। ५५.२२ ।।"
  },
  {
    "text": "हस्तेन स्रजमादाय चिन्तयेन्मनसा शिवाम्।\nचिन्तयित्वा गुरुं मूर्ध्नि यथा वर्णादिकं भवेत्।। ५५.२३ ।।"
  },
  {
    "text": "मन्त्रं च कण्ठतो ध्यात्वा सितवर्णं हिरण्मयम्।\nमहामायां च हृदये आत्मानं गुरुपादयोः।। ५५.२४ ।।"
  },
  {
    "text": "आचक्षेत ततः पश्चाद् गुरोर्मन्त्रस्य चात्मनः।\nदेव्याश्चाप्येकतां ध्यात्वा सुषुम्नावर्त्मना ततः।। ५५.२५ ।।"
  },
  {
    "text": "तत्त्वस्वरूपमेकं तु षट्‌चक्रं प्रति लम्बयेत्।\nषट्चक्रेऽपि महामायां क्षणं ध्यात्वा प्रयत्नतः।। ५५.२६ ।।"
  },
  {
    "text": "लम्बयेन्मूलमात्रेण वादिषोडशचक्रकम्।\nआदिषोडशचक्रस्थां साधकानन्दकारिणीम्।। ५५.२७ ।।"
  },
  {
    "text": "चिन्तयन् साधको देवीं जपकर्म समारभेत्।\nभ्रवोरुपरि नाडीनां त्रयाणां प्रान्त उच्यते।। ५५.२८ ।।"
  },
  {
    "text": "तत्प्रान्तं त्रिपथस्थानं षट्कोणं चतुरङ्गुलम्।\nरक्तवर्णं तु योगज्ञैराज्ञाचक्रमितीर्यते।। ५५.२९ ।।"
  },
  {
    "text": "कण्ठे त्रयाणां नाडीनां वेष्ठनं विद्यते नृणाम्।\nसुषुम्नेडापिङ्गलानां षट्कोणं तत्षडङ्गुलम्।। ५५.३० ।।"
  },
  {
    "text": "तत् षट्चक्रमिति प्रोक्तं शुक्लं कण्ठस्य मद्यगम् ।\nत्रयाणामथ नीडीनां हृदये चैकता भवेत्।। ५५.३१ ।।"
  },
  {
    "text": "तत्स्थानं षोडशारं स्यात् सप्ताङ्गुलप्रमाणतः।\nतत्प्रयुक्तं तु योगज्ञैरादिषोडशचक्रकम्।। ५५.३२ ।।"
  },
  {
    "text": "ध्यानानामथ मन्त्राणां चिन्तनस्य जपस्य च।\nयस्मादाद्यं तु हृदयं तस्मादादीति गद्यते।। ५५.३३ ।।"
  },
  {
    "text": "जपादौ पूजयेन्मालां तोयैरभ्युक्ष्य यत्नतः।\nनिधाय मण्डलस्यान्तः सव्यहस्तगतां च वा।। ५५.३४ ।।"
  },
  {
    "text": "ॐ माले माले महामाये सर्वशक्तिस्वरूपिणि।\nचतुर्वर्गस्त्वयि न्यस्तस्तस्मान्मे सिद्धिदा भव।। ५५.३५ ।।"
  },
  {
    "text": "पूजयित्वा ततो मालां गृह्णीयाद् दक्षिणे करे।\nमध्यमाया मध्यभागे वर्जयित्वाथ तर्जनीम्।। ५५.३६ ।।"
  },
  {
    "text": "अनामिकाकनिष्ठाभ्यां युताया नम्रभागतः।\nस्थापयित्वा तत्र मालामङ्गुष्ठाग्रेण तद्गतम्।। ५५.३७ ।।"
  },
  {
    "text": "प्रत्येकं बीजमादाय जप्यादर्धेन भैरव।\nप्रतिवारं पठेन्मन्त्रं शनैरोष्ठं च चालयेत् ।। ५५.३८ ।।"
  },
  {
    "text": "मालाबीजं तु जप्तव्यं स्पृशेन्नहि परस्परम्।\nपूर्वजापप्रयुक्तेन नैवाङ्गुष्ठेन भैरव।। ५५.३९ ।।"
  },
  {
    "text": "पूर्वबीजं जपन् यस्तु परबीजं च संस्पृशेत्।\nअङ्गुष्ठेन भवेत् तस्य निष्फलस्तस्य तज्जपः।। ५५.४० ।।"
  },
  {
    "text": "मालां स्वहृदयासन्ने धृत्वा दक्षिणपाणिना।\nदेवीं विचिन्तयन् जप्यं कुर्याद् वामेन न स्पृशेत्।। ५५.४१ ।।"
  },
  {
    "text": "स्फटिकेन्द्राक्षरुद्राक्षैः पुत्रञ्जीवसमुद्भवैः।\nसुवर्णमणिभिः सम्यक् प्रवालैरथवाब्जजैः ।। ५५.४२ ।।"
  },
  {
    "text": "अक्षमाला तु कर्तव्या देवीप्रीतिकरी परा।\nजपेदुपांशु सततं कुशग्रन्थ्याथ पाणिना।। ५५.४३ ।।"
  },
  {
    "text": "मालाबीजेषु सर्वेषु रुद्राक्षो मत्प्रियाप्रियः।\nरुद्रप्रीतिकरी यस्मात् तेन रुद्राक्षरोचनी।। ५५.४४ ।।"
  },
  {
    "text": "प्रवालैरथवा कुर्यादष्टाविंशतिबीजकैः।\nपञ्चपञ्चाशता वापि न न्यूनैरधिकैश्च वा ।। ५५.४५ ।।"
  },
  {
    "text": "रुद्राक्षर्यदि जप्येत इन्द्राक्षैः स्फटिकैस्तथा।\nनान्यं मध्ये प्रयोक्तव्यं पुत्रञ्जीवादिकं च यत्।। ५५.४६ ।।"
  },
  {
    "text": "यद्यन्यत् तु प्रयुज्येत मालायां जपकर्मणि।\nतस्य कामं च मोक्षं च ददाति न प्रियङ्करी।। ५५.४७ ।।"
  },
  {
    "text": "मिश्रीभावं ततो याति चाण्डालैः पापकर्मभिः।\nजन्मान्तरे जायते स वेदवेदाङ्गपारगः।। ५५.४८ ।।"
  },
  {
    "text": "एको मेरुस्तत्र देयः सर्वेभ्यः स्थूलसम्भवः।\nआद्यं स्थूलं ततस्तस्माद् न्यूनं न्यूनतरं तथा।। ५५.४९ ।।"
  },
  {
    "text": "विन्यसेत् क्रमतस्तस्मात् सर्पाकारा हि सा यतः।\nब्रह्मग्रन्थियुतं कुर्यात् प्रतिबीजं यथास्थितम्।। ५५.५० ।।"
  },
  {
    "text": "अथवा ग्रन्थिरहितं दृढरज्जुसमन्वितम्।\nद्विरावृत्याथ मध्येन चार्धवृत्यान्तदेशतः।। ५५.५१ ।।"
  },
  {
    "text": "ग्रन्थिः प्रदक्षिणावर्तः स ब्रह्मग्रन्थिसंज्ञकः।\nआत्मना योजयेन्मालां नामन्त्रो योजयेन्नरः ।। ५५.५२ ।।\nदृढं सूत्रं नियुञ्जीत जपे त्रुट्यति नो यथा।\nयथा हस्तान्न च्यवेत जपतः स्रक् तमाचरेत् ।। ५५.५३ ।।"
  },
  {
    "text": "हस्तच्युतायां विघ्नं स्याच्छिन्नायां मरणं भवेत्।\nएवं यः कुरुते मालां जपं च जपकोविदः ।। ५५.५४ ।।"
  },
  {
    "text": "स प्राप्नोतीप्सितं कामं हीने स्यात् तु विपर्ययः।\nअन्यत्रापि जपेन्मालां जप्यं देवमनोहरम्।। ५५.५५ ।।"
  },
  {
    "text": "तादृशः साधकः कुर्यान्नान्यथा तु कदाचन।\nयथाशक्ति जपं कुर्यात् सङ्ख्ययैव प्रयत्नतः।। ५५.५६ ।।"
  },
  {
    "text": "असङ्ख्यातं च यज्जप्तं तस्य तन्निष्फलं भवेत्।\nजप्त्वा मालां शिरोदेशे प्रांशुस्थानेऽथ वा न्यसेत्।। ५५.५७ ।।"
  },
  {
    "text": "स्तुतिपाठं ततः कुर्यादिष्टं कामं निवेद्य च।\nस्ततिश्चापि महामन्त्रं साधनं सर्वकर्मणाम्।। ५५.५८ ।।"
  },
  {
    "text": "वक्ष्ये युवां महाभागौ सर्वसिद्धिप्रदायकम्।\nसर्वमङ्गलमङ्गल्ये शिवे सर्वार्थसाधिके।। ५५.५९ ।।"
  },
  {
    "text": "शरण्ये त्र्यम्बके गौरि नारायणि नमोऽस्तु ते।\nसप्तदावर्तनं कृत्वा स्तुतिमेनां च साधकः।। ५५.६० ।।"
  },
  {
    "text": "पञ्चप्रणामान् कृत्वाथ ऐं ह्रीं श्रीमितिमन्त्रकैः।\nअन्येषां पुरतश्चैव अधिकं वा यथेच्छया।। ५५.६१ ।।"
  },
  {
    "text": "योनिमुद्रां ततः पश्चाद् दर्शयित्वा विसर्जयेत्।\nद्वौ पाणि प्रसृतीकृत्य कृत्वा चोत्तान्जलिम्।। ५५.६२ ।।"
  },
  {
    "text": "अङ्गुष्ठाग्रद्वंय न्यस्य कनिष्ठाग्रद्वयोस्ततः।\nअनामिकायां वामस्य तत्कनिष्ठां पुरो न्यसेत् ।। ५५.६३ ।।"
  },
  {
    "text": "दक्षिणस्यानामिकायां कनिष्ठां दक्षिणस्य च।\nअनामिकायाः पृष्ठे तु मध्यमे द्वे निवेशयेत्।। ५५.६४ ।।"
  },
  {
    "text": "द्वे तर्जन्यौ कनिष्ठाग्रे तदग्रेणैव योजयेत्।\nयोनिमुद्रा समाख्याता देव्याः प्रीतिकरी मता।। ५५.६५ ।।"
  },
  {
    "text": "त्रिवारं दर्शयेत् तां तु मूलमन्त्रेण साधकः।\nतां मुद्रां शिरसि न्यस्य मण्डलं विन्यसेत् ततः।। ५५.६६ ।।"
  },
  {
    "text": "ऐशान्यामग्रहस्तेन द्वारपद्मविवर्जितम्।\nतत्र नत्वा रक्तचण्डां ह्रीं श्रीं मन्त्रेण साधकः।। ५५.६७ ।।"
  },
  {
    "text": "रक्तचण्डायै नम इति निर्माल्यं तत्र निक्षिपेत् ।\nउदके तरुमूले वा निर्माल्यं तत्र संत्यजेत्।। ५५.६८ ।।"
  },
  {
    "text": "एवं यः पूजयेद् देवीं विधानेन शिवां नरः।\nसोऽचिरेण लभेत्कामान् सर्वानेव मनोगतान्।। ५५.६९ ।।"
  },
  {
    "text": "अर्धलक्षजपं जप्त्वा प्रथमं चैव साधकः ।\nपुरश्चरेद् विशेषेण नानानैवेद्यवेदनैः।। ५५.७० ।।"
  },
  {
    "text": "कुण्डं मण्डलवत् कृत्वा चाष्टम्यां समुपोषितः।\nनवम्यां शुक्लपक्षस्य रजोभिः पञ्चभिर्नरः ।। ५५.७१ ।।"
  },
  {
    "text": "पूर्ववन्मण्डलं कृत्वा गुरुपित्रोश्च सन्निधौ।\nअनेनैव विधानेन पूजयित्वा तु चण्डिकाम्।। ५५.७२ ।।"
  },
  {
    "text": "सहितैर्बिल्वपत्रैश्च अष्टोत्तरशतत्रयम्।\nतिलैर्होमं चरेत् तस्यां सहस्रत्रितयं जपेत्।। ५५.७३ ।।"
  },
  {
    "text": "नैवेद्यं गन्धपुष्पे च वस्त्रं दद्याच्छ यत्प्रियम्।\nपूर्वोक्तं चान्यदप्यस्यै प्रदद्यात् पायसं तथा।। ५५.७४ ।।"
  },
  {
    "text": "पूजावसाने देयं स्यात् तज्जातीयं बलित्रयम्।\nसिन्दूरं स्वर्णरत्नानि स्त्रीणां विभूषणम्।। ५५.७५ ।।"
  },
  {
    "text": "निवेदयेद् यथाशक्त्या पुष्पमाल्यं च भूरिशः।\nमहाशक्तुं सशाल्यन्नं गव्यव्यञ्जनसंयुतम्।। ५५.७६ ।।"
  },
  {
    "text": "देव्यै नवम्यां सम्पूर्णं बलिं दद्याद् घृतादिभिः।\nदक्षिणां गुरवे दद्यात् सुवर्णं गां तथा तिलम्।। ५५.७७ ।।"
  },
  {
    "text": "अभिशप्तमपुत्रं च सावद्यं कितवं तथा।\nक्रियाहीनमकल्पज्ञं वामनं गुरुनिन्दकम्।। ५५.७८ ।।"
  },
  {
    "text": "सदा मत्सरसंयुक्तं गुरुं मन्त्रेषु वर्जयेत्।\nगुरुर्मन्त्रस्य मूलं स्यान्मूलशुद्धौ तदुद्गतम्।। ५५.७९ ।।"
  },
  {
    "text": "सफलं जायते यस्मान्मन्त्रं यत्नात्परीक्षयेत्।\nशाठ्यात् क्रोधात्तु मोहाद्वा  नासन्मत्या गुरोर्मुखात्।। ५५.८० ।।"
  },
  {
    "text": "कल्पेषु दृष्ट्वा वा मन्त्रं गृह्णीयाच्छद्मनाऽथ वा।\nस मन्त्रस्तेय पापेन तामिस्रे नरके नरः।। ५५.८१ ।।"
  },
  {
    "text": "मन्वन्तरत्रयं स्थित्वा पापयोनिषु जायते।\nशठे क्रूरे च मूर्खे च छद्मकारिण्यभक्तिके।। ५५.८२ ।।"
  },
  {
    "text": "मन्त्रं न दूषिते दद्यात् सुबीजं विपिने तथा ।\nलक्षेण साधयेत् कामं पुरश्चरणपूर्वकम्।। ५५.८३ ।।"
  },
  {
    "text": "पापक्षयो भवेद् यस्मात् पुरश्चरणकर्मणा।\nलक्षद्वयेन मन्त्रस्य जपेन नरसत्तमौ।। ५५.८४ ।।"
  },
  {
    "text": "त्रिसन्ध्यासुत प्रतिदिनं बीजसंघातकेन च।\nकविर्वाग्मी पण्डितश्च यशस्वी च प्रजायते।। ५५.८५ ।।"
  },
  {
    "text": "साधकः साधकश्रेष्ठ पूजास्थानं ततः शृणु।\nयत्र यत्र नरः पूजां निर्जने कुरुते च यः ।। ५५.८६ ।।"
  },
  {
    "text": "तस्यादत्ते स्वयं देवी पत्रं पुष्पं फलं जलम्।\nशिला प्रशस्ता पूजायां स्थण्डिलं निर्जनं तथा।। ५५.८७ ।।"
  },
  {
    "text": "जपश्चोपांशु सर्वेषामुत्तमः परिकीर्तितः।\nअशुचिर्न महामायां पूजयेत् तु कदाचन।। ५५.८८ ।।"
  },
  {
    "text": "अवश्यं तु स्मरेन्मन्त्रं योऽतिभक्तियुतो नरः।\nदन्तरक्ते समुत्पन्ने स्मरणं च न विद्यते।। ५५.८९ ।।"
  },
  {
    "text": "सर्वेषामेव मन्त्राणां स्मरणन्नरकं व्रजेत्।\nजानूर्ध्वे क्षतजे जाते नित्यं कर्म न चाचरेत्।। ५५.९० ।।"
  },
  {
    "text": "नैमित्तिकं च तदधः स्रवद्रक्तो न चाचरेत्।\nसूतके च समुत्पन्ने क्षुरकर्मणि मैथुने।। ५५.९१ ।।"
  },
  {
    "text": "धूमोद्गारे तता वान्ते नित्यकर्माणि संत्यजेत्।\nद्रव्ये भुक्ते त्वजीर्णे च न वै भुक्त्वा च किञ्चन।। ५५.९२ ।।"
  },
  {
    "text": "कर्म कुर्यान्नरो नित्यं सूतके मृतके तथा।\nपत्रं पुष्पं च ताम्बूलं भेषजत्वेन कल्पितम्।। ५५.९३ ।।"
  },
  {
    "text": "कणादिपिप्पल्यन्तं च फलं भुक्त्वा न चाचरेत्।\nजलस्यापि नरश्रेष्ठ भोजनाद् भेषजादृते।। ५५.९४ ।।"
  },
  {
    "text": "नित्यक्रिया निवर्तेत सह नैमित्तिकैः सदा।\nजलौकां गूढ़पादं च कृमिगण्डूपदादिकम्।। ५५.९५ ।।"
  },
  {
    "text": "कामाद्धस्तेन संस्पृश्य नित्यकर्माणि संत्यजेत्।\nविशेषतः शिवापूजां प्रमीतपितृको नरः ।। ५५.९६ ।।"
  },
  {
    "text": "यावद् वत्सरपर्यन्तं मनसापि न चाचरेत्।\nमहागुरुनिपाते तु काम्यं किञ्चिन्न चाचरेत्।। ५५.९७ ।।"
  },
  {
    "text": "आर्त्विज्यं ब्रह्मयज्ञं च श्राद्धं देवयजं च यत्।\nगुरुमाक्षिप्य विप्रं च प्रहृत्यैव च पाणिना।। ५५.९८ ।।"
  },
  {
    "text": "न कुर्यान्नित्यकर्माणि रेतःपाते च भैरव।\nआसनं चार्ध्यपात्रं च भग्नमासादयेन्नतु ।। ५५.९९ ।।"
  },
  {
    "text": "ऊषरे कृमिसंयुक्ते स्थाने मृष्टेऽपि नार्चयेत्।\nनीचैरासनमासाद्य शुचिः प्रयतमानसः।। ५५.१०० ।।"
  },
  {
    "text": "अर्चयेच्चण्डिकां देवीं देवमन्यं च भैरव।\nदिग्विभागे तु कौबेरी दिक् छिवा प्रतिदायिनी ।। ५५.१०१ ।।"
  },
  {
    "text": "तस्मात् तन्मुख आसीनः पूजयेच्चण्डिकां सदा।\nपुष्पं च कृमिसंमिश्रं विशीर्णं भग्नमृद्गते।। ५५.१०२ ।।"
  },
  {
    "text": "सकेश मूषिकोद्‌धूतं यत्नेन परिवर्जयेत्।\nयाचितं परकीयं च तथा पर्युषितं च यत्।"
  },
  {
    "text": "अन्त्यसृष्टं पदा स्पृष्टं यत्नेन परिवर्जयेत्।। ५५.१०३ ।।\nइदं शिवायाः परमं मनोहरं करोति योऽनेन तदीयपूजनम्।"
  },
  {
    "text": "स वाञ्छितार्थं समवाप्य चण्डिकागृहं प्रयाता नचिरेण भैरव।। ५५.१०४ ।।"
  }
]
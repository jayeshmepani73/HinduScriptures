[
  {
    "text": "।। चतुःसप्ततितमोऽध्यायः ।।\n।।श्रीभगवानुवाच।।\nया योनिमुद्रा कथिता मुद्राविभजने पुरा।\nअष्टधा योनिमुद्रा स्यात् प्रथमा सा तु कीर्तिता।। ७४.१ ।।"
  },
  {
    "text": "द्वितीया खेचरी मुद्रा कामाख्यायास्तु भैरव।\nतां विद्धि चाद्भुतं गुह्यं येन तुष्यति चण्डिका।। ७४.२ ।।"
  },
  {
    "text": "अनामिकां दक्षिमस्य तर्जन्यां वामतो न्यसेत्।\nवामानामां दक्षिणस्य तर्जन्यां विनिवेशयेत्।। ७४.३ ।।"
  },
  {
    "text": "ते द्वे तथा तर्जनीभ्यां वेष्टयेदग्रतोऽग्रतः।\nमध्ये द्वयं तु विन्यस्य चोर्ध्वभागे त्वनामयोः।। ७४.४ ।।"
  },
  {
    "text": "तदग्राग्रेण संयोगात् तथैव च कनिष्ठिके।\nअग्रेणैव च संयुक्ते तन्मूलेऽङ्गुष्ठके न्यसेत्।। ७४.५ ।।"
  },
  {
    "text": "इयं ते खेचरी योनिर्योनिमुद्रा तु कामदा।\nएषैवाधः कनिष्ठे द्वे नियोज्य यदि युज्यते।। ७४.६ ।।"
  },
  {
    "text": "गुह्ययोनिस्तु सा ख्याता कामेश्वर्यास्तु तुष्टिदा।\nसंवेष्ट्य पूर्ववत् पाण्योर्द्वे कनिष्ठे त्वनामिके।। ७४.७ ।।"
  },
  {
    "text": "अधोभागे नियोज्याथ मध्यमे चोर्ध्वतस्तथा।\nतासां परस्परश्चाग्रैरन्योऽन्यं योजयेद् यदि।। ७४.८ ।।"
  },
  {
    "text": "मध्यां मध्ये तथाङ्गुष्ठे निःक्षिप्याग्रे नियोजयेत्।\nयोनिस्त्रिशाङ्करी प्रोक्ता त्रिपुरा तुष्टिदा सदा।। ७४.९ ।।"
  },
  {
    "text": "मध्ये द्वे च तथा वेष्ट्या पूर्ववच्चाप्यनामिका।\nकनिष्ठाभ्यां पुरो न्यस्य अङ्गुष्ठौ मूलयोस्तयोः।। ७४.१० ।।"
  },
  {
    "text": "मुद्रेयं शारदी प्रोक्ता शारदायास्तु तुष्टिदा।\nमूलयोनिस्तु कथिता वैष्मवीतन्त्रगोचरे।। ७४.११ ।।"
  },
  {
    "text": "तर्जन्यनामिकं मध्ये कनिष्ठेऽपि क्रमादपि।\nकरयोर्योजयित्वैव कनिष्ठामूलदेशतः।। ७४.१२ ।।"
  },
  {
    "text": "अङ्गुष्ठाग्रं तु निःक्षिप्य महायोनिः प्रकीर्तिता।\nअङ्गुष्ठौ चाथ संवेष्ठ्य संयुज्याथ कराङ्गुलीः।। ७४.१३ ।।"
  },
  {
    "text": "अग्रभागैर्मध्यशून्यं तत्र कुर्यात् करद्वयम्।\nइयं तु योगिनीयोनिर्योगिनीनां प्रियंकरी।। ७४.१४ ।।"
  },
  {
    "text": "एता अष्टौ समाख्याता योन्यः कामेश्वरीप्रियाः।\nमूर्तिभेदेन चान्येषां देवानामपि तुष्टिदाः।। ७४.१५ ।।"
  },
  {
    "text": "यात्रायां युद्धविषये वाग्वादे कलहे तथा।\nअष्टौ योन्यः स्मरेद् यस्तु जयस्तस्य सनातनः।। ७४.१६ ।।"
  },
  {
    "text": "विसर्जने पूजने च स्मरणे कर्मभेदतः।\nएता योन्यः समाख्याताश्चण्डिकापूजनेषु च।। ७४.१७ ।।"
  },
  {
    "text": "एतास्तु कथिता योन्यः क्रमात् क्रमविसर्जने।\nरहस्यं वामदाक्षिण्यं मन्त्रशुद्धिं शृणुष्व मे।। ७४.१८ ।।"
  },
  {
    "text": "मन्त्रेण क्रियते यत् तु शारीरं मन्त्रमुत्तमम्।\nतद्रहस्यमिति प्राहुर्मन्त्रेषु मन्त्रकोविदाः।। ७४.१९ ।।"
  },
  {
    "text": "कामाख्यायास्तु षट्कोणं मण्डलस्य दलान्तरे।\nत्रिधा लिखेन्मूलमन्त्रमूर्ध्वं त्रिष्वपि सन्धिषु।। ७४.२० ।।"
  },
  {
    "text": "अधस्त्रिसन्धिषु पुनर्विधिं शक्रं हरं तथा।\nसहितं मदनेनैव लिखेद् भूर्जत्वचि त्रिधा।। ७४.२१ ।।"
  },
  {
    "text": "तन्तुमादाय साहस्रं दक्षिणेन करेण वै।\nमालामपि सामादाय संजपुदुत्तरामुखः।। ७४.२२ ।।"
  },
  {
    "text": "तद्भुजे दक्षिणे धार्यं बाहौ वा साधकोत्तमैः।\nजपान्ते लिखितं यन्त्रं तेन सर्वजयी भवेत्।। ७४.२३ ।।"
  },
  {
    "text": "दीर्घायुः सर्ववशकृद्धनधान्यसमृद्धिमान्।\nमृतो देवीगृहे याति यन्त्रयन्त्रितबुद्धिमान्।। ७४.२४ ।।"
  },
  {
    "text": "षट्कोणानन्तरकृतं वेष्टिताष्टदलेष्वथ।\nलिखित्वा भूर्जपत्रेषु विलीनैर्यावकोदकैः।। ७४.२५ ।।"
  },
  {
    "text": "उत्तरादिक्रमेणैव वैष्णवीतन्त्रसङ्गतान्।\nअष्टौ वर्णान्मध्यबागे पूर्ववत् कामराजकम्।। ७४.२६ ।।"
  },
  {
    "text": "त्रीन् वर्णान् नेत्रबीजस्य त्रिकोणस्याग्रतो लिखेत्।\nएवं त्रिधाकृतं यन्त्रं कृत्वा वामकरे स्थितः।। ७४.२७ ।।"
  },
  {
    "text": "जपेत् त्रीणि सहस्राणि मालामादाय दक्षिणे।\nजपान्ते वैष्णवीरूपध्यानं कुर्यादतन्द्रितः।। ७४.२८ ।।"
  },
  {
    "text": "प्राणायामसहस्रं तु ततस्तं लिखितोत्तमम्।\nग्रीवायां धारयेद् यन्त्रं तेन सर्वजयी भवेत्।। ७४.२९ ।।"
  },
  {
    "text": "राजपुत्रो भवेद्राजा तदन्यः सचिवो भवेत्।\nद्विजराजो भवेद् विद्वान् कविर्वाग्मी च वा भवेत्।। ७४.३० ।।"
  },
  {
    "text": "राक्षसेभ्यः पिशाचेभ्यो भूतेभ्यश्चापि चान्यतः।\nसाधु संविद्यते तस्य न कदाचित् पराजयः।। ७४.३१ ।।"
  },
  {
    "text": "दीर्घायुर्बलवान् प्राज्ञो मृते मोक्षमवाप्नुयात्।\nसम्पूर्णं मण्डलं कृत्वा अष्टपत्रसमन्वितम्।। ७४.३२ ।।"
  },
  {
    "text": "भूर्जत्वचि श्रीफलस्य निर्यासैस्तस्य मध्यतः।\nषट्कोणं विलिखेत् तस्य प्रागग्रेष्वथ त्रिष्वपि।। ७४.३३ ।।"
  },
  {
    "text": "विलिखेत् त्रिपुरावर्मानधो बीजं तु नेत्रकम्।\nदलेष्वष्टासु तु पुनर्वैष्णवीतन्त्रसङ्गतान्।। ७४.३४ ।।"
  },
  {
    "text": "अष्टौ वर्णास्तु विलिखेत् तथा द्वार्षु चतुष्वैपि।\nषट्कोणेषूत्तराकोणक्रमेणैकाग्रमानसः।। ७४.३५ ।।"
  },
  {
    "text": "तद्धृत्वा दक्षिणकरे वैष्णवीतन्त्रमन्त्रकम्।\nजपेत् त्रिर्भिर्दिनैरेवायुतं संयतमानसः।। ७४.३६ ।।"
  },
  {
    "text": "प्राणायामसहस्राणि त्रीणि कृत्वा तु हर्षितः।\nसन्ध्याकाले नवम्यां तु शीर्षेण धारयेद् बुधः।। ७४.३७ ।।"
  },
  {
    "text": "शतायुः सर्वदमनो मतिमान् पण्डितोत्तमः।\nबलवीर्यधनैश्वर्युक्तः पार्थिव एव वा।। ७४.३८ ।।"
  },
  {
    "text": "प्रत्यक्षतो महामायां कामाख्यां त्रिपुरामपि।\nनित्यं पश्यति मेधावी महोच्छवासां च शारदाम्।। ७४.३९ ।।"
  },
  {
    "text": "सिंहव्याघ्रौ भुजङ्गो वा येऽन्ये वा तस्य हिंसकाः।\nसर्वे तस्य तनुं प्राप्य विषीदन्ति न संशयः।। ७४.४० ।।"
  },
  {
    "text": "जयहेतुरतोऽन्यस्मात् संग्रामे शास्त्रवादतः।\nन विद्यते त्रिभुवने तस्मात् कुर्यात् तु यन्त्रकम्।। ७४.४१ ।।"
  },
  {
    "text": "अन्ते देवीगृहं प्राप्य ततो मोक्षमवाप्नुयात्।\nमहामाया शारदाख्या कामाख्या त्रिपुरा तथा।। ७४.४२ ।।"
  },
  {
    "text": "महोत्साहा तथैतेषां मन्त्राणां यो गणो भवेत्।\nमण्डलं चाष्टदलकं तन्मध्ये विलिखेत् पुनः।। ७४.४३ ।।"
  },
  {
    "text": "लिखित्वा पूर्ववत् पूर्वं प्रोक्तं मन्त्रगणं समम्।\nअन्यद्वयं द्वारदेशे कोष्ठेष्वक्षरतो लिखेत्।। ७४.४४ ।।"
  },
  {
    "text": "शुक्लकौशैयवस्त्रेषु रसैर्वह्निशिखस्य तु।\nउत्तरीयं तु तद्वस्त्रं कृत्वा जप्यं समाचरेत्।। ७४.४५ ।।"
  },
  {
    "text": "कृतोपवासः शुद्धश्च मातृकान्यासपूर्वकम्।\nपञ्चानामपि वर्गाणां सहस्राणि तु पंच वै।। ७४.४६ ।।"
  },
  {
    "text": "दिवसैः पञ्चभिर्जप्त्वा तदन्ते च समाचरेत्।\nप्राणायामसहस्राणि पंच वै पंचभिर्दिनैः।। ७४.४७ ।।"
  },
  {
    "text": "अन्ते तु कवचन्यासं कात्यायन्याः समाचरेत्।\nततस्तु मातृकामन्त्रैः श्वासरोधनपूर्वकम्।। ७४.४८ ।।"
  },
  {
    "text": "त्रिः पिबेत् कपिलाक्षीरं जागृवांश्च तदा निशि।\nएवं यः कुरुते यन्त्रं शरीरे शुक्लवाससा।। ७४.४९ ।।"
  },
  {
    "text": "सोऽत्र सिद्धिमवाप्नोति देवीलोकं च गच्छति।\nय उत्तरीयं बिभृयाद् वस्त्रं मन्त्रेण मन्त्रितम्।। ७४.५० ।।"
  },
  {
    "text": "नित्यमेव महाभाग प्रभावं तस्य वै शृणु।\nन तस्य देहे शस्त्राणि प्रवेक्ष्यन्ति कदाचन।। ७४.५१ ।।"
  },
  {
    "text": "नाग्निर्दहति तत्कायं नापः संक्लेदयन्ति च।\nराक्षसाश्च पिशाचाश्च भूताद्या ये तु हिंसकाः।। ७४.५२ ।।"
  },
  {
    "text": "ते तं दृष्ट्वा महाभागं भुवं गच्छन्ति वै भिया।\nगच्छेदवारितः सोऽपि सर्वत्र साधकोत्तमः।। ७४.५३ ।।"
  },
  {
    "text": "वशीकरोति देवांश्च नृपानन्याश्च योषितः।\nउत्सहेत् यदि मेधावी वाग्मी राजा च वै भवेत्।। ७४.५४ ।।"
  },
  {
    "text": "चिरजीवी महाभागो धनधान्यसमृद्धिमान्।\nकविः प्रज्ञासमायुक्तः सोऽभेद्यो जायतेऽरिभिः।। ७४.५५ ।।"
  },
  {
    "text": "यस्मिन् पुरे स निवसेद् वज्रपातो न तत्र वै।\nरसः शरीरं शस्त्राणि दृढहस्तोज्झितान्यपि।। ७४.५६ ।।"
  },
  {
    "text": "एतं न घ्नन्ति सततं जयः सर्वत्र भैरव।\nअपराध्यन्ति सततं तस्य सर्वत्र भैरव।। ७४.५७ ।।"
  },
  {
    "text": "नाधयो व्याधयस्तस्य जायन्ते तु कदाचन।\nदेवीपुत्रः स मतिमान् मृतो मोक्षमवाप्नुयात्।। ७४.५८ ।।"
  },
  {
    "text": "यन्त्रता स्वामिना यन्त्रं या दधाति पतिव्रता।\nपुत्रैश्वर्यमवाप्नोति दीर्घायुः सा वधूर्भवेत्।। ७४.५९ ।।"
  },
  {
    "text": "प्रत्येकमेकं संहत्यावर्धनासहितेन च।\nक्रमाद् विंशतियन्त्राणि कथितानि मयेह वै।। ७४.६० ।।"
  },
  {
    "text": "तानि प्रत्येकतो बुद्ध्वा यो न्यसेत् सर्वदा हृदि।\nलिखित्वा सर्वयन्त्राणि बिभृयाद्योऽथ वा गले।। ७४.६१ ।।"
  },
  {
    "text": "देवेन्द्रो जायते सोऽत्र प्रभावेणेह भूतले।\nपूर्वोक्तानि समस्तानि फलान्याप्नोति तत्क्षणात्।\nपिहितः सर्वलोकांस्त्रोन्नीत्यमेव प्रपश्यति।। ७४.६२ ।।"
  },
  {
    "text": "एवं सार्धं यन्त्रवर्गैः समस्तैरष्टाभिर्यत् पूर्वमुक्तं सहस्रम्।\nशुक्ले वस्त्रे संलिखित्वा स्वदेहे धृत्वा नित्य प्राप्नुयाद् वै समस्तम्।। ७४.६३ ।।"
  },
  {
    "text": "यः क्षत्रजातिर्हृदये स कुर्यात्।\nसंग्रामकाले कवचेष्टधाम्नि।\nमन्त्राक्षराण्यादिकृतानि देव्या अष्टौ बहिर्गात्रविशेषतश्च।। ७४.६४ ।।"
  },
  {
    "text": "गले हरि वक्षसि वै लिखेद् विधिं स्तनद्वये पुत्रयुतं महेश्वरम् बाह्वंगसन्ध्योश्च हरं च वैष्णवीं बाह्वोस्तु लक्ष्मीं च सरस्वतीं च ।।७५.६५।।"
  },
  {
    "text": "एवं रणाष्टाङ्गमिदं विधाय गात्रे सवर्मण्यनुचिनतयेच्छिवाम्।\nलिखेल्ललाटे तिलकान्तरे नरः समस्तमन्त्राक्षरयन्त्रमुत्तमम्।। ७४.६६ ।।"
  },
  {
    "text": "ततो जपेदष्टधा तु पाणिं दत्त्वाष्टधामसु च।\nवैष्णवीतन्त्रमन्त्रं तु ततो गच्छेद्रणाजिरम्।। ७४.६७ ।।"
  },
  {
    "text": "स तु वीरो मम समः संग्रामेषु च जायते।\nतृणानीव परास्त्राणि जायन्तेऽग्नौ तथात्मनि।। ७४.६८ ।।"
  },
  {
    "text": "विनिःसरन्ति रिपवो याचका धनिनो धनम्।\nसिंहाग्र्यान्नरशार्दूलो वीर्यवान् बलवान् भवेत्।। ७४.६९ ।।"
  },
  {
    "text": "इदं रहस्यं कथितं कामाख्यायास्तु भैरव।\nवैष्णव्यास्तन्त्रमुख्येषु त्रिपुरायास्ततः शुणुः।। ७४.७० ।।"
  },
  {
    "text": "तस्यास्तु सर्वमन्त्राणि त्रयोदशयुतानि वै।\nविंशतिं तु सहस्राणां तत्राद्यं वाग्भवं स्मृतम्।। ७४.७१ ।।"
  },
  {
    "text": "द्वितीयं कामराजाख्यं मोहनं च तृतीयकम्।\nआम्रेडितं वाग्भवं तु चतुर्थं परिकीर्तितम्।। ७४.७२ ।।"
  },
  {
    "text": "नेत्रबीजं द्वितीयं तु द्विरुक्तं वाग्भवं तथा।\nआद्यं तत्पंचमं प्रोक्तं चतुर्भिरपि चाक्षरैः।। ७४.७३ ।।"
  },
  {
    "text": "नेत्रबीजं द्वितीयं तु प्रथमं परिकीर्तितम्।\nद्वितीयं कामबीजं तु तृतीयं वाग्भवं तथा।। ७४.७४ ।।"
  },
  {
    "text": "एभिस्त्रिभिस्तु यन्मन्त्रं तत् षष्ठं परिकीर्तितम्।\nनेत्रबीजं द्वितीयं तु वाग्भवं तेन सप्तमम्।। ७४.७५ ।।"
  },
  {
    "text": "तदेवं वाग्भवाद्यं तु अष्टमं परिकीर्तितम्।\nवाग्भवं कामबीजं तु नेत्राभ्यां नवमं स्मृतम्।। ७४.७६ ।।"
  },
  {
    "text": "कामबीजं तथैवाद्यं दशमं चैव मोहनम्।\nएकादशमिदं प्रोक्तं डामराद्यं तु वाग्भवम्।। ७४.७७ ।।"
  },
  {
    "text": "द्वादशं कीर्तितं मन्त्रं शेषतस्त्रैपुरं महः।\nतन्महस्त्रैपुरं मन्त्रं शृणुष्वैकमनास्त्विदम्।। ७४.७८ ।।"
  },
  {
    "text": "प्रान्तादिस्तस्य चाप्यादिर्वह्निर्वाग्भवसन्धितः।\nआद्यं त्रिपुरभैरव्या बीजमाद्यं प्रकीर्तितम्।। ७४.७९ ।।"
  },
  {
    "text": "उपान्तश्च तदादिश्च वह्निशेषस्वरस्तथा।\nचतुर्थस्वरबिन्द्विन्दुयुताश्चैतत् द्वितीयकम्।। ७४.८० ।।"
  },
  {
    "text": "उपान्तश्च तदादिश्च वह्निशेषस्वरस्तथा।\nसमाप्तिर्बिन्दुसहिता सहितस्तु तृतीयकः।। ७४.८१ ।।"
  },
  {
    "text": "एतत् तत्त्वं विजानाति यो नरो भुवि भूमणिः।\nसिद्दविद्याधरेभ्यस्तु सोऽधिकस्तत्समो भवेत्।। ७४.८२ ।।"
  },
  {
    "text": "एते त्रयोदश प्रोक्ता मन्त्रा मन्त्रेषु चोज्ज्वलाः।\nविंशतेस्तु सहस्रेभ्यः पराश्चैते प्रकीर्तिताः।। ७४.८३ ।।"
  },
  {
    "text": "विंशतेस्तु सहस्राणामाद्यमेतत् प्रकीर्तितम्।\nत्रिपुरायास्तु बालाया मन्त्रं तच्छृणु भैरव।। ७४.८४ ।।"
  },
  {
    "text": "वाग्भवं कामराजस्तु उपान्तादिः सबिन्दुकः।\nशेषस्वरसमाप्तिभ्यां मन्त्रमेतत् प्रकीर्तितम्।। ७४.८५ ।।"
  },
  {
    "text": "एषा तु त्रिपुरा बाला मध्या प्रोक्ता पुरैव हि।\nशेषा तेजस्विनी प्रोक्ता येयं त्रिपुरभैरवी।। ७४.८६ ।।"
  },
  {
    "text": "मध्यायाः पूजनं प्रोक्तं बालायाः शृणु साम्प्रतम्।\nतथा त्रिपुरभैरव्याः सर्वसिद्धिप्रदायकम्।। ७४.८७ ।।"
  },
  {
    "text": "विभिद्य शक्त्या शम्भुं तु शक्तिं चापि विभेदयेत्।\nशम्भवे वर्णषट्कोणं केशरं तत्र संलिखेत्।। ७४.८८ ।।"
  },
  {
    "text": "मध्यायास्त्रिपुरायास्तु यादृशे द्वारमण्डले।\nतादृशेऽत्रापि कर्तव्यं कोणेषु लिखितं तथा।। ७४.८९ ।।"
  },
  {
    "text": "पापोत्सारणकर्माणि भूम्यादीनां विशोधनम्।\nपूर्वमुत्तरतन्त्रोक्तं त्रिपुरापीठभाषितम्।। ७४.९० ।।"
  },
  {
    "text": "कामाख्यापूजने प्रोक्तं सर्वं कुर्यात् तु साधकः।\nदहनप्लवनादीनि प्रतिपत्तिं च पात्रके।। ७४.९१ ।।"
  },
  {
    "text": "सर्वं तु पूर्ववत् कार्यं कामाखयापूजने यथा।\nकृत्वाऽत्र देहन्यासं तु मन्त्रवर्णैस्तथाक्षरैः।। ७४.९२ ।।"
  },
  {
    "text": "सर्वैः स्वरैस्तथा काद्यैस्ततो रूपं विचिन्तयेत्।\nचतुर्भुजां रक्तवर्णां रक्तवस्त्रविभूषिताम्।। ७४.९३ ।।"
  },
  {
    "text": "दक्षिणोर्ध्वे स्रजं चाधो बिभ्रतीं पुस्तकोत्तमम्।\nअभयं वामहस्ताभ्यां वरं च दधतीं तथा।। ७४.९४ ।।"
  },
  {
    "text": "सहस्रसूर्यसंकाशां त्रिनेत्रां गजगामिनीम्।\nपीनतुङ्गस्तनयुगं सितप्रेतासनस्थिताम्।। ७४.९५ ।।"
  },
  {
    "text": "स्मितप्रसन्नवदनां सर्वालंकारसंयुताम्।\nतिसृभिर्मुण्डमालाभिः शिरोवक्षः कटीषु चे।। ७४.९६ ।।"
  },
  {
    "text": "त्रिगुणां त्रिगुणीभूतैः प्रत्येकम परिभूषिताम्।\nमदिराघूर्णनयानां रक्तदन्ततच्छदद्वयाम्।। ७४.९७ ।।"
  },
  {
    "text": "चिन्तयेद् वरदां देवीमेवं त्रिपुरभैरवीम्।\nबालायास्त्रिपुरायास्तु रूपं पूर्वं प्रपूजने।। ७४.९८ ।।"
  },
  {
    "text": "उक्तः क्रमः पीठयोगे तन्त्रादि शृणु भैरव।\nपुष्पबाणांस्तु पाशं च धत्ते पौष्पं शरासनम्।। ७४.९९ ।।"
  },
  {
    "text": "पाशं च कुणपारूढा सा बाला त्रिपुरा स्मृता।\nमन्मथे त्रिपुरे देवीं विद्यहे पदमादितः।। ७४.१०० ।।"
  },
  {
    "text": "कामेश्वरीं धीमहि त्वां तन्नः क्लिन्ने प्रचोदयात्।\nएषा त्रिपुरगायत्रीत्यावाहनविशेषतः।। ७४.१०१ ।।"
  },
  {
    "text": "स्नानाद्यैः पूजयेत् सम्यग् बालामन्यां च भैरवीम्।\nअस्याः क्रमे विशेषो यो न्यासे चोत्तरकर्मणि।। ७४.१०२ ।।"
  },
  {
    "text": "तत्सर्वं सह मन्त्रैघैः शृणु वेताल भैरव।\nब्राह्मे मुहूर्ते उत्थाय चिन्तयेत् परमं गुरुम्।। ७४.१०३ ।।"
  },
  {
    "text": "ततोऽनु स्वगुरुं शुद्धं ततस्त्रिपुरभैरवीम्।\nचतुर्भुजां शुक्लवर्णां वरदाभयपुस्तकाम्।। ७४.१०४ ।।"
  },
  {
    "text": "अक्षमालां च क्रमतो धत्ते वामे च दक्षिणे।\nसुवर्णरत्नखचिते संस्थितां प्रवरासने।। ७४.१०५ ।।"
  },
  {
    "text": "सौवर्णमुत्तरीयं तु धत्ते सौवर्णकुण्ले।\nस्वगुरुं वर्णतो ध्यानात् तथैव परिचिन्यते।। ७४.१०६ ।।"
  },
  {
    "text": "भैरवीं चिन्तयित्वा तु तत उत्थाय चाचरेत्।\nमैत्रमाचमनं चैव दन्तानां शोधनं तथा।। ७४.१०७ ।।"
  },
  {
    "text": "प्रातःस्नानं ततः कुर्यात् त्रैपुरं योजयन् क्रमम्।\nसर्वत्र देवीमन्त्रेषु वैदिकेष्वपि भैरवीम्।। ७४.१०८ ।।"
  },
  {
    "text": "त्रिपुरां चिन्तयेन्नित्यं देवमन्त्रेषु च क्रमात्।\nत्रिभिस्तु त्रिपुराबीजैस्त्रिधा मज्जनमाचरेत्।। ७४.१०९ ।।"
  },
  {
    "text": "देवानामपि सर्वेषु भैरवेषु पदं सदा।\nकुर्याद् विशेषणं नित्यं नोच्चार्यं निर्विशेषणम्।। ७४.११० ।।"
  },
  {
    "text": "आपः पुनन्तु पृथिवीमुक्त्वा त्रिपुरभैरवीम्।\nकुर्यादाचमनं विप्रो द्रुपदायां तथाचरेत्।। ७४.१११ ।।"
  },
  {
    "text": "इदं विष्णुर्भैरवस्तु विचक्रम इतीरितम्।\nमृदालम्भनकृत्येषु नित्यमेवाप्युदीरयेत्।। ७४.११२ ।।"
  },
  {
    "text": "गायत्रीं त्रिपुराद्यां तु भैरवीमाह्वयेच्छिवाम्।\nमार्तण्डभैरवायेति सूर्यायार्घ्यं निवेदयेत्।। ७४.११३ ।।"
  },
  {
    "text": "उद्त्यं जातवेदसं देवं वहन्ति केतवः।\nदृशे विश्वाय सूर्यं शेषे भैरवमीरयेत्।। ७४.११४ ।।"
  },
  {
    "text": "तर्पणादौ प्रयुंजीत तृप्यतां ब्रह्मभैरवः।\nआवाहने स्वयं पितृन् भैरवानिति कीर्तयेत्।। ७४.११५ ।।"
  },
  {
    "text": "तृप्यतां भैरवीमातः पितर्भैरव तृप्यताम्।\nआदौ च त्रिपुरापूर्वं तर्पणेऽपि प्रयोजयेत्।। ७४.११६ ।।"
  },
  {
    "text": "ज्योतिष्टोमाश्वमेधादौ यत्र यं यं प्रपूजयेत्।\nतत्र भैरवरूपेण देवीमपि च भैरवीम्।। ७४.११७ ।।"
  },
  {
    "text": "मदिरापात्रमालोक्य रक्तवस्त्रां स्त्रियं तथा।\nशिरो नरस्य दृष्ट्वा तु भैरवीं चिन्तयेद् द्विजः।। ७४.११८ ।।"
  },
  {
    "text": "स्त्रियो दृष्ट्वा ह्यथैकत्र युवतीः सुमनोहराः।\nताभ्यस्त्रिपुरभैरव्याः प्रीतये वन्दनादिकम्।। ७४.११९ ।।"
  },
  {
    "text": "दद्याद् भक्त्या तु मनसा चिन्तयन्नथ भैरवीम्।\nभैरवीं प्रतिगृह्णामि भैरवोऽहं प्रतिग्रही।। ७४.१२० ।।"
  },
  {
    "text": "कन्यायां भावयेद् धीमांस्त्रिपुरायाः प्रपूजकः।\nभैरवाय ददाम्यद्य देवीं त्रिपुरभैरवीम्।। ७४.१२१ ।।"
  },
  {
    "text": "इतीरयेत् प्रदानं तु कन्यायास्त्रिपुरां ततः।\nतस्याः पूजोपकरणपात्रादि नान्यपूजने।। ७४.१२२ ।।"
  },
  {
    "text": "आसवाद्यं च सततं नोपयोज्यं कदाचन।\nसकृत् तु दापयेदन्यैर्मदिरां साधको द्विजः।। ७४.१२३ ।।"
  },
  {
    "text": "शूद्रादयस्तु सततं ददयुरासवमुत्तमम्।\nएवं तु वामभावेन यजेत् त्रिपुरभैरवीम्।। ७४.१२४ ।।"
  },
  {
    "text": "बालां तु वामदाक्षिण्यमार्गाभ्यामपि पूजयेत्।\nश्मशानभैरवीं देवीमुग्रतारां तथैव च।। ७४.१२५ ।।"
  },
  {
    "text": "उच्चिष्टभैरवीं जण्डीं तथा त्रिपुरभैरवीम्।\nएतास्तु वामभावेन पूज्या दक्षिणतां विना।। ७४.१२६ ।।"
  },
  {
    "text": "ऋषीन् देवान् पितृश्चैव मनुष्यान् भुतसञ्चयान्।\nयजेत् पंचभिर्यज्ञैर्ऋणानि परिशोधयेत्।। ७४.१२७ ।।"
  },
  {
    "text": "विधिवत् स्नानदानाभ्यां कुर्वन् यद्विधिपूजनम्।\nक्रियते सरहस्यं तु तद्दाक्षिण्यमिहोच्यते।। ७४.१२८ ।।"
  },
  {
    "text": "सर्वे च पितृदेवादौ यस्माद् भवति दक्षिणः।\nदेवी च दक्षिणा यस्मात् तस्माद् दक्षिण उच्यते।। ७४.१२९ ।।"
  },
  {
    "text": "या पुनः पूज्यमाना तु देवादीनां च पूर्वतः।\nयज्ञभागं स्वयं धत्ते सावामा तु प्रकीर्तिता।। ७४.१३० ।।"
  },
  {
    "text": "पूजकोऽपि भवेद् वामस्तत्रैव सततं सुत।\nपंचयज्ञान् न वा कुर्याद् यद् वाम्यप्रपूजने।। ७४.१३१ ।।"
  },
  {
    "text": "अन्यस्य पूजाभागं हि यतो गृह्णाति वापिका।\nयत्पूजयेद्वामभावैर्न तत् स्यादृणशोधनम्।। ७४.१३२ ।।"
  },
  {
    "text": "पितृदेवनरादीनां जायते च कदाचन।\nसोऽभ्यस्य त्रिपुरायोगं तेन योगेन संयुतः।। ७४.१३३ ।।"
  },
  {
    "text": "जायते यदि सुप्राज्ञस्तदा मोक्षमवाप्नुयात्।\nस च मोक्षश्चिरेणैव जायतेऽत्र पुनः पुनः।। ७४.१३४ ।।"
  },
  {
    "text": "ऋणाशोधनजैः पापैराक्रान्तश्चैव भैरव।\nइह लोके सुखश्वैर्ययुक्तः सर्वत्र वल्लभः।। ७४.१३५ ।।"
  },
  {
    "text": "मदनोमकान्तेन शरीरेम विराजता।\nसराष्ट्रकं च राजानं वशीकृत्य समन्ततः।। ७४.१३६ ।।"
  },
  {
    "text": "मोहयन् वनिताः सर्वाः सर्वाश्च मदविह्वलाः।\nसिंहान् व्याघ्रान् स्तरक्षूंश्च भतप्रेतपिशाचकान्।। ७४.१३७ ।।"
  },
  {
    "text": "वशीकुर्वन् विचरति वायुवेगोद्यतस्ततः।\nबालां वा त्रिपुरां देवीं मध्यां वाप्यथ भैरवीम्।। ७४.१३८ ।।"
  },
  {
    "text": "यो यजेत् परया भक्त्या यश्च बाणोपमाकृतिः।\nकामेश्वरीं तु माकाक्यां पूजयेत् तु यथेच्छया।। ७४.१३९ ।।"
  },
  {
    "text": "दाक्षिण्याद् वामभावाद् वा सर्वथा सिद्धिमाप्नुयात्।\nमहामायां शारदां च शैलपुत्रीं तथैव च।। ७४.१४० ।।"
  },
  {
    "text": "यथा यथा प्रकारेम दाक्षिण्यादेव पूजयेत्।\nयो दाक्षिण्यं विना भावं महामायां समर्चति।। ७४.१४१ ।।"
  },
  {
    "text": "स पापः स्वर्गलोकेभ्यश्च्युतो भवति रोगधृक्।\nअन्यास्तु शिवदूत्याद्या देव्यो याः पूर्वमीरिताः।। ७४.१४२ ।।"
  },
  {
    "text": "तास्तु वां पान्तु दाक्षिण्यात् पूजितव्यास्तु साधकैः।\nकिन्तु यः पजको वामः सोऽन्यासां परिवर्जितः।। ७४.१४३ ।।"
  },
  {
    "text": "सर्वासां पूजकः स्यात् तु दक्षिणस्तेन उत्तमः।\nअथ त्रिपुरभैरव्या न्यासं च शृणु भैरव।। ७४.१४४ ।।"
  },
  {
    "text": "येन वै न्यासमात्रेण देववज्जायते नरः।\nभैरवीतन्त्रमन्त्रस्य ऋषिर्दक्षिम उच्यते।। ७४.१४५ ।।"
  },
  {
    "text": "छन्दः पंक्तिः समाख्याता देवी त्रिपुरभैरवी।\nकामार्थयोः साधने च विनियोगः प्रकीर्तितः।। ७४.१४६ ।।"
  },
  {
    "text": "हकारं विन्यसेन्नाभौ सकारं वस्तितो न्यसेत्।\nवकारं शेफे विन्यस्य एकारं च गुदे तथा।। ७४.१४७ ।।"
  },
  {
    "text": "पुनरूर्वोस्तथैवाद्यं जानुयुग्मे द्वितीयकम्।\nतृतीयं जङ्घयोर्न्यस्य चतुर्थ पादयोर्न्यसेत्।। ७४.१४८ ।।"
  },
  {
    "text": "त्रिवुधं विन्यसेद् देवं नाभ्यादेः पादसङ्गतम्।\nद्वितीयस्य तु बीजस्य आद्यं तृतीयं ह्यद्येव विन्यसेत्।। ७४.१४९ ।।"
  },
  {
    "text": "वामे स्तने द्वीतीयं तु तृतीयं दक्षिम स्तने।\nचतुर्थमुदरे न्यस्य पंचमं पार्श्वयोर्न्यसेत्।। ७४.१५० ।।"
  },
  {
    "text": "षष्ठं नाभौ परिन्यस्य न्यसेच्चापि त्रिधा त्रिधा।\nतृतीयस्य तु बीजस्य मूर्ध्नि चाद्यं तु विन्यसेत्।। ७४.१५१ ।।"
  },
  {
    "text": "द्वितीयं न्यस्य केशान्ते तृतीयं वदने न्यसेत्।\nचतुर्थं हृदये न्यस्य यथा स्यात् तु त्रिधा त्रिधा।। ७४.१५२ ।।"
  },
  {
    "text": "आद्याद्यं दक्षिणाङ्गुष्ठे द्वितीयं तर्जनीं पुनः।\nतृतीयं च मध्यमायामनामायां चतुर्थकम्।। ७४.१५३ ।।"
  },
  {
    "text": "द्वितीयाद्यं कनिष्ठायां वामाङ्गुष्ठे द्वितीयकम्।\nतृतीयं वामतर्जन्यां चतुर्थं मध्यमातनौ।। ७४.१५४ ।।"
  },
  {
    "text": "आनामायां पंचमं तु षष्ठं शेषे तु विन्यसेत्।\nएवं त्रिधा तु विन्यस्य द्वितीयमथ बीजकम्।। ७४.१५५ ।।"
  },
  {
    "text": "उभयोर्हस्तयोः कृत्वा अङ्गुष्ठाद्यं युगं युगम्।\nतृतीयं बीजवर्णांस्तु विन्यसेत् क्रमतो बुधः।। ७४.१५६ ।।"
  },
  {
    "text": "पिण्डितं सर्वबीजं तु विन्यसेत् तु कनिष्ठयोः।\nआद्य तु तलयोर्न्यस्य पृष्ठयोश्च द्वितीयकम्।। ७४.१५७ ।।"
  },
  {
    "text": "तालत्रयं ततो दत्त्वा तृतीयेन तु वेष्टनम्।\nकर्णयोश्चिबुके गण्डे मुखे दृङ्नासयोस्तथा।। ७४.१५८ ।।"
  },
  {
    "text": "स्कन्धयोश्च कफोणौ च जठरे शिश्नमूर्धनि।\nपादयोः पार्श्वयोश्चैव हृदये स्तनयुग्मके।। ७४.१५९ ।।"
  },
  {
    "text": "कण्ठदेशे च न्यस्तव्या मन्त्रवर्णक्रमात् पुनः।\nलिङ्गे रत्यै नम इति वाग्भवाद्येन विन्यसेत्।। ७४.१६० ।।"
  },
  {
    "text": "ॐ क्लीं प्रीत्यै नम इति हृदये विन्यसेत् ततः।\nमनोभवायेति ततो भ्रुवोर्मध्ये तृतीयकम्।। ७४.१६१ ।।"
  },
  {
    "text": "विन्यसेत् त्रिपुराबीजं सद्यो देवत्वसिद्धये।\nॐ ईं ईशानरूपाय ततो मनोभवाय वै।। ७४.१६२ ।।"
  },
  {
    "text": "नम इत्यन्ततः प्रोक्तो मूर्ध्नीशानं न्यसेत् पुनः।\nवक्त्रे तत्पुरुषं चापि बीजेन मकरध्वजम्।। ७४.१६३ ।।"
  },
  {
    "text": "हृदये घोरकन्दर्पमाद्यबीजेन वै न्यसेत्।\nशिश्ने वा वामदेवं तु मन्मथं चापि विन्यसेत्।। ७४.१६४ ।।"
  },
  {
    "text": "सद्योजातं पादद्वये कामदेवं च विन्यसेत्।\nॐकारं च हकारं च रेफमेकत्र सन्धितम्।। ७४.१६५ ।।"
  },
  {
    "text": "प्रान्तस्वरं वाग्भवाद्यं स्वरैर्ह्रस्वैस्तु पञ्चभिः।\nएभिस्तु पञ्चभिर्मन्त्रैरीशनादीनि विन्यसेत्।। ७४.१६६ ।।"
  },
  {
    "text": "वक्त्राणि पूर्वमुक्तानि स्वमुखोर्ध्वे तु पूर्वतः।\nदक्षिणोत्तरयोः पश्चात् पश्चिमे चापि विन्यसेत्।। ७४.१६७ ।।"
  },
  {
    "text": "हृदयादिषडङ्गानि दीर्घैराद्यस्वरैः पुनः।\nन्यसेत् ततः प्ञबाणान् मूर्धादिष्वथ विन्यसेत्।। ७४.१६८ ।।"
  },
  {
    "text": "ॐ ह्रीं क्लीं सौं द्रावणाय न्यसेन्यमूर्ध्नि ततः पुनः।\nॐ ह्रीं क्षोभणबाणाय पद्भ्यां नम इतीरयेत्।। ७४.१६९ ।।"
  },
  {
    "text": "ॐ क्लीं क्लीं ह्रीं समाप्यन्तु षट्कारान्तार्धचन्द्रकैः।\nवक्त्रेवशीकृतं लिङ्गे सम्मोहनमथो न्यसेत्।। ७४.१७० ।।"
  },
  {
    "text": "आकर्षणं तथा बाणं हृदि मन्त्रैः क्रमान्न्यसेत्।\nवाग्भवाद्यन्तकारान्तो वषट्कारसमन्वितः।। ७४.१७१ ।।"
  },
  {
    "text": "त्रिःशेषस्वर एवात्र चन्द्रार्धो बिन्दुसंयुतः।\nएभिस्तु पञ्चभिर्मन्त्रैरष्टशक्तीः क्रमादिमाः।। ७४.१७२ ।।"
  },
  {
    "text": "एतेषु चाष्टस्थानेषु विन्यसेन्मन्त्रवित् पुनः।\nसुभगां च भगां देवीं तृतीयां भगरूपिणीम्।। ७४.१७३ ।।"
  },
  {
    "text": "भगमालां चतुर्थीं तु अनङ्गकुसुमां ततः।\nअनङ्गमेखलां पश्चादनङ्गमदनां तथा।। ७४.१७४ ।।"
  },
  {
    "text": "अष्टमीं च तथा देवीं मदविभ्रममन्थराम्।\nरूपतो ध्यानतश्चैता यथा त्रिपुरभैरवी।। ७४.१७५ ।।"
  },
  {
    "text": "ललाटभ्रूमध्यभागमुखर्णान्तकण्ठके।\nहृन्नाभिलिंगेष्वेवात्र न्यस्तव्या अष्टशक्तयः।। ७४.१७६ ।।"
  },
  {
    "text": "शिरोललाटभ्रूयुग्मकर्णनेत्रद्वयेषु च।\nगण्डयोरथ नासायां दन्तवीथ्यां मुखे तथा।। ७४.१७७ ।।"
  },
  {
    "text": "चतुर्दशपदेष्वेषु न्यसेच्चतुर्दशस्वरान्।\nचिबुके त्वथ ग्रीवायां कण्ठेदेशे तु पार्श्वयोः।। ७४.१७८ ।।"
  },
  {
    "text": "स्तनयोः कक्षयोश्चापि कफोण्योर्हस्तयोस्तथा।\nतत् पृष्ठयोस्तथा नाभौ लिङ्गे चोरुद्वये तथा।। ७४.१७९ ।।"
  },
  {
    "text": "अष्ठीवतोर्जङ्घयोस्तु स्फिचोस्तु पदमूलयोः।\nचरणाङ्गुष्ठयोः कादिमात्रान् वर्णास्तु विन्यसेत्।। ७४.१८० ।।"
  },
  {
    "text": "मेखलायां कण्ठदेश बाहुभूषणभागतः।\nहारे स्रजि कुण्डले च केशबन्धे तथैव च।। ७४.१८१ ।।"
  },
  {
    "text": "चूडामणौ च न्यस्तव्या यकाराद्याः क्रमात्पुनः।\nमन्त्राक्षराणि त्रीण्येव सन्धितानि पुनस्तथा।। ७४.१८२ ।।"
  },
  {
    "text": "प्रातिलोम्येन विन्यस्य मन्त्रैमूर्ध्नि त्रिधा त्रिधा।\nअमृतां योगिनीं विश्वयोगिनीं चाक्षरक्रमात्।। ७४.१८३ ।।"
  },
  {
    "text": "ततो बीजत्र्यक्षराणि मूर्ध्नि बाहौ तथा हृदि।\nविन्यस्य पूर्ववत् पूजामारभेन्मन्त्रविद् बुधः।। ७४.१८४ ।।"
  },
  {
    "text": "पूर्ववत् पूजयेद् देवीं पीठदेवविवर्जिताम्।\nविशेषतो ह्यष्टशक्ती, क्रमात् तु सुवभगादिकाः।। ७४.१८५ ।।"
  },
  {
    "text": "मण्डलस्याष्टदिग्भागे पूर्वादौ परिचिन्तयेत्।\nत्रिकोणाग्रेऽमृताद्यास्तु सम्पूज्यास्तु त्रिनोनयः।। ७४.१८६ ।।"
  },
  {
    "text": "मध्येऽष्टभूषणान्येव पूजयेत् तु ततः पुनः।\nईशानादीनि वक्त्राणि मम भैरव मध्यतः।। ७४.१८७ ।।"
  },
  {
    "text": "पूजयेत् तु तथा तत्र मनोभवमुखानपि।\nअन्यच्च पूजने तत्र क्रमः पूर्वोदितश्च यः।। ७४.१८८ ।।"
  },
  {
    "text": "स एव सततं ग्राह्यः त्रिपुरापरिपूजने।\nनिर्माल्यधारिणी देवी चैतस्याः शुणु भैरवी।। ७४.१८९ ।।"
  },
  {
    "text": "विसर्जनं चोत्तरस्यां त्यक्त्वा निर्माल्यमाचरेत्।\nत्रिमूर्ति पूजयेत् तां तु देवीं त्रिपुरभैरवीम्।। ७४.१९० ।।"
  },
  {
    "text": "न जपेत् त्रिंशता न्यूनं साधकस्तु कदाचन।\nअङ्गुष्ठमध्यमानामाङ्गुलीभिस्तसृभिः पुनः।\nसदा पुष्पादिकं दद्यान्मालां तु त्रिगुणां चरेत्।। ७४.१९१ ।।"
  },
  {
    "text": "चर्मासनमधिष्ठाय पश्चात् कृत्वा पदद्वयम्।। ७४.१९२ ।।"
  },
  {
    "text": "पूजयेन्निर्जने देशे साधकोऽनन्यमानसः।\nआसादयेत् तु पुष्पादि नैबेद्यादि च यद् भवेत्।"
  },
  {
    "text": "तद् वामहस्तमुख्येन सततं साधको बुधः।। ७४.१९३ ।।\nत्रिच्छिद्रा त्रिपुरा प्रोक्ता न सम्यक्पूजिता यदि।। ७४.१९४ ।।"
  },
  {
    "text": "शरीरे निन्दितो व्याधिर्जायतेऽवश्यमेव हि।\nअवश्याः पुत्रदाराश्च भृत्याद्याश्च भवन्ति हि।। ७४.१९५ ।।"
  },
  {
    "text": "अस्त्राघातो भवेत् स्वस्य प्राणत्यागो न संशयः।\nत्रिच्छिद्रदायिनी चैवमन्यथा पूजिता यदि।। ७४.१९६ ।।"
  },
  {
    "text": "इतः प्रकारां सततं सम्यग् वेताल भैरव।\nएषा च त्रिपुरादेवी याश्चान्याः पूर्वभाषिताः।। ७४.१९७ ।।"
  },
  {
    "text": "सर्वास्तु माया भैरव्या योगनिद्रा जगत्प्रसूः।\nतस्याः प्रपंचरूपैस्तु बहुभिः सैव क्रीडति।। ७४.१९८ ।।"
  },
  {
    "text": "महामाया मूलभूता ततस्तु शारदा पुरा।\nउमा ततः शैलपुत्री मत्प्रियायास्ततस्त्विमाः।। ७४.१९९ ।।"
  },
  {
    "text": "उग्रचण्डा प्रचण्डाद्यास्त्रिषुराद्यास्तथैव च।\nतासां चापि सदैवाहं महाभैरवरूपधृक्।। ७४.२०० ।।"
  },
  {
    "text": "नायकः सुतरां ताभिर्नित्यं नित्यं वसेद् बुधः।\nमम भैरवरूपस्य मन्त्रः पूर्वं मयोदितः।। ७४.२०१ ।।"
  },
  {
    "text": "रूपं चोक्तं पूजनेषु त्रिपुरायाः क्रमः स्मृतः।\nमहाभैरवं विद्महे कालरुद्राय धीमहि।। ७४.२०२ ।।"
  },
  {
    "text": "तन्नः कामो भैरवस्तु क्लेदिन् नित्यं प्रचोदयात्।\nएषा भैरवरूपस्य गायत्री मे प्रतिष्ठिता।। ७४.२०३ ।।"
  },
  {
    "text": "यथेष्ठमांसमद्यादि भोजनार्थं मया धृतः।\nमहाभैरवकायोऽयं तथा स्त्रीरतिसङ्गमे।। ७४.२०४ ।।"
  },
  {
    "text": "अयं तु वाम्यभावेन पूज्यो मद्यादिभिः सदा।\nवामः कायो ब्रह्मणोऽपि मांसमद्यादिभुक्तये।। ७४.२०५ ।।"
  },
  {
    "text": "कृतो महामोहनामा चार्वाकादिप्रवर्तकः।\nविष्णोर्वामात्मिका मूर्तिर्नरसिंहाह्वया भवेत्।। ७४.२०६ ।।"
  },
  {
    "text": "सा तु दाक्षिण्यवामाभ्यां पूजनीया सदा बुधैः।\nतथैव बालगोपालमूर्तिर्जरायुवेष्टिता।। ७४.२०७ ।।"
  },
  {
    "text": "मद्यमांसाशनो भोगी लोलुपः स्त्रीषु सर्वदा।\nवह्व्यस्तु चण्डिकादेव्याः वामिका मूर्तयः स्मृताः।। ७४.२०८ ।।"
  },
  {
    "text": "लक्ष्म्यास्तु वामिकामूर्तिरुक्ता दहनभैरवी।\nयाग्निदाहं पुरग्राममन्दिरेष्वकरोदियम्।\nअपूजिता महालक्ष्मीर्देहल्यां तां तु पूजयेत्।। ७४.२०९ ।।"
  },
  {
    "text": "वाग्भैरवी सरस्वत्या वामिकामूर्तिरीरिता।। ७४.२१० ।।"
  },
  {
    "text": "तस्या मन्त्रं पुरा प्रोक्तं शुक्लवर्णा तु सा स्मृता।\nमध्यायास्त्रिपुरायास्तु रूपं ध्यानमिहोच्यते।। ७४.२११ ।।"
  },
  {
    "text": "पूजाक्रमस्तथैवोक्तः सर्वत्रैव तु भैरव।\nमार्तण्डभैरवो नाम मूर्तिः सूर्यस्य कीर्तिता।। ७४.२१२ ।।"
  },
  {
    "text": "गणेशस्याग्निवेतालः कथितो वामनामकः।\nएते वाम्येन भावेन पूजनीया विशेषतः।। ७४.२१३ ।।"
  },
  {
    "text": "त्रिधाद्यस्तु यथापूर्वं नमयैर्रलवैस्तथा।\nवान्तैर्द्विरेफैः सर्वत्र यथा कृत्वा तथा तथा।। ७४.२१४ ।।"
  },
  {
    "text": "अनुस्वारविसर्गाभ्यां प्राक्शेषौ परिकीर्तितौ।\nमध्ये तु केवलाः पूर्वं सानुस्वारविसृष्टिभिः।। ७४.२१५ ।।"
  },
  {
    "text": "पश्चाद् द्वित्रिक्रमाद् यस्तु वर्णैरेकेन चैव हि।\nव्यस्तैः समस्तैरपि च दकारादिषु संयुतैः।। ७४.२१६ ।।"
  },
  {
    "text": "आद्यायास्त्रिपुरायास्तु मन्त्रवद् योजितैस्तथा।\nतथा त्रिपुरभैरव्या मन्त्रवच्चाक्षरैरपि।। ७४.२१७ ।।"
  },
  {
    "text": "त्रिश्चतुर्दशभिः कृत्वा डादींस्त्रींस्तु विशारयेत्।\nद्वितीयं द्विगुणं कृत्वा शेषेऽत्रादौ च योजयेत्।। ७४.२१८ ।।"
  },
  {
    "text": "विंशतिस्तु सहस्राणि शेषे चापि त्रयोदश।\nआद्यमाद्यं ततः प्रोक्तं वाग्भवाद्यं तृतीयकम्।। ७४.२१९ ।।"
  },
  {
    "text": "एवं च परमप्येतन्मन्त्राणां च चतुष्टयम्।\nएतज्ज्ञात्वा नरः कामानखिलान् प्राप्य सङ्गतः।। ७४.२२० ।।"
  },
  {
    "text": "मृते देवीपुरं याति क्रमादेव तु भैरव।\nयः सकृत् तु जपेदेतत् सकलं मन्त्रसञ्चयम्।। ७४.२२१ ।।"
  },
  {
    "text": "प्रथमं कामतो न्यस्य साधकस्तु त्रिभिर्दिनैः।\nचिन्तयन्मनसा देवीं सम्यक् त्रिपुरभैरवीम्।। ७४.२२२ ।।"
  },
  {
    "text": "स कामानखिलान् प्राप्य स्वरूपे मदनोपमः।\nधार्मिको नृपतिर्भूयाद् ब्राह्मणो द्विजराड् भवेत्।। ७४.२२३ ।।"
  },
  {
    "text": "अवाधितशरीरस्तु पिशाचाद्यैः सदैव हि।\nनीरोगश्च चिरायुश्च वलवानपि जायते।। ७४.२२४ ।।"
  },
  {
    "text": "एवं त्रिपुरभैरव्या मया प्रोक्तस्त्वयं क्रमः।\nवैष्णव्यास्तु महादेव्याः सहस्रामि तु षोडश।। ७४.२२५ ।।"
  },
  {
    "text": "शृणु भैरव मन्त्राणि शिवैकाग्रमनाः पुनः।\nअष्टोत्तरसहस्रं तु चतुःषष्टिस्तथा त्रयः।। ७४.२२६ ।।"
  },
  {
    "text": "मन्त्राः प्रोक्ता महादेव्या मूर्तिभेदेन ताः पुनः।\nअनुस्वारविसर्गाभ्यां द्विगुणास्ते पुनः समाः।। ७४.२२७ ।।"
  },
  {
    "text": "कादिव्यञ्जनसंयोगादूर्ध्वाधो व्यस्तभावतः।\nद्वाभ्यां त्रिभिश्च सततमुद्धरेन्मन्त्रवित् पुनः।। ७४.२२८ ।।"
  },
  {
    "text": "अष्टावष्टौ ततः कृत्वा समस्तव्यस्तसंयुतैः।\nविस्वरैः सस्वरैश्चापि सानुस्वारविसर्गकैः।। ७४.२२९ ।।"
  },
  {
    "text": "केवलैरपि तत्रैव द्वियस्तैरन्तरैस्तथा।\nएवमष्टोत्तरं यावत् संयोगयोगभावतः।। ७४.२३० ।।"
  },
  {
    "text": "देव्यास्तु षट्सहस्राणि सहस्राणि तथा दश।\nमन्त्रास्तु संख्यया ख्याताः क्रमाद् वेताल भैरव।। ७४.२३१ ।।"
  },
  {
    "text": "समस्तव्यस्तरूपेम वैष्णव्या ये मयोदिताः।\nताञ् ज्ञात्वा मानवो याति ममैव सदनं प्रति।। ७४.२३२ ।।"
  },
  {
    "text": "अष्टम्यां च नवम्यां च सहस्राणि तु षोडश।\nयो जपेन्मन्त्रबीजानि सकृदेव तु भैरव।। ७४.२३३ ।।"
  },
  {
    "text": "ध्यायंस्तु वैष्णवीं मूर्तिं तदेकाग्रमनाः शृणु।\nनरराजो भवेद् भूमौ पण्डितश्चातिहर्षितः।\nचिरायुः सुखभोघी स्यादुद्रिक्तो बलवाहनैः।। ७४.२३४ ।।"
  },
  {
    "text": "तान्येव चाष्टधा जप्त्वा सार्वभौमो नृपो भवेत्।\nगणाध्यक्षो मृते स स्यात् ततो मुक्तिमवाप्नुयात्।। ७४.२३५ ।।"
  },
  {
    "text": "इति सकलगुणौघैरस्तदोषस्तु नित्यं भवति कलुषहन्ता श्रीविवृद्ध्यै सुमन्त्रः।\nसततमखिलवेत्ता यो भवेदेतयोस्तु स च भवति जितारी रोगशोकप्रमुक्तः।। ७४.२३६ ।।"
  },
  {
    "text": "।। इति श्रीकालिकापुराणे त्रिपुरभैरवीबालात्रिधाकल्पे चतुःसप्ततितमोऽध्यायः ।। ७४ ।।"
  }
]
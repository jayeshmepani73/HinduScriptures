[
  {
    "text": "कालिकापुराणम् तृतीयोऽध्यायः रतिउत्पत्तिवर्णनम्\nअथ कालिका पुराण अध्याय ३     \n॥ मार्कण्डेय उवाच ।।\nततः कोपसमाविष्टः पद्मयोनिर्जगत्पतिः । \nप्रजज्वालातिबलवद्दिधक्षुरिवं पावकः ।। १ ।।\nउवाच चेश्वरं कामो भवतः पुरतो यतः ।\nपुष्पेषुभिर्मामभजत् तत्फलस्याप्नुयाद्धर ॥२॥\nतव नेत्राग्निनिर्दग्धः कन्दर्पो दर्पमोहितः ।\nभविष्यति महादेव कृत्वा कर्मातिदुष्करम् ।।३॥ \nइति वेधाः स्वयं कामं शशाप द्विजसत्तमाः । \nसमक्षं व्योमकेशस्य मुनीनाञ्च यतात्मनाम् ।।४।।\nअथ भीतो रतिपतिस्तत्क्षणात् त्यक्तमार्गणः ।\nप्रादुर्बभूव प्रत्यक्षं शापं श्रुत्वातिदारुणम् ॥५॥\nउवाच चेदं ब्रह्माणं सदक्षं समरीचिकम् । \nतथ्यञ्च गद्गदं भीत्या भीतिर्हि गुणहानिकृत् ।। ६ ।। \n।। मन्मथ उवाच ।।\nब्रह्मन् किमर्थं भवता शप्तोऽहमतिदारुणम् । \nअनागस्तव लोकेश न्यायमार्गानुसारिणा ।।७।। \nत्वयैवोक्तन्तु तत् कर्म यत्तु कुर्यामहं विभो । \nतत्र योग्यो न शापो मे यतो नान्यन्मयाकृतम् ।।८।। \nअहं विष्णुस्तथा शम्भुः सर्वे त्वच्छरगोचराः । \nइति यद्भवताप्रोक्तं तन्मयापि परीक्षितम् ।।९।।\nनापराधो ममास्त्यत्र ब्रह्मन् मयि निरागसि ।\nदारुणं शमयस्वैनं शापं मम जगत्पते ।। १० ।।\n।। मार्कण्डेय उवाच ।।\nइति तस्य वचः श्रुत्वा विधाता जगतां पतिः ।\nप्रत्युवाच यतात्मानं मदनं सदयं द्रुतः ।। ११ ।।\n।। ब्रह्मोवाच ।। \nआत्मजा मम सन्ध्येयं यस्मादेतत्सकामतः ।\nलक्ष्यीकृतोऽहं भवता ततः शापो मया कृतः ।। १२ ।।\nअधुना शान्तरोषोऽहं त्वां वदामि मनोभव ।\nभवतः शापशमनं भविष्यति यथा तथा ।।१३।।\nत्वं भस्मभूतो मदन भर्गलोचनवह्निना । \nतस्यैवानुग्रहात् पश्चाच्छरीरं समवाप्स्यसि ।।१४।। \nयदा हरो महादेवः कुर्याद्दारपरिग्रहम् । \nतदा स एव भवतः शरीरं प्रापयिष्यति ।। १५ ।।\n।। मार्कण्डेय उवाच ।।\nएवमुक्तवाथ मदनं ब्रह्मा लोकपितामहः ।\nअन्तर्दधे मुनीन्द्राणां मानसानाञ्च पश्यताम् ।।१६ ॥\nतस्मिन्नन्तर्हिते शम्भुः सर्वेषाञ्च विधातरि ।\nयथेष्टदेशं गतवान् ब्रह्मा मारुतरंहसा ।। १७ ।।\nवेधस्यन्तर्हिते तस्मिन् शम्भौ निजास्पदे गतः ।\nदक्षः प्राहाथ कन्दर्पं पत्नीं तस्य निदर्शयन् ।।१८।।\n।। दक्ष उवाच ॥\nमद्देहजेयं कन्दर्प मद्रूप गुणसंयुता ।\nएनां गृह्णीष्व भार्यार्थे भवतः सदृशीं गुणैः ।। १९ ।।\nएषा तव महातेजाः सर्वदा सहचारिणी ।\nभविष्यति यथाकामं धर्मतो वशवर्तिनी ॥२०॥\n।। मार्कण्डेय उवाच ।।\nइत्युक्त्वा प्रददौ दक्षः देहस्वेदम्बुसम्भवाम् । \nकन्दर्पायाप्रतः कृत्वा नाम कृत्वा रतीति ताम् ।। २१ । ।\nतां वीक्ष्य मदनो वामां रत्याख्यां सुमनोहराम् । \nआत्माशुगेन विद्धोऽसौ मुमोह रतिरञ्जितः ।।२२।। \nक्षणप्रभावदेकान्तगौरी मृगदृशी सदा ।\nलोलापांग्यथ तस्यैव मृगीव सदृशी वभौ ।। २३ ।। \nतस्या भ्रूयुगलं वीक्ष्य संशयं मदनोऽकरोत् ।\nउन्मादकृन्मे कोदण्डं किं वा अस्यां निवेशितम् ।। २४ ।। \nकटाक्षाणामाशुगतिं दृष्ट्वा तस्या द्विजोत्तमाः ।\nआशुगत्वं निजात्राणां श्रद्दधे न च चारुताम् ।।२५।। \nतस्याः स्वभावसुरभि धीरं श्वासानिलं तथा ।\nआघ्राय मदनः श्रद्धां त्यक्तवान् मलयानिले ।। २६ ।। \nपूर्णेन्दुसदृशं वक्त्रं दृष्ट्वा भ्रूलक्ष्मलक्षितम् ।\nन निश्चिकाय मदनो भेदत्वन्मुखचन्द्रयोः ।। २७ ।। \nसुवर्णपद्मकलिकातुल्यं तस्याः कुचद्वयम् ।\nरेजे चुचुकयुग्मेन भ्रमरेणैव सेवितम् ।। २८ ।।\nदृढपीनोन्नतघन स्तनमध्याद्विलम्बिनीम् ।\nआनाभितो रोमराजिं तन्वीं चार्वायतां शुभाम् ।।२९।। \nज्यां पुष्पधनुषः कामः षट्पदावलिसम्भृताम् । \nविसस्मार च यस्मात्तां विगृह्यैनां निरीक्षते ॥३०॥ \nगम्भीरनाभिरन्ध्रान्तश्चतुष्पार्श्वत्वगावृताम् ।\nआननाब्जे क्षणद्वन्द्वमारक्तकमलं यथा ।। ३१ ।।\nक्षीणामध्येन वपुषा निसर्गाष्टपदप्रभा ।\nरत्नवेदीव ददृशे कामेन द्विजसत्तमाः ।। ३२ ।।\nरम्भास्तम्भायतं स्निग्धं तदुरुयुगलं मृदु ।\nनिजशक्तिसमं कामो वीक्षाञ्चक्रे मनोहरम् ॥३३॥\nआरक्तपाणिपादाग्रप्रान्तभागं पदद्वयम् ।\nअनुरागम मे स्थितं तस्यां मनोभवः ।। ३४ ।।\nतस्याः करयुगं रक्तनखरैः किंशुकोपमैः ।\nवृत्ताभिरङ्गुलिभिश्च सूक्ष्माग्रभिर्मनोहरैः ।। ३५।।\nइति दृष्ट्वा स्मरो मेने ममास्त्रैर्द्विगुणीकृतैः । \nमां मोहयितुमुद्युक्ता किमेषा द्विजसत्तमाः ।। ३६ ।।\nतद्वाहुयुगलं कान्तं मृणालयुगलायतम् । \nमृदुस्त्रिग्धं रराजातिकान्ति - तोयप्रवाहवत् ।। ३७ ।।\nनीलनीरदसङ्काशः केशपाशो मनोहरः ।\nचमरीबालभारवद्विभातिस्म स्मरप्रियः ॥३८॥\nतां वीक्ष्य मदनो देवीं रतिमतिमनोहराम् ।\nकान्तितोयौघसम्पूर्णां कुचवक्त्राब्जकुड्मलाम् ।। ३९ ।।\nवक्त्रपद्मां चारुवाहु मृणालीशकलान्विताम् ।\nभ्रूयुग्मविभ्रमद्वात तनूर्मिपरिराजिताम् ॥४०॥\nअपूर्णकचवक्त्रौघ नेत्रनीलोत्पलान्विताम् ।\nतनुलोमानिशैवालां मनोद्रुमविशातिनीम् ।।४१।।\nनिम्ननाभिहृदां दक्षप्रालेयाद्रिसमुद्भवाम् ।\nगङ्गामिव महादेवो जग्राहोत्फुल्ललोचनः ।।४२।।\nउवाच च तदा दक्षं कामो मोदभरान्वितः । \nविस्मृत्य शापञ्च तदा विधिदत्तं सुदारुणम् ।।४३।। \n।। मदन उवाच ।। \nअनया सहचारिण्या सम्यक्सुन्दररूपया ।\nसमर्थो मोहितुं शम्भुं किमन्यैर्जन्तुभिर्विभो ।। ४४ ।। \nयत्र यत्र मया लक्ष्यं क्रियते धनुषोऽनघ ।\nतत्रानयापि चेष्टव्यं मायया परमाह्वया ॥४५ ।।\nयदा देवालयं यामि पृथिवीं वा रसातलम् । \nतदैषाप्यस्तु सध्रीची सर्वदा चारुहसिनी ॥४६ ।।\nयथा पद्मालया विष्णोर्जलदानां यथा तडित् ।\nतथा ममैषा भविता प्रजाध्यक्षसहायिनी ।। ४७ ।।\n।। मार्कण्डेय उवाच ।।\nइत्युक्त्वा मदनो देवीं रतिं जग्राह सोत्सुकः ।\nसागरादुत्थितां लक्ष्मीं हृषीकेश इवोत्तमाम् ।।४८।। \nरराज स तया सार्द्धं भिन्नपीतप्रभः स्मरः । \nजीमूत इव सन्ध्यायां सौदामिन्या मनोज्ञया ।। ४९ ।।\nइति रतिपतिरुच्चैर्मोदयुक्तो रतिं तां\nहृदि परिजगृहे यां योगदर्शीव विद्याम् ।\nरतिरपि पतिमग्रयं प्राप्य तोषञ्च लेभे\nहरिमिव कमलोत्था पूर्णचन्द्रोपमास्या ।। ५० ।।\n॥ श्रीकालिकापुराणे रत्युत्पत्तिवर्णनं नामतृतीयोऽध्यायः ॥ ३ ॥"
  }
]
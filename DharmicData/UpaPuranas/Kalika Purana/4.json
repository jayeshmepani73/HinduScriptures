[
  {
    "text": "कालिकापुराणम् चतुर्थोऽध्यायः वसन्तोत्पत्तिः\nअथ कालिका पुराण अध्याय ४     \n।। मार्कण्डेय उवाच ।। \nततः प्रभृति धातापि यदैवान्तर्हितः पुरा ।\nचिन्तयामास सततं शम्भुवाक्यविनिंदितः ।। १ ।। \nकान्ताभिलाषमात्रं मे दृष्ट्वा शम्भुरगर्हयत् ।\nमुनीनां पुरतः कस्मात् स दारान् संग्रहीष्यति ।।२।। \nका वा भवित्री तंज्जाया का च तन्मनसि स्थिता ।\nयोगमार्गमवज्ञाप्य तस्य मोहं करिष्यति ।।३।। \nमन्मथोऽपि समर्थो नो भविष्यत्यस्य मोहने ।\nनितान्तयोगी वामानां नामापि सहते न सः ॥४॥\nअगृहीतेषु दारेषु हरेषु कथमादितः । \nमध्येऽन्ते च भवेत् सृष्टिस्तद्वधो न न्यकारितः ॥५॥ \nकेचिद्भविष्यन्ति भुवि मया बध्या महाबलाः । \nकेचिद्विष्णोबाधनीयाः केचिच्छम्भोरुपायतः ॥ ६ ॥\nसंसारविमुखे शम्भौ तद्विकारविरागिणो । \nअस्मादृते न कर्मान्यत् करिष्यति न संशयः ।।७।। \nचिन्तयिन्निति लोकेशो ब्रह्मा लोकपितामहः ।\nपुनर्द्ददर्श भूमिस्थान् दक्षादीन् वियति स्थितः ।।८।। \nरतिद्वितीयं मदनं मोदयुक्तं निरीक्ष्य च ।\nपुनस्तत्र गतःप्राह सान्त्वयन् पुष्पसायकम् ।।९।।\n।। ब्रह्मोवाच ।। \nअनया सहचारिण्या शोभसे त्वं मनोभव ।\nएषा च भवता पत्या युक्ता संशोभते भृशम् ।।१०।। \nयथा श्रिया हृषीकेशो यथा तेन हरिप्रिया ।\nक्षणदा विधुना युक्ता तया युक्तो यथा विधुः ।।११।। \nतथैव युवयोः शोभा दाम्पत्यञ्च पुरस्कृतम् । \nअतस्त्वं जगतः केतुर्विश्वकेतुर्भविष्यसि ।।१२।। \nजगद्धिताय वत्स त्वं मोहयस्व पिनाकिनम् ।\nयथा सुखमनाः शम्भुः कुर्य्याद्दारपरिग्रहम् ।।१३।।\nविजनेऽस्मिन् वनोद्देशे पर्वतेषु सरित्सु च ।\nयत्र यत्र प्रयातीशस्तत्रतत्रानयासह ।। १४ ।।\nमोहयस्व यतात्मानं वनिताविमुखं हरम् ।\nत्वदृते विद्यते नान्यः कश्चिदस्य विमोहकः ।। १५ ।।\nभूते हरे सानुरागे भवतोऽपि मनोभव । \nशापोपशान्तिर्भविता तस्मादात्महितं कुरु ।।१६।।\nसानुरागो वरारोहां यदीच्छति मनोभव ।\nतदा तवोपभोगाय स त्वां सम्भावयिष्यति ।।१७।।\nतस्माज्जगद्धिताय त्वं यतस्व हरमोहने । \nविश्वस्य भव केतुस्त्वं मोहयित्वा महेश्वरम् ।। १८ ।।\n।। मार्कण्डेय उवाच ।। \nइति श्रुत्वा वचस्तस्य ब्रह्मणः परमात्मनः ।\nउवाच मन्मथस्तथ्यं ब्रह्माणं जगतो हितम् ।। १९ ।।\n।। मन्मथ उवाच ।।\nकरिष्येऽहं तव विभो वचनाच्छम्भुमोहनम् । \nकिन्तु योषिन्महास्त्रं मे तत्र कान्तां प्रभो सृज ।। २० ।।\nमया सम्मोहिते शम्भौ यया तस्यानुमोहनम् । \nकार्यं मनोरमां रामां तां निदेशय लोकभृत् ।। २१ ।।\nतामहं नहि पश्यामि यया तस्यानुमोहनम् । \nकर्तव्यमधुना धातस्तत्रोपायं तथा कुरु ।।२२।।\n।। मार्कण्डेय उवाच ।। \nएवं वादिनि कन्दर्पे धाता लोकपितामहः । \nकुर्यां सन्मोहनीं योषामिति चिन्तां जगाम ह ।। २३ ।। \nचिन्ताविष्टस्य तस्याथ निःश्वासो यो विनिःसृतः । \nतस्माद्वसन्तः संजातः पुष्पव्रातविभूषितः ।। २४ ।।\nचूताङ्कुरान् मुकुलितान् विभ्रद्भ्रमरसंहतिम् ।\nकिंशुकान् सारसान् रेजे प्रफुल्ल इव पादपाः ।। २५ ।।\nशोणराजीवसंकाशः फुल्लतामरसेक्षणः ।\nसन्ध्योदिताखण्डशशिप्रतिमास्यः सुनासिकः ।। २६ ।।\nशङ्खवच्छ्रवणावर्तः श्यामकुञ्चितमूर्द्धजः ।\nसन्ध्यांशुमालिसदृश-कुण्डलद्वयमण्डितः ।। २७ ।। \nप्रमत्तमातङ्गगतिर्विस्तीर्णहृदयस्थलः।\nपीनस्थूलायतभुजः कठोरकरयुग्मकः ।।२८।।\nसुवृत्तोरुकटीजङ्घः कम्बुग्रीवोन्नतांशकः ।\nगूढजत्रुःपीनवक्षाः सम्पूर्णः सर्वलक्षणैः ।। २९ ।। \nतादृशेऽथ समुत्पन्ने सम्पूर्णे कुसुमाकरे ।\nववौ वायुः स सुरभिः पादपा अपि पुष्पिताः ।। ३० ।।\nपिकाश्च नेदुः शतश: पञ्चमं मधुरस्वनाः । \nप्रफुल्लपद्मा अभवन् सरस्यः पुष्टपुष्कराः ।। ३१ ।। \nतमुत्पन्नमवेक्ष्याथ तथा तादृसमुत्तमम् ।\nहिरण्यगर्भो मदनं जगाद मधुरं वचः ।। ३२ ।।\n।। ब्रह्मोवाच ।।\nएष मन्मथ ते मित्रं सदा सहचरो भवन् ।\nआनुकूल्यं तव कृते सर्वदैव करिष्यति ॥३३॥\nयथाग्नेः श्वसनो मित्रं सर्वत्रोपकरोति च । \nतथायं भवतो मित्रं सदा त्वामनुयास्यति ।। ३४ । ।\nतवानुगमनं कर्म तथा लोकानुरञ्जनम् ।।३५।।\nवसतेरन्तहेतुत्वाद्वसन्ताख्यो भवत्वयम् । \nअसौ वसन्तः शृङ्गारो वसन्ते मलयानिलः । \nभवन्तु सुहृदो भावाः सदा त्वद्वशवर्तिनः ।। ३६ ।।\nविव्वोकाद्यास्तथा हावाश्चतुःषष्टिकलास्तथा ।\nकुर्वन्तु रत्याः सौहृद्यं सुहृदस्ते यथा तव ।। ३७।। \nएभिः सहचरैः काम वसन्तप्रमुखैर्भवान् ।\nअनया सहचारिण्या त्वद्युक्तपरिवारया ।। ३८ ।। \nमोहयस्व महादेवं कुरु सृष्टिं सनातनीम् ।\nयथेष्टदेशं गच्छ त्वं सर्वैः सहचरैर्वृतः ।\nअहं तां भावयिष्यामि यो हरं मोहयिष्यति ।। ३९ ।।\nएवमुक्तोऽथ मदनः सुरज्येष्ठेन हर्षितः ।\nजगाम सगणस्तत्र सपन्यनुचरस्तदा ।। ४० ।।\nदक्षं प्रणम्य तान् सर्वान् मानसानभिवाद्य च ।\nयत्रास्ति शम्भुर्गतवांस्तत्स्थानं मन्मथस्तदा ।। ४१ ।।\nतस्मिन् गते सानुचरेऽथ मन्मथे \nशृङ्गारभावादियुते द्विजोत्तमाः ।\nप्रोवाच दक्षं मधुरं पितामहः \nसार्द्ध मरीच्यत्रिमुखैर्मुनीश्वरैः ।।४२।।\n॥ श्रीकालिकापुराणे वसन्तोत्पत्तिर्नाम चतुर्थोध्यायः ॥४॥"
  }
]
[
  {
    "text": "कालिकापुराणम् पञ्चचत्वारिंशोऽध्यायः अर्धनारीश्वरचरितवर्णनम्\nअथ श्रीकालिका पुराण अध्याय ४५\n।। ऋषय ऊचुः ।\nविचित्रमिदमाख्यानं ब्रह्मन् कालीहरागमम् ।\nपुण्यं पापहरं नित्यं श्रुतिसौख्यप्रदं वरम् ।। १ ।।\nभूयः कथय शर्वस्य कालीतन्वार्धमुत्तमम् ।\nकथं जहार गौरी वा कथम्भूताथ कालिका ॥२॥\nकेन वा कारणेनाशु कृष्णा गौरीत्वमागता ।\nतन्न: कथय तत्त्वेन मुनिश्रेष्ठ द्विजोत्तम ।। ३ ।।\n।। मार्कण्डेय उवाच ।।\nइदं तु महदाख्यानं कथयिष्यामि वोऽधुना ।\nमहर्षयस्तच्छृण्वन्तु तत्त्वेन शुभदं परम् ।।४।।\nएतदौर्व पुरा राजा सगरः पृष्टवान्मुनिम् ।\nस तं यथा समाचष्ट तद्वोऽथ निगदाम्यहम् ॥५॥\nपुराभूत् सोमवंशे च सगरो नाम पार्थिवः ।\nस श्रीमान् बलवान् दक्षः सर्वशास्त्रार्थपारगः ॥६॥\nसोऽभूदेकरथेनैव जित्वा सर्वान् महीभुजः ।\nसार्वभौमो नरपति: सर्वराजगुणैर्युतः ।।७।।\nतं प्राप्तराज्यं राजानं सगरं पार्थिवोत्तमम् ।\nसभाजयितुमत्यर्थं मुनयः समुपागताः ।।८।।\nप्राच्योदीच्या महात्मानो दाक्षिणात्यास्तथोत्तराः ।\nमुनयो ब्राह्मणाश्चैव नृपं द्रष्टुं समागमन् ।। ९ ।।\nआगतेष्वथ सर्वेषु महात्मा ज्वलनोपमः ।\nऔर्वो नाम मुनिः श्रीमानागतो नन्दितुं नृपम् ।। १० ।।\nतमागतं मुनिं दृष्ट्वा ज्वलन्तमिव पावकम् ।\nसपर्यया महत्या तु सगरस्तमपूजयत् ।। ११ ।।\nपाद्यमाचमनीयं च दत्त्वैवार्धपुरोगमम् ।\nनिवेशयामास च तं मुनिश्रेष्ठं वरासने ।।१२।।\nउवाच च महात्मानमौर्वं स सगरो नृपः ।\nप्रणम्य च यथायोग्यं कुशलं तु इति द्विजम् ।।१३।।\nस च प्राह मुनिश्रेष्ठो नरराज सदा मम ।\nसर्वत्र कुशलं त्वां तु द्रष्टुं कुशलमुत्सहे ।। १४ ।।\nत्वत्तः कोन्योऽस्ति कुशली पृथिव्यां सर्वराजसु ।\nय एकः सञ्जिगायाशु भवान् सकलपार्थिवान् ।। १५ ।।\nकुशलं वर्धतां नित्यं तव राजवरोत्तम ।\nयथा नीत्या सदाचारैः पृथिवीं शाधि भूपते ।। १६ ।।\nतव वृद्धौ जगद्वृद्धिर्वृद्धौ चेष्टां ततः कुरु ।\nशुभ्रांशुवृद्धौ सततं सागरस्येव वर्धनम् ।। १७ ।।\nप्रथमं सद्गुणैरात्मा क्रियतां नृप योजनम् ।\nततः स्वभार्या महिषी क्रियतां तद्गुणैर्युता ।। १८ ।।\nनित्या संयोजिता चेत् स्याद्वनिता स्वयमेव हि ।\nस्वगुणेषु प्रवेक्ष्यन्ती महत्यपि धृतव्रता ।।१९।।\nश्रूयते हिमवत्पुत्री शम्भुसंगतमानसा ।\nक्रियाभ्युपायैर्बहुभिः शम्भुना सा प्रयोजिता ॥२०॥\nततोऽतिमहता प्रेम्णा शङ्करस्याथ पार्वती ।\nशरीरमर्धमहरत्तस्यैवानुमते सती ।। २१ ।।\nअर्धनारीश्वरस्तेन तदा प्रभृति शङ्करः ।\nअभवन् नृपशार्दूल नान्यां भार्यां गृहीतवान् ।। २२ ।।\nतस्मात् त्वमपि राजेन्द्र स्वजायामात्मनोत्तरे ।\nगुणैः संयोजय लघु संयोजय ततः सुतम् ।। २३ ।।\n।। मार्कण्डेय उवाच ।।\nइत्यौर्वभाषितं श्रुत्वा सगरोऽपि मुदान्वितः ।\nइदं मुनिमपृच्छत् स नृपतिः स्मितसन्ततः ।। २४ ।।\n।। सगर उवाच ।।\nकथं सा गिरिजा देवी कायार्धमहरत् सती ।\nशङ्करस्य द्विजश्रेष्ठ तदहं श्रोतुमुत्सहे ।। २५ ।।\nनीत्या यया वा योक्तव्या स्वात्मा भार्या सुतोऽथवा ।\nतां नीतिं च सदाचारसंहितां श्रोतुमुत्सहे ।। २६ ।।\nराजनीतिं सतां नीतिमन्येषां च कृतात्मनाम् ।\nपृथक् पृथक् श्रोतुमिच्छुरहं त्वां नाथये द्विज ।। २७ ।।\nयदि गुह्यमिदं ब्रह्मन्न तदा श्रोतुमुत्सहे ।\nतथा नाज्ञापयामि त्वां श्रोतुमिच्छुश्च तत्समम् ।\nकृपया कथनीयं चेत्तदा कथय तन्मुने ।। २८ ।।\n।। मार्कण्डेय उवाच ।।\nइत्येवं सगरेणोक्तमौर्वोऽपि द्विजसत्तम ।\nप्रत्युवाच महात्मानं कृपालुस्तत्र भूपतौ ।। २९ ।।\n।। और्व उवाच ।।\nशृणु राजन् प्रवक्ष्यामि यद् यत् पृष्टमिह त्वया ।\nयथा हरस्य तन्वर्ध भूभृत्पुत्री पुराहरत् ।। ३० ।।\nयथा नीतिस्त्वया कार्या यत्र यत्र नृपोत्तम ।\nसर्वेषां च सदाचारं क्रमाद् वक्ष्यामि तच्छृणु ।। ३१ ।।\nयदोढा हिमवत्पुत्री शङ्करेण महात्मना ।\nकियन्तं स तदा कालं तत्र निन्ये समोमया ।। ३२ ।।\nरममाणस्तया सार्धं सानौ कुञ्जे दरीषु च ।\nविजहार चिरं तत्र पार्वतीं मोदयन् हरः ।। ३३ ।।\nअथ काले तु सम्प्राप्ते शम्भुः कैलासपर्वतम् ।\nसगणो भार्यया सार्धमगच्छत्त्रिदिवोपमम् ॥३४॥\nस तया क्रीडमानश्च त्यक्तध्यानात्मचिन्तनः ।\nतद्वक्त्रचन्द्रे नेत्राणि चकोरानिव चाकरोत् ।। ३५ ।।\nपुष्पाणि क्वचिदाहृत्य गिरिजां प्रति शङ्करः ।\nसर्वाङ्गसङ्गिनीं मालां विदधेऽतिमनोहराम् ।। ३६ ।।\nकदाचिदादर्शतले युगपच्चात्मनो मुखम् ।\nमुखं तथैवापर्णायाः वीक्षाञ्चक्रे वृषध्वजः ।। ३७।।\nकदाचिन्मृगनाभीनां विलेपैर्गन्धपत्रकम् ।\nतस्या घनस्तनयुगे विलिलेख स्मरान्तकः ॥३८॥\nगन्धसारविलेपेन तिलकान्यम्बिकातनौ ।\nललाटे चाकरोच्चारु चन्द्रवद्घनसन्धिषु ।। ३९ ।।\nउमानिर्याससंसक्तकेशपाशेषु चित्रकम् ।\nचन्दनागुरुकस्तूरीकुंकुमस्य विलेपनैः ।। ४० ।।\nचकार येन तस्यास्तु केशपाशो व्यराजत ।\nनर्तनायावतीर्णस्य शिखिपुच्छस्य साम्यधृक् ।। ४१ ।।\nजाम्बूनदमयाञ् शुद्धान् कुण्डलाद्यान् मनोहरान् ।\nअलङ्कारानुमा देहे समाकार्षीद् वृषध्वज: ।। ४२ ।।\nतैर्जाम्बूनदसम्भूतैर्योजितैर्गिरिजातनुः।\nविभाति जलदापूर्णे कालिकेव तडिद्गणैः ।।४३।।\nसर्वैर्दिव्यैरलङ्कारैर्नानारत्नैः सदंशुकैः ।\nसम्पूर्णमण्डिता काली सादृश्यं प्रकृतेर्दधौ ।। ४४ ।\nएवं सदा सानुरागस्तस्यां शम्भुर्जगत्पतिः ।\nजगद्धिताय चिक्रीड काल्या दयितया सह ।। ४५ ।।\nकाली च जगतां माता महामाया जगन्मयी ।\nयोगनिद्रा जगद्बुद्धिर्विद्याविद्यात्मिकाखिला ।। ४६ ।।\nप्रकृतिः परमामूर्तिः सर्गान्तस्थितिकारिणी ।\nसम्मोह्य शङ्करं यत्नाज्जगतां च हितैषिणी ।\nरेमे तेन समं देवी चन्द्रिकेव सुधांशुना ॥४७ ।।\nअथैकदा स्मरहरः कैलासाग्रे सहोमया ।\nरममाणो मुदा युक्तो ददृशेऽप्सरसः शुभाः ।।४८ ।।\nरूपयौवनसम्पन्नाः सर्वलक्षणसंयुताः ।\nतासां मध्यगता वेश्या उर्वशी च मनोहरा ।। ४९ ।। .\nता: सर्वा रक्तगौरांग्यः सर्वालङ्कारभूषिताः ।\nमुनीनां च मनोऽत्यर्थं शक्ता मोहयितुं हठात् ।। ५० ।।\nताः प्रणम्य हरं दृष्ट्वा गिरिजां च मनोरमाम् ।\nअग्रे प्राञ्जलयस्तस्थुस्तद्भीतिनतमस्तकाः ।। ५१ ।\nअथ प्राह तदा भर्गः पार्वतीमिदमद्भुतम् ।\nतासां समक्षं तस्यां तु भाषितुं स्याद् यदप्रियम् ।। ५२ ।।\n।। भर्ग उवाच ।\nकालि भिन्नाञ्जनश्यामे उर्वश्याद्यप्सरोगणैः ।\nत्वयेह स्त्रीस्वभावेन संलापः क्रियतामिति ।। ५३ ।।\n।। और्व उवाच ।।\nतच्छ्रुत्वा वचनं तस्य यथायोग्यं च सोर्वशी ।\nअप्सरसः समाभाष्य विसृष्टा गिरिजा तया । । ५४ ।।\nअथ सा क्रोधवशगा पार्वती भर्गभावितात् ।\nकाली भिन्नाञ्जनश्यामेत्युदिता ह्यभवत् क्षणात् ।। ५५ ।।\nसा चाप्सरसां पुरतो वर्णोद्देशविकत्थनम् ।\nन सेहे मन्युना युक्ता गिरिजेन्दुकलाभृतः ।। ५६ ।।\nअथ सा रोषसंयुक्ता त्यक्त्वा वृषभवाहनम् ।\nअपह्नुते शैलसानौ रोषापह्नुतिमागता ।। ५७ ।।\nमार्गमाणोऽथ विरहव्याकुलो वृषवाहनः ।\nनाससाद कियत्कालं पार्वतीं पर्वतोत्तमे ।।५८॥\nविरहव्याकुलं ज्ञात्वा स्वयं सा पार्वती हरम् ।\nआत्मानं दर्शयामास गिरसानापह्नुते ।। ५९ ।।\nतामासाद्य ततः शम्भुः किमर्थमभजः प्रिये ।\nमानं मनोनुदं देवि विशीर्ण इव चाब्रवीत् ।। ६० ।।\n।। शिव उवाच ।।\nभर्तुरागः पुरन्ध्रीणां मानग्रहणकारणम् ।\nतद्विना ग्रहणात्तस्य भीरु प्राप्नोति वाच्यताम् ।।६१।।\nतस्मात् किमर्थमकरो रोषं त्वं जलजानने ।\nतदाचक्ष्व द्रुतं कान्ते मनो मे न प्रसीदति ।। ६२ ।।\n।। और्व उवाच ।।\nइत्युक्त्वा शङ्करो देवीं तामालिङ्गितुमुद्यतः ।\nकाली तं वारयामास वचनं चाब्रवीदिदम् ।।६३।।\n।। काल्युवाच ।।\nन दृष्टपूर्वा किमहं येन भिन्नाञ्जनोपमा ।\nक्रियते मयि भूतेश भवताप्सरसां पुरः ।। ६४ ।।\nजातिहीनं वृत्तिहीनं रूपहीनमदक्षिणम् ।\nहीनांगमतिरिक्ताङ्गं तेन दोषेण नाक्षिपेत् ।। ६५ ।।\nइति ब्रह्मा पुरा प्राह वैदौघार्थावनिश्चयम् ।\nतं चावमन्य भवता परिहासोऽभ्यभाष्यत ।। ६६ ।।\nयावन्न मे शरीरस्य भवित्री स्वर्णगौरता ।\nन समेष्ये त्वया तावदिति सत्यं ब्रवीमि ते ।। ६७ ।।\nशरीरगौरतां शम्भो न समेष्ये त्वया विना ।\nतत्र मे शृणु सन्धाय आत्मनः शिरसा शपे ।। ६८ ।।\n।। और्व उवाच ।।\nइत्युक्त्वा सा तदा देवी तस्यैव पुरतो ययौ ।\nमहाकोषीप्रपाताख्यं हिमवत्सानुमुत्तमम् ।। ६९ ।।\nमहादेवोऽपि तां भाव्यं ज्ञानेन कृतनिश्चयम् ।\nअर्थं ज्ञात्वा तदापर्णां सर्वज्ञो नाप्यवारयत् ।। ७० ।।\n।। कालीतपवर्णन ॥\nसा गत्वा पूर्ववत्तत्र शम्भुसङ्गतमानसा ।\nशतमाराधयामास वर्षाणि वृषभध्वजम् ।। ७१ ।।\nएकं पादं समुत्क्षिप्य वामेनाक्रम्य सा क्षितिम् ।\nउत्तराभिमुखी भूत्वा निराहारा निरन्तरम् ।।७२।।\nवैयाघ्रचर्मवसना सोर्ध्वमूर्द्धानना सती ।\nज्योतिर्मयं परं शान्तं शिवं शिवकरं वरम् ।\nआत्मस्वरूपतत्त्वज्ञा तत्त्वेनाराधयद्धरम् ।। ७३ ।।\nतां चिन्तयन्तीं परमनिश्चलां तत्त्वमानसाम् ।\nमेने मुनिगण: स्थाणुर्यो न जानाति तत्त्वतः ।।७४।।\nएवं तस्यास्तपस्यन्त्या जग्मुर्वर्षाणि वै शताम् ।\nअन्येषां च यथा शश्वदेकं नृपतिसत्तम ।।७५ ॥\nततस्तां शतवर्षान्त शङ्करो योगतत्परः ।\nआत्मानं दर्शयामास क्रमादेकं स सत्रयम् ।। ७६ ।।\nप्रथमं दर्शयामास ब्रह्माणं च हरिं ततः ।\nततस्तु शाम्भवं देहं ततस्तेषामथैकताम् ।। ७७ ।।\nज्योतिर्मयत्वं शुद्धत्वं सर्वेषां हेतुतां तथा ।।७८ ।।\nततस्तु शम्भुरूपं स दर्शयामास शङ्करः ।\nयोगनिद्रां महामायां योगिनीं कालिकाम्बिकाम् ।।७९।।\nप्रथमं दर्शयित्वा तु तस्याः प्रकृतिरूपताम् ।\nपश्चात् सा पार्वतीत्येव क्रमात्तस्या अदर्शयत् ॥८०॥\nतपसा सम्भृतेनाशु ज्ञानमासाद्य पार्वती ।\nअन्तर्दृष्ट्या बहिर्दृष्ट्या तत्त्वं ज्ञात्वा यथातथम् ।। ८१ ।।\nशम्भुं जगन्मयं मेने तथात्मानं जगन्मयीम् ।\nब्रह्मा विष्णुर्हरश्चापि ततः सर्वमिदं जगत् ॥८२॥\nअहं समस्तप्रकृतिर्योगनिद्रा तथा सती ।\nइति ध्यानेन सा देवी प्राप्य ध्यानं तदात्यजत् ।\nउन्मील्य नयनद्वन्द्वं बहिः शम्भुं ददर्श च ।। ८३ ।।\nसा दृष्ट्वा शङ्करं देवं देवदेवमुमापतिम् ।\nतुष्टाव वाग्भिरिष्टाभिर्यमिनं योगतत्परम् ।।८४।।\n।। पार्वत्युवाच ।।\nनमस्ते जगतां नाथ नमस्ते केशवाव्यय ।\nप्रधानपुरुषातीत कारणत्रयकारण ।। ८५ ।।\nयोगमोहमनोराग धर्माधर्ममयस्तथा ।\nविद्याविद्यास्वरूपश्च शाम्भवः काय एष ते ।। ८६ ।।\nत्वं निःश्रेयः श्रेयसा युज्यमानो\nदृश्योऽदृश्यो योगमूर्तिर्मनीषी ।\nसम्यक् श्रद्धा पौरुषे तत्त्वरूपं\nत्वं वै ज्योतिः शान्तिरूपं पुरस्तात् ॥८७।।\nब्रह्मा विष्णुस्त्वं हरस्त्वं महेन्द्रः\nसूर्य: सोमो वायुरग्निर्धनेशः ।\nत्वं तोयेश: शमनो राक्षसश्च\nशेषस्त्वत्तो विद्यते कोऽपि नास्मिन् ।। ८८ ।।\nत्वं भूमिर्द्यौर्द्युसदां चापि पन्था-\nस्त्वं स्थावरो जङ्गमो भूर्वलस्थ: ।\nज्ञानं ज्ञेयं ध्यानगम्यं च तत्त्वं\nपरात्परं व्यक्तरूपं परेषाम् ।।८९।।\nत्वं पुरुष: परमात्मा प्रधानं\nत्वं हि ज्यायानागमो ज्ञानगम्यः ।\nभावः कृत्यं पञ्चरूपी समस्तै-\nरासाद्यस्ते गोचरास्तद्भवाय ।। ९० ।।\nकीर्तिः कीर्त्यः स्तुत्यरूपी स्तुतिश्च\nद्रष्टा दृश्य: स्थैर्यधृक् स्थावरश्च ।\nनित्योऽनित्यो मुक्तयोगो वियोगो\nदानादाने भेदसामप्रयोगः ।। ९१ ।।\nनीतिर्नेयो दीक्षितो दक्षिणाश्च\nसारात् सार: संविधाता विधेयः ।\nआर्योऽनार्यो रूपधृग्रूपहीनो\nदिव्यो देवो मानुषोऽमानुषश्च ।। ९२ ।।\nसृज्य: स्रष्टा पालक: पाल्यरूप-\nश्चेता चेयो नोर्मियुक्तस्तथोर्मिः ।\nविद्याविद्यावेदवादैकरूपो\nरूपारूपस्तीक्ष्णसौम्यैकरूपः।। ९३ ।।\nभावाभावः शोभनः शुद्धरूपी\nशश्वद्दान्तः शान्तिरूग्रा मुनीनाम् ।\nद्वन्द्वोऽद्वन्द्व: सर्वगोऽसर्वगश्च\nभ्रान्तोऽ भ्रान्तः सिद्धसिद्धिप्रदश्च ।। ९४ ।।\nएकस्थस्त्वं सर्वगोप्ता सुदेहो\nनिर्देहस्त्वं देह एक: सुराणाम् ।\nस्थूलः सूक्ष्मो निर्विकारः शरीरी\nविश्वात्मा त्वं नास्ति भिन्नो भवत्तः ।। ९५ ।।\nकार्याकार्ये यस्य रूपे समस्ते\nव्याप्याव्याप्ये भोगहीनोऽतिपूर्णः ।\nयोगज्ञानस्थात्मकं यस्य नित्यं\nरूपं यस्य श्रीद तस्मै नमस्ते ।। ९६ ।।\nप्रधानपुंसोरपि यो विधाता\nयः कालरूपी पुरुष: परेशः ।\nतमीशमुग्रं वरदं वरेण्यं\nनमामि चिन्नीतिवितानकं त्वाम् ।। ९७ ।।\nअक्षयो योऽव्ययः साक्षी क्षेत्रज्ञः क्षेत्रधृग्वरः ।\nतस्मै नमस्ते विश्वात्मन् वृषध्वज महेश्वर ।। ९८ ।।\nज्ञानामृतविनिस्यन्दि यस्य चिच्चन्द्रमाः सदा ।\nतद्रूपमेकं यं ज्ञेयं भक्तिमात्रं नमोऽस्तु ते ।। ९९ ।।\n।। और्व उवाच ॥\nइति स्तुतो महादेवः सर्वभूतानुकम्पकः ।\nप्रसन्नवदनः प्राह पार्वतीं प्रतिहर्षयन् ।। १०० ।।\n।। ईश्वर उवाच ।।\nप्रीतोऽस्मि देवि भद्रं ते वरं वरय वाञ्छितम् ।\nतपसाप्यायितश्चाहं त्वया ब्रह्मा तथा हरिः ।। १०१ ।।\nतपसा त्वत्समो नास्ति शीलेन च गुणेन च ।\nत्वां विना न हि तृप्यामि प्रिये कुरु यथेप्सितम् ।। १०२ ।।\nततः सा मोहिता प्राह मायया हिमवत्सुता ।\nजाम्बुनदाभगौरो मे देहो भवतु साम्प्रतम् ।\nअनन्यकान्तस्त्वं चापि भूया मत्तो विना हर ।। १०३ ।।\nएवमुक्तो महादेवः पार्वत्या पार्वती ततः ।\nआकाशगङ्गातोयौघे मज्जयामास भामिनीम् ।। १०४ ।।\nसा निमज्ज्य समुत्तीर्णा विद्युद्गौरी व्यजायत ।\nसिताम्भोमध्यगा देवी शारदाभ्रे तडिद्यथा ।।१०५।\nशम्भुश्चाङ्गीचकराशु नाहं त्वत्तो विना प्रिये ।\nमनसापि ग्रहीष्यामि नान्यां सत्यं ब्रवीमि ते ।। १०६ ।।\n।। और्व उवाच ।।\nअथ तोयात् समुत्तीर्णा पार्वती मोदसंयुता ।\nतपः क्लेशपरित्यक्ता चन्द्रिकेव विधोर्यथा ।। १०७ ।।\nअथ तां पार्वतीं देवीमादाय वृषभध्वजः ।\nजगाम शैलं कैलासं स्वमाश्रमपदं लघु ।। १०८ ।।\nतदा गत्वा हरो देवीमधिवास्य विभूष्य च ।\nपूर्ववन्मोदयामास नर्महासकथादिभिः ।। १०९ ।।\nसापि सौवर्णगौराङ्गी वीक्ष्य रूपं मनोहरम् ।\nगृहीतसमयं शम्भुं प्राप्यातीव मुमोद ह ।। ११० ।।\nएवं तयोस्तु शिवयोरन्योन्यरममाणयोः ।\nजगाम सुचिरं कालं कैलासे पर्वतोत्तमे ।। १११ ।।\nअथैकदा महादेवसमीपे हिमवत्सुता ।\nआसीना ददृशे तस्य स्वां छायामुरसि स्थिताम् ।। ११२ ।।\nस्फटिकाभ्रसमे स्वच्छे हृदि शम्भोर्मनोहरे ।\nयोगिज्ञानादर्शतले चार्वङ्गीं प्रतिबिम्बिताम् ।। ११३ ।।\nआत्मच्छायां गिरिसुता वामभागे मनोहरे ।\nददर्श वनितारूपं स्मितवक्त्रां मनोहराम् ।। ११४।।\nभ्रान्त्या दृष्ट्याथ पार्वत्यास्तदा ज्ञानमजायत ।\nकृतसत्योऽपि गिरिशः किमन्यां वनितां दधौ ।\nमायया स्थापितां गात्रे वीक्षन्तीं कुटिलं च माम् ।। ११५ ।।\nइति तस्यास्तदा वक्त्रं मलिनं भ्रुकुटीयुतम् ।\nबभूव वृषकेतुश्च श्याम उत्पातको यथा ।। ११६ ।।\nसा दृष्ट्वाथ तदा छायां विष्णुमाया-विमोहिता ।\nअपह्नुतं गिरे: शृङ्गं मानाद्रोषाद्विवेश ह ।। ११७ ।।\nअथ तां मार्गमाणस्तु शङ्करो विरहाकुलः ।\nचिरादपह्नुतां देवीमाससाद ततो हरः ।।११८।।\nतामासाद्य महादेवो विवर्णवदनां प्रियाम् ।\nउवाच रोषणे हेतुं ज्ञातुमिच्छुर्यथातथम् ।। ११९ ।।\n।। ईश्वर उवाच ।।\nकिमर्थस्त्वं वरारोहे मह्यं कुप्यसि कोपने ।\nरोषहेतुमहं वक्तुं तवेच्छामीह वल्लभे ।। १२० ।।\nन तुभ्यमपराध्यामि वाचा वा मानसाथवा ।\nकायेन वा कथं कोपं कर्तुमर्हसि भामिनि ।। १२१ ।।\n।। देव्युवाच ।\nसमयेन मया पूर्वं तथा सम्प्रार्थितो भवान् ।\nकथं तं परिहाय त्वमन्यां भार्यां समीहसे ।। १२२ ।।\nप्रत्यक्षेण मया दृष्टा तव हृद्यन्तरे हर ।\nचार्वङ्गी वनिता काचित्तोयनिर्यातभस्मनि ।। १२३ ।।\nभवान् सर्वज्ञानमयः सर्वगः परमेश्वरः ।\nतोषितो मे तपोव्रातैर्न तुष्टस्त्वं महेश्वर ।। १२४।।\nतस्मादहं तपस्तप्तुं शश्वद्गन्तुं समुत्सहे ।\nअनुजानीहि मां शम्भो मा विलम्बं वृथा कृथाः ।। १२५ ।।\nइति श्रुत्वा वचस्तस्याः स्मितविस्तारिताननः ।\nशङ्करः पार्वतीं प्राह सन्दिग्धामिव भामिनीम् ।। १२६ ।।\n।। ईश्वर उवाच ।।\nनाहमन्यां स्त्रियं वोढा नाहं समयभेदकः ।\nतव मिथ्यामतिर्जाता मुग्धे मूढतयाधुना ।। १२७ ।।\nत्वमिच्छसि यदि श्रोतुं तत्र हेतुं च पार्वति ।\nतदहं कथये तत्त्वं मानं मानिनि मा कृथाः ।। १२८ ।।\nमम वक्षसि विस्तीर्णे दर्पणस्वच्छभासिनि ।\nतवैव वपुषश्छायाबिम्बितालोकिता त्वया ।। १२९ ।।\nइदानीमेव बुध्यस्व त्वामृते नास्ति सा मयि ।\nनात्र मानस्त्वया कार्यों हृदयान्तरसंस्थिते ।। १३०।।\n।। देव्युवाच ।।\nमयि स्थितायां छायास्ति मामृते नास्ति सा पुनः ।\nकथमेतन्मया ज्ञेयं तन्मे वद वृषध्वज ।। १३१ ।।\n।। ईश्वर उवाच ।।\nगवाक्षाभ्यन्तरे स्थित्वा तज्जालेन मनोहरे ।\nपश्य तोयौघनिर्यातभूतिलेपमुरो मम ।। १३२ ।।\nतथा त्वं मण्डितं देहं वीक्ष्यादर्शतले पुनः ।\nमद्धृदासन्नमासाद्य तादृक्छायां विलोकय ।। १३३॥\nयथा द्रक्ष्यसि देहे स्वं तत् कुरु त्वं तथा मम ।\nआलोकय निजां छायां त्वां विना नास्ति तत् पुनः ।। १३४ ।।\nत्वमेव ज्ञास्यसि च्छायां मद्वक्षसि मनोहरे ।\nज्ञात्वा विसृज्यमानं मां त्वं चाप्युपपत्स्यसि ।। १३५ ।।\n।। और्व्व उवाच ।\nएवमुक्ता हरेणाथ पार्वतीन्दुकलाभृतः ।\nतोयैर्निर्धाव्य हृदयं स्वां छायां पुनरैक्षत ।। १३६ ।।\nदृष्ट्वादर्शत वक्त्रं निजं देहं च पार्वती ।\nआलोकयामास तदा शश्वच्छंकरवक्षसि ।। १३७।।\nयथा सा कुरुते देवी कापट्यं नेत्रविभ्रमम् ।\nतथा सा कुरुते च्छाया करकम्पादिकं तथा ।। १३८ ।।\nततः पुनर्गवाक्षस्य जाले स्थित्वा हिमाद्रिजा ।\nतथा व्यलोकयच्छम्भोर्हृदयं वीतभूतिकम् ।। १३९।।\nतया तत्र तु पार्वत्या वृषभध्वजवक्षसि ।\nन कापि दृष्टा वनिता दृष्टं जालस्य मण्डलम् ।। १४० ।।\nएवं बहुविधैर्देवी तदोपायैस्तथेतरैः ।\nनिर्यातसंशया भूत्वा लज्जां प्राप वराङ्गना ।। १४१ ।।\nतां लज्जितां गिरिसुतामीषद्धीतामधोमुखीम् ।\nशम्भुरालिंग्य पाणिभ्यां मुखं चास्याश्चचुम्ब च ।\nस तामाह महादेवो देवीमाश्वासयन् मुहुः ।। १४२ ।।\n।। महादेव उवाच ॥\nमा व्रीडस्व महाभागे भ्रान्तिः कस्य न जायते ।। १४३॥\nमानस्त्वयि वरस्त्रीभिः कार्यः प्रेमकरो यतः ।\nत्वयापि विरल: कार्यों मानो देवि न सर्वदा ।। १४४ । ।\n।। और्व उवाच ।।\nइत्युक्ता देवदेवेन मैनाकसहजाम्बिका ।\nशङ्करं प्रणयात् प्राह सूनृतं मधुरं वचः ।। १४५ ।।\n।। देव्युवाच ।।\nयथा तवाहं सततं छायेवानुगता हर ।\nभवेयं साहचर्येण तथा मां कर्तुमर्हसि ।। १४६ ।।\nसर्वगात्रेण संस्पर्श नित्यालिङ्गनविभ्रमम् ।\nअहमिच्छामि भवतस्तत्त्वं चेत् कर्तुमर्हसि ।।१४७।।\n।। भगवानुवाच ।\nरोचते तन्मह्यमपि यस्त्वमिच्छसि भामिनि ।\nतत्रोपायमहं वक्ष्ये यदि शक्नोषि तं कुरु ।। १४८ ।।\nअर्धं मम गृहाण त्वं शरीरस्य मनोहरे ।\nअर्धं भवतु मे नारी अथैवार्धं पुमानिति ।। १४९ ।।\nयदि त्वमपि शक्नोषि कर्तुं तदर्धमीदृशम् ।\nतदाहं हरिष्यामि शरीरार्धं वरानने ।। १५० ।।\nतवैवार्धं तथा नारी ह्यर्धं भवतु पूरुषः ।\nविद्यते तत्र शक्तिर्मे त्वमनुज्ञातुमर्हसि ।। १५१ ।।\n।। देव्युवाच ।।\nतवैवाहं हरिष्यामि शरीरार्धं वृषध्वज ।\nकिं त्वहं त्वेकमिच्छामि तच्चेत्त्वं कर्तुमिच्छसि ।। १५२ ।।\nयदाहमर्धं भवतो भूत्वा तिष्ठामि तावता ।\nत्यजाम्यहं यदा तेऽर्धं सम्पूर्णं स्यात्तदा द्वयम् ।। १५३।।\nइत्यर्धभागहरणं भवेद्यदि यथेप्सितम् ।\nतवैवाहं तदा शम्भो शरीरार्धं हराम्यहम् ।। १५४।।\n।। ईश्वर उवाच ।।\nएवमस्तु भवेन्नित्यं यथार्थं हर्तुमर्हसि ।\nशरीरस्यार्धहरणं भूयस्तव यथेप्सितम् ।। १५५ ।।\n।। और्व्व उवाच ।।\nअथ गौरी तदा पूर्वमनुभूतं तपः स्थितौ ।\nयोगनिद्रास्वरूपं तदात्मनोऽचिन्तयद्धिया ।। १५६ ।।\nहरं प्रणम्य प्रथमं ब्रह्माणं च ततः परम् ।\nततस्त्रिजगतामीशं हरिं नारायणं प्रभुम् ।। १५७ ।।\nचिन्तयित्वा यदा तेषामेकतां सा जगन्मयी ।\nआत्मानं योगनिद्रां च चिन्तयित्वा तपस्विनी ।। १५८ ।।\nदक्षिणे स्वशरीरस्य भागार्धं शशभृद्भृतः ।\nशरीरस्य तदा वाममतिप्रेम्णा निजं हरे ।। १५९ ।।\nहरोऽपि स्वशरीरार्धं गौरीकाये तदा स्वयम् ।\nप्रेम्णा न्यवेशयत्तस्याश्चिकीर्षुः प्रियमद्भुतम् ।। १६० ।।\nअथ स्थित्वा तदा भर्गः काल्या सह चिरं तदा ।\nपरित्यज्य शरीरार्धं पृथगेव बभौ रुचा ।। १६१।\nकाली भूत्वा स्वर्णगौरी शरीरार्द्ध च शङ्करम् ।\nप्राप्तमोदा तदात्मानं सन्तुष्टा च जगन्मयी ।। १६२ ।।\nएवं यदा शरीरार्धमादाय परमेश्वरी ।\nरहस्ये तिष्ठति तदा राजतेऽतीव शोभना । । १६३ ।।\nअर्द्धं धम्मिल्लसंयुक्तं जटाजूटार्द्धयोजितम् ।\nएकस्मिन् श्रवणे भोगी भागे जाम्बूनदार्चितम् ।। १६४ ।।\nकुण्डलं श्रवणेऽन्यस्मिन् शीर्षे तस्या व्यराजत ।\nअर्द्धं मृगाक्षि चान्यार्द्धं वृषभाक्षि व्यजायत ।। १६५ ।।\nअर्द्धं स्थूलनसं चारु तिलपुष्पनसं परम् ।\nदीर्घश्मश्रु तथैवार्द्धमर्द्धं श्मश्रुविवर्जितम् ।। १६६।।\nआरक्तचारुदर्शनं रक्तौष्ठमेकतस्तथा ।\nअपरं शुक्लविपुलं दीर्घाकृतिरदं परम् ।। १६७ ।।\nअर्द्धनीलगलं चार्द्धमपरं हारसंयुतम् ।\nअर्द्धं कंकणकेयूरयुक्तबाहु तथापरम् ।।१६८।।\nनागकेयूरसंयुक्तं स्थूलबाहुनिरूर्मिकम् ।\nअर्धं विलोलसुभुजं परिहस्तभुजं परम् ।। १६९ ।।\nएकत्र सोर्मिकाशाखा करस्यान्यत्र तां विना ।\nएकस्तनं तु हृदयं रोमावल्यर्धसंयुतम् ।।१७० ।।\nरम्भास्तम्भसमानोरू सुपार्णितम मृदुपादकम् ।\nएकं तथापरं स्थूलं संहतोरुपदाम्बुजम् ।। १७१ ।।\nएकं चारुमृदुस्थूलजघनं सुमनोहरम् ।\nतथापरं दृढकटि संहतोर्द्धपदान्वयम् ।। १७२ ।।\nएकं वैयाघ्रचर्मोद्ययुक्तं भूतिविलेपनम् ।\nअपरं मृदु कौशेयवसनं चन्दनोक्षितम् ।। १७३ ।।\nएवमर्द्धं तथा जातं योषिल्लक्षणसंयुतम् ।\nअपरं बलवद् भूरि सुगूढं पुरुषाकृति ।। १७४।।\nएवमर्द्धं स्मररिपोर्जहार गिरिजा सती ।\nहिताय सर्वजगतां कालिका कालिकोपमा ।। १७५ ।।\nतस्याः शरीरं राजेन्द्र हरतन्वर्द्धसंयुतम् ।\nयेनोपमेयं तत्रास्ति मार्गितं भुवनत्रये ।।१७६।।\nसन्तानः पारिजातो वा एकान्तविशदस्तरुः ।\nअमोघया यथा वल्ल्या तौ चापि ययतुर्नहि ।। १७७ ।।\nबहुधा च पृथक् तेन तौ रेमाते नरेश्वर ।\nअर्द्धनारीश्वरो भूत्वा स तु रेमे कदाचन ।। १७८ ।।\nइति यद्यपि भूतेशः स्वयं शक्नोति कालिकाम् ।\nगौरीं कर्तुं तदा सर्वभूतकारणकारणः ।।१७९।।\nतथापि तां गिरिसुतां संयोज्य विविधैः पुरा ।\nतपस्ययोजयद् देव; क्रियोपायैरनेकशः ।। १८० ।।\nतपोनिर्धूतसर्वाङ्गी पश्चाद् गौरीमथाकरोत् ।\nअर्द्धं च प्रददौ तस्यै शरीरस्य महेश्वरः ।। १८१ ।।\nनैवास्य तत्त्वं जानन्ति शक्राद्याः सकलाः सुराः ।\nशरीरार्द्धप्रदानस्य तपसे योजनस्य च ।। १८२।।\nएतस्य तत्त्वं जानन्ति महात्मानो महाबलाः ।\nनन्दी भृङ्गी महाकालो वेतालौ भैरवस्तथा ।। १८३ ।।\nअङ्गभूता महेशस्य वीतभीतास्तपोधनाः ।\nये मानुषशरीरेण प्रापिरे तपसो बलात् ।\nगणानामाधिपत्यं तु ते जानन्ति हरं परम् ।। १८४ ।।\nएवं सदा त्वया योज्याः सानुगा नृपसत्तम ।\nवनिता सत्क्रियोपायैस्ततो भद्रमवाप्स्यसि ।। १८५ ।।\nय इदं शृणुयान्नित्यमद्भुतं पुण्यदायकम् ।\nशिवयो: प्रीतिकरणं शरीरार्द्धग्रहं तथा ।। १८६ ।\nगौरीत्वसाधनञ्चैव कालिकायाः शुभावहम् ।।१८७।।\nन तस्य विघ्ना जायन्ते स च पुण्यतमो मतः ।\nदीर्घायुः स सुखी भूयात् पुत्रपौत्रसमन्वितः ।। १८८ ।।\nसततं परिशृण्वानः शिवयोश्चरितं महत् ।\nशिवलोकमवाप्नोति सुचिरं शिववल्लभः ।। १८९ ।।\n॥ इति श्रीकालिकापुराणेऽर्द्धनारीश्वरचरिते पञ्चचत्वारिंशोध्यायः ॥ ४५ ॥\nकालिका पुराण हिन्दी अनुवाद पढ़ने के लिए देखें-[Karmakand]"
  }
]
[
  {
    "text": "कालिकापुराणम् द्विचत्वारिंशोऽध्यायः कामदहनम्\nअथ श्रीकालिका पुराण अध्याय ४२\n।। मार्कण्डेय उवाच ।।\nएतस्मिन्नन्तरे शम्भुः क्षिप्रं त्यक्त्वा तदा सरः ।\nगङ्गावतारमगमद् हिमवत्-प्रस्थमुत्तमम् ।। १ ।।\nयत्र गङ्गा निपतिता पुरा ब्रह्मपुरात् सृता ।\nओषधीप्रस्थनगरस्यादूरे सानुरुत्तमः ।।२।।\nतत्र भर्गः स्वमात्मानमक्षरं परमात्परम् ।\nचेतो ज्ञानमयं नित्यं ज्योतीरूपं निराकुलम् ।।३।।\nजगन्मयं प्रदीपा द्वैतहीनाविशेषकम् ।\nएकाग्रं चिन्तयामास भगवान् वृषभध्वजः ।।४।।\nहरे ध्यानपरे तस्मिन् प्रमथा ध्यानतत्पराः ।\nअभवन् केचिदपरे नन्दिभृंग्यादयो गणाः ।।५।।\nद्वा: स्था भूता महाभागा ये पूर्वद्वारि योजिताः।\nतावन्तोऽपि गणास्तत्र नैव किञ्चन कूजितम् ।।६।।\nतेषां संश्रूयते सर्वे निः शब्दाः संस्थितास्ततः ।\nअन्ये तु तत्र क्रीडन्ति गणा दूरान्तरस्थिताः ।।७।।\nकुसुमैश्च दलैर्भक्तैर्गिरिप्रस्रवणोदकैः ।\nरत्नानि च विचिन्वन्तो भूषिता गैरिकैस्तथा ।।८।।\nसगणं तु तथा दृष्ट्वा गिरिराजो गतं हरम् ।\nस्वस्थानमोषधिप्रस्थान्निःसृत्य सहितो गणैः ।\nपूजार्थमुपतस्थे स यथायोग्यं तथार्चयत् ।।९।।\nस चापि शम्भुस्तस्यार्चा परया श्रद्धया युतः ।\nप्रतिजग्राह कूटस्थो गङ्गाशीर्षे यथा पुरा ।। १० ।।\nपूजितस्तेन सहसा गिरिराजं वृषध्वजः ।\nउवाच ध्यानयोगस्थः स्मयन्निव जगत्पतिः ।। ११ । ।\n।। ईश्वर उवाच ।।\nतव प्रस्थे तपस्तप्तुं रहस्यमहमागतः ।\nन यथा कोऽपि निकटं समायाति तथा कुरु ।।१२।।\nत्वं महात्मा जगद्धाम मुनीनां च सदाश्रयः ।\nदेवानां राक्षसानां च यक्षाणां किन्नरस्य च ।। १३ ।।\nसदावासो द्विजातीनां गङ्गापूतश्च नित्यदा ।\nत्वत्पुरस्यास्य निकटे प्रस्थं गङ्गावतारणम् ।। १४ ।।\nआश्रितोऽहं गिरिश्रेष्ठ तद्योग्यं कुरु साम्प्रतम् ।।१५।।\n।। मार्कण्डेय उवाच ।।\nइत्युक्त्वा जगतां नाथस्तूष्णीमास वृषध्वजः ।\nगिरिराजस्तदा शम्भुं प्रणयादिदमब्रवीत् ।। १६ ।।\n।। गिरिराजोवाच ।।\nपूतोऽस्मि जगतां नाथ त्वयाऽहं परमेश्वर ।\nआगतेनाद्य विषयमितः कृत्यं किमस्ति मे ।।१७।।\nतपसा महता त्वं हि देवैर्यत्नपरिस्थितैः ।\nन प्राप्यसे जगन्नाथ स त्वं स्वयमुपस्थितः ।। १८ ।।\nमत्तो धन्यतरो नास्ति न मत्तोऽन्योऽस्ति पुण्यवान् ।\nयद्भवान् हिमवत्प्रस्थे तपसे समुपस्थितः ।।१९।।\nदेवेन्द्रादधिकं मन्ये आत्मानं परमेश्वर ।\nसगणेन त्वया प्राप्तो यदाऽहं कामचारतः ।। २० ॥\n।। मार्कण्डेय उवाच ।।\nइत्युक्त्वा गिरिराजोऽथ स्ववेश्म पुनरागमत् ।\nनियमाय परिवारान् गणानप्यवदत् स्वकान् ।। २१ ।।\n॥ गिरिराजोवाच ।।\nअद्य प्रभृति ना गन्ता कोऽपि गङ्गावतारणम् ।\nमच्छासनं न हि विना यो गन्ता दण्डये ह्यहम् ।। २२।।\n।। मार्कण्डेय उवाच ।।\nइति स्वान् स नियम्याशु तिलपुष्पकुशान् फलम् ।\nसमादायाशु तनयासहितोऽगाद् हरान्तिकम् ।। २३ ।।\nअथ गत्वा जगन्नाथं हरं ध्यानपरं तदा ।\nनमयामास तनयां कालीं सर्वगुणान्विताम् ।। २४ ।।\nतिलपुष्पादिकं यद् यत्तत्तदग्रे निधाय सः ।\nअग्रे कृत्वा सुतां शम्भुमिदमाह स शैलराट् ।। २५ ।।\n॥ गिरिराजोवाच ।।\nभगवंस्तनयेयं मे त्वमाराधयितुं प्रति ।\nसमादिष्टा समानीता त्वदाराधनकांक्षिणी ।। २६ ।।\nसखिभ्यां सह नित्यं त्वां सेवतामीश शङ्कर ।\nअनुजानीहि सेवायै मयि ते यद्यनुग्रहः ।। २७ ।।\n।। मार्कण्डेय उवाच ।।\nअथ तां शङ्करोऽपश्यत् प्रथमारूढयौवनाम् ।\nफुल्लेन्दीवरपत्राभां पूर्णचन्द्रनिभाननाम् ।। २८ ।।\nसमग्रनीलकेशौघ - प्राप्तवेश-विजृम्भिकाम् ।\nकम्बुग्रीवां विशालाक्षीं चारुकर्णयुगोज्ज्वलाम् ।। २९ ।।\nमृणालायतपर्यन्त बाहुयुग्ममनोरमाम् ।\nराजीवकुड्मलप्रख्य घनपीनोन्नतस्तनौ ।। ३० ।।\nबिभ्रतीं क्षीणसन्मध्यां रक्तपाणितलद्वयाम् ।\nस्थलपद्मप्रतीकाश पादयुग्ममनोरमाम् ।। ३१।।\nमध्य क्षीणांमहासत्त्वां वृत्तस्थूलघनोज्ज्वलाम् ।\nसुजङ्घां नागनासोरुं निम्ननाभिविभूषिताम् ।। ३२।।\nसुवृत्तचारुजङ्घाग्रां त्रिगम्भीरां षडुन्नताम् ।\nसर्वलक्षणसम्पूर्णां त्रिषु लोकेषु दुर्लभाम् ।।३३।।\nध्यानपंजरनिर्बन्ध मुनिमानसमप्यरम् ।\nदर्शनाद् भ्रंशितुं शक्तां योषिद्- गणशिरोमणिम् ।। ३४।।\nतां दृष्ट्वा तपसे नित्यं ध्यानिनां च मनोहराम् ।\nविघ्नहेतुं चानुरागवर्धिनीं कामरूपिणीम् ।। ३५।।\nगिरिराजस्य वचनात्तनयां तस्य शङ्करः ।\nपर्येषणायै जगृहे गौरवादपि गोरथः ।। ३६।।\nउवाचेदं तव सुता सखिभ्यां सह शैलराट् ।\nनित्यं मे सेवया यत्ता निर्भीता ह्यत्र तिष्ठतु ।। ३७।।\nएवमुक्त्वा तु तां देवीं सेवायै जगृहे हरः ।\nइदमेव महद्धैर्यं यद् विघ्नो न हि विघ्नयेत् ।\nनिर्विघ्नं स्थानमासाद्य यत्तपः क्रियते द्विजैः ।। ३८ ।।\nसविघ्नो विघ्नहेतुं यः परिभूय प्रवर्तते ।\nत्त्वन्महत्त्वं च तपसां धीरता च तपस्विनाम् ।। ३९ ।।\nततः स्वपुरमायातो गिरिराट् परिचारकैः ।\nहरश्च ध्यानयोगेन परं चिन्तयितुं स्थितः ॥४०॥\nकाली सखिभ्यां सहिता प्रत्यहं चन्द्रशेखरम् ।\nसेवमाना महादेवं गमनागमनैः स्थिता ।। ४१ ।।\nकदाचित् सहिता काली सखिभ्यां शङ्कराग्रतः ।\nवितन्वती शुभं गीतां पञ्चमञ्चात्तनोत्तदा ।।४२।।\nकदाचित् कुशपुष्पादिसमिद्वारि हराय सा ।\nसखिभ्यां स्नानसत्कारं कुर्वन्ती न्यवसत्तदा ॥४३॥\nकदाचिदग्रे नियता स्थिता चन्द्रभृतो मुखम् ।\nवीक्षन्ती चिन्तयामास सकामा चन्द्रशेखरम् ।।४४।।\nयदा कार्येषु सा व्यग्रा तदा तत्कर्म चेष्टते ।\nकृत्यहीना यदा सा तु तदैवाचिन्तयद्धरम् ।। ४५ ।।\nकदा मामेष भूतेशः कर्ता पाणिगृहीतिकाम् ।\nकदा मया समं रन्ता नानासद्भावभावनैः ।।४६ ।।\nइति चिन्तापरा काली स्वप्नेऽपि परमेश्वरम् ।\nअर्चयत्येव परमं सदाचिन्तनतत्परा ।। ४७ ।।\nअग्रं गता यदा काली प्रध्यायति महेश्वरम् ।\nतदा तद् वेदभूतेशस्तां निसर्गपरिस्थिताम् ।।४८।।\nकिन्तु गर्भगतैर्बीजैर्धूतदेहेति तां तदा ।\nनाग्रहीगिरिश: कालीं भार्यार्थे ह्यधृतव्रताम् ।। ४९ ।।\nमहादेवोऽपि तं दृष्ट्वा तदैवेदमचिन्तयत् ।\nकथमेषा तपश्चर्याव्रतं कुर्याद् गिरेः सुता ।। ५० ।।\nकृतव्रतां ग्रहीष्यामि गर्भबीजविवर्जिताम् ।\nकालीं भार्यां स्वंदयितां योनिजामतिदूषिताम् ।। ५१ ।।\nव्रतेन चाथ संस्कारैर्गर्भबीजं विमुच्यते ।\nतस्माद् व्रतं यथा काली कुर्यात् तद् युज्यते कथम् ।।५२।।\n।। मार्कण्डेय उवाच ।।\nइति संचिन्त्य भूतेशस्तदा ध्यानमनाः स्थितः ।\nध्यानासक्तस्य तस्याथ नान्यचिन्ता व्यजायत ।।५३ ।।\nकाली त्वनुदिनं शम्भुं भक्त्या भृशमसेवत ।\nविचिन्तयन्ती सततं तस्य रूपं महात्मनः ।।५४।।\nहरोध्यानपरः कालीं नित्यं प्रत्यक्षतः स्थिताम् ।\nविस्मृत्य पूर्ववृत्तान्तं पश्यन्नपि न पश्यति ।। ५५ ।।\nएतस्मिन्नन्तरे देवांस्तारको नाम दैत्यराट् ।\nबबाधे सर्वलोकांश्च ब्रह्मणो वरदर्पितः ।। ५६ ।।\nवशीकृत्य स लोकांस्त्रीन् स्वयमिन्द्रो बभूव ह ।\nविद्राव्य सकलान् देवान् दैत्यान् स्वांस्तत्-पदेषु च ।\nस्वयं नियोजयामास देवयोनिषु चाप्यसौ ।।५७।।\nन यमः स्वेच्छया लोकांस्तस्मिन् राज्ञि नियच्छति ।\nन स्वेच्छया तथा सूर्यो लोकांस्तपति तद्भयात् ।। ५८ ।।\nचन्द्रस्तु नर्मसाचिव्यं तस्य कुर्वन् स रश्मिभिः ।\nवायुना सह संगम्य तत्-सेवां विदधेऽनिशम् ।। ५९ ।।\nसदा सौगन्ध्यगाम्भीर्य - शैत्यस्निग्धत्वसंयुतः ।\nतं वीजयन् ववौ वायुः शासनात्तस्य भूभृतः ।। ६० ।।\nधनदोऽपि यथासारं धनमादाय यत्नतः ।\nसावधानस्तस्य सेवामकरोत्तारकेच्छया ।। ६१ ।।\nअग्निस्तस्याभवत् सूदः शासनात्तारकस्य तु ।\nव्यञ्जनान्यथ भोज्यानि चक्रे तस्येच्छया तदा ।। ६२ ।।\nनिर्ऋतिस्तस्य सततं सहितः सर्वराक्षसैः ।\nअश्वान् गजान् वाहनानि कारयामास साध्वसात् ।। ६३ ।।\nनृत्यद्धिरप्सरोभिश्च स्तुवद्भिः सूतमागधैः ।\nगायमानैश्च गन्धर्वैः संचिक्रीड सुरान् द्विषन् ।। ६४ ।।\nएवं स सर्वलोकांस्तु त्रिष्वप्यथ विलोडयन् ।\nलोकेषु सारान् सारांश्च देवानामप्यथाग्रहीत् ।। ६५ ।।\nतेनाभिबाधिताः सर्वे देवाः शक्रपुरोगमाः ।\nब्रह्माणं शरणं जग्मुरनाथा नाथमुत्तमम् ।। ६६ ।।\nते प्रणम्य सुराः सर्वे पुरुहूतपुरोगमाः ।\nइदमूचुर्महात्मन सर्वलोक पितामहम् ।।६७।।\n।। देवा ऊचुः ।।\nलोकेश तारको दैत्यो वरेण तव दर्पितः ।\nनिरस्यास्मान् हठादस्मद्विषयान् स्वयमग्रहीत् ।। ६८ ।।\nरात्रिंदिवं बाधतेऽस्मान् यत्र तत्र स्थिता वयम् ।\nपलायिताश्च पश्यामः सर्वकाष्ठासु तारकम् ।।६९।।\nअग्निर्यमोऽथ वरुणो निर्ऋतिर्वायुरेव च ।\nतथा मनुष्यधर्मा च सर्वैः परिकरैर्युतः ।।७० ।।\nएते तेनार्दिता ब्रह्मन् देवास्तस्यैव शासनात् ।\nअनिच्छाकार्यनिरता: सर्वे तस्यानुजीविनः ।। ७१ ।।\nया देववनिताः स्वर्गे ये चाप्यप्सरसां गणाः ।\nतान् सर्वानग्रहीद् दैत्यः सारं लोकेषु यच्च यत् ।। ७२ ।।\nन यज्ञाः सम्प्रवर्तन्ते न तपस्यन्ति तापसाः ।\nदानधर्मादिकं किञ्चिद् न लोकेषु प्रवर्तते ।। ७३ ।।\nतस्य सेनापतिः पापः क्रौंचो नामास्ति दानवः ।\nस पातालतलं गत्वा बाधतेऽहर्निशं प्रजाः ।।७४ ।।\nतस्मात् तु तारकेणेदं सकलं भुवनत्रयम् ।\nहृतं सर्वं जगत् त्राहि पापात्तस्मात् पितामह ।।७५।।\nवयं च यत्र स्थास्यामस्तत्स्थानं विनिदेशय ।\nस्वस्थानाच्च्यावितास्तेन लोकनाथ जगद्गुरोः ।।७६ ।।\nत्वं नो गतिश्च शास्ता च त्वं नस्त्राता पिता प्रसू ।\nत्वमेव भुवनानां च स्थापक: पालकः कृती ।।७७ ।।\nतस्माद् यावत्तारकाख्ये वह्नौ दग्धाः प्रजापते ।\nन भवामस्तथा कर्तुं भवता युज्यतेऽधुना ।।७८ ।।\n।। मार्कण्डेय उवाच ।।\nसुराणां वचनं श्रुत्वा ब्रह्मलोके पितामहः ।\nप्रत्युवाच सुरान् सर्वास्तत्कालसदृशं वचः ।।७९।।\n।। ब्रह्मोवाच ।।\nममैव वरदानेन तारकाख्यः समेधितः ।\nन मत्तस्तस्य मरणं युज्यते त्रिदिवौकसः ।।८०।।\nयुष्माकञ्च प्रतीकार: कर्तव्यः प्रतिकर्मणि ।\nकिन्तु सम्यक् न शक्नोमि प्रतिकर्तुं प्रचोदितः ।।८१ ।।\nतस्माद् यथा तारकाख्यः स्वयमेष्यति संक्षयम् ।\nतथा यूयं संविदध्वमुपदेशकरस्त्वहम् ।। ८२ ।।\nन मया तारको वध्यो न तथा वनमालिना ।\nन हरेण तथा वध्यो नान्यैरपि सुरैर्नरैः ।। ८३ ।।\nएष एव वरो दत्तो मया तस्मै तपस्यते ।\nउपायश्चिन्तितश्चास्ति तत्कुर्वन्तु सुरोत्तमाः ।।८४।।\nसती दाक्षायणी पूर्वं त्यक्तदेहा स्वजन्मने ।\nअगच्छन्मेनकां देवीं शैलराजस्य योषितम् ।। ८५ ।।\nतां समुत्पादयामास मेनकाजठरे गिरिः ।\nलक्ष्मीमिव पुरा ख्यातां भृगुः स्वतनयो मम ।। ८६ ।।\nतामवश्यं महादेवः कुर्यात् पाणिगृहीतिकाम् ।\nयथा स नचिरात्तस्यामनुरक्तो भवेत् सुराः ।\nतथा विदध्वं सुतरां तत्तेजः प्रतिकर्तृ वः ।। ८७ ।।\nतमूर्ध्वरेतसं शम्भुं सैव प्रच्युतरेतसम् ।\nकर्तुं समर्था नान्यास्ति काचिदप्यबलारा ।।८८।।\nतस्य तेजश्च्युतं यच्च तस्माद् यो जायते सुतः ।\nस एव तारकाख्यस्य हन्ता नान्यस्तु विद्यते ।। ८९ ।।\nसा सुता गिरिराजस्य साम्प्रतं रूढयौवना ।\nतपस्यन्तं गिरिप्रस्थे नित्यं पर्येषते हरम् ।। ९० ।।\nवाक्याद् हिमवतः सा तु काली नाम्ना विषेवते ।\nसखिभ्यां सह सर्वज्ञं ध्यानस्थं परमेश्वरम् ।।९१ ।।\nतामग्रतो वर्तमानां त्रिलोकवरवर्णिनीम् ।\nध्यानासक्तो महादेवो मनसापि न चेच्छति ।। ९२ ।।\nयथा समीहते भार्यां कालीं च चन्द्रशेखरः ।\nतथा कुरुध्वं त्रिदशा नचिरादेव यत्नतः । । ९३।।\nस्वस्थानं भवतां स्वर्गस्तस्मात् तारकमप्यहम् ।\nनिवर्तयिष्ये सङ्गम्य गच्छध्वं विगतज्वराः ।। ९४ ।।\n।। मार्कण्डेय उवाच ।।\nइत्युक्त्वा सर्वलोकेशस्तारकाख्यमुपस्थितः ।\nउपसङ्गम्य वचनं समाभाष्येदमब्रवीत् ।। ९५ ।।\n।। ब्रह्मोवाच ।।\nभो भो तारक मा स्वर्गराज्यं त्वं परिशाधि भोः ।\nतदर्थं न तपस्तप्तं समये भवता पुरा ।। ९६ ।।\nवरो नापि मया दत्तो न मया स्वर्गराजता ।\nतस्मात् स्वर्गं परित्यज्य क्षितौ राज्यं समाचर ।\nदेवभोग्यानि तत्रैव सम्भविष्यन्ति तेऽसुर ।।९७।।\n।। मार्कण्डेय उवाच ॥\nइत्युक्त्वा सर्वलोकेशस्तत्रैवान्तरधीयत ।\nस तारकः परित्यज्य स्वर्गं क्षितिमथाभ्ययात् ।। ९८ ।।\nतत्रैव संस्थितो देवान् बाधते स्म स नित्यशः ।\nइन्द्रं करप्रदं चक्रे निदेशस्थं महाबलम् ।। ९९ ।।\nतमिन्द्रः सततं देवभोग्यानि वितरन् मुहुः ।\nसेवमानः क्षमो नाभूत् सन्तोषयितुमीश्वरम् ।। १०० ।।\nएवं तेनार्दिता देवा मन्युना परिपीडिताः ।\nविधातुरुपदेशेन यत्नं चक्रुर्हरान्वये ।। १०१ ।।\nतत इन्द्रोऽथ गुरुणा संगम्य कृतनिश्चयः ।\nकुसुमेषुं समाहूय वचनं चेदमब्रवीत् ।। १०२ ।।\n।। इन्द्र उवाच ॥\nत्वयेदं पाल्यते विश्वं त्वया विश्वं प्रसूयते ।\nत्वं ब्रह्मविष्णुरुद्राणां प्रीतिहेतुः पुराभवः ।। १०३ ।।\nब्रह्मा प्रीत्या यथा पूर्वमगृह्णाच्चरितव्रताम् ।\nसावित्री माधवो लक्ष्मीं सतीं दाक्षायणीं हरः ।। १०४ ।।\nताः प्रीतये पुरा तेषां देवेशानां यथा कृता ।\nतथैव कुरु मे प्रीतिं काम प्राणभृतां सदा ।। १०५ ।।\nन त्वं न कस्यचित् स्वर्गे पाताले वाथ भूतले ।\nप्रियः प्राणभृतां काम सततं जगतां मतः ।। १०६ ॥\nदेवदानवयक्षाणां रक्षसां मानुषस्य च ।\nत्वं पालकश्च कर्ता च हृदये च प्रवर्तसे ।। १०७ ।।\nतस्मात् त्वं सर्वजगतां हिताय कुरु चेष्टितम् ।\nदेवदानवयक्षाणां मानुषाणां महात्मनाम् ।। १०८ ।।\n।। मार्कण्डेय उवाच ।।\nएतच्छ्रुत्वा वचस्तस्य शक्रस्य मकरध्वजः ।\nदेवराजमुवाचेदं सुप्रीतस्तद्वचोऽमृतैः ।। १०९ ।।\n।। काम उवाच ।।\nयत्राहमीशिता शक्र तत्कर्म विदितं त्वया ।\nतस्मान्ममोचितं शक्यं करिष्ये तन्निदेशय ।। ११० ।।\nपञ्चैव बाणा मृदवस्ते च पुष्पमया मम ।\nचापस्तथा पुष्पमयः शिञ्जिनी भ्रमरात्मिका ।। १११ ।।\nरतिर्मे दयिता जाया वसन्तः सचिवो मम ।\nयन्ता मलयजो वायुर्मित्रं मम सुधानिधिः ।। ११२।।\nसेनाधिपो मे शृङ्गारो हावा भावाश्च सैनिकाः ।\nसर्वे मे मृदवोऽक्रूरा अहं चापि तथाविधः ।। ११३ ।।\nयद् येन युज्यते कार्यं धीमांस्तत्तेन योजयेत् ।\nमम योग्यं तु यत् कर्म तस्मात्तस्मिन् नियोजय ।। ११४ ।।\n।। इन्द्र उवाच ।\nयत् कारयितुमिच्छामि भवता तन्मनोभव ।\nतत्ते समुचितं कर्म तस्मिन् परिवृतो भवान् ।। ११५ ।।\nकृतकर्मापि तत्र त्वं कृती चापि मनोभव ।\nत्वदन्यैः किन्तु दुःसाध्यं तत्त्वां तत्र नियोजये ।। ११६ ।।\nश्रूयते हि तपस्यन्तं ध्यानस्थं वृषभध्वजम् ।\nगिरेर्हिमवतः प्रस्थे निराकांक्षं वधूकृतौ ।। ११७ ।।\nतं पितुर्वचनात् काली तपस्यन्तं निषेवते ।\nसखिभ्यां सहिता नित्यं हरस्यानुमतेऽधुना ।। ११८ ।।\nआरूढयौवनां तां तु स्त्रीरत्नमपि सुन्दरीम् ।\nध्यानासक्तो महादेवो नेहते मनसापि च ।। ११९।।\nसानुरागो यथा तस्यां जायते वृषभध्वजः ।\nतथा विधत्स्व देवानां हिताय जगतामपि ।। १२० ।।\nसह सत्या यथा रेमे सानुरागो वृषध्वजः ।\nतथैतया गिरिजया रमतां तत्कृतेन वै ।। १२१ ।।\nतस्याः कृते तु यत्तेजः प्रच्युतं यद् हरस्य वै ।\nततो यो जायते सोऽस्मांस्तारकादुद्धरिष्यति ।। १२२ ।।\n।। मार्कण्डेय उवाच ।।\nततः स देवराजस्य वचः श्रुत्वा मनोभवः ।\nप्राप्तकालं च सस्मारं शापं ब्रह्मकृतं पुरा ।। १२३ ।।\nसन्ध्यां प्रतिविधातारं यदा शस्त्रं परीक्षितम् ।\nकामोऽहनत् पुष्पबाणैस्तदा तमशपद्विधिः ।। १२४ ।।\nशम्भुनेत्राग्निदग्धस्त्वं भविष्यसि द्विजोत्तमाः ।\nयदा कुर्याद् गिरिसुतां हरः पाणिगृहीतिकाम् ।\nतदा भवान् शरीरेणागमिष्यति समग्रताम् ।। १२५ ।।\nइति स्मृत्वा विधेः शापं भीतोऽपि मकरध्वजः ।\nअङ्गीचक्रे शक्रवाक्यात् काल्या योजयितुं हरम् ।\nइदं च वचनं प्रोचे तत्कालसदृशं पुनः ।। १२६ ।।\n।। मदन उवाच ।।\nकरिष्ये तद्वचः शक्र हरं सङ्गमयाम्यहम् ।\nकाल्या गिरिजया सार्धं दाक्षायण्या यथा पुरा ।। १२७ ।।\nकिन्त्वेकं मम साहाय्यं कर्ता त्वं हरमोहने ।\nयदा सन्मोहनेनाहं हरं सन्मोहयामि च ।। १२८ ।।\nतदा कुरु सहायं त्वं स्वस्थमाप्याययस्व माम् ।\nप्रविश्याहं सुरभिणा नचिराच्छंकराश्रमम् ।। १२९ ।।\nविधाय पूर्वं मनसो विकारं हर्षणेन तु ।\nसम्मोहनेन सुदृढं मोहयिष्ये वृषध्वजम् ।। १३० ।।\nस्मरिष्यसि त्वं सम्प्राप्ते काले मां मम पालने ।\nअहं गच्छामि सहितं तत्कर्तुं बलसूदन ।। १३१ ।।\n।। मार्कण्डेय उवाच ।।\nइत्युक्त्वा स जगामाथ मदनः शङ्कराश्रमम् ।\nशक्रोऽपि त्रिदशान् सर्वानिदमाह वचस्तदा ।। १३२ ।।\n।। इन्द्र उवाच ॥\nयूयं कुरुध्वं साहाय्यं यत्र याति मनोभवः ।\nतत्र तत्रानुगम्यैव समये मां च बोधत ।। १३३।।\nयदा सम्मोहनेनायं सम्मोहयति शङ्करम् ।\nतदाहमपि यास्यामि तत्र बोधत मां सुराः ।। १३४।।\n।। मार्कण्डेय उवाच ।।\nइत्युक्तास्तेन शक्रेण देवा जग्मुर्मनोभवम् ।\nसोऽपि गत्वा यत्र हरो गङ्गावतरणे गिरेः ।\nहिमभारभृतः सानौ सुरभिं च न्ययोजयत् ।। १३५ ।।\nततस्तत्र गते सम्यक्सुरभौ तस्य लक्षणम् ।\nअभवन्नचिरादेव तरुगुल्मलतासु च ।। १३६ ।।\nपुष्पिताः किंशुकास्तत्र मञ्जुला: केतकास्तथा ।\nसरांसि च सपद्मानि सविकाराश्च जन्तवः ।। १३७ ।।\nववौ वायुश्च गम्भीरो गंधिलः पुष्परेणुभिः ।\nशनैः शनैः सुखकरः कर्षयन् स हि मानसम् ।। १३८ ।।\nपक्षिणश्च मृगाश्चैव ये चान्ये प्राणधारिणः ।\nसिद्धाश्च किन्नराश्चैव द्वन्द्व भावं वितेनिरे ।। १३९ ।।\nचूता: कुसुमितास्तत्र नवस्तवक भूषिताः ।\nअशोकाः पाटलाचैव नागकेशरकारुणाः ।। १४०।।\nसविकारा गणाश्चासन् शङ्करस्य तदा द्विजाः ।\nप्रत्यक्षतो ययुस्तेऽपि विकारं शम्भुसाध्वसात् ।। १४१।।\nभ्रमन्ति स्म तदा तत्र भ्रमराः कुसुमोद्भवम् ।\nपिबन्तो बहुशश्युतं गुञ्जन्तः सह जायया ।। १४२ ।।\nएवं प्रवृत्ते सुरभौ शृङ्गारोऽपि गणैः सह ।\nहावभावयुतस्तत्र प्रविवेश हरान्तिकम् ।।१४३।।\nमदनः सगणस्तत्र निवसंश्चिरमेव हि ।\nन दृष्टवांस्तदा शम्भोश्छिद्रं येन प्रवेक्ष्यति ।। १४४ ।।\nयदा च प्राप्तविवरस्तदा भयविमोहितः ।\nनाग्रे सरोऽभवत् तस्य मदनो रतिवारितः ।। १४५ ।।\nएवं यातस्तस्य कालः प्रभूतो द्विजसत्तमाः ।\nनिरूपयन् न वा चाप छिद्रं तस्य यतेस्तदा ।। १४६ ।।\nज्वलत्कालाग्निसंकाशं भानुलक्षसमप्रभम् ।\nध्यानस्थं शङ्करं को वा समासादयितुं क्षमः ।। १४७ ।।\nअथैकदा गिरिसुता काली तस्याभवत्पुरः ।\nकृत्वा परीष्टिं कर्त्तव्या सखिभ्यां प्रणता स्थिता ।। १४८ ।।\nशङ्करोऽपि तदा ध्यानं त्यक्त्वा तत् क्षणमास्थितः ।\nयोजयन् स्वगणान् कृत्ये ज्योतिश्चिन्ताविवर्जितः ।। १४९ ।।\nतच्छिद्रं प्राप्य मदनः प्रथमं हर्षणेन तु ।\nबाणेन हर्षयामास पार्श्वस्थं चन्द्रशेखरम् ।। १५० ।।\nशृङ्गारश्च तदा भावैर्हावैश्च सहितो हरम् ।\nजगाम कामसाहाय्यं कुर्वन् सुरभिणा सह ।। १५१ ।।\nहर्षणेनातिहृषितः शृङ्गाराद्यैर्निषेवितः ।\nशङ्करो वदनं काल्याः साकूतं संव्यलोकयत् ।।१५२।।\nतत् प्राप्य विवरं कामः पुष्पं चापे न्ययोजयत् ।\nसम्मोहनं पुष्पवृतं पुष्पमालाविवर्धितम् ।। १५३ ।।\nतदाभूद् दक्षिणे पार्श्वे रतिः प्रीतिस्तु वामतः ।\nपृष्ठे बसन्ततूणीरं पौष्पमादाय सुन्दरः ।। १५४ ।।\nआकर्णपूरितं पुष्पं चापमाकृष्य संयतः ।\nयदा मनोभवो वायुस्तदा तं समुपेयिवान् ।। १५५ ।।\nसंहिते पुष्पबाणे तु गिरिजां चन्द्रशेखरः ।\nजातेन्द्रियविकारः सन् जिघृक्षुः सङ्गमेऽभवत् ।। १५६ ।।\nअमरा: शक्रसहितास्तदा सर्वे वियद्गताः ।\nसभ्यं मनोभवं मेने सुरकृत्ये निवेशितम् ।। १५७ ।।\nअथ संस्मृत्य संयम्य निगृह्य विकृति तदा ।\nइन्द्रियस्य महादेवः सहसेदं व्यचिन्तयत् ।। १५८ ।।\nयोनिजां गिरिजां कालीं तपोव्रतविवर्जिताम् ।\nकथं सङ्गमकामोऽहं धर्तुमिच्छामि वै हठात् ।। १५९ ।।\nतपोव्रतपवित्राङ्गी तपश्चरणसत्कृताम् ।\nस्वयमेव ग्रहीष्यामि सतीं दाक्षायणीमिव ।। १६० ।।\nकथं विकृतकामोऽहमनिच्छन्निव साम्प्रतम् ।\nकेनापि चाकृष्ट इव चिकीर्षुः सङ्गमोद्भवम् ।। १६१ ।।\nएवं विकारहेतुं स निश्चिन्वन्निन्द्रियस्य तु ।\nपुरोवलोकयामास संहितेषु मनोभवम् ।। १६२ ।।\nएतस्मिन्नन्तरे ब्रह्मा विज्ञातसमयः सुरान् ।\nदृष्ट्वा स्थानादाजगाम तत्समाजमनुग्रहात् ।। १६३ ।।\nततः स कुपितो दृष्ट्वा सन्धितेषु मनोभवम् ।\nजज्वाल ज्वलनप्रख्यस्तं दिधक्षुः प्रसह्य तु ।। १६४।।\nकामोऽयं समयं ज्ञात्वा मां मोहयितुमिच्छति ।\nमनो मे स्ववशं कर्तुं तन्नयामि यमक्षयम् ।।१६५ ।।\nएवं विचिन्तमानस्य नेत्रोद्भाविततेजसा ।\nवर्धतो ज्वलनो भूत्वा क्रोधं नेत्रात् ससर्ज ह ।। १६६ ।।\nतं क्रोधान्निः सरिष्यन्तं जातवेदः स्वरूपिणम् ।\nज्ञात्वा कामस्य तान् बाणान् पौष्पचापनिषण्णकान् ।। १६७ ।।\nशक्तिं प्राणांस्तथात्मानमाकृष्यापालयद्विधिः ।\nउत्सारयामास तदा वसन्तं स पितामहः ।। १६८ ।।\nनिजशक्त्या तदा शम्भुक्रोधाद्रक्षन्मनोभवम् ।\nअथाकाशगता देवाः क्रुद्धं दृष्ट्वा महेश्वरम् ।। १६९ ।।\nप्रसीद जगतां नाथ कामे क्रोधं परित्यज ।\nत्वया यथा पुरा सृष्टः शम्भुरूपेण कर्मणा ।। १७० ।।\nयेन चायोजितं कर्म तत्करोति मनोभवः ।\nतस्मात् त्वं मदने शम्भो क्रोधाग्निमुपसंहर ।\nप्रसीद सर्वभूतेश भक्त्या त्वां प्रणता वयम् ।। १७१ ।।\nइति स्म वदतां तेषाममराणां तदानलः ।। १७२ ।।\nललाटचक्षुः सम्भूतो भस्माकार्षीन्मनोभवम् ।\nदग्ध्वा कामं तदा वह्निज्वलामालातिदीपितः ।। १७३ ।।\nसंस्तम्भितोऽथ विधिना हरं गन्तुं शशाक न ।\nमहादेवोऽपि तद्भस्म मनोभवशरीरजम् ।\nआदाय सर्वगात्रेषु भूतिलेपं तदाकरोत् ।। १७४।।\nलेपशेषाणि भस्मानि समादाय तदा हरः ।\nसगणोऽन्तर्दधे कालीं विहाय विधिसम्मते ।। १७५ ।।\nब्रह्मा क्रोधानलं शम्भोर्दहन्तं सकलान् सुरान् ।\nवडवारूपिणं चक्रे देवानां पुरतस्तदा ।। १७६ ।।\nवडवां तां तदा देवाः सौम्यां ज्वालामुखीं शुभाम् ।\nदृष्ट्वा निर्विघ्नमनसो बभूवुः पूर्वपीडिताः ।। १७७ ।।\nवडवां तां समादाय तदा ज्वालामुखीं विधिः ।\nसागरं प्रययौ लोकहिताय जगतां पतिः ।। १७८ ।।\nगत्वाथ सागरं ब्रह्मा प्रोवाच परिपूजितः ।\nयथावत्तेन विप्रेन्द्राः समयं च निवेदयन् ।। १७९ ।।\nअयं क्रोधो महेशस्य वडवारूपधृक् त्वया ।\nज्वालामुखः सदा धार्यो यावन्न विनयाम्यहम् ।। १८० ।।\nयदा त्वामहमागम्य वदामि सरितां पते ।\nतदा त्वया परित्याज्यः क्रोधोऽयं वडवामुखः । । १८१ ।।\nभोजनं भवतस्तोयमेतस्य तु भविष्यति ।\nयनादेवं विधार्योऽयं यथा नो याति चान्तरम् ।।१८२।।\nइत्युक्तो ब्रह्मणा सिन्धुरङ्गीचक्रे तदा क्रुधम् ।\nग्रहीतुं वडवावक्त्रे शम्भोश्चाशक्यमप्यरम् ।।१८३ ।।\nततः प्रविष्टो जलधौ पावको वडवामुखः ।\nवार्योघान्निदहन् सम्यग् ज्वालामालातिदीपितः ।। १८४ ।।\nयदाभवच्छम्भुनेत्राद् ददाह मदनं तदा ।\nअभवत् सुमहाशब्दो येनाकाशः प्रपूरितः ।। १८५ ।।\nतेन शब्देन महता कामदाहे क्षणेन च ।\nसखीभ्यां सह भीताभूत् काली शोकयुता तदा ।। १८६ ।।\nतेन शब्देन हिमवांश्चकितो विस्मितस्तदा ।\nसुतामेव जगामाशु गतां काली हराश्रमम् ।।१८७।।\nतां तत्र कालीं तनयां भयशोकाकुलां शुभाम् ।\nरुदन्तीं शम्भुविरहादाससादाचलेश्वरः ।। १८८ ।।\nआसाद्य पाणिना तस्या मार्जयन्नयनद्वयम् ।\nमा भैषीः कालि मा रोदीरित्युक्त्वा तां तदाग्रहीत् ।। १८९ ।।\nक्रोडीकृत्य सुतां तां तु हिमवानचलेश्वरः ।\nस्वमालयमथानिन्ये सान्त्वयामास चार्दिताम् ।।१९० ।।\nअन्तर्हिते हरे काली विरहात् तस्य संततम् ।\nनिवसन्ती पितुर्गेहे शुशोच च मुमोह च ।। १९१ ।।\nशैलाधिराजोऽप्यथ मेनकापि मैनाक मुख्योऽपि सखीद्वयं च ।\nतां सान्त्वयांचक्रुरदीनसत्त्वां हरं विसस्मार तथापि नोमा ।।१९२।।\n॥ इति श्रीकालिकापुराणे कामदहने द्विचत्वारिंशोऽध्यायः ॥ ४२॥\nकालिका पुराण हिन्दी अनुवाद पढ़ने के लिए देखें-DP Karmakand"
  }
]
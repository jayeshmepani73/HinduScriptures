[
  {
    "text": "।।और्व्व उवाच।।\nशृणु राजन् प्रवक्ष्यामि पुष्यस्नानविधिक्रमम्।\nयेन विज्ञानमात्रेण विघ्ना नश्यन्ति सन्ततम्।। ८६.१ ।।"
  },
  {
    "text": "पौषे पुष्यर्क्षगे चन्द्रे पुष्यस्नानं नृपश्चरेत्।\nसौभाग्यकल्याणकरं दुर्भिक्षमरणापहम्।। ८६.२ ।।"
  },
  {
    "text": "विष्ट्यादिदुष्टकरणे व्यतीपाते च वैधृतौ।\nवज्रे शूले हर्षणादौ योगे तु यदि लभ्यते।। ८६.३ ।।"
  },
  {
    "text": "तृतीयायुक्तपुष्यर्क्षं रविशौरिकुजेऽहनि।\nतदा समस्तदषाणां तत् स्नानं हानिकारकम्।। ८६.४ ।।"
  },
  {
    "text": "ग्रहदोषाश्च जायन्ते यदि राज्येषु चेतयः।\nतदा पुष्ये तु नक्षत्रे कुर्यान्मासान्तरेऽपि च।। ८६.५ ।।"
  },
  {
    "text": "इयं तु ब्रह्मणा शान्तिरुद्दिष्टा गुरवे पुरा।\nशक्रादिसर्वदेवानां शान्त्यर्थं च जगत्पतिः।। ८६.६ ।।"
  },
  {
    "text": "तुषकेशास्थिवल्मीक-कीटदेशादिवर्जिते।\nशर्कराकृमिकुष्माण्ड-बहुकृष्टविवर्जिते।। ८६.७ ।।"
  },
  {
    "text": "काकोलूकैश्च कङ्कैश्च काकालैर्गृघ्रशौनकैः।\nवर्जिते कण्टकिवने विभीतकविवर्जिते।। ८६.८ ।।"
  },
  {
    "text": "शिग्रुश्लेष्मातकाभ्यां तु जलौकाद्यैर्विवर्जिते।\nस्वस्थाने चम्पकाशोक-वकुलादिविराजिते।। ८६.९ ।।"
  },
  {
    "text": "हंसकारण्डवाकीर्णे सरस्तीरेथवा शुचौ।\nपुष्यस्नानाय नृपतिर्गृह्णीयात् स्थानमुत्तमम्।। ८६.१० ।।"
  },
  {
    "text": "ततः पुरोहितो राजा नाना वादित्रनिःस्वनैः।\nप्रदोषसमये गच्छेत् तत् स्थानं पूर्ववासरे।। ८६.११ ।।"
  },
  {
    "text": "तस्य स्थानस्य कौवेर्यां दिशि स्थित्वा पुरोहितः।\nसुगन्धचन्दनैः पानैः कर्पूराद्यधिवासितैः।। ८६.१२ ।।"
  },
  {
    "text": "गौरोचनाभिः सिद्धार्थैरक्षतैः सफलादिभिः।\nगन्धद्वारेत्यादिभिर्मन्त्रैः सर्वाधिसिक्तकैः।। ८६.१३ ।।"
  },
  {
    "text": "अधिवास्य तु तत्स्थानं पूजयेत् तत्र देवताः।\nगणेशं केशवं शक्रं ब्रह्माणं चापि शङ्करम्।। ८६.१४ ।।"
  },
  {
    "text": "उमया सहितं देवं सर्वाश्च गणदेवताः।\nमातृश्च पूजयेत् तत्र नृपतिः सपुरोहितः।। ८६.१५ ।।"
  },
  {
    "text": "मङ्गलान् कलशान् कृत्वा नानानैवेद्यसञ्चयान्।\nप्रदद्यात् पायसं स्वादुफलं मोदकयावकौ।। ८६.१६ ।।"
  },
  {
    "text": "अधिवास्य च तत् स्थानं दूर्वासिद्धार्थकाक्षतैः।\nतत्स्थानाच्चापि भूतानि सारयेन्मन्त्रमीरयन्।। ८६.१७ ।।"
  },
  {
    "text": "अपसर्पन्तु ते भूता ये भूता भूमिपालकाः।\nभूतानामविरोधेन स्नानकर्म करोम्यहम्।। ८६.१८ ।।"
  },
  {
    "text": "ततः करौ पुटीकृत्य मन्त्रेणानेन पार्थिवः।\nआवाहयेदिमान् देवान् पूज्यान् पुष्याभिषेकतः।। ८६.१९ ।।"
  },
  {
    "text": "आगच्छन्तु सुराः सर्वे येऽत्र पूजाभिलाषिणः।\nदिशो हि पालकाः सर्वे ये चान्येऽप्यंशभागिनः।। ८६.२० ।।"
  },
  {
    "text": "ततः पुष्पाञ्जलिं दत्त्वा पुनर्मन्त्रं पठेदिमम्।\nअद्य तिष्ठन्तु विबुधाः स्थानमासाद्य मामकम्।। ८६.२१ ।।"
  },
  {
    "text": "स्वपूजां प्राप्य पातारो दत्त्वा शान्तिं महीभुजे।\nततस्तां नृपती रात्रिं नयेत् तु सपुरोहितः।। ८६.२२ ।।"
  },
  {
    "text": "स्वप्ने शुभाशुभं विद्यान्नृपस्तु सपुरोहितः।\nकृत्वा पूजां तु देवानां रात्रौ स्थाने नृपः स्वपेत्।। ८६.२३ ।।"
  },
  {
    "text": "शुभाशुभफलं स्वप्ने ज्ञेयं दोषज्ञसम्मते।\nदुःस्वप्नदर्शनं चेत् स्यात् तदा पुष्याभिषेचने।। ८६.२४ ।।"
  },
  {
    "text": "होमं चतुर्गुणं कुर्याद् दत्त्वा चापि गवां शतम्।\nगोवाजिकुंजराणां तु प्रासादस्य गिरेस्तरोः।। ८६.२५ ।।"
  },
  {
    "text": "आरोहणं शुभकरं राज्यश्रीवृद्धिकारकम्।\nदधिदेवसुवर्णानां ब्रह्मणस्य प्रदर्शनम्।। ८६.२६ ।।"
  },
  {
    "text": "वीणादूर्वाक्षतफलं पुष्पच्छत्रविलेपनम्।\nशीतांशु चक्रशंखानां पद्मस्य सुहृदस्तथा।। ८६.२७ ।।"
  },
  {
    "text": "लाभाः क्षयकराः शत्रौ रत्नाकरस्य भूभृतः।\nदर्शनं चोपरागस्य निगडेन च बन्धनम्।। ८६.२८ ।।"
  },
  {
    "text": "मांसस्य भोजनं चैव पर्वतस्य विवर्तनम्।\nनाभिमध्ये तरूत्पत्तिर्मृतं प्रत्यनुरोदनम्।। ८६.२९ ।।"
  },
  {
    "text": "अगम्यागमनं कूप पङ्कगर्भावतीर्णता।\nपर्वतस्य तथा नद्याः स्रोतसां लङ्घनं तथा।। ८६.३० ।।"
  },
  {
    "text": "स्वपुत्रमरणं चैव पानं रुधिरमद्ययोः।\nभोजनं पायसस्यापि मनुष्यारोहणं तथा।। ८६.३१ ।।"
  },
  {
    "text": "कल्याणसुखसौभाग्य-राज्य-शत्रुक्षयं तथा।\nएते स्वप्नाः प्रकुर्वन्ति नृस्य नृपसत्तम।। ८६.३२ ।।"
  },
  {
    "text": "ख रोष्ट्रमहिषाणां च आरोहो राज्यनाशनः।\nनृत्यं गीतं तथा हास्यं पाठश्चाप्यशुभप्रदः।। ८६.३३ ।।"
  },
  {
    "text": "रक्तवस्त्रपरिधानं रक्तमालानुलेपनम्।\nरक्तां कृष्णां स्त्रियं चैव कामयत् मृत्युमाप्नुयात्।। ८६.३४ ।।"
  },
  {
    "text": "कूपान्तरे प्रवेशः स्वाद् दक्षिणाशागतिस्तथा।\nपङ्के निमज्जनं स्नानं भार्यापुत्रविनाशनम्।। ८६.३५ ।।"
  },
  {
    "text": "लाभस्तस्य भवेत् स्वप्नेऽप्यरुत्पत्तिर्नृपभ्य च।\nआदाय गर्भनाङीं तु शकुनो याति खञ्जनः।। ८६.३६ ।।"
  },
  {
    "text": "स तु राज्यान्तरं प्राप्य महाकल्याणमाप्नुयात्।\nदीर्घं विंशतिहस्तं तु हस्तषोडशविस्तृतम्।। ८६.३७ ।।"
  },
  {
    "text": "कुर्यात् तु लक्षणोपेतं यज्ञमण्डलमुत्तमम्।\nततोऽपरेऽह्नि पूर्वाह्णेमातृणां पूजनं चरेत्।। ८६.३८ ।।"
  },
  {
    "text": "कुड्यलग्नां वसोर्धारां वृद्धिश्राद्धं तथैव च।\nचन्दनागुरुकस्तूरीधूमकर्पूरचूर्णकैः।। ८६.३९ ।।"
  },
  {
    "text": "सम्पूज्य मण्डलस्थानं तस्मिन् ह्रौं शम्भवे नमः।\nअस्त्राय हुं फडित्येवं लिखेन्मन्त्रद्वयं बुधः।। ८६.४० ।।"
  },
  {
    "text": "मन्त्रविन्मण्डलज्ञश्च सूत्रैः कम्बलसम्भवैः।\nकौशेयैर्वा स्वस्तिकाख्यं प्रथमं मण्डलं लिखेत्।। ८६.४१ ।।"
  },
  {
    "text": "चतुर्हस्तप्रमाणं तु मण्डलं विलिखेत् ततः।\nहस्तप्रमाणं पद्मं तु मण्डलस्य प्रकीर्तितम्।। ८६.४२ ।।"
  },
  {
    "text": "द्वाराणि सार्धहस्तानि कर्णिकाकेशरोज्ज्वलम्।\nसितं रक्तं च पीतं च कृष्णं हरितमेव च।। ८६.४३ ।।"
  },
  {
    "text": "शालिचूर्णैश्च कौसुम्भैर्हारिद्रैर्हरिदुद्भवैः।\nकुर्यात् तथाञ्जनैश्चूर्णै राजा मण्डवृद्धये।। ८६.४४ ।।"
  },
  {
    "text": "पद्मान्ततः समारभ्य तालं पश्चिमगामिनम्।\nपश्चिमद्वारमध्ये चशतपत्रं विनिर्दिशेत्।। ८६.४५ ।।"
  },
  {
    "text": "प्रत्येकं द्वारमध्ये तु पद्मं चैवाष्टपत्रकम्।\nकुर्यान्मण्डलभागज्ञश्चूर्णैरेव पृथक् पृथक्।। ८६.४६ ।।"
  },
  {
    "text": "चूर्णैस्तु मण्डलं कृत्वा सूत्राण्युत्सारयेत् ततः।\nउत्सार्य सूत्रं प्रथमं मण्डलं पूजयेत् ततः।। ८६.४७ ।।"
  },
  {
    "text": "भवनाय नम इति ततो हस्तं वियोजयेत्।\nसव्यावलम्बहस्तं तु रजःपात्रं समाचरेत्।। ८६.४८ ।।"
  },
  {
    "text": "मध्यमानामिकाङ्गुष्ठैरुपरिष्टाद् यथेच्छया।\nअधोमुखाङ्गुलीः  कृत्वा पातयेच्च विचक्षणः।। ८६.४९ ।।"
  },
  {
    "text": "समारेखा तु कर्तव्या विच्छित्रा पुष्परञ्जिता।\nअङ्गुष्ठपर्वनैपुण्यात् समा कार्या विजानता।। ८६.५० ।।"
  },
  {
    "text": "संसक्तविषमं स्थूलं विच्छिन्नं कृसरकृतिम्।\nपर्यन्तमर्पितं ह्रस्वमालिखेन्न कदाचन।। ८६.५१ ।।"
  },
  {
    "text": "संसक्ते कलहं विद्यादूर्ध्व रेखे तु विग्रहम्।\nअतिस्थूले भवेद् व्याधिर्नित्यं पीडाविमिश्रिते।। ८६.५२ ।।"
  },
  {
    "text": "बिन्दुभिर्भयमाप्नोति शत्रुपक्षान्न संशयः।\nकृशायां चार्थहानिः स्याच्छिन्नायां मरणं ध्रुवम्।। ८६.५३ ।।"
  },
  {
    "text": "वियोगो वा भवेत् तस्य इष्टद्रव्यसुतस्य वा।\nअविदित्वा लिखेद् यस्तु मण्डलं तु यथेच्छया।। ८६.५४ ।।"
  },
  {
    "text": "सर्वदोषानवाप्नोति ये दोषाः पूर्वमीरिताः।\nसितसर्षपदूर्वाया रेखाः कार्या विजानता।। ८६.५५ ।।"
  },
  {
    "text": "विमलं विजयं भद्रं विमानं शुभदं शिवम्।\nवर्धमानं च देवं च शताक्षं कामदायकम्।। ८६.५६ ।।"
  },
  {
    "text": "रुचिकं स्वस्तिकं चैव द्वादशैते तु मण्डलाः।\nयथास्थानं यथायज्ञं योजनीया विचक्षणैः।। ८६.५७ ।।"
  },
  {
    "text": "सागरे मध्यमाने तु पीयूषार्थं सुरोत्करैः।\nपीयूषधारणार्थाय निर्मिता विश्वकर्मणा।। ८६.५८ ।।"
  },
  {
    "text": "कलां कलां तु देवानामसित्वा ते पृथक् पृथक्।\nयतः कृतास्तु कलसास्ततस्ते परिकीर्तिताः।। ८६.५९ ।।"
  },
  {
    "text": "नवैव कलसाः प्रोक्ता नामतस्तान्निबोधत।\nगोह्योपगोह्यो मरुतो मयूखश्च तथापरः।। ८६.६० ।।"
  },
  {
    "text": "मनोहाचार्यभद्रश्च विजयस्तनु दूषकः।\nइन्द्रियघ्नोऽथ विजयो नवमः परिकीर्तितः।। ८६.६१ ।।"
  },
  {
    "text": "तेषामेव क्रमाद् भूप नव नामानि यानि तु।\nशृणु तान्यपराण्येव शान्तिदानि सदैव हि।। ८६.६२ ।।"
  },
  {
    "text": "क्षितीन्द्रः प्रथमः प्रोक्तो द्वितीयो जलसम्भवः।\nपवनाग्नी ततो द्वे तु यजमानस्ततः परः।। ८६.६३ ।।"
  },
  {
    "text": "कोषसम्भवाम्ना तु षष्ठः स परिकीर्तितः।\nसोमस्तु सप्तमः प्रोक्त आदित्यस्तु तथाष्टमः।। ८६.६४ ।।"
  },
  {
    "text": "विजयो नाम कलसो योऽसौ नवम उच्यते।\nस तु पंचमुखः प्रोक्तो महादेवस्वरूपधृक्।। ८६.६५ ।।"
  },
  {
    "text": "घटस्य पञ्चवक्त्रेषु पञ्चवक्त्रः स्वयं तथा।\nयथाकाष्ठां स्थितः सम्यग्वामदेवादिनामतः।। ८६.६६ ।।"
  },
  {
    "text": "मण्डलस्य तु पद्मान्ते पञ्चवक्त्रं घटं न्यसेत्।\nक्षितीन्द्रं पूर्वतो न्यस्य पश्चिमे जलसम्भवम्।। ८६.६७ ।।"
  },
  {
    "text": "वायव्ये वायवं न्यस्य आग्नेये ह्यग्निसम्भवम्।\nनैर्ऋत्ये यजमानं तु ऐशान्यां कोषसम्भवम्।। ८६.६८ ।।"
  },
  {
    "text": "सोममुत्तरतो योज्यं सौरं दक्षिणतो न्यसेत्।\nन्यस्यैवं कलसांश्चैव तेषु चैतान् विचिन्तयेत्।। ८६.६९ ।।"
  },
  {
    "text": "कलसानां मुखे ब्रह्मा ग्रीवायां शङ्करः स्थितः।\nमूले तु संस्थितो विष्णुर्मध्ये मातृगणाः स्थिताः।। ८६.७० ।।"
  },
  {
    "text": "दिक्पाला देवताः सर्वा वेष्टयन्ति दिशो दश।\nकुक्षौ तु सागराः सप्त सप्तद्वीपाश्च संस्थिताः।। ८६.७१ ।।"
  },
  {
    "text": "नक्षत्राणि ग्रहाः सर्वे तथैव कुलपर्वताः।\nगङ्गाद्याः सरितः सर्वा वेदाश्चत्वार एव च।। ८६.७२ ।।"
  },
  {
    "text": "कलसे संस्थिताः सर्वे तेषु तानि विचिन्तयेत्।\nरत्नानि सर्वबीजानि पुष्पाणि च फलानि च।। ८६.७३ ।।"
  },
  {
    "text": "वज्रमौक्तिकवैदूर्यमहापद्मेन्द्रस्फाटिकैः।\nसर्वधाममयं बिल्वं नागरोदुम्बर तथा।। ८६.७४ ।।"
  },
  {
    "text": "बीजपूरकजम्बीरकाश्मीराम्रातदाडिमम्।\nयवं शालिं च नीवारं गोधूमं सितसर्षपम्।। ८६.७५ ।।"
  },
  {
    "text": "कुङ्कुमागुरुकर्पूरमदनं रोचनं तथा।\nचन्दनं च तथा मांसीमेलां कुष्ठं तथैव च।। ८६.७६ ।।"
  },
  {
    "text": "कस्तूरीपत्रचूर्णं च जलनिर्यासकाम्बुदम्।\nशैलेयं वदरं जातीपत्रपुष्पे तथैव च।। ८६.७७ ।।"
  },
  {
    "text": "कालशाकं तथा पृक्का देवीपर्णकमेव च।\nवचां धात्रीं समञ्जिष्ठां तुरुष्कं मङ्गलाष्टकम्।। ८६.७८ ।।"
  },
  {
    "text": "दूर्वां मोहनिकां भद्रां शतमूलीं शतावरीम्।\nवर्णानां सरलां क्षुद्रां सहदेवीं गजाह्वयाम्।। ८६.७९ ।।"
  },
  {
    "text": "पूर्णकोषां सितां पीठां गुञ्जां शिरसिकानलौ।\nव्यामकं गजदन्तं च शतपुष्पं पुनर्नवाम्।। ८६.८० ।।"
  },
  {
    "text": "ब्राह्मीं देवीं शिवां रुद्रां सर्वसन्धानिकां तथा।\nसमाहृद्य शुभानेतान् रुद्रां कलसेषु निधार्पयेत्।। ८६.८१ ।।"
  },
  {
    "text": "कलसस्य यथादेशं विधिं शम्भुं गदाधरम्।\nयथाक्रमं पूजयित्वा शम्भु मुख्यतया यजेत्।। ८६.८२ ।।"
  },
  {
    "text": "प्रासादेन तु मन्त्रेण शम्भुं तन्त्रेण शङ्करम्।\nप्रथमं पूजयेन्मध्ये नाना नैवेद्यवेदनैः।। ८६.८३ ।।"
  },
  {
    "text": "दिक्पालानां घटेष्वेव दिक्पालानपि पूजयेत्।\nपूर्वं बहिः स्थापितेषु ग्रहाणां कलसेषु च।। ८६.८४ ।।"
  },
  {
    "text": "नवग्रहान् पूजयेत् तु मातृर्मातृघटेषु च।\nसर्वे देवा घटे पूज्या घटास्तेषां पृथक् पृथक्।। ८६.८५ ।।"
  },
  {
    "text": "नवैव तत्र पूर्वोक्ताः स्मृता मुख्यतया नृप।\nभक्ष्यैर्भोज्यैश्च पेयैश्च पुष्पैर्नानाविधैः फलैः।। ८६.८६ ।।"
  },
  {
    "text": "यावकैः पायसैश्चैव यथासम्भवयोजितैः।\nपुष्यस्नानाय नृपतिः पूजयेत् सकलान् सुरान्।। ८६.८७ ।।"
  },
  {
    "text": "दक्षिणे मण्डलस्याथ कुण्डं निर्मांय पायसैः।\nसमिद्भिः शालिसिद्धार्थैर्घृतैर्दूर्वाक्षतैस्तथा।। ८६.८८ ।।"
  },
  {
    "text": "केवलैश्च तथैवाज्यैः पूजितान् सकलान् सुरान्।\nहोमेन तोषयेद् वृद्ध्यै नृपः सर्त्विक्पुरोहितः।। ८६.८९ ।।"
  },
  {
    "text": "होमान्ते मण्डलोदीच्यां वेदिकायां सपट्टकम्।\nरोचनाख्यमर्लकारांस्तथा सर्वान् नियोजयेत्।। ८६.९० ।।"
  },
  {
    "text": "वृद्धावङ्गुलमङ्गुल्या षड्विंशङ्गुलिकावधि।\nवृत्तं वा चतुरस्रं वा पद्मं त्रिकोणसंज्ञकम्।। ८६.९१ ।।"
  },
  {
    "text": "रत्नेशान् पद्ममध्ये तु गोमुष्टिकविनायकैः।\nश्रीश्रीवृक्षवरारोहामुमादेवीं शुभान्विताम्।। ८६.९२ ।।"
  },
  {
    "text": "रत्नैः सर्वैरलङ्कारैः पट्टं कार्यं द्विहस्तकम्।\nहस्तविस्तारमुच्छ्रायं नवहस्तं दशाङ्गुलम्।। ८६.९३ ।।\nस्नानार्थं सार्धहस्तं च पट्टं वृत्तं गुणान्वितम्।\nशय्या चतुर्गुणा दीर्घा धनुर्मानं तु पीठकम्।। ८६.९४ ।।"
  },
  {
    "text": "गजसिंहकृताटोपं हेमरत्नविभूषितम्।\nसिंहाख्यं सार्धविस्ताराद् दण्डासनमथापि वा।। ८६.९५ ।।"
  },
  {
    "text": "व्याघ्रचित्रकपट्टैर्वा उपधानानि कारयेत्।\nअन्यैर्वा निर्मितां चर्ममृदुतूलकपूरिता।। ८६.९६ ।।"
  },
  {
    "text": "शय्या दीर्घार्घविस्तीर्णा चतुर्हस्ता सुलक्षणा।\nवितस्त्यधिकमिच्छन्ति नृपस्य गुरुविद्यया।। ८६.९७ ।।"
  },
  {
    "text": "अर्धचन्द्रसमं कुर्यादासनं चतुरस्रकम्।\nउपधानानि शय्यायाः कर्णादिमूलभेदतः।। ८६.९८ ।।"
  },
  {
    "text": "षोडशैवात्र कार्याणि वर्णचित्रयुतानि च।\nयानं सिंहासन पट्टं शय्योपकरणादिकम्।। ८६.९९ ।।"
  },
  {
    "text": "राज्ञो नूतनयोग्यं तद् वेद्या उत्तरतो न्यसेत्।\nतेषां तु पश्चिमे स्वर्णरत्नौघखचिते वरे।। ८६.१०० ।।"
  },
  {
    "text": "पर्यङ्के यज्ञदार्वौघनिर्मिते महदास्तरे।\nअर्धाच्छादनसंयुक्ते चर्मावृतचतुष्टये।। ८६.१०१ ।।"
  },
  {
    "text": "वृषभस्य तथोर्णायाः सिंहशार्दुलयोरपि।\nपादपीठे रत्नयुते पादावारोप्य पार्थिवः।। ८६.१०२ ।।"
  },
  {
    "text": "तस्मिन् पर्यङ्कपीठस्थे चर्मावृतचतुष्टये।\nनानालङ्कारभूषाढ्यं नृपतिं रत्नशालिनम्।। ८६.१०३ ।।"
  },
  {
    "text": "स्नापयेद् ब्राह्मणैः सार्धं राजानं सुखसङ्गतम्।\nसंवीतकम्बलं कृष्णं बहुवस्त्रैश्च शौभितम्।। ८६.१०४ ।।"
  },
  {
    "text": "कलसेवलिपुष्पाद्यैः शालिचूर्णैश्च स्नापयेत्।\nअष्टौ षौडश विंशाष्टशतमधिकं च वा।। ८६.१०५ ।।"
  },
  {
    "text": "कलसानां समाख्याता अधिकस्योत्तरोत्तरम्।\nजयकल्याणदैर्मन्त्रैर्मङ्गलोत्थैश्च शाम्भवैः।। ८६.१०६ ।।"
  },
  {
    "text": "वैष्णवैरथ दिक्पालैर्ग्रहमन्त्रैश्च मातृकैः।\nआज्यं तेजः समुद्दिष्टमाज्यं पापहरं परम्।। ८६.१०७ ।।"
  },
  {
    "text": "आज्यं सुराणामाहारप्राज्ये लोकाः प्रतिष्ठिताः।\nभौमान्तरिक्षं दिव्यं वा यत् ते कल्ममषमागतम्।। ८६.१०८ ।।"
  },
  {
    "text": "सर्वं तदाज्यसंस्पर्शात् प्रणाशमुपगच्छतु।\nततोऽपनीयगात्रात् तु कम्बलं वस्त्रमेव च।। ८६.१०९ ।।"
  },
  {
    "text": "कलसैः स्नापयेद् भूपं पुष्पस्नानीयपूरितैः।\nएभिर्मन्त्रैर्नरश्रेष्ठ तनुतत्त्वार्थंसाधकैः।। ८६.११० ।।"
  },
  {
    "text": "सुरास्त्वामभिषिञ्चन्तु ये च सिद्धाः पुरातनाः।\nब्रह्मा विष्णुश्च रुद्राश्च साध्याश्च समरुद्गणाः।। ८६.१११ ।।"
  },
  {
    "text": "आदित्या वसवो रुद्रा अश्विनौ यौ भिषग्वरौ।\nअदितिर्देवमाता च स्वाहा लक्ष्मीः सरस्वती।। ८६.११२ ।।"
  },
  {
    "text": "कीर्तिर्लक्ष्मीर्घृतिः श्रीश्च सिनीवाली कुहूस्तथा।\nदितिश्च सुरसा चैव विनता कद्रुरेव च।। ८६.११३ ।।"
  },
  {
    "text": "देवपत्नयश्च याः प्रोक्ता देवमातर एव च।\nसर्वास्त्वामषिञ्चन्तु सिद्धाश्चाप्सरसां गणाः।। ८६.११४ ।।"
  },
  {
    "text": "नक्षत्राणि मुहूर्ताश्च पक्षाहोरात्रसन्धयः।\nसंवत्सर निमेषाश्च कलाः काष्ठाः क्षणा लवाः।। ८६.११५ ।।"
  },
  {
    "text": "सर्वे त्वामभिषिञ्चन्तु कालस्यावयवस्तथा।\nवैमानिकाः सुरगणा मनवः सागरैः सह।। ८६.११६ ।।"
  },
  {
    "text": "सरितश्च महानागा नागाः किंपुरुषास्तथा।\nवैखानसा महाभागा द्विजा वैहायसाश्च ये।। ८६.११७ ।।"
  },
  {
    "text": "सप्तर्षयः सदाराश्च ध्रुवस्थानानि यानि तु।\nमरीचिरत्रिः पुलहः पुलस्त्यः क्रतुरङ्गिराः।। ८६.११८ ।।"
  },
  {
    "text": "भृगुः सनत्कुमारश्च सनकश्च सनन्दनः।\nसनातनश्च दक्षश्च जैगीषव्योऽभिनन्दनः।। ८६.११९ ।।"
  },
  {
    "text": "एकतश्च द्वितश्चैव त्रितो जावालिकाश्यपौ।\nदुर्वासा दुर्विनीतश्च कण्वः कात्यायनस्तथा।। ८६.१२० ।।"
  },
  {
    "text": "मार्कण्डेयो दीर्घतमाः शुनःशेफो विदूरथः।\nऔर्वः संवर्तकश्चैव च्यवनोऽत्रिः पराशरः।। ८६.१२१ ।।"
  },
  {
    "text": "द्वैपायनो यवक्रीतो देवरातः सहात्मजः।\nएते चान्ये च बहवो वेदव्रतपरायणाः।। ८६.१२२ ।।"
  },
  {
    "text": "सशिष्यास्तेऽभिषिञ्चन्तु सदाराश्च तपोधनाः।\nपर्वतास्तरवो नद्यः पुण्यान्यततनानि च।। ८६.१२३ ।।"
  },
  {
    "text": "प्रजापतिः क्षितिश्चैव गावो विश्वस्य मातरः।\nवाहनानि च दिव्यानि सर्वे लोकाश्चराचराः।। ८६.१२४ ।।"
  },
  {
    "text": "अग्नयः पितारस्तारा जीमूताः खं दिशो जलम्।\nएते चान्ये च बहवः पुण्यसंकीर्तनाः शुभाः।। ८६.१२५ ।।"
  },
  {
    "text": "तौयैस्त्वामभिषिञ्चन्तु सर्वोत्पातनिबर्हणैः।\nइत्येवं शुभदैरेतैर्दिव्यैर्मन्त्रैस्तथापरैः।। ८६.१२६ ।।"
  },
  {
    "text": "सोरैर्नारायणै रौद्रैर्ब्रह्मशक्रसमुद्भवैः।\nआपोहिष्ठा हिरण्येति सम्भवेति सुरेति च।। ८६.१२७ ।।"
  },
  {
    "text": "मानस्तोकेति मन्त्रेण गन्धद्वारेत्यनेन च।\nसर्वमंगलमांगल्ये श्रीश्च ते ग्रहयोगिभिः।। ८६.१२८ ।।"
  },
  {
    "text": "इत्येवं स्नानमासाद्य गात्रमावृत्य कम्बलैः।\nसर्वमंगलमन्त्रेण वस्त्रं कार्पासकं ध्रियात्।। ८६.१२९ ।।"
  },
  {
    "text": "आचम्य च ततो देवान् गुरुं विप्रांश्च पूजयेत्।\nध्वजच्छत्रं चामरं च घण्टां चाश्वान् गजांस्तथा।। ८६.१३० ।।"
  },
  {
    "text": "मन्त्रं जप्त्वा धारयेत् तु ततो गच्छेद्धुताशनम्।\nतत्र गत्वा वह्निमध्ये वह्नेः श्रीर्वीक्ष्य पार्थिवः।। ८६.१३१ ।।"
  },
  {
    "text": "निमित्तान्यनिमित्तानि लक्षयेत् तत्र बिन्दुभिः।\nदैवज्ञकञ्चुक्यमात्यवन्दिपौरजनैर्वृतः।। ८६.१३२ ।।"
  },
  {
    "text": "वादित्रघोषैस्तुमलैस्तथा तौर्यत्रिकैः शुभैः।\nकृत्वा शेषे पुनः शान्तिमाशीर्वाच्य च वै द्विजान्।। ८६.१३३ ।।"
  },
  {
    "text": "पूर्णां विधाय विधिवद् दक्षिणां कनकान्विताम्।\nधान्यानि चाथ वासांसि दत्त्वा कुर्याद् विसर्जनम्।। ८६.१३४ ।।"
  },
  {
    "text": "ततः शेषजलैः सर्वानमात्यादीन् पुरोहितः।\nसेचयेच्चतुरङ्गं च बलं चापि सराष्ट्रकम्।। ८६.१३५ ।।"
  },
  {
    "text": "एवं कृत्वा नृपः पश्चात् त्रिरात्रं संयतों भवेत्।\nमांसमैथुनहीनश्च कुर्यान्माङ्गल्यसेवनम्।। ८६.१३६ ।।"
  },
  {
    "text": "पुष्यनक्षत्रयुक्ता तु तृतीया यदि लभ्यते।\nतस्यां पूज्या सदा देवी चण्डिका शंकरेण ह।। ८६.१३७ ।।"
  },
  {
    "text": "पाञ्चालिकाविहाराद्यैः शिशूनां कौतुकैस्तथा।\nवैवाहिकेन विधिना मोहयेच्चण्डिकां शिवाम्।। ८६.१३८ ।।"
  },
  {
    "text": "चतुष्पथेषु सर्वेषु देवदेवीगहेषु च।\nपताकाभिरलं कुर्यादेवं कुर्वन्न सीदति।। ८६.१३९ ।।"
  },
  {
    "text": "एवं कृत्वा शान्तियागं तथा पुष्याभिषेचनम्।\nचतुरङ्गैः समं राजा भार्याभिस्तु नरैः सह।। ८६.१४० ।।"
  },
  {
    "text": "राज्यमण्डलसंयुक्तः परत्रेह न सीदति।\nनातः परतरो यज्ञो नातः परतरोत्सवः।। ८६.१४१ ।।"
  },
  {
    "text": "नातः परतरा शान्तिर्नातः परतरं शिवम्।\nअनेनैव विधानेन नृपतेरभिषेचनम्।। ८६.१४२ ।।"
  },
  {
    "text": "युवराज्याभिषेकं च कुर्याद्राजपुरोहितः।\nनृपाभिषेककरणमादौ यदि समाचरेत्।। ८६.१४३ ।।"
  },
  {
    "text": "अनेनैव विधानेन स्थिरः स्यान्नृपतिस्तदा।\nअयं यज्ञः समुद्दिष्टः शक्रार्थं ब्रह्मणा पुरा।\nएवं यज्ञं नृपः कृत्वा परत्रेह न सीदति।। ८६.१४४ ।।"
  },
  {
    "text": "।। इति श्रीकालिकापुराणे षडशौतितमोऽध्यायः।। ८६ ।।"
  }
]
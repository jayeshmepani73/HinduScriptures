[
  {
    "text": "कालिकापुराणम् त्रयस्त्रिंशोऽध्यायः अकालप्रलय कथनम्\nअथ कालिका पुराण अध्याय ३३\n।। मार्कण्डेय उवाच ।।\nतं तथा पीवरतनुं दृष्टा मात्स्यं मनुः स्वयम् ।\nगृहीत्वा पाणिना फुल्लनलिनीं सरसीं ययौ ।। १ ।।\nतत्सरस्तत्र विपुलं पुण्ये नारायणाश्रमे ।\nएकयोजनविस्तीर्णं सार्धयोजनमायतम् ।\nनानामीनगणोपेतं शीतामलजलोत्करम् ।।२।।\nतदासाद्य सरो मत्स्यं विनिधाय मनुस्तदा ।\nपालयामास सुतवत् कृपया परया युतः ।।३।।\nसोऽचिरेणैव कालेन पीनो वैसारिणोऽभवत् ।\nन ममौ तत्र सरसि बृहत्त्वात् द्विजसत्तमाः ।। ४।।\nस एकदा महामत्स्यः पूर्वापरतरद्वये ।।५।।\nशिरः पुच्छे निधायाशु तुङ्गदेहः समुच्छ्रितः ।\nस्वायम्भुवं महात्मानं चुक्रोश त्राहि मामिति ।। ६ ।।\nतं तथा च मनुर्ज्ञात्वा क्रोशन्तं स्थूलपुच्छकम् ।\nआससाद तदा मत्स्यं जग्राह च करेण तम् ।।७।।\nन शक्नोम्यहमुद्धर्तुं पृथरोमाणमद्भुतम् ।\nइति संचिन्तयन्नेव प्रोद्दधार करेण तम् ।।८।।\nभगवानपि विश्वात्मा मत्स्यरूपी जनार्दनः ।\nस्वायम्भुवकरं प्राप्य लघिमानमुपाश्रयत् ।।९।।\nततः कराभ्यामुद्धृत्य स्कन्धे कृत्वा द्रुतं मनुः ।\nनिनाय सागरं तत्र तोये च निदधे ततः ।। १० ।।\nयथेच्छमत्र वर्धस्व न कोऽपि त्वां वधिष्यति ।\nअचिरेणैव सम्पूर्णदेहं त्वं समवाप्नुहि ।।११।।\nइत्युक्त्वा स महाभागः सर्वप्राणभृतां वरः ।\nलघुत्वं चिन्तयंस्तस्य विस्मयं परमं गतः ।। १२ ।।\nमत्स्योsपि नचिरादेव पूर्णकायस्तदा महान् ।\nसर्वतः पूरयामास देहाभोगेन सागरम् ।।१३।\nतं पूर्णकायमालोक्य व्यतीत्याम्भः समुच्छ्रितम् ।\nशिलाभिर्निचितं स्फीतं मानसाचलसंनिभम् ।। १४ ।।\nरुन्धन्तं सागरं सर्वं देहाभोगाचलीकृतम् ।\nस्वायम्भुवो मनुर्धीमान् मेने मात्स्यं न तं तदा ।। १५ ।।\nततः पप्रच्छ तं साम्ना मत्स्यं स्वाय्भुवो मनुः ।\nविचिन्त्य लघिमानं च पश्यन् मूर्तिं तदाद्भुतम् ।। १६ ।।\n।। मनुरुवाच ।।\nन त्वां मत्स्यमहं मन्ये कस्त्वं मे वद सत्तम ।\nमहत्वं लघिमानं चिन्तयन् सुमहत्तर ।। १७ ।।\nत्वं ब्रह्माप्यथवा विष्णुः शम्भुर्वा मीनरूपधृक् ।\nन चेद्गुह्य महाभाग तन्मे वद महामते ।। १८ ।।\n।। मत्स्य उवाच ।।\nआराध्योऽहं त्वयानित्यं यो हरिः सः सनातनः ।\nतवेष्टकामसिद्ध्यर्थं प्रादुर्भूतः समाहितः ।। १९।।\nयत् त्वमिच्छसि भूतेश मत्तस्त्वं मीनमूर्तितः ।\nतत् करिष्येऽद्य तां मूर्तिमिमां विद्धि मनो मम ।। २० ।।\n।। मार्कण्डेय उवाच ।।\nइति तस्य वचः श्रुत्वा विष्णोरमिततेजसः ।\nज्ञात्वा प्रत्यक्षतो विष्णुं मनुस्तुष्टाव केशवम् ।। २१ ।।\n।। मनुरुवाच ।।\nनमस्ते जगदव्यक्तपरापरपते हरे ।\nपावकादित्यशीतांशु नेत्रत्रयधराव्यय ।। २२।।\nजगत्कारण सर्वज्ञ जगद्धाम हरे पर ।\nपरापरात्मरूपात्मन् पारिणां पारकारण ।। २३ ।।\nआत्मानमात्मना धृत्वा धरारूपधरो हरे ।\nविभर्षि सकलान् लोकानाधारात्मंस्त्रिविक्रम ।। २४ ।।\nसर्ववेदमय श्रेष्ठ धामधारणकारण ।\nसुरौधपरमेशान नारायण सुरेश्वर ।। २५ ।।\nअयोनिस्त्वं जगद्योनिरपादस्त्वं सदागतिः ।\nत्वं तेज: स्पर्शहीनश्च सर्वेशस्त्वमनीश्वर ।। २६ ।।\nत्वमनादिः समस्तादिस्त्वं नित्यानन्तरोऽन्तरः ।\nयद्वैममण्डं जगतां बीजं ब्रह्माण्डसंज्ञितम् ।। २७ ।।\nतद्वीजं भवतस्तेजस्त्वयोक्तं सलिलेषु च ।\nसर्वाधारो निराधारो निर्हेतुः सर्वकारणम् ।। २८ ।।\nनमो नमस्ते विश्वेश लोकानां प्रभव प्रभो ।\nसृष्टिस्थित्यन्तहेतुस्त्वं विधिविष्णुहरात्मधृक् ।। २९ ।।\nयस्य ते दशधा मूर्तिरूर्मिषट्कादिवर्जिता ।\nज्योतिः पतिस्त्वमम्भोधिस्तस्मै तुभ्यं नमो नमः ।। ३० ।।\nकस्ते भावं वक्तुमीशः परेश स्थूलात्स्थूलो योऽरूपोर्थवर्गात् ।\nतस्मै नित्यं मे नमोऽस्त्वद्य योऽभूदादित्यवर्णं तमसः परस्तात् ।। ३१ ।।\nसहस्रशीर्षा पुरुष: सहस्रपात् सहस्रचक्षुः पृथिवीं समन्ततः ।\nदशाङ्गुलं यो हि समत्यतिष्ठत् स मे प्रसीदत्विह विष्णुरुग्र: ।। ३२ ।।\nनमस्ते मीनमूर्ते हे नमस्ते भगवन् हरे ।\nनमस्ते जगदानन्द नमस्ते भक्तवत्सल ।।३३।।\n।। मार्कण्डेय उवाच ।।\nस्वायम्भुवेन मनुना संस्तुतो मत्स्यरूपधृक् ।\nवासुदेवस्तदा प्राह मेघगम्भीरनिःस्वनः ॥३४॥\n।। श्रीभगवानुवाच ।।\nतुष्टोऽस्मि तपसा तेऽद्य भक्त्या चापि स्तुतो मुहुः ।\nसपर्यया च दानेन वरं वरय सुव्रत ।। ३५।।\nइष्टार्थं सम्प्रदास्यामि तुभ्यं नात्र विचारणा ।\nवरयस्वेप्सितान् कामान् लोकानां वा हितं च यत् ।। ३६ ।।\n।। मनुरुवाच ।।\nयदि देयो वरोमेऽद्य लोकानां यो हितो भवेत् ।\nतन्मे देहि वरं विष्णो तं वक्ष्यामि शृणुष्व मे ।। ३७ ।।\nशशाप कपिल: पूर्वं मदर्थे भुवनत्रयम् ।\nहतप्रहतविध्वस्तं सकलं ते भवेदिति ।।३८।।\nयेनेयमुद्धृता पृथ्वी येनेयं प्रतिपालिता ।\nसंहरिष्यति यस्त्वेनां तेऽधुना प्लावयन्त्विमाम् ।। ३९ ।।\nततोऽहं दीनहृदयस्त्वामेव शरणं गतः ।\nन यथेदं त्रिभुवनं भविष्यति जलप्लुतम् ।\nहतप्रहतविध्वस्तं तथा त्वं देहि मे वरम् ।।४०।।\n।। श्रीभगवानुवाच ।।\nन मत्तः कपिलो भिन्नस्तथा न कपिलादहम् ।\nयदुक्तं तेन मुनिना मयोक्तं विद्धि तन्मनो ।। ४१ ।।\nतस्माद् यदुदितं तेन तत्सत्यं नान्यथा भवेत् ।\nकरिष्ये तत्र साहाय्यं स्वायम्भुव निबोध तत् ।। ४२ ।।\nहतप्रहतविध्वस्ते तोयमग्ने जगत्त्रये ।\nश्यामलेनाथ शृङ्गेण त्वं मां ज्ञास्यसि वै तदा ।। ४३ ।।\nयावज्जलप्लवस्तावद्यथा कार्यं त्वया मनो ।\nतन्मे निगदतः पथ्यं शृणुष्वावहितोऽधुना ।। ४४ ।।\nसर्वयज्ञियकाष्ठौघैरेका नौका विधीयताम् ।\nतामहं द्रढ़यिष्यामि यथा नो भिद्यते जलैः ।।४५।।\nदशयोजनविस्तीर्णां त्रिंशद्योजनमायताम् ।\nधारिणीं सर्वबीजानां भुवनत्रयवर्धिनीम् ।। ४६ ।।\nसर्वयज्ञियवृक्षाणां भूरिवल्वलतन्तुभिः ।\nनवयोजन दीर्घां तु व्यामत्रय- सुविस्तृताम् ।। ४७ ।।\nकुरुष्व त्वं मनो तूर्णं बृहतीमीरिकां वटीम् ।\nजगद्धात्री जगन्माया लोकमाता जगन्मयी ।\nद्रढयिष्यति तां रज्जुं न त्रुट्त्यति यथा तथा ।।४८ ।।\nसर्वाणि बीजान्यादाय सवेदान् सप्त वै ऋषीन् ।\nतस्यां नावि निषण्णस्त्वं वर्तमाने जलप्लवे ।\nदक्षेण सह संगम्य स्मरिष्यसि मनो मम ।। ४९ ।।\nस्मृतोऽहं तूर्णमायास्ये भवतो निकटं प्रति ।\nश्यामलेनाथ शृङ्गेण त्वं मां ज्ञास्यसि वै तदा ।। ५० ।।\nयावत् प्रहतविध्वस्त- हतं स्याद्भुवनत्रयम् ।\nतावत् पृष्ठेन तां नावं वोढाहं नात्र संशयः ।। ५१ ।।\nजलप्लुते तु सम्पूर्णे शृङ्गे मम च तां तरीम् ।\nत्वं तदा वटीरिकया सन्धानिष्यसि वै दृढम् ।।५२।।\nबद्धायां नावि मे शृङ्गे देवमानेन वत्सरान् ।\nसहस्रं प्रेरयिष्यामि तां नावं शोषयन् जलम् ।।५३।।\nततः शुष्केषु तोयेषु प्रोत्तुङ्गे शिखरे गिरेः ।\nहिमाचलस्य बद्वाहं तस्मिन्नावमहं मनो ।। ५४ ।।\nअहमाराधितो येन जप्येन भवता मनो ।\nसर्वसिद्धिर्भवेत्तस्य यस्तोषयति तेन माम् ।। ५५ ।।\n।। मार्कण्डेय उवाच ।।\nइति दत्वा वरं तस्मै मत्स्यस्तेन नमस्कृतः ।\nअन्तर्दधे जगन्नाथो लोकानुग्रहकारकः ।।५६।।\nस्वायम्भुवोऽपि भगवानन्तर्धानं गते हरौ ।\nयथोक्तं हरिणा पूर्वं नावं रज्जुं तथाकरोत् ।।५७ ।।\nसर्वयज्ञियवृक्षौघा छित्वा स्वायम्भुवस्तदा ।\nउद्धृत्य कारयामास वास्यादिभिरसौ तरिम् ।। ५८ ।।\nतेषां वल्कसमुद्भूतसूत्रसङ्घैर्वटीरिकाम् ।\nपूर्वोक्तेन प्रमाणेन कारयामास वै मनुः ।। ५९ ।।\nततः कालेन महता वृत्तं युद्धं महाद्भुतम् ।\nविष्णोर्यज्ञवराहस्य शरभस्य हरस्य च ।। ६० ।।\nततो जलप्लवे जाते विध्वस्ते भुवनत्रये ।\nतथा रज्ज्वा तरिं बध्वा बीजान्यादाय सर्वशः ।। ६१ ।।\nवेदानृषींस्तदा सप्तदशञ्चादाय वै मनुः ।\nतस्यां नावि समाधाय तोयमग्रे चराचरे ।\nस्वायम्भुवस्तदा मत्स्यं हरिं सस्मार नौगतः ।।६२।।\nततो जलानामुपरि सशृङ्ग इव पर्वतः ।। ६३ ।।\nउदितश्चैकशृङ्गेण विष्णुर्मत्स्यस्वरूपधृक् ।\nआगतस्तत्र नचिराद्यत्रास्ते तरिणा मनुः ।। ६४ ।।\nतरिमारुह्य विपुले तोयराशौ भयङ्करे ।\nयावच्चलाचलं तोयं तावत् पृष्ठे तरिं न्यधात् ।। ६५ ।।\nजले प्रकृतिमापन्ने शृङ्गे बध्वा वटीरिकाम् ।\nतां नावं नोदयामास सहस्रं दैववत्सरान् ।।६६।।\nस्वं नावं च अवष्टभ्य दधार परमेश्वरः ।\nयोगनिद्रा जगद्धात्री समासीदतद्वटीरिकाम् ।।६७।।\nततः शनैः शनैस्तोये शोषं गच्छति वै चिरात् ।\nपश्चिमं हिमवच्छङ्ग सुमग्नं तोयमध्यतः ।। ६८ ।।\nद्वे सहस्त्रे योजनानामुच्छ्रितस्य हिमप्रभोः ।\nपञ्चाशत्तु सहस्राणि शृङ्गं तत्तस्य चोच्छ्रितम् ।। ६९ ।।\nतस्मिन् शृङ्गे ततो नावं बध्वा मत्स्यात्मधृग् हरिः ।\nजगाम शोषणायाशु जलानां जगतां पतिः ।।७० ।।\nएवं हि मत्स्यरूपेण वेदास्त्राताश्च शार्ङ्गिणा ।। ७१ ।।\n।। मार्कण्डेय उवाच ।।\nकपिलस्य तु शापेन कृत आकालिको लयः ।।७२।।\nअकालिकोऽयं प्रलयो यतो भगवता कृतः ।\nइति वः कथितं सर्वं यथावद् द्विजसत्तमाः ।।७३।।\n।। इति श्रीकालिकापुराणे अकालप्रलयकथने त्रयस्त्रिंशोऽध्यायः ।।३३।।"
  }
]
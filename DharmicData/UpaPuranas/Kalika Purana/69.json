[
  {
    "text": "।।श्रीभगवानुवाच।।\nकार्पासं कम्बलं बाल्कं कोशजं वस्त्रमिष्यते।\nतत्‌पूर्वं पूजयित्वैव मन्त्रैर्देवाय चोत्सृजेत्।। ६९.१ ।।"
  },
  {
    "text": "निर्दशं मलिनं जीर्णं छिन्नं गात्रावलिङ्गितम्।\nपरकीयं ह्याखुदष्टं सूचीविद्धं तथोषितम्।। ६९.२ ।।"
  },
  {
    "text": "उप्तलेशं विधौतं च श्लेष्ममूत्रादिदूषितम्।\nप्रदाने देवताभ्याश्च दैवे पित्र्ये च कर्मणि।। ६९.३ ।।"
  },
  {
    "text": "वर्जयेत् स्वोपयोगे न यज्ञादावुपयोजने।\nउत्तरीयोत्तरासङ्गैर्निचोलो मोदचेलकः।। ६९.४ ।।"
  },
  {
    "text": "परिधानं च पञ्चैतान्यस्यूतानि प्रयोजयेत्।\nशाण वस्त्रं निशारं च तथैवातपवारणम्।। ६९.५ ।।"
  },
  {
    "text": "चण्डातकं तथा दूश्यं पञ्च स्यूतान्यदुष्टये।\nपताकाध्वजदण्डादौ स्यूतं वस्त्रं प्रयोजयेत्।। ६९.६ ।।"
  },
  {
    "text": "अन्यत्रावरणादौ च तद्‌विनाशस्य तेन तत्।\nपीतं कौशेयवस्त्रं च महादेव्यै प्रशस्यते।। ६९.७ ।।"
  },
  {
    "text": "पीतं तथैव कौशेयं  वासुदेवाय चोत्‌सृजेत्।\nरक्तं तु कम्बलं दद्याच्छिवाय परमात्मने।। ६९.८ ।।"
  },
  {
    "text": "विचित्रं सर्वदेवेभ्यो देवीर्भ्योंऽशु निवेदयेत्।\nकार्पासं सर्वतोभद्रं दद्यात् सर्वेभ्य एव च।। ६९.९ ।।"
  },
  {
    "text": "नैकान्तरक्तं दद्यात् तु वासुदेवाय चैलकम्।\nतथा नैकान्तनीलं तु शिवाय विनिवेदयेत्।। ६९.१० ।।"
  },
  {
    "text": "नीलिरक्तं तु यद्‌वस्त्रं तत् सर्वत्र विवर्जितम्।\nदैवे पित्र्ये तूपयोगे वर्जयेत् तु विचक्षणः।। ६९.११ ।।"
  },
  {
    "text": "नीलीरक्तं प्रमादात्तु यो दद्याद् विष्णवे बुधः।\nनिष्फला तस्य तत्‌पूजा तदा भवति भैरव।। ६९.१२ ।।"
  },
  {
    "text": "विचित्रे वाससि पुनर्लग्नं नीलीविरञ्जितम् ।\nवस्त्रं दद्यान्महादेव्यै नान्यस्मै तु कदाचन।। ६९.१३ ।।"
  },
  {
    "text": "द्विपदां ब्राह्मणो यद्वद्देवानां वासवो यथा।"
  },
  {
    "text": "तथा भूषणवर्गेषु वस्त्रमुत्तममुच्यते।। ६९.१४ ।।"
  },
  {
    "text": "वस्त्रेण जीर्यते लज्जा वस्त्रेण हीयते त्वघम्।\nवस्त्रात् स्यात् सर्वतः सिद्धिश्चतुर्वर्ग प्रदं च तत्।। ६९.१५ ।।"
  },
  {
    "text": "वस्त्रं ते कथितं पुत्र सर्वप्रीतिप्रदायकम्।\nभोग्यं भूषोत्तमं नित्यं भूषणानि शृणुष्व मे।। ६९.१६ ।।"
  },
  {
    "text": "किरीटं च शिरोरत्नं कुण्डलं च ललाटिका।\nतालपत्रं च हारश्च ग्रैवेयकमथोर्मिका।। ६९.१७ ।।\nप्रालम्बिकारत्नसूत्रमुत्तङ्गोतर्क्षमालिका।\nपार्श्वद्योतो नखद्योतो ह्यङ्गुलीच्छादकस्तथा।। ६९.१८ ।।"
  },
  {
    "text": "जूटालकं मानवको मूर्धतारा खलन्तिका ।\nअङ्गदो बाहुवलयः शिखाभूषण इङ्गिका ।। ६९.१९ ।।"
  },
  {
    "text": "प्राग्दण्डबन्धमुद्भासनाभिपूरोऽथ मालिका।\nसप्तकी शृङ्खलं चैव दन्तपत्रं य कर्णकः।। ६९.२० ।।"
  },
  {
    "text": "ऊरुसूत्रं च नीवीं च मुष्टिबन्धं प्रकीर्णकम्।\nपादाङ्गदं हंसकश्च नूपुरं क्षुद्रघण्टिका।। ६९.२१ ।।"
  },
  {
    "text": "सुखपट्टमिति प्रोक्ता अलङ्काराः सुशोभनाः।\nचत्वारिंशदमी प्रोक्ता लोके वेदे तु सौख्यदाः।। ६९.२२ ।।"
  },
  {
    "text": "अलङ्कारप्रदानेन चतुर्वर्गप्रसाधनम्।\nएतेषां पूजनं कृत्वा प्रदद्यादिष्टसिद्धये।। ६९.२३ ।।"
  },
  {
    "text": "तेषां दैवतमुच्चार्य पूजयेत् तु विचक्षणः।\nशिरोगतानि वा दद्यात् सौवर्णानि तु सर्वदा।। ६९.२४ ।।"
  },
  {
    "text": "चूडारत्नादिकानीह भूषणानि तु भैरव।\nग्रैवेयकादिहंसान्तं सौवर्णं राजतं च वा।। ६९.२५ ।।"
  },
  {
    "text": "निवेदयेत् तु देवब्यो नान्यत् तैजसम्भवम्।\nरीतिरङ्गादि संजातं पात्रोपकरणादिकम्।। ६९.२६ ।।\nदद्यादायसवर्जं तु भूषणं न कदाचन।\nघण्टाचामर कुम्भादिपात्रोपकरणादिकम्।। ६९.२७ ।।"
  },
  {
    "text": "तद्‌भूषणान्तरे दद्यादयस्मात् तदुपभूषणम्।\nसर्वं ताम्रमयं दद्याद् यत् किंचिद् भूषणादिकम्।। ६९.२८ ।।"
  },
  {
    "text": "सर्वत्र स्वर्मवत् ताम्रमर्घ्यपात्रे ततोऽधिकम्।\nपूजार्घ्यपपात्रनैवेद्याधारपात्रं च पानकम्।। ६९.२९ ।।"
  },
  {
    "text": "औदुम्बरं सदा विष्णोः प्रीतिदं तोषदं तथा।\nताम्रे देवाः प्रमोदन्ते ताम्रे देवाः स्थिताः सदा।। ६९.३० ।।"
  },
  {
    "text": "सर्वप्रीतिकरं ताम्रं तस्मात् ताम्रं प्रयोजयेत्।\nस्वोपयोगे नरः कुर्याद् देवानामपि भैरव।। ६९.३१ ।।"
  },
  {
    "text": "ग्रीवोर्ध्वदेशे रौप्यं तु न कदाचिच्च भूषणम्।\nप्रावारः पानपात्रं च गण्डको गृहमेव च।। ६९.३२ ।।"
  },
  {
    "text": "पर्यङ्कादि यदन्यच्च सर्वं तदुपभूषणम्।\nअयोमयमृते कांस्यमृते यद्‌भूषणं भवेत्।। ६९.३३ ।।"
  },
  {
    "text": "स्वर्णरौप्यस्य चाभावे त्वधः काये नियोजयेत्।\nएतेषां भूषणादीनां यद् दातुं शक्यते नरैः।। ६९.३४ ।।"
  },
  {
    "text": "तत् तद् दद्यात् सम्भवे तु सर्वमेव प्रदापयेत्।\nचतुर्वर्गप्रदं त्वित्थं भूषणं सर्वसौख्यदम्।। ६९.३५ ।।\nतुष्टिपुष्टिप्रीतिकरं यथाशक्तीष्टये सृजेत्।\nइदं वा भूषणं प्रोक्तं सर्वदेवस्य तुष्टिदम्।। ६९.३६ ।।"
  },
  {
    "text": "गन्धं च सम्यक् शृणुतं पुत्रौ वेतालभैरवौ।\nचूर्णीकृतो वा घृष्टो वा दाहाकर्षित एव वा।। ६९.३७ ।।"
  },
  {
    "text": "रसः सम्मर्दजो वापि प्राण्यङ्गोद्भव एव वा।\nगन्धः पञ्चविधः प्रोक्तो देवानां प्रीतिदायकः।। ६९.३८ ।।"
  },
  {
    "text": "गन्धचूर्णं गन्धपात्रं चूर्णं सुमनसस्तथा।\nप्रशस्तगन्धयुक्तानां स्युः पत्रचूर्णानि यानि तु।। ६९.३९ ।।"
  },
  {
    "text": "तानि गन्धवहानि स्युः सगन्धः प्रथमः स्मृतः।\nघृष्टो मलयजो गन्धः सचूर्णीकृतमेरुणा।। ६९.४० ।।"
  },
  {
    "text": "अगुरुप्रभृतिश्चापि यस्य पङ्कः प्रदीयते।\nगन्धो दृष्ट्वामघृष्टोऽयं द्वितीयः परिकीर्तितः।। ६९.४१ ।।"
  },
  {
    "text": "देवदार्वगुरुपद्मगन्धसारान्त चन्दनाः।\nप्रियादीनां च यो दग्ध्वा गृह्यते दाहजो रसः।। ६९.४२ ।।"
  },
  {
    "text": "सदाहाकर्षितो गन्धस्तृतीयः परिकीर्तितः।\nसुगन्धकरवीबिल्वगन्धीनि तिलकं तथा।। ६९.४३ ।।"
  },
  {
    "text": "प्रभृतीनां रसो योऽसौ निष्पीड्य परिगृह्यते।\nससम्मर्दोद्भवो गन्धः सम्मर्दज इतीष्यते।। ६९.४४ ।।"
  },
  {
    "text": "मृगनाभिसमुद्‌भूतस्तत्‌कोषोद्‌भव एव वा।\nगन्धः प्राण्यङ्गजः प्रोक्तो मोददः स्वर्गवासिनाम्।। ६९.४५ ।।"
  },
  {
    "text": "कर्पूरगन्धसाराद्याः क्षोदे घृष्टे च संस्थिताः।\nचन्द्रभागादयश्चापि रसे पङ्के च सङ्गताः।। ६९.४६ ।।"
  },
  {
    "text": "गन्धसारं सर्वरसं गन्धादौ च प्रयुज्यते।\nमृगनाभिर्भवेद् घृष्टश्चूर्णोऽप्यनयस्य योगतः।। ६९.४७ ।।"
  },
  {
    "text": "एवं सर्वं तु सर्वत्र गन्धो भवति पञ्चधा।\nघृष्टादिभावादन्योन्यं गन्धः प्रीतिकरं परः।। ६९.४८ ।।"
  },
  {
    "text": "गनधस्य विस्तरो भेदः प्रोक्तः कालीयकादयः।\nसर्वः पञ्चविधेष्वेव प्रविष्टो भवति क्षणात्।। ६९.४९ ।।"
  },
  {
    "text": "गन्धो मलयजो यस्तु दैवे पित्र्ये च सम्मतः।\nतस्य पङ्को रसो वापि चूर्णो वा विष्णुतुष्टिदः।। ६९.५० ।।"
  },
  {
    "text": "सर्वेषु गन्धजातेषु प्रशस्तो मलयोद्भवः।\nतस्मात् सर्वप्रयत्नेन दद्यान्मलयजं सदा।। ६९.५१ ।।"
  },
  {
    "text": "कृष्णागुरुः सकर्पूरः सहितो मलयोद्भवैः।\nवैष्णवीप्रीतिदो गन्धः कामाख्यायाश्च भैरव।। ६९.५२ ।।"
  },
  {
    "text": "कुङ्कुमागुरुकस्तूरीचन्द्रभागैः समीकृतैः।\nत्रिपुराप्रीतिदो गन्धस्तथा चण्ड्याश्च शस्यते।। ६९.५३ ।।"
  },
  {
    "text": "दैवतोद्देशपूर्वेण गन्धं सम्पूज्य साधकः।\nदेवायेष्टाय वितरेत् सर्वसिद्धिप्रदं सदा।। ६९.५४ ।।"
  },
  {
    "text": "गन्धेन लभते कामान् गन्धो धर्मप्रदः सदा।\nअर्थानां साधको गन्धो गन्धे मोक्षः प्रतिष्ठितः।। ६९.५५ ।।"
  },
  {
    "text": "अयं वां कथितो गन्धः पुत्रौ वेतालभैरवौ।\nपुष्पाणि देव्या वैष्णव्याः प्रियाणि शृणु सम्प्रति।। ६९.५६ ।।"
  },
  {
    "text": "बकुलैश्चैव मन्दारैः कुन्दपुष्पैः कुरुण्टकैः।\nकरवीरार्कपुष्पैश्च शाल्मलैश्चापराजितैः।। ६९.५७ ।।"
  },
  {
    "text": "दमनैः सिन्धुवारैश्च  सुरभी कुरुवकैस्तथा।\nलताबिर्ब्रह्मवृक्षस्य दूर्वाङ्कुरैश्च कौमलैः।। ६९.५८ ।।"
  },
  {
    "text": "मञ्जरीभिः कुशानां च बिल्वपत्रैः सुशोभनैः।\nपूजयेत् वैष्णवीं देवीं कामाख्यां त्रिपुरां तथा।। ६९.५९ ।।"
  },
  {
    "text": "अन्याश्च या शिवाप्रीत्यै जायन्ते पुष्पजातयः।\nता इमाः शृणु कथ्यन्ते मया वेताल भैरव।। ६९.६० ।।"
  },
  {
    "text": "मालती मल्लिका जाती यूथिका माधवी तथा।\nपाटला करवीरश्च जवा तर्कारिका तथा।। ६९.६१ ।।"
  },
  {
    "text": "कुब्जकस्तगरश्चैव कर्णिकारोऽथ रोचना।\nचम्पकाम्रातकौ बाणो बर्बरा मल्लिका तथा।। ६९.६२ ।।"
  },
  {
    "text": "अशोको लोध्रतिलकौ अटरूषशिरीषकौ।\nशमीपुष्पं च द्रोणश्च पद्मोत्पलबकारुणाः।। ६९.६३ ।।"
  },
  {
    "text": "श्वेतारुणस्त्रिसन्ध्ये च पलाशः खदिरस्तथा।\nवनमालाऽथ सेवन्ती कुमुदोऽथ कदम्बकः।। ६९.६४ ।।"
  },
  {
    "text": "चक्रं कोकनदं चैव तण्डिलो गिरिकर्णिका।\nनागकेशरपुन्नागौ केतक्यञ्जलिका तथा।। ६९.६५ ।।"
  },
  {
    "text": "दोहदा बीजपुरश्च नमेरुः शाल एव च।\nत्रपुषी चण्डबिल्वश्च झिण्टी पञ्चविधास्तथा।। ६९.६६ ।।"
  },
  {
    "text": "एवमाद्युक्तकुसुमैः पूजयेद् वरदां शिवाम्।\nअपामार्गस्य पत्रं तु ततो भृङ्गारपत्रकम्।। ६९.६७ ।।"
  },
  {
    "text": "ततोऽपि गन्धिनोपत्रं वलाहकमतः परम्।\nतस्मात् खदिरपत्रं तु वञ्जुलस्तवक स्तथा।। ६९.६८ ।।"
  },
  {
    "text": "आम्रं तु बकगुच्छं तु जम्बुपत्रं ततः परम्।\nबीजपूरस्य पत्रं तु ततोऽपि कुशपत्रकम्।। ६९.६९।।"
  },
  {
    "text": "दूर्वाकुरं ततः प्रोक्तं शमीपत्रमतः परम्।\nपत्रमामलकं तस्मादामलं पत्रमन्ततः ।। ६९.७० ।।"
  },
  {
    "text": "सर्वतो बिल्वपत्रं तु देव्याः प्रीतिकरं मतम्।\nपुष्पं कोकनदं पद्मं जवा बन्धुक एव च।। ६९.७१ ।।"
  },
  {
    "text": "पत्रं बिल्वस्य सर्वेभ्यो वैष्णवीतुष्टिदं मतम्।\nसर्वेषां पुष्पजातीनां रक्तपद्ममिहोत्तमम्।। ६९.७२ ।।"
  },
  {
    "text": "रक्तपद्मसहस्रेण यो मालां सम्प्रयच्छति।\nभक्तियुक्तो महादेव्यै तस्य पुण्यफलं शृणु।। ६९.७३ ।।"
  },
  {
    "text": "कल्पकोटिसहस्राणि कल्पकोटिशतानि च।\nस्थित्वा मम पुरे श्रीमांस्ततो राजा क्षितौ भवेत्।। ६९.७४ ।।"
  },
  {
    "text": "पत्रेषु बिल्वपत्रं तु देवीप्रीतिकरं मतम्।\nतत्‌सहस्रकृता माला पूर्ववत् फलदा भवेत्।। ६९.७५ ।।"
  },
  {
    "text": "किंचात्र बहुनोक्तेन समान्येनेदमुच्यते।\nउक्तानुक्तैस्तथापुष्पैर्जलजैः स्थलसम्भवैः।। ६९.७६ ।।"
  },
  {
    "text": "पत्रैः सर्वैर्यथालाभं सर्वौषधिगणैरपि।\nवनजैः सर्वपुष्पैश्च पत्रैरपि शिवां यजेत्।। ६९.७७ ।।"
  },
  {
    "text": "पूजयेत् परमेशानीं पुष्पाभावेऽपि पत्रकैः।\nपत्राणामप्यभावे तु तृणगुल्मौषधादिभिः।। ६९.७८ ।।"
  },
  {
    "text": "औषधीनामभावे तु त्‌फलैरपि पूजयेत्।\nअक्षतैर्वा जलैर्वापि तदभावे तु सर्षपैः।। ६९.७९ ।।"
  },
  {
    "text": "सितैस्तस्याप्यलाभे तु मानीसं भक्तिमाचरेत्।\nवाजिदन्तकपत्रैश्च पुष्पौघैरपि पूजयेत् ।। ६९.८० ।।"
  },
  {
    "text": "तुलसीकुसुमैः पत्रैरर्चयेच्छ्रीविवृद्धये।\nपुरश्चरणकार्येषु बिल्वपत्रयुतैस्तिलैः।। ६९.८१ ।।"
  },
  {
    "text": "साक्षतैः सघृतैर्वापि शिवामुद्दिश्य यत्नतः।\nजुहुयादनलं वृद्धं संस्कृतं कामवृद्धये।। ६९.८२ ।।"
  },
  {
    "text": "संसकल्पितः कामसिद्ध्यै संख्यया यः कृतो जपः।\nतदन्ते पूजनं यत्तु विहितं क्रियते द्विजैः।। ६९.८३ ।।"
  },
  {
    "text": "पुरश्चरणसंज्ञं तु कीर्तितं द्विजसात्तमैः।\nतस्मिन् पुराणके पूर्वं पूर्वोक्तौर्विस्तरोदितैः।। ६९.८४ ।।"
  },
  {
    "text": "विधानैः पूयजेत् देवीं कामाख्यां वैष्णवीमपि।\nयथासम्भवमेवात्र दद्यात् षोडश साधकः।। ६९.८५ ।।"
  },
  {
    "text": "उपचारांस्तथैवोक्तान् विधिकृत्यान्न लंघयेत्।\nसम्पूर्णं पूजनं कृत्वा कल्पोक्तं शतधा जपेत्।। ६९.८६ ।।"
  },
  {
    "text": "जपान्ते जुहुयादग्निं होमान्ते तु बलित्रयम्।\nत्रिजातीयं तु वितरेत्तौर्यत्रिकमतः परम्।। ६९.८७ ।।"
  },
  {
    "text": "पत्नी स्वयं वा भ्राता वा गुरुर्वा विनियोजयेत्।\nनैवेद्यादीनि सर्वाणि स्वपुत्रः शिष्य एव वा।। ६९.८८ ।।"
  },
  {
    "text": "यज्ञावसाने दद्यात् तु गुरवे दक्षिणां शुभाम्।\nचामोकरं तिलान् गाञ्च तदशक्तौ तु चेलकम्।। ६९.८९ ।।"
  },
  {
    "text": "अष्टम्यां शुक्लपक्षस्य ब्रह्मचारो जितेन्द्रियः।\nनवम्यां वा चतुर्दश्यां महादेव्याः पुरश्चरेत्।। ६९.९० ।।"
  },
  {
    "text": "आदद्याद् गुरुवक्त्रात् तु विधिना विस्तरेण तु।\nकल्पोदितेन सम्पूज्य तिथिष्वेतासु भैरव।। ६९.९१ ।।"
  },
  {
    "text": "सम्पूर्णपूजां नो कृत्वा नादद्यान्मन्त्रमीप्सितम्।\nन पुरश्चरणं वापि कुर्यात् कृत्वाऽवसीदति।। ६९.९२ ।।"
  },
  {
    "text": "नित्यपूजा सा तु पुनः सम्पूर्णा यदि शक्यते।\nकल्पोदितं पूजयितुं तदा कुर्यादतन्द्रितः।। ६९.९३ ।।"
  },
  {
    "text": "न चेद् विस्तरशः कर्तुं देव्याः पूजां तु भैरव।\nकल्पोक्तां वाऽन्यदेवस्य तत्रायं विधिरुच्यते।। ६९.९४ ।।"
  },
  {
    "text": "मार्जनाद्यैस्तु संस्कृत्य स्थण्डिले मण्डलं लिखेत्।\nपात्रस्य प्रतिपत्तिं तु कृत्वा दाह प्लवं तथा।। ६९.९५ ।।"
  },
  {
    "text": "ध्यायेदात्मानमथ च संस्कृत्याङ्गस्वरूपतः।\nअङ्गुष्ठाद्यस्त्रपर्यन्तं द्वादशाङ्गस्य शुद्धये।। ६९.९६ ।।"
  },
  {
    "text": "अर्ध्यपात्रेऽष्टधा जप्त्वा उपचारान् प्रसेचयेत्।\nआधारशक्तिप्रमुखं मूलवर्णान् प्रयुज्य च।। ६९.९७ ।।"
  },
  {
    "text": "हृदिस्थां देवतां ध्यात्वा बहिःकृत्यं च वायुना।\nआरोप्य मण्डले दद्यादुपचारान् यथाविधि ।। ६९.९८ ।।"
  },
  {
    "text": "पूजयित्वा षडङ्गानि तथाष्टौ दलदेवताः।\nपुष्पाढ्जलित्रयं दत्त्वा जप्त्वा स्तुत्वा प्रणम्य च।। ६९.९९ ।।"
  },
  {
    "text": "मुद्रामग्रे प्रदर्श्याथ ततः पश्चाद् विसर्जयेत्।\nसर्वेषामेव देवानामेष एव विधिः स्मृतः।। ६९.१०० ।।"
  },
  {
    "text": "सम्यक् कल्पोदिता पूजा यदि कर्तुं न शक्यते।\nउचारांस्तथा दातुं पञ्चैतान् वितरेत् तदा।। ६९.१०१ ।।"
  },
  {
    "text": "गन्धं पुष्पं च धूपं च दीपं च नैवेद्यमेव च।\nअभावे पुष्पतोयाभ्यां तदभावे तु भक्तितः।। ६९.१०२ ।।"
  },
  {
    "text": "संक्षेपपूजा कथिता तथा वस्त्रादिकं पुनः।\nपुरश्चरणकृत्ये च प्रदीपं शृणु भैरव।। ६९.१०३ ।।"
  },
  {
    "text": "दीपेन लोकाञ्जयति दीपस्तेजोमयः स्मृतः।\nचतुर्वर्गप्रदो दीपस्तस्माद् दीपैर्यजेच्छ्रियम्।। ६९.१०४ ।।"
  },
  {
    "text": "सततं पुष्पदीपाभ्यां पूजयेद् यस्तु देवताम्।\nताभ्यामेव चतुर्वर्गः कथितो नात्र संशयः।। ६९.१०५ ।।"
  },
  {
    "text": "पुष्पैर्देवाः प्रसीदन्ति पुष्पे देवाश्च संस्थिताः।\nचराचराश्च सकलाः सदा पुष्परसाः स्मृताः।। ६९.१०६ ।।"
  },
  {
    "text": "किंचाति बहुनोक्तेन पुष्पस्योक्तिर्मतल्लिका।\nपरं ज्योतिः पुष्पगतं पुष्पेणैव प्रसीदति।। ६९.१०७ ।।"
  },
  {
    "text": "त्रिवर्गसाधनं पुष्पं तुष्टिश्रीपुष्टिमोक्षदम् ।\nपुष्पमूले वसेद् ब्रह्मा पुष्पमध्ये तु केशवः।। ६९.१०८ ।।"
  },
  {
    "text": "पुष्पाग्रे तु महादेवः सर्वे देवाः स्थिता दले।\nतस्मात् पुष्पैर्यजेद् देवान्नित्यं भक्तियुतो नरः।। ६९.१०९ ।।"
  },
  {
    "text": "उच्चारितं नाममात्रं जायते सर्वभूतये।\nघृतप्रदीपः प्रथमस्तिलतैलोद्भवस्ततः।। ६९.११० ।।"
  },
  {
    "text": "सार्षपफलनिर्यासजातो वा राजिकोद्भवः।\nदधिजश्चान्नजश्चैव दीपाः सप्त प्रकीर्तिताः।। ६९.१११ ।।"
  },
  {
    "text": "पद्मसूत्रभवा दर्भगर्भसूत्रभवाऽथवा।\nशणजा बादरी वापि फलकोषोद्भवा तथा।। ६९.११२ ।।"
  },
  {
    "text": "वर्तिका दीपकृत्येषु सदा पञ्चविधाः स्मृताः।\nतैजसं दारवं लौहं मार्त्तिक्यं नारिकेलजम्।। ६९.११३ ।।"
  },
  {
    "text": "तृणध्वजोद्भवं वापि दीपपात्रं प्रशस्यते।\nदीपवृक्षाश्च कर्तव्यास्तैजसाद्यैस्तु भैरव।। ६९.११४ ।।"
  },
  {
    "text": "वृक्षेषु दीपो दातव्यो न तु भूमौ कदाचन।\nसर्वसहा वसुमती सहते न त्विदं द्वयम्।। ६९.११५ ।।"
  },
  {
    "text": "अकार्यपादघातं च दीपतापं तथैव च।\nतस्माद् यथा तु पृथ्वी तापं नाप्नोति वै तथा।। ६९.११६ ।।"
  },
  {
    "text": "दीपं दद्यान्महादेव्यै अन्येभ्योऽपि च भैरव।\nकुर्वन्तं पृथिवीतापं यो दीपमुत्सृजेन्नरः।। ६९.११७ ।।"
  },
  {
    "text": "स ताम्रतापं नरकं प्राप्नोत्येव शतं समाः।\nसुवृत्तवर्तिः सुस्नेहः पात्रमग्नः सुदर्शनः ।। ६९.११८ ।।"
  },
  {
    "text": "सूच्छ्राये वृक्षकोटौ तु दीपं दद्यात् प्रयत्नतः।\nलभ्यते यस्य तापस्तु दीपस्य चतुरङ्गुलात्।। ६९.११९ ।।"
  },
  {
    "text": "न स दीप इति ख्यातो ह्योघवह्निस्तु स श्रुतः।\nनेत्राह्लादकरः स्वर्चिर्दूरतापविवर्जितः।। ६९.१२० ।।"
  },
  {
    "text": "सुसिखः शब्दरहितो निर्धूमो नातिह्रस्वकः।\nदक्षिणावर्तवर्तिस्तु प्रदीपः श्रीविवृद्धये।। ६९.१२१ ।।"
  },
  {
    "text": "दोपवृक्षस्थिते पात्रे शुद्धस्नेहप्रपूरिते।\nदक्षिणावर्तवर्त्या तु चारुदीप्तः प्रदीपकः।। ६९.१२२ ।।"
  },
  {
    "text": "उत्तमः प्रोच्यते पुत्र सर्वतुष्टिप्रदायकः।\nवृक्षेण वर्जितो दीपो मध्यमः परिकीर्तितः।। ६९.१२३ ।।"
  },
  {
    "text": "विहीनः पात्रतैलाभ्यामधमः परिकीर्तितः।\nशाणं वा दारवं वस्त्रं जीर्णं मलिनमेव वा।। ६९.१२४ ।।"
  },
  {
    "text": "उपयुक्तं च नादद्याद् वर्तिकार्थं तु साधकः।\nउपादद्यान्नूत्नमेव सततं श्रीविवृद्धये।। ६९.१२५ ।।"
  },
  {
    "text": "कोषजं रोमजं वस्त्रं वर्तिकार्थं न चाददेत्।\nन मिश्रीकृत्य दद्यात् तु दीपे स्नेहघृतादिकान्।। ६९.१२६ ।।"
  },
  {
    "text": "कृत्वा मिश्रीकृतं स्नेहं तामिस्रं नरकं व्रजेत्।\nवसामज्जास्थिनिर्यासैः स्नेहैः प्राण्यङ्गसम्भवैः।। ६९.१२७ ।।"
  },
  {
    "text": "प्रदीपं नैव कुर्यात् तु कृत्वा पङ्केऽवसीदति।\nअस्थिपात्रेऽथ वा पच्येद् दुर्गन्धास्थिपवासिनि।। ६९.१२८ ।।"
  },
  {
    "text": "नैवं दीपः प्रदातव्यो विबुधैः श्रीविवृद्धये।\nनैव निर्वापयेद् दीपं कदाचिदपि यत्नतः।। ६९.१२९ ।।"
  },
  {
    "text": "सततं लक्षणोपेतं देवार्थमुपकल्पितम्।\nन हरेज्‌ज्ञानतो दीपं तथा लोभादिना नरः।। ६९.१३० ।।"
  },
  {
    "text": "दीपहर्ता भवेदन्धः काणो निर्वापको भवेत्।\nउद्दीप्तदीपप्रतिमं काष्ठकाण्डसमुद्‌भवं।। ६९.१३१ ।।"
  },
  {
    "text": "बिल्वेध्मोद्भवमेवाथ दीपालाभे निवेदयेत्।\nउल्मुकं नैव दीपार्थे कदाचिदपि चोत्सृजेत्।। ६९.१३२ ।।"
  },
  {
    "text": "प्रसन्नार्थं तु तं दद्यादुपचाराद् बहिष्कृतम्।\nएवं वां कथितो दीपो धूपं च शृणुतं सुतौ।। ६९.१३३ ।।"
  },
  {
    "text": "नासाक्षिरन्ध्रसुखदः सुगन्धोऽतिमनोहरः।\nदह्यमानस्य काष्ठस्य प्रयतस्येतरस्य च।। ६९.१३४ ।।"
  },
  {
    "text": "परागस्याथवा धूमो निस्तापो यस्य जायते।\nस धूप इति विज्ञेयो देवानां तुष्टिदायकः।। ६९.१३५ ।।"
  },
  {
    "text": "राशीकृतैर्न चैकत्र तैर्द्रव्यैः परिधूपयेत् ।\nतुषाग्निवर्तुलां कृत्वा न तत् फलमवाप्नुयात्।। ६९.१३६ ।।"
  },
  {
    "text": "श्रीचन्दनं च सरलः शालः कृष्णागुरुस्तथा।\nउदयः सुरथस्कन्दो रक्तविद्रुम एव च।। ६९.१३७ ।।"
  },
  {
    "text": "पीतशालः परिमलो विर्मदी काशलस्तथा।\nनमेरुर्देवदारुश्च बिल्वसारोऽथ खादिरः।। ६९.१३८ ।।"
  },
  {
    "text": "सन्तानः पारिजातश्च हरिचन्दनवल्लभौ।\nवृक्षेषु धपाः सर्वेषां प्रीतिदाः परिकीर्तिताः।। ६९.१३९ ।।"
  },
  {
    "text": "अरालः सह सूत्रेम श्रीवासः पट्टवासकः।\nकर्पूरः श्रीकरश्चैव परागः श्रीहरामलौ।। ६९.१४० ।।"
  },
  {
    "text": "सर्वौषधीप जातीच वराहश्चूर्ण उत्कलः।\nजातीकोषस्य चुर्णं च गन्धः कस्तूरिका तथा।। ६९.१४१ ।।"
  },
  {
    "text": "क्षोदे वृत्ते च गदिता धूपा एते उदाहृताः।\nयक्षधूपो वृक्षधूपः श्रीपिष्टोऽगुरु ढर्ढरः।। ६९.१४२ ।।"
  },
  {
    "text": "पत्रिवाहः पिण्डधूपः सुगोलः कण्ठ एव च।\nअन्योन्ययोगा निर्यासा धूपा एते प्रकीर्तिताः।। ६९.१४३ ।।"
  },
  {
    "text": "एतैर्विधूपयेद् देवान् धूमिभिः कृष्णवत्मना।\nयेषां धूपोद्‌भवैर्घ्राणैस्तुष्टिं गच्छन्ति जन्तवः।। ६९.१४४ ।।"
  },
  {
    "text": "निर्यासश्च परागश्च काष्ठं गन्धं तथैव च।\nकृत्रिमश्चेति पञ्चैते धूपाः प्रीतिकराः पराः।। ६९.१४५ ।।"
  },
  {
    "text": "न यक्षधूपं वितरेन्माधवाय कदाचन।\nन रक्तं विद्रुमं मह्यं सुरथं कद्रिलं तथा।। ६९.१४६ ।।"
  },
  {
    "text": "यक्षधूपः पुत्रिवाहः पिम्डधूपः सुगोलकः।\nकृष्णागुरुः सकर्पूरो महामायाप्रियः स्मृतः।। ६९.१४७ ।।"
  },
  {
    "text": "वृक्षधूपेन वा देवीं महामायां प्रपूजयेत्।\nमेदोमज्जासमायुक्तान् न धूपान् विनियोजयेत्।। ६९.१४८ ।।"
  },
  {
    "text": "परकीयांस्तथाघ्रातांस्तेऽपि कृत्याभिमर्दितान्।\nपुष्पं धूपं च गन्धं च उपचारांस्तथापरान्।। ६९.१४९ ।।"
  },
  {
    "text": "घ्रात्वा निवेद्य देवेभ्यो नरो नरकमाप्नुयात्।\nन भूमौ वितरेद् धूपं नासने न घटे तथा।। ६९.१५० ।।"
  },
  {
    "text": "यथातथाधारगतं कृत्वा तद् विनिवेदयेत्।\nरक्तविद्रुमशालौ च सुरथः सुरलस्तथा।। ६९.१५१ ।।"
  },
  {
    "text": "सन्तानको नमेरुश्च कालागुरुसमन्वितः।\nजातीकोषाक्षसंयुक्तो धूपः कामेश्वरीप्रियः।। ६९.१५२ ।।"
  },
  {
    "text": "त्रिपुरायास्तथैवायं मातृणामपि नित्यशः।\nसर्वेषां पीठदेवानां रुद्रादीनां च पुत्रकौ।। ६९.१५३ ।।"
  },
  {
    "text": "एष वां कथितो धूपः शृणु तन्नेत्ररञ्जनम्।\nयेन तुष्यति कामाख्या त्रिपुरा वैष्णवी तथा।। ६९.१५४ ।।"
  },
  {
    "text": "सौवीरं यामुनं तुत्थ्रं मयूरग्रीवकं तथा।\nदर्विका मेघनीलश्च अञ्जनानि भवन्ति षट्।। ६९.१५५ ।।"
  },
  {
    "text": "स्रवद्‌द्रुमं च सौवीरं यामुनं प्रस्तरं तथा।\nमयूरग्रीवकं रत्नं मेघनीलस्तु तैजसम्।। ६९.१५६ ।।"
  },
  {
    "text": "घृष्ठानि ग्राह्य चैतानि शिलायां तैजसेऽथ वा।\nप्रदद्यात् सर्वदेवेभ्यो देवीभ्यश्चापि पुत्रक।। ६९.१५७ ।।"
  },
  {
    "text": "घृततैलादियोगेन ताम्रादौ दीपवह्निना।\nयदञ्जनं जायते तु दर्विका परिकीर्तिता।। ६९.१५८ ।।"
  },
  {
    "text": "सर्वाभावे तु तद् दद्याद् देवीभ्यो दाहजाञ्जनम्।\nमहामाया जगद्धात्री कामाख्या त्रिपुरा तथा।। ६९.१५९ ।।"
  },
  {
    "text": "आप्नुवन्ति महातोषं षड्‌भिरेभिः सदाञ्जनैः।\nविधवा नाञ्जनं कुर्यान्महामायार्थमृत्तमम्।। ६९.१६० ।।"
  },
  {
    "text": "नादत्ते त्वञ्जनं देवी वैष्णवी विधवाकृतम्।\nत मृत्‌पात्रे योजयेत् तु साधको नेत्ररञ्जनम्।। ६९.१६१ ।।"
  },
  {
    "text": "न पूजाफलमाप्नोति मृत्पात्रविहिताञ्जनैः।\nचतुर्वर्गप्रदो धूपः कामदं नेत्ररञ्जनम्।। ६९.१६२ ।।"
  },
  {
    "text": "तस्माद् द्वयमिदं दद्याद् देवेभ्यो भक्तितो नरः।\nइति वां गदितो धूपस्तथोक्तं नेत्ररञ्जनम्।"
  },
  {
    "text": "नैवेद्यं तु महादेव्याः शृण्वैकाग्रमनाः पुनः।। ६९.१६३ ।।"
  }
]
[
  {
    "text": "कालिकापुराणम् एकविंशोऽध्यायः चन्द्रशापमोक्षणम्\nअथ कालिका पुराण अध्याय २१\n।। ब्रह्मोवाच ।।\nगच्छन्तु भोः सुरगणा दक्षस्य सदनं प्रति ।\nप्रसादयत चन्द्रार्थे स च पूर्णो भवेद्यथा ॥१॥\nपूर्णे चन्द्रे जगत्सर्वं प्रकृतिस्थं भविष्यति ।\nयुष्मा कंच भवेच्छान्तिरोषधीनाञ्च सम्भवः ।। २ ।।\n।। मार्कण्डेय उवाच ।।\nइति ब्रह्मवचः श्रुत्वा देवाः शक्रपुरोगमाः ।\nप्रययुर्हृष्टमनसस्तदा दक्षनिवेशनम् ।।३।।\nयथान्यायमुपस्थाय सर्वे मुनिवरं सुराः ।\nप्रोचुः प्रजापतिं दक्षं प्रणम्य श्लक्ष्णया गिरा ॥४॥\n।। देवा ऊचुः ।।\nप्रसीद सीदतां ब्रह्मन्नस्माकं बहुदुःखिनाम् ।\nउद्धरस्व महाबुद्धे त्राहि नः शोकसागरात् ।।५।।\nयद्रूपं ब्रह्मसंज्ञन्तु सृष्टिकृत् परमात्मनः ।\nतदंशस्त्वं परं ज्योतिर्विप्ररूप नमोऽस्तुते ।।६।।\nरक्षणात् सर्वजगतां प्रजापालनकारणात् ।\nदक्षः प्रजापतिश्चेति योगेशस्तं नुमो वयम् ।।७।।\nदक्षाय सर्वजगतां दक्षाय कुशलात्मनाम् ।\nदक्षायात्महितायाशु नमस्तुभ्यं महात्मने ॥८॥\nसततं चिन्त्यमानस्य योगिभिर्नियतेन्द्रियैः ।\nसारस्य सारभूतस्त्वं दक्षाय परमात्मने ॥९॥\nयोगिवृत्तिरनाधृष्य पारगाणां परायणः ।\nआद्यन्तमुक्तः सहसा तस्मै नित्यं नमो नमः ।।१०।।\n।। मार्कण्डेय उवाच ।।\nइति तेषां वचः श्रुत्वा दक्षो यज्ञभुजां तथा ।\nप्राह प्रसन्नवदनः शक्रमाभाष्य मुख्यतः ।। ११ ।।\n।। दक्ष उवाच ।\nकुतः शक्र महाबाहो भवतां दुःखमागतम् ।\nदुःखहेतुं वद विभो श्रोतुमिच्छाम्यहन्तु तम् ।।१२।।\nममास्ति वा किं कर्तव्यं भवतां दुःखहानये ।\nतदहं यदि शक्नोमि करिष्यामि हितं समम् ।।१३।।\n।। मार्कण्डेय उवाच ।।\nतच्छ्रुत्वा वचनं तस्य ब्रह्मसूनोर्महात्मनः ।\nजगाद वाक्पतिः शक्रो वीतिहोत्रोऽथ तं मुनिम् ।। १४ ।।\n।। त ऊचुः ।।\nक्षयी जातो निशानाथस्तस्मिन् क्षीणे क्षयं गताः ।\nसर्वौषध्यो द्विजश्रेष्ठ तद्धानिर्यज्ञहानिकृत् ।।१५।।\nयज्ञे विनष्टे सकलाः प्रजाः क्षुद्धयकातराः ।\nवृष्ट्यभावान्महद्दुःखं प्राप्य नष्टाश्च काश्चन ।। १६ ।।\nक्षयोऽयं रात्रिनाथस्य यस्ते कोपात् प्रवर्तते ।\nस सर्वजगतो ब्रह्मन्नभावार्थमुपस्थितः ।। १७ ।।\nनाधुना तत् त्रिभुवने यन्न क्षुब्धं नु किञ्चन ।\nविप्लुतं वास्ति विप्रेन्द्र स्थावराः पतगाश्च वा ।। १८ ।।\nन यज्ञाः सम्प्रवर्तन्ते न तपस्यन्ति तापसाः ।\nआहारदुःखान्निश्रीका: प्रजा क्षीणा भयातुराः ।। १९ ।।\nएवं प्रवृत्ते विप्रेन्द्र विप्लवेऽस्मात् रसातलात् ।\nदैत्या न यावदुत्थाय बाधन्ते तावदुद्धर ।।२०।।\nप्रसीद दक्ष चन्द्रस्य तं पूरय तपोबलात् ।\nपूर्णे चन्द्रे जगत्सर्वं प्रकृतिस्थं भविष्यति ।। २१ ।।\n।। मार्कण्डेय उवाच ।।\nइति तेषां वचः श्रुत्वा प्रजापतिसुतस्तदा ।\nउवाच तान् सुरगणान् हृदयाच्छल्यमुद्धरन् ।।२२।।\n।। दक्ष उवाच ॥\nयन्मे वचो निशानाथे प्रवृत्तं शापकारणम् ।\nन केनापि निदानेन मिथ्या कर्तुं तदुत्सहे ।। २३ ।।\nकिन्तु मद्वचनं यस्मान्नैकान्तेन मृषा भवेत् ।\nचन्द्रोऽपि वर्ध यस्मात्तदुपायमुदेक्षत ।। २४ ।।\nतत्राप्ययमुपायोऽस्ति मासार्थं यातु चन्द्रमाः ।\nक्षयं वृद्धिञ्च मासार्धं समं भार्यासु वर्तताम् ।। २५ ।।\nतस्य तद्वचनं श्रुत्वा तं प्रसाद्य प्रजापतिम् ।\nसर्वे सुरगणास्तत्र गता यत्रास्ति चन्द्रमाः ।। २६ ।।\nएवमुक्ते तु वचने दक्षेण मुनिना द्विजाः ।\nअथ चन्द्रं समादाय भार्याभिः सहितं तदा ।\nजग्मुस्ते ब्रह्मभवनं मुदिताः सुरसत्तमाः ।। २७ ।।\nतत्र गत्वा महाभागाः यथा दक्षेण भाषितम् ।\nतत्सर्वं कथयामासुर्ब्रह्मणे परमात्मने ।। २८ ।।\nब्रह्मा दक्षवचः श्रुत्वा देवानां वचनात्तदा ।\nचन्द्रभागं महाशैलं जगाम सहितः सुरैः ।। २९ ।।\nतत्रगत्वा सुरश्रेष्ठः प्रजानां हितकाम्यया ।\nस्नापयामास शुभ्रांशुं वृहल्लोहितपुष्करे ।। ३० ।।\nभूतभव्यभवज्ज्ञान: पूर्वमेव पितामहः ।\nएतदर्थञ्चकारा सर: पूर्णं जगद्गुरुः ।। ३१ ।।\nतत्र स्नातस्य जन्तोस्तु नीरोगत्वं प्रजायते ।\nचिरायुष्यञ्च सततं वृहल्लोहितसंज्ञके ।।३२।।\nतत्र स्नातस्य चन्द्रस्य शरीरात्तत्क्षणं गदः ।\nराजयक्ष्मा निः ससार पूर्वरूपो यथोदितः ।।३३।।\nनिःसृत्य राजयक्ष्मापि ब्रह्माणञ्च जगत्पतिम् ।\nप्रणम्याहं किं करिष्ये क्व गच्छामीत्युवाच तम् ।।३४।।\nस्थानं पत्नीञ्च लोकेश कृत्यं मम सनातनम् ।\nनिदेशयानुरूपे मे स्रष्टा त्वं जगतां यतः ॥३५॥\n।। मार्कण्डेय उवाच ।।\nततो ब्रह्मापि तं पुष्टं निरीक्ष्येन्दुं शरीरगैः ।\nअमृतैस्तेनातियुक्तैः क्षीणञ्चापि निशापतिम् ।। ३६ ।\nदोर्भिः हस्तैः तं गृहीत्वा गिरौ निष्पीड्य वै मुहुः ।\nअमृतं गालयामास शरीराद्राजयक्ष्मणः ।। ३७ ।।\nअमृतानि च यान्याशु गालितानि तदा जले ।\nक्षीरोदस्य च चिक्षेप मध्ये रहसि लोकभृत् ॥३८॥\nतस्मादस्यामृतादिन्दोः कलाः क्षीणास्तु याः पुरा ।\nतासां जग्राह लवशश्चर्णान् क्षीरोदसागरात् ।। ३९।।\nकलामात्रावशेषष्य संसर्गाद्राजयक्ष्मणः ।\nक्षीणाः कलाः पञ्चदश याः पूर्वममृतात्मिकाः ।\nता राजयक्ष्मगर्भस्थाचूर्णीभूतास्तु पीडया ॥४०॥\nतेजोज्योत्स्ना सुधाभिस्तु निबद्धं यत् कलापतेः ।। ४१ ।।\nशरीरं तत् त्रिधा भूतं गर्भस्थं राजयक्ष्मणः ।। ४२ ।।\nज्योतिश्चूर्णमभूत् ज्योत्स्ना लीना राजादियक्ष्मणि ।\nद्रवीभूताः सुधाः सर्वाः गर्भे रोगस्य च स्थिताः ।। ४३ ।।\nयदा निर्यालयामास सुधां ब्रह्मा क्षमान्तरात् ।\nतदा ज्योत्स्नासुधाज्योतिः सर्वं तस्माद्बहिर्गतम् ।।४४ ।।\nक्षीरोदसागरे क्षिप्तं तत् सर्वं विधिना तदा ।\nदेवान् गिरौ परित्यज्य स्वयं गत्वा द्रुतं ततः ।। ४५ ।।\nततोऽमृतानि प्रक्षाल्य कलाचूर्णानि वारिभिः ।\nज्योत्स्नाञ्चाप्याजगामाशु गृहीत्वा तत्त्रयं गिरिम् ॥४६॥\nक्षीरोदागिरिमासाद्य चन्द्रभागं तदा विधिः ।\nदेवमध्ये कलाचूर्णं सुधाज्योत्स्ना न्यवीविशत् ।। ४७ ।।\nसंस्थाप्य तत्त्रयं ब्रह्मा देवानां मध्यतः स्थितः ।\nजगाद राजयक्ष्माणं तत् स्थानादि निदेशयन् ।।४८ ।।\n।। ब्रह्मोवाच ।।\nसर्वदा यो दिवारात्रं सन्ध्यायां वनितारतः ।\nसेवते सुरतं तस्मिन् राजयक्ष्मन् वसिष्यसि ।। ४९ ।।\nप्रतिशाय-श्वासकास- संयुक्तो मैथुनं चरेत् ।\nस ते प्रवेश्यः सततं श्लेष्मणश्च तथाविधः ॥५० ।।\nकृष्णाख्या मृत्युपुत्री या भवतः सदृशी गुणैः ।\nसा तेऽस्तु भार्या सततं भवन्तमनुयास्यति ।। ५१ । ।\nक्षीणत्वं भवतः कृत्यं ततस्त्वं विषयं कुरु ।\nद्रुतं गच्छ यथाकामं चन्द्रात् त्वं विमुखो भव ।। ५२ ।।\n।। मार्कण्डेय उवाच ।।\nएवं विसृष्टो विधिना राजयक्ष्मा महागदः ।\nपश्यतां सर्वदेवानामन्तर्धानं जगाम ह ।। ५३ ।।\nअन्तर्हिते महारोगे ब्रह्मा लोकपितामहः ।\nचन्द्रं समग्रयामास कलापञ्चदशैधितम् ।।५४।।\nतेन क्षीरोदधौतेन सुधापूतेन चात्मभूः ।\nसज्योत्स्नैस्तु कलाचूर्णैः पूर्ववच्चाकरोद्विधुम् ।। ५५ ।।\nस षोडशकलापूर्णः पूर्ववद्विभौ यदा ।\nचन्द्रस्तदा सर्वदेवा मुमुदुस्तस्य दर्शनात् ।। ५६ ।।\nअथ चन्द्रस्तदा पूर्णः प्रणिपत्य पितामहम् ।\nउवाचेदं सुरसदोमध्यगो नाति हर्षितः ।।५७।।\n।। सोम उवाच ।\nन श्याम पूर्ववद् ब्रह्मञ्छशरीरे मम वर्तते ।\nन वीर्यं वा तथोत्साहो निषीदन्त्यंगसन्धयः ।। ५८ ।।\nनोत्सहे पूर्ववच्चेष्टां विधातुं सुतरामहम् ।\nचेष्टाही नस्त्वनुदिनं वर्तेयं केन लोककृत् ।।५९।।\n।। ब्रह्मोवाच ।।\nग्रस्तस्य यक्ष्मणा सोम यदभूदंगसन्धयः ।\nपूर्वं विशीर्णा भवतस्तत्पूर्णमभवन्नहि ॥६०॥\nअधुना भवतो देहचूर्णं निःसारितं मया ।\nशरीरात् सामृतज्योत्स्नमञ्जसा राजयक्ष्मणः ।।६१।।\nतेषां प्रक्षालनविधौ लवशो यत्स्थितं जले ।\nज्योत्स्नायाश्च सुधायाश्च तेन हीनो भवान् यतः ।। ६२ ।।\nततोऽङ्गसन्धयो राजंस्तव सीदन्ति साम्प्रतम् ।\nतस्योपायं विधास्यामि यथा नार्तिं लभेद्भवान् ।।६३।।\nप्राजापत्यः पुरोडाशो हवनीयः पुरोऽध्वरे ।\nऐन्द्रस्ततोऽनु चाग्नेयः प्रदेयः सर्वतः क्रतौ ।। ६४ ।।\nततो नु भवतो भागः पुरोडाशो मया कृतः ।\nतेन भागेन भुक्तेन नित्यं यज्ञकृतेन हि ।\nपूर्ववत् ते समुत्साहः श्यामवीर्यं भविष्यति ।।६५।।\nये चामृतकणास्तोये क्षीरोदस्य स्थितास्तव ।\nशरीरचूर्णं वा यत्ते ज्योत्स्नायाश्चापि ये लवाः ।। ६६ ।।\nतत् सर्वं भवतो ज्योत्स्नायोगादनुदिनं विधो ।\nवृद्धिं यास्यति सततं क्षीरसागरगर्भगम् ।।६७।।\nस्वारोचिषेऽन्तरे प्राप्ते द्वितीये शङ्करांशजः ।\nदुर्वासा भविता विप्रः प्रचण्डश्चण्ड भानुवत् ।।६८।।\nस देवेन्द्रस्याविनयाच्छापं दत्वा सुदारुणम् ।\nकरिष्यति त्रिभुवनं निःश्रीकं ससुरासुरम् ।।६९।।\nश्रिया हीने ततो लोके भविता लोकविप्लवः ।\nयथा तव क्षयात् सोम प्रवृत्तः सर्वविप्लवः ।।७० ।।\nतन्मानुषप्रमाणेन तृतीये तु कृते युगे ।\nभविष्यति स्थास्यति च यावद् युगचतुष्टयम् ।।७१।।\nततश्चतुर्थे सम्प्राप्ते सह देवैः कृते युगे ।\nक्षीरोदं निर्मथिष्यामः शम्भुर्विष्णुरहं तथा ।\nमन्थानं मन्दरं कृत्वा नेत्रं कृत्वा तु वासुकीम् ।।७२।।\nयज्ञभागेषु लीनेषु देवान्नार्थं वयं ततः ।\nमथिष्यामः समं देवैः क्षीरोदं सह दानवैः ।।७३।\nत्वच्छरीरामृतमिदं यत्स्थितं क्षीरसागरे ।\nतत् प्रमथ्य ग्रहीष्यामो राशीभूतं तथा क्षयम् ।।७४।\nसर्वौषध्यन्तरे कृत्वा त्वच्छरीरं तदा वयम् ।\nक्षेप्स्यामः सागरजले शरीरार्थं विधो तव ।।७५।।\nनिर्मथ्य सागरं पश्चात् समुद्धार्य यदामृतम् ।\nतदा तव वपुस्तस्मिन् पूर्ववत् सम्भवविष्यति ।। ७६ ।।\nओजोवीर्याद्भुतं कान्तमक्षयंच सुधात्मकम् ।\nदृढाङ्गसन्धिकं चारु भविष्यति वपुस्तव ।।७७ ।।\n।। मार्कण्डेय उवाच ।।\nसुधांशुमेवमाभाष्य ब्रह्मा लोकपितामहः ।\nविधोः क्षयाय मासार्धं वृद्धये यत्नवानभूत् ।।७८।।\nयथा दक्षेण गदितं मासार्थं यातु चन्द्रमाः ।\nक्षयं वृद्धिं च मासार्धं यत्नं तत्राकरोद्विधिः ।। ७९ ।।\nततः षोडशधा चन्द्रं सुरज्येष्ठो विभक्तवान् ।\nविभज्य च सुरान् सर्वान् समुवाचेदमुत्तमम् ॥८०॥\nकलाः षोडश चन्द्रस्य तत्रैका शम्भुमूर्धनि ।\nतिष्ठत्वद्यावधि परा क्षयं यान्तु क्षयं विना ।।८१ ।।\nक्षयेण यदि रोगेण मासार्धं दक्षवाक्यतः ।\nक्षयाय पीड्यते चन्द्रो नोपशान्तिस्तदा भवेत् ।।८२ ।।\nकिंत्वस्य या कला शम्भौ ज्योत्स्ना गच्छतु तां प्रति ।\nचतुर्दशकलासंस्थाः प्रतिमासं सुरोत्तमाः ।। ८३ ।।\nचतुर्दशकलासंस्थान्यमृतानि पिबन्तु वै ।\nप्रतिपत्तिथिमारभ्य भवन्तस्तां चतुर्दशीम् ।।८४॥\nतेजोभोगाः सूर्य्यबिम्बं चतुर्दशतिथौ क्रमात् ।\nप्रविशन्तु क्षयं त्वेवं कृष्णपक्षे विधोर्भवेत् ।। ८५ ।।\nयातु शेष कला दर्शे हरित्पत्रे पलायिता ।\nतिष्ठतु प्रथमे भागे तिथौ तस्यां निशापतेः ।। ८६ ।।\nद्वितीये दर्शभागे तु रोहिण्या यातु मन्दिरम् ।\nतृतीये तु सरस्वत्यां स्नात्वा समुत्थितो विधुः ॥८७।।\nचतुर्थे बलसम्पूर्णस्तिथिभागे विभावसोः ।\nमण्डलं यातु चन्द्रोऽयं सविम्बस्थघोटकः ॥८८ ।।\nयावत् कालेन हि कला प्रथमा क्षयमाप्नुयात् ।\nएवमेवं कृष्णपक्षे तावत् सा प्रतिपद् भवेत् ।।८९।।\nद्वितीयादौ कृष्णपक्षे वृद्धि - ह्रासस्तथाविधः ।\nतिथीनां वृद्धिहेतुश्च शुक्ले कृष्णे तथा भवेत् ।। ९० ।।\nततः पुनः शुक्लपक्षे यावत् पूर्वकलोदिता ।\nवृद्धिं नैति भवेत्तावत् प्रतिपत्तिथिरादितः ।।९१।।\nततो द्वितीयभागस्य या ज्योत्स्ना हरमूर्धनि ।\nस्थिता या वै कला यातु गता सा पुनरेष्यति ।। ९२ ।।\nयुष्माभिस्तु भवेत् पेयममृतं यद्दिने दिने ।\nतद्द्वितीयादितिथिभिः पूर्णान्ताभिः सदैव हि ।\nस्वयमुत्पत्स्यते चन्द्रो ज्योत्स्नायोगात् सुरोत्तमाः ।। ९३ ।।\nयथा दिने दिने भागाः क्षयं यान्ति तथा विधोः ।\nवृद्धिं गच्छन्त्यनुदिनं शुक्लपक्षेऽन्वहं सुराः ।।९४।।\nतेजोभागः सूर्यबिम्बात् पुनरेव समेष्यति ।\nप्रयास्यति कृष्णपक्षे यथा भागक्रमं तथा ।। ९५ ।।\nज्योत्स्ना हरशिरश्चन्द्रात् प्रत्यहं पुनरेष्यति ।\nतेजोभागः सूर्यबिम्बादमृतं वर्षति स्वयम् ।।९६ ।\nएवं वृद्धिः शुक्लपक्षे सुधांशोः सम्भविष्यति ।\nपक्षयोः शुक्लकृष्णत्वं चन्द्रवृद्धिक्षयाद्भवेत् ।। ९७।।\nयावत् कालेन यो भागः क्षयं वृद्धिंच यास्यति ।\nतावत् कालमभिव्याप्य तिथि: स्थास्यति सा पुनः ।। ९८ ।।\nचिरेण वृद्धिर्यदि वा क्षयो वा द्रुतेन वृद्धिर्यदिवा क्षयो वा ।\nद्रुतातिथीनान्तु सदा क्षयः स्याच्चिरातु वृद्धिस्तिथिषु प्रवेशे ।। ९९ ।।\nहव्यं कव्यञ्च चन्द्रेण विना न सम्भविष्यति ।\nतस्मात्तयोः प्रवृद्धयर्थं चन्द्रं रक्षन्तु देवताः ।। १०० ।।\nआस्वादनीयः शुभ्रांशुः कलाशेषोऽनुमासतः ।\nअमावास्यापराधें तु पितृभी रोहिणीगृहे ।। १०१ ।।\nतस्यैवास्वादनात् कव्यं वृद्धिं यास्यति चान्वहम् ।\nतेन कव्येन पितरस्तृप्तिं यास्यन्ति वै पराम् ।। १०२ ।।\n।। मार्कण्डेय उवाच ।।\nततः सुरगणाः सर्वे यथोक्तं विधिना तथा ।\nचक्रुर्लोकहितार्थाय चन्द्रस्य क्षय वृद्धये ।। १०३ ।।\nमहादेवोऽपि चन्द्रार्धं स्वरूपं परमात्मनः ।\nजग्राह देवैर्विधिना शिरसा गदितो भृशम् ।। १०४ ।।\nयत्तेजः परमं नित्यमजमव्ययमक्षयम् ।\nतत्स्वरूपा चन्द्रकला शापतस्तु क्षयं गता ।। १०५ ।।\nप्रविशति यदा ज्योतिरानन्दमजरं परम् ।\nयोगिनस्तु तदा तेषां चिन्तनं लीनमेष्यति ।। १०६ ।।\nमहादेवशिर: संस्थे लीने चित्ते सुधानिधौ ।\nचन्द्रद्वारा भवेन्मुक्तिरित्येवं वैदिकी श्रुतिः ।। १०७ ।।\nएतज् ज्ञात्वा महादेवः क्षयवृद्ध्यविनाकृतम् ।\nहिताय सर्वलोकानां जग्राह शिरसा विधुम् ।। १०८ ।।\nचन्द्रज्योत्स्नासमायोगादौषध्यो यान्ति वृद्धये ।\nसर्वोषधिषु वृद्धासु प्रवर्तन्ते ततोऽध्वराः ।। १०९ ।।\nअध्वरेषु प्रवृत्तेषु स्वान् स्वान् भागांस्तु देवताः ।\nपरिगृह्णन्ति पितरस्तथा कव्यानि भूरिशः ।। ११० ।।\nअमृतं ब्रह्मणा सृष्टं यद् देवेभ्यः पुरातनम् ।\nतेन तृप्यन्ति हीना ये हव्यभागेन देवताः ।। १११ ।।\nयज्ञेनाप्यायितं तच्च ज्योत्स्नाभिर्वृद्धिमेति वै ।\nयज्ञज्योत्स्ना विनाभूतं तच्च स्यात् क्षीणमन्यथा ।। ११२ ।।\nअतोऽमृतस्य यज्ञस्य चन्द्रमाः कारणं स्वयम् ।\nअतो दक्षस्य शापात्तु रक्षायै तच्चिकीर्षितम् ।।११३।।\nअद्यापि कृष्णपक्षे तु सुधांशुः पीयते सुरैः ।\nतेजः सूर्यं याति शम्भुं चन्द्रार्धं ज्योत्स्निका यथा ।। ११४ ।।\nपुनश्च शुक्लपक्षे तु शेषोदेति कला ततः ।\nज्योत्स्नाद्वितीयो भागस्तु तेजोभागो द्वितीयकः ।। ११५ ।।\nअन्येऽत्युग्रशिरश्चन्द्रात् सूर्यविम्बाद् यथाक्रमम् ।\nकलाः षोडश चन्द्रस्य तत्रैका शम्भुशेखरे ।। ११६ ।।\nसितासितावुभौ पक्षौ शेषाणामुदयक्षयौ ।\nइति वः सर्वमाख्यातं विभक्तश्चन्द्रमा यथा ।\nब्रह्मणा पर्वतश्रेष्ठे यथो तच्चन्द्रभागतः ।। ११७।।\nयज्ञभागे स्थिते यस्माद्देवान्नमकरोद्विधुम् ।\nकव्ये स्थितेऽपि पित्रन्नं तिथिवृद्धि-क्षयो यथा ।। ११८ ।।\nइदं पुण्यतमाख्यानं यः शृणोति सकृन्नरः ।\nराजयक्ष्मा तस्य कुले न कदाचिद् भविष्यति ।। ११९ ।।\nयक्ष्मणा परिभूतो यः शृणोति वचनं विधेः ।। १२० ।।\nइदं स्वस्त्ययनं पुण्यं गुह्याद्गुह्यातमं शुभम् ।\nयः शृणोत्येकचित्तः सन् स महापुण्यभाग्भवेत् ।। १२१ ।।\n॥ इति श्रीकालिकापुराणे चन्द्रशाप-मोक्षणं नाम एकविंशोऽध्यायः ॥ २१ ॥"
  }
]
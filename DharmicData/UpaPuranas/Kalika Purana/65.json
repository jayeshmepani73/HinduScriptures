[
  {
    "text": "।।श्रीभगवानुवाच।।\nशरत्काले पुरा यस्मान्नवम्यां बोधिता सुरैः।\nशारदा सा समाख्याता पोठे लोके च मानव ।। ६५.१ ।।"
  },
  {
    "text": "तस्यां तु नेत्रबीजाख्यं मन्त्रं प्राक् प्रतिपादितम्।\nदुर्गातन्त्रं च तन्मन्त्रमङ्गमन्त्रं पुरोदितम्।। ६५.२ ।।"
  },
  {
    "text": "ताभ्यामेव तु मन्त्राभ्यां पूजयेत् तां जगन्मयीम्।\nतृतीयं पीठमन्त्रं तु शारदाया अनुत्तमम्।। ६५.३ ।।"
  },
  {
    "text": "शृणुतं चैकमनसा चतुर्वर्गप्रदयाकम्।\nचतुर्थस्वरसंयुक्तमुपान्तो वह्निना युतः।। ६५.४ ।।"
  },
  {
    "text": "कामराजं तथा नान्तमुपान्तस्वरसंयुतम्।\nवह्निना चापि सन्दीप्तः सर्वबिन्द्‌बिन्दुसंयुतः।। ६५.५ ।।"
  },
  {
    "text": "हादिः समाप्तिसहित एतद्‌बीजं चतुर्थकम्।\nचतुर्भिरेभिः कथितो मन्त्रोक्तैश्च षडक्षरैः।। ६५.६ ।।"
  },
  {
    "text": "अयं तृतीयो मन्त्रस्तु शारदायाः प्रकीर्तितः।\nअनेन पूजयेत् पीठे सर्वसिद्धिमवाप्नुयात्।। ६५.७ ।।"
  },
  {
    "text": "रूपमस्याः पुरा प्रोक्तं सिंहस्थं दशबाहुभिः।\nतत्र पूजाक्रमं सम्यक् शृणुतं पुत्रकौ मम।। ६५.८ ।।"
  },
  {
    "text": "चतुर्द्वारमण्डलं तु कुर्यात् तत्र विभूतये।\nमहामायामण्डलं तु शारदायस्तु मण्डलम्।। ६५.९ ।।"
  },
  {
    "text": "वैष्णवीतन्त्रकल्पोक्तैर्मन्त्रस्थानादिमार्जनम्।\nकृत्वा तु नेत्रबीजेन मण्डलं प्रस्तरे लिखेत्।। ६५.१० ।।"
  },
  {
    "text": "योनावष्टदलं कृत्वा त्रिकोणं मध्यतो न्यसेत्।\nअयं विशेषः कथितो वैष्णवीमण्डलात् पुनः।। ६५.११ ।।"
  },
  {
    "text": "मण्डलोल्लेखनं चैव तथा भूतापसारणम्।\nपात्रस्य प्रतिपत्तिस्तु अमृतीकरणं तथा।। ६५.१२ ।।"
  },
  {
    "text": "गन्धपुष्पाम्भसां क्षेप आत्मासनप्रपूजनम्।\nप्राणायामश्च त्रिविधो भूतिशुद्धिप्रवेशनम्।। ६५.१३ ।।"
  },
  {
    "text": "दहनप्लवने चैव पाणिकच्छपिका तथा।\nयोगपीठस्य च ध्यानं वैष्णवोतन्त्रभाषितम्।। ६५.१४ ।।"
  },
  {
    "text": "तथैवोत्तरतन्त्रोक्तं कुर्याद् देव्याः प्रपूजनम् ।\nअमृतीकरणं कुर्यात् सलिले धेनुमुद्रया।। ६५.१५ ।।"
  },
  {
    "text": "रूपं त्वेवं दशभुजं पूर्वोक्तं तु विचिन्तयेत्।\nअङ्गन्यासकरन्यासौ दुर्गातन्त्रेण भैरव।। ६५.१६ ।।"
  },
  {
    "text": "नवाक्षरेण वै कुर्यादङ्गुष्ठादि क्रमेण तु।\nहृदयादिक्रमाद् पश्चाद् वक्त्रादावपि पूर्ववत्।। ६५.१७ ।।"
  },
  {
    "text": "एतदेवार्घपात्रे चाष्टधा मन्त्रं जपेत् सुधीः।\nतत् तोयैः सेचयेच्छीर्षं पुष्पगन्धादिकं तथा।। ६५.१८ ।।"
  },
  {
    "text": "एवं पूजाक्रमं तत्र कुर्याद् देव्यास्तु मण्डले।\nआदित्यं चण्डिकारूपं ध्यात्वा पूर्वे शिलातले।। ६५.१९ ।।"
  },
  {
    "text": "तस्मै निवदयेदर्घ्यं सिद्धार्थाक्षत पुष्पकैः।\nआधारशक्तिप्रभृतीन् क्लीँ मन्त्रेण च साधकः।। ६५.२० ।।"
  },
  {
    "text": "पूजयेत् प्रथमं मध्ये धर्मादीनपि पूर्ववत्।\nसत्त्वादोन् गुरुपादान्तान् पूर्वतन्त्रोदितान् बुधः।। ६५.२१ ।।"
  },
  {
    "text": "पूजयेन्मध्यपद्‌मे तु सुमेरुमपि मध्यतः।\nपूर्वभागे मण्डलस्य देव्याः शक्तीः प्रपूजयेत्।। ६५.२२ ।।"
  },
  {
    "text": "नाथकामेस्वरादींस्तु लौहित्यान्तान् विशेषतः।\nसर्वान् वै पीठदेवांस्तु मण्डलस्योत्तरे यजेत्।। ६५.२३ ।।"
  },
  {
    "text": "मणिकर्णं  चित्ररथं भस्मकूटं तथैव च।\nश्वेतं नीलं च चित्रं  च वाराहं गन्धमादनम्।। ६५.२४ ।।"
  },
  {
    "text": "मणिकूटं नन्दनं च पश्चिमे पूजयेदिमान्।\nजल्पीशमथ केदारं देवीं दिक्करवासिनीम्।। ६५.२५ ।।"
  },
  {
    "text": "धात्रीं स्वधां तथा स्वाहां मानस्तोकापराजिते।\nदक्षिणे पूजयेदेताश्चतुःषष्टिं च योगिनी।। ६५.२६ ।।"
  },
  {
    "text": "ग्रहांश्च दशदिक्पालान् पूर्वाद्युक्तक्रमेण तु।\nपूर्ववत् पूजयेद् धीमान् भैरव भैरवीमपि।। ६५.२७ ।।"
  },
  {
    "text": "ततः कच्छपिकां बद्‌ध्वा पुनरेव तु पूजकः।\nध्यायेच्च पूर्ववद् देवीं हृदिस्थां मनसापि च।। ६५.२८ ।।"
  },
  {
    "text": "मानसैर्गन्धपुष्पाद्यैः पूजयित्वा हृदि स्थिताम्।\nनासापुटेन निःसार्य दक्षिणेनाथ मण्डले।। ६५.२९ ।।"
  },
  {
    "text": "पुष्पमारोप्य कामाख्यां शारदामाह्वयेन्मुहुः।\nएह्येहि परमेशानि सान्निध्यमिह कल्पय।। ६५.३० ।।"
  },
  {
    "text": "पूजाभागं गृहाणेमं मूखं रक्ष नमोऽस्तु ते ।\nदुर्गे दुर्गे इहागच्छ सर्वैः परिकरैः सह।। ६५.३१ ।।"
  },
  {
    "text": "पूजाभागं गृहाणेम मखं रक्ष नमोऽस्तु ते।\nनारायण्यै विद्महे चण्डिकायै तु धीमहि।। ६५.३२ ।।"
  },
  {
    "text": "शेषभागे तु गायत्र्यास्तन्नश्चण्डि प्रचोदयात्।\nदत्त्वा स्नानमनेनैव दुर्गा तन्त्रण वै पुनः।। ६५.३३ ।।"
  },
  {
    "text": "नेत्रबीजेन च तथा पीठमन्त्रेण चान्तरम्।\nचतुरक्षरेण शेषेण त्रिभिर्मन्त्रैः प्रपूजयेत्।। ६५.३४ ।।"
  },
  {
    "text": "चतुरक्षरमन्त्रेण पाद्यादीनथ षोडश।\nवितरेदुपचारांस्तु पूर्वोक्तांस्तांस्तु भेरव।। ६५.३५ ।।"
  },
  {
    "text": "दुर्गातन्त्रेण मन्त्रेण देव्यङ्गानि प्रपूजयेत्।\nदूर्गेत्यनेन हृदयं पुनर्दुर्गेत्यनेन कम्।। ६५.३६ ।।"
  },
  {
    "text": "शिखाकवचनेत्रञ्च पादपादांश्च पञ्चभिः।\nवादिपञ्चाक्षरैः शेषैः पूजयेत् क्रमतः सुधीः।। ६५.३७ ।।"
  },
  {
    "text": "पूर्वाद्यष्टदलेष्वेताः पूजयेन्नाधिकक्रमात्।\nजयन्तीं पूर्वपत्रे तु आग्नेय्यादौ तु मङ्गलाम्।। ६५.३८ ।।"
  },
  {
    "text": "कालीं च भद्रकालीं च तथा चैव कपालिनीम्।\nदुर्गां शिवां क्षमां चैव क्रमादेव तु नामतः।। ६५.३९ ।।"
  },
  {
    "text": "केशवस्य तु मध्ये तु अष्टावेतास्तु नायिकाः।\nनेत्रबीजस्य मन्त्रेण बीजेन षट्‌सु नायिकाः।। ६५.४० ।।"
  },
  {
    "text": "अमीषां च तथवासौ षड्‌भिरेतान्तराहितैः।\nह्राँ ह्राँ श्रोमित्युपान्तां तु प्रान्तामाद्यस्वरेण वै।। ६५.४१ ।।"
  },
  {
    "text": "उग्रचण्डां प्रचण्डां च चण्डोग्रां चण्डनायिकाम्।\nचण्डां चण्डवतीं चैव चण्डरूपां च चण्डिकाम्।। ६५.४२ ।।"
  },
  {
    "text": "त्रिकोणकेशरान्तं च कामं प्रीतिं रतिं तथा।\nपञ्चबाणान् पुष्पधनुः पूजयेत् काममन्त्रकैः।। ६५.४३ ।।"
  },
  {
    "text": "अष्टपुष्पिकया पश्चात् सम्पूज्य परमेश्वरीम्।\nदेव्यास्तु करगृह्याणि शस्त्राण्यस्त्राणि वाहनम्।। ६५.४४ ।।"
  },
  {
    "text": "पञ्चाननं केशरं च देव्यग्रे तु प्रपूजयेत्।\nपीठदेवीं शारदां तु कामाख्यामधिदेवताम्।। ६५.४५ ।।"
  },
  {
    "text": "त्रिपुराख्यां महादेवीं पीठमत्यधिदेवताम्।\nकामेश्वरीं महोत्साहां मध्य एव प्रपूजयेत्।। ६५.४६ ।।"
  },
  {
    "text": "चतुरक्षरमन्त्रेण दद्यात् पुष्पाञ्जलित्रयम्।\nजप्त्वा स्तुत्वा बलिं दत्त्वा नमस्कृत्यावगुण्ठ्‌य च।। ६५.४७ ।।"
  },
  {
    "text": "योनिमुद्रां प्रदर्श्याथ निर्माल्यं दिशि शूलिनः ।\nचण्डेश्वर्यै नमः इति निक्षिप्य च विसर्जयेत्।। ६५.४८ ।।"
  },
  {
    "text": "ततस्तु भास्करायार्घ्य दद्याच्छिद्रावधारणम्।\nदेवीं च हृदये स्थाप्य स्थापयेद् योनिमण्डले।। ६५.४९ ।।"
  },
  {
    "text": "एवं देवी तु कामाख्यां योनिमुद्रां जगन्मयीम्।\nशारदाख्यां महादेवीं योगेन विधिना यजेत्।। ६५.५० ।।"
  },
  {
    "text": "सर्वकामान् सुसम्प्राप्य शिवलोकमवाप्नुयात्।\nयदि पीठं विनान्यत्र पूजयेत् कामरूपिणीम्।। ६५.५१ ।।"
  },
  {
    "text": "नीलकूटे तदाप्येतत् सर्वमेव समाचरेत्।\nयदान्यत्र यजेद् देवीं जले वा स्थण्डिलेऽपि वा।। ६५.५२ ।।"
  },
  {
    "text": "शिलादिषु  च वह्नौ वा देवपीठे यथेच्छया।\nयजेद् वा न यजेद् वापि पीठेऽवश्यं प्रपूजयेत्।। ६५.५३ ।।"
  },
  {
    "text": "एवं यः पञ्चभिर्मन्त्रैः पञ्चमूर्तिधरां शिवाम्।\nएकैकेनाथ वा तस्य स्वयं स्याद् वरदायिका ।। ६५.५४ ।।"
  },
  {
    "text": "विघ्ना न तस्य जायन्ते नाधयो व्याधयस्तथा।\nन तस्य सदृशोऽन्यः स्याद् धनधान्यसमृद्धिभिः।। ६५.५५ ।।"
  },
  {
    "text": "गवां कोटिप्रदानात् तु यत्फलं जायते नृणाम्।\nतत्फलं समवाप्नोति कामाख्यां पूजयन्नरः।। ६५.५६ ।।"
  },
  {
    "text": "दशपूर्वान् दशपरान् वंशानुद्‌धृत्य पापतः।\nसकृत् सम्पूजनेनैव मम लोकमवाप्नुयात्।। ६५.५७ ।।"
  },
  {
    "text": "द्विः सम्पूज्य महादेवीं कामाख्यां योनिमण्डले।\nशतं वंश्मान् समुद्‌धृत्य देवीलोकमवाप्नुयात्।। ६५.५८ ।।"
  },
  {
    "text": "यस्त्रिवारान् पूजयेत् तु विधिनानेन मानवः।\nनीलपर्वतमारुह्य कामाख्यां योनिमण्डले।। ६५.५९ ।।"
  },
  {
    "text": "स सहस्रं तु वंशानामुद्‌धृत्य पापकोषतः ।\nइहलोके सुखैश्वर्यचिरायुष्यमवानुयात्।। ६५.६० ।।"
  },
  {
    "text": "देहान्ते मद्‌गृहं प्राप्य गणानामधिपो भवेत्।\nयस्यां कस्यामथाष्टम्यां नवम्यां वापि साधकः।। ६५.६१ ।।"
  },
  {
    "text": "पञ्चरूपां तु कामाख्यां पञ्चमन्त्रैः सतन्त्रकैः।\nपूजयेद् वरदां देवीं मण्डलैश्च पृथक् पृथक्।। ६५.६२ ।।"
  },
  {
    "text": "ध्यात्वा तु पञ्चरूपाणि जप्त्वा मन्त्रांश्च पञ्च वै।\nकल्पकोटिसहस्राणि मम लोके च मानवः।। ६५.६३ ।।"
  },
  {
    "text": "स्थित्वा देवीप्रसादेन परे निर्वाणमाप्नुयात्।\nइह लोके वाञ्छितार्थं सुखं प्राप्य यशस्तथा।। ६५.६४ ।।"
  },
  {
    "text": "रिपूञ्जित्वा स धर्मात्मा मातङ्गानिव केसरी।\nचिरायुः पुत्रपौत्रैश्च विभवैश्च समन्वितः।। ६५.६५ ।।"
  },
  {
    "text": "क्रीडयित्वा ह्यमरवद् युवतीभिश्च सादरात्।\nयक्षरक्षःपिशाचानां नेता भवति नित्यशः।\nसर्वान् कामानवाप्यैव द्विजराजसमो भवेत्।। ६५.६६ ।।"
  }
]
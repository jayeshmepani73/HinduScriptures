[
  {
    "text": "।। त्र्यशीतितमोऽध्यायः ।।\n।।और्व्व उवाच।।\nअथ काले व्यतीते तु जमदग्निर्महातपाः।\nविदर्भराजस्य सुतां प्रयत्नेन जितां स्वयम्।। ८३.१ ।।"
  },
  {
    "text": "भार्यार्थं प्रतिजग्राह रेणुकां लक्षणान्विताम्।\nसा तस्मात् सुषुवे षत्रांश्चतुरो वेदसम्मितान्।। ८३.२ ।।"
  },
  {
    "text": "रुषण्वन्तं सुषेणां च वसुं विश्वावसुं तथा।\nपश्चात् तस्यां स्वयं जज्ञे भगवान् मधुसूदनः।। ८३.३ ।।"
  },
  {
    "text": "कार्तवीर्यवधायाशु शक्राद्यैः सकलैः सुरैः।\nयाचितः पंचमः सोऽभूत् रामाह्वयस्तु सः।। ८३.४ ।।"
  },
  {
    "text": "भारावतरणार्थाय जातः परशुना सह।\nसहजं परशुं तस्य न जहाति कदाचन।। ८३.५ ।।"
  },
  {
    "text": "अयं निजपितामह्याश्चरुभुक्तिविपर्ययात्।\nब्राह्मणः क्षत्रियाचारो रामोऽभूत क्रूरकर्मकृत्।। ८३.६ ।।"
  },
  {
    "text": "स वेदानखिलान् ज्ञात्वा धनुर्वेदं च सर्वशः।\nसततं कृतकृत्योऽभूद् वेदविद्याविशारदः।। ८३.७ ।।"
  },
  {
    "text": "एकदा तस्य जननी स्नानार्थं रेणुका गता।\nगङ्गातोये ह्यथापश्यन्नाम्ना चित्ररथं नृपम्।। ८३.८ ।।"
  },
  {
    "text": "भार्याभिः सदृशीभिश्च तलक्रीडारतं शुभम्।\nसुमालिनं सुवस्त्रं तं तरुणं चन्द्रमालिनम्।। ८३.९ ।।"
  },
  {
    "text": "तथाविधं नृपं दृष्ट्वा सञ्जातमदना भृशम्।\nरेणुका स्पृहयामास तस्मै राज्ञे सुवर्चसे।। ८३.१० ।।"
  },
  {
    "text": "स्पृहायुतायास्तस्यास्तु संक्लेदः समजायत।\nविचेतनाम्भसा क्लिन्ना त्रस्ता सा स्वाश्रमं ययौ।। ८३.११ ।।"
  },
  {
    "text": "अबोधि जमदग्निस्तां रेणुकां विकृतां तथा।\nधिग् धिक्काररतेत्येवं निनिन्द च समन्ततः।। ८३.१२ ।।"
  },
  {
    "text": "ततः स तनयान् प्राह चतुरः प्रथमं मुनिः।\nरुषण्वत्प्रमुखान् सर्वानेकैकं क्रमतो द्रुतम्।। ८३.१३ ।।"
  },
  {
    "text": "छिन्धीमां पापनिरतां रेणुकां व्यभिचारिणीम्।\nते तद्वचो नैव चक्रुर्मूकाश्चासन् जडा इव।। ८३.१४ ।।"
  },
  {
    "text": "कुपितो जमदग्निस्ताञ्छशापेति विचेतसः।\nगाधिं नृपतिशार्दूलं स चोवाच नृपो मुनिम्।। ८३.१५ ।।"
  },
  {
    "text": "भवध्वं यूयमाचिराज्जडा गोबुद्धिगर्धिताः।\nअथाजगाम चरमो जामदग्न्येऽतिवीर्यवान्।। ८३.१६ ।।"
  },
  {
    "text": "तं च रामं पिता प्राह पापिष्ठां छिन्धि मातरम्।\nस भ्रातृंश्च तथाभूतान् दृष्ट्वा ज्ञानविवर्जितान्।। ८३.१७ ।।"
  },
  {
    "text": "पित्रा शप्तान् महातेजाः प्रसूं परशुनाच्छिनत्।\nरामेण रेणुकां छिन्नां दृष्ट्वा विक्रोधनोऽभवत्।। ८३.१८ ।।"
  },
  {
    "text": "जमदग्निः प्रसन्नः सन्निति वाचमुवाच ह।\nप्रीतोऽस्मि पुत्र भद्र ते यत् त्वया मद्वचः कृतम्।। ८३.१९ ।।"
  },
  {
    "text": "तस्मादिष्टान् वरान् कामांस्त्वं वै वरय साम्प्रतम्।\nस तु रामो वरान् वव्रे मातुरुत्थानमादितः।। ८३.२० ।।"
  },
  {
    "text": "वधस्यास्मरणं तस्या भ्रातृणां शपमोचनम्।\nमातृहत्याव्यपनयं युद्धे सर्वत्र वै जयम्।। ८३.२१ ।।"
  },
  {
    "text": "आयुः कल्पान्तपर्यन्तं क्रमाद् वै नृपसत्तम।\nसर्वान् वरान् स प्रददौ जमदग्निर्महातपाः।। ८३.२२ ।।"
  },
  {
    "text": "सुप्तोत्यितेव जननी रेणुका च तदाभवत्।\nवधं न चापि सस्मार सहजा प्रकृतिस्थिता।। ८३.२३ ।।"
  },
  {
    "text": "युद्धे जयं चिरायुष्यं लेभे रामस्तदैव हि।\nमातृहत्याव्यपोहाय पिता तं वाक्यमव्रवीत्।। ८३.२४ ।।"
  },
  {
    "text": "न पुत्र वरदानेन मातृहत्यापगच्छति।\nतस्मात् त्वं ब्रह्मकुण्डाय गच्छ स्नातुं च तज्जले।। ८३.२५ ।।"
  },
  {
    "text": "तत्र स्नात्वा मुक्तपापो नचिरात् पुनरेष्यसि।\nजगद्धिताय पुत्र त्वं ब्रह्मकुण्डं व्रज द्रुतम्।। ८३.२६ ।।"
  },
  {
    "text": "स तस्य वचन श्रुत्वा रामः परशुधृक् तदा।\nउपदेशात् पितुर्घातो ब्रह्मकुण्डं वृषोदकम्।। ८३.२७ ।।"
  },
  {
    "text": "तत्र स्नानं च विधिवत् कृत्वा धौतपरश्वधः।\nशरीरान्निःसृतां मातृहत्यां सम्यग् व्यलोकयत्।। ८३.२८ ।।"
  },
  {
    "text": "जातसंप्रत्ययः सोऽथ तीर्थमासाद्य तद्वरम्।\nवीथीं परशुना कृत्वा ब्रह्मपुत्रमवाहयत्।। ८३.२९ ।।"
  },
  {
    "text": "ब्रह्मकुण्डात् सृतः सोऽथ कासारे लोहिताह्वये।\nकैलासोपत्यकायां तु न्यपतद् ब्रह्मणः सुतः।। ८३.३० ।।"
  },
  {
    "text": "तस्यापि सरसस्तीरे समुत्थाय महाबलः।\nकुठारेण दिशं पूर्वामनयद् ब्रह्मणः सुतम्।। ८३.३१ ।।"
  },
  {
    "text": "ततः परत्रापि गिरिं हेमशृङ्गं विभिद्य च।\nकामरूपान्तरं पीठमावहद्यदमुं हरिः।। ८३.३२ ।।"
  },
  {
    "text": "तस्य नाम स्वयं चक्रे विधिर्लोहितगङ्गकम्।\nलोहितात् सरसो जातो लोहिताख्यस्ततोऽभवत्।। ८३.३३ ।।"
  },
  {
    "text": "स कामरूपमखिलं पीठमाप्लाव्य वारिणा।\nगोपयन् सर्वतीर्थानि दक्षिणं याति सागरम्।। ८३.३४ ।।"
  },
  {
    "text": "प्रागेव दिव्ययमुनां स त्यक्त्वा ब्रह्मणः सुतः।\nपुनः पतति लौहित्ये गत्वा द्वादशयोजनम्।। ८३.३५ ।।"
  },
  {
    "text": "चैत्रे मासि सिताष्टम्यां यो नरो नियतेन्द्रियः।\nचैत्रं तु सकलं मासं शुचिः प्रयतमानसः।। ८३.३६ ।।"
  },
  {
    "text": "स्नाति लौहित्यतोये तु स याति ब्रह्मणः पदम्।\nलौहित्यतोये यः स्नाति स कैवल्यमवाप्नुयात्।। ८३.३७ ।।"
  },
  {
    "text": "इति ते कथितं राजन् यदर्थं मातरं पुरा।\nअहन् वीरो जामदग्न्यो यस्माद् वा क्रूरकर्मकृत्।। ८३.३८ ।।"
  },
  {
    "text": "इदं तु महदाख्यानं यः शृणोति दिने दिने।\nस दीर्घायुः प्रमुदितो बलवानभिजायते।। ८३.३९ ।।"
  },
  {
    "text": "इति ते कथितं राजञ्छरीरार्धं यथाद्रिजा।\nशम्भोर्जहार वेतालभैरवौ च यथाह्वयौ।। ८३.४० ।।"
  },
  {
    "text": "यस्य वा तनयौ जातौ यथा यातौ गणेशताम्।\nकिमन्यत् कथये तुभ्यं तद्वदस्व नृपोत्तम।। ८३.४१ ।।"
  },
  {
    "text": "।।मार्कण्डेय उवाच।।\nइत्यौर्व्वस्य च संवादः सगरेम महात्मना।\nयोऽसौ कायार्धहरणं शम्भोर्गिरिजया कृतः।। ८३.४२ ।।"
  },
  {
    "text": "सर्वोऽद्य कथितो विप्राः पृष्टं यच्चान्यदुत्तमम्।\nसिद्धस्य भैरवाख्यस्य पीठानां च विनिर्णयम्।। ८३.४३ ।।"
  },
  {
    "text": "भृङ्गिणश्च यथोत्पत्तिर्महाकालस्य चैव हि।\nउक्तं हि वः किमन्यत् तु पृच्छन्तु द्विजसत्तमाः।। ८३.४४ ।।"
  },
  {
    "text": "इति सकलसुतन्त्रं तन्त्रमन्त्रावदातं बहुतरफलकारि प्राज्ञविश्रामकल्पम्।\nउपनिषदमवेत्य ज्ञानमार्गेकतानं स्रवति स इह नित्यं यः पठेत् तन्त्रमेतत्।। ८३.४५ ।।"
  },
  {
    "text": "।। इति श्रीकालिकापुराणे त्र्यशीतितमोऽध्यायः।। ८३ ।।"
  }
]
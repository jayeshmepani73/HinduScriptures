[
  {
    "text": "कालिकापुराणम् चतुश्चत्वारिंशोऽध्यायः कालीहरसमागमः\nअथ श्रीकालिका पुराण अध्याय ४४\n।। मार्कण्डेय उवाच ।।\nअथ श्रुत्वा वचः शम्भोर्गिरिजातीव हर्षिता ।\nमेने प्राप्तं तदा शम्भुं सुन्दरं दयितं पतिम् ।।१।।\nअथ प्राह तदा काली सखीवक्त्रेण शङ्करम् ।\nयथा स शृणुते वाक्यं श्रोतुमिच्छंश्च शङ्करः ।।२।।\nन सन्धावतिभेदेन प्रवर्तन्तेऽत्र सज्जनाः ।\nमर्यादया हरस्तं मे पाणिं गृह्णातु शङ्करः ॥३॥\nपितृदत्ता भवेत् कन्या तपोदत्ता भवेन्नहि ।\nतपसा चेत् प्रदत्ताहं मां तातश्च प्रदास्यति ॥४॥\nतस्मात् सम्प्रार्थ्य पितरं हिमवन्तं नगेश्वरम् ।\nवैवाहिकेन विधिना पाणिं गृह्णातु मे हरः ॥५॥\n।। मार्कण्डेय उवाच ।।\nइत्युक्त्वा विररामाथ काली लज्जासमन्विता ।\nहरोऽपि तद्वचः सत्यं तथ्यं योग्यं तदाग्रहीत् ।। ६ ।।\nततः स सगणः शम्भुस्तत्र वासं तदाकरोत् ।\nगङ्गावतरणे सानौ यथापूर्वं तथाधुना ॥७॥\nकाली पितुर्गृहं याता सखीभिः परिवारिता ।\nनालोकयन्ती सा दीना गुरूणां वदनं सती ।।८।।\nएतस्मिन्नन्तरे सप्तमरीचिप्रमुखान् मुनीन् ।\nचिन्तयामास शशिभृत् कालीं प्रार्थयितुं तदा ।। ९ ।।\nचिन्तिताः सप्तमुनयस्तत्क्षणान्मदनारिणा ।\nआकृष्टा इव केनापि तत्सकाशमुपागताः ।। १० ।।\nतान् मुनीन् ददृशे शम्भुः सप्ताग्नीनिव दीपितान् ।\nअरुन्धतीं वसिष्ठस्य सकाशे ददृशे सतीम् ।। ११ ।।\nअरुन्धतीं ततो दृष्ट्वा वसिष्ठस्य समीपतः ।\nमेने योषिद्ग्रहं धर्म मुनिभिश्चाप्यवर्जितम् ।। १२ ।।\nततस्ते मुनयः सर्वे सम्पूज्य वृषभध्वजम् ।\nइदमूचुः प्रहर्षेण स्मरणाकर्षिताः प्रियम् ।। १३ ।।\n।। ऋषय ऊचुः ।।\nयत् प्रत्यक्षं दृश्यते शुद्धरूपं चन्द्रप्रख्यं चन्द्रखण्डोपशोभि ।\nअन्तः प्रज्ञं भावितं तन्मुनीनां भाग्यं दृष्टं भागधेयेन मुक्तैः ।।१४।।\nप्रज्ञातन्त्रं ध्यानतन्त्रं पुरस्तान्नित्यं ध्येयं ध्यायिनां स्वप्रकाशम् ।\nपुञ्जीभूतं बाह्यतत्त्वेन शश्वद् योग्यप्राप्यं धाम शम्भोरुदारम् ।। १५ ।।\nदृष्ट्वा यस्यैवाग्रभागं स नेत्रं त्राणाय स्याद् दर्शनं सूर्यतुल्यम् ।\nतद्धामेदं स्थान सर्वस्य नित्यं भक्त्या स्तुत्यं तं नमः शम्भुदेहम् ।। १६ ।।\nप्रकाशते यः प्रथमादिभागतः स्थित: स वामे य इहैव नेता ।\nसोऽस्माकमस्तु प्रथमं स्वसिद्ध्यै हरस्य शक्त्या विधृतो ललाटे ।।१७।।\nयः प्रधानात्मकः सत्त्वरजोभ्यां तमसान्वितः ।\nपुरुष: सर्वजगतां स हरो नः प्रसीदतु ।। १८ ।।\n।। मार्कण्डेय उवाच ।।\nइति संस्तुत्य देवेशं मुनयो विनयानताः ।\nऊचुः किमर्थं भवता स्मृतास्तन्नो निगद्यताम् ।। १९ ।।\nतेषां तद्वचनं श्रुत्वा शङ्करः प्रहसन्निव ।\nजगाद तान्मुनीन् सर्वानाभाष्य च पृथक् पृथक् ।। २० ।।\n।। ईश्वर उवाच ।।\nहिताय सर्वजगतां सम्भोगायात्मनस्तथा ।\nदारान् ग्रहीतुमिच्छामि तथा सन्तानवृद्धये ।। २१ ।।\nसहायं तत्र कुर्वन्तु भवन्तो मम साम्प्रतम् ।\nमदर्थे च ततः कालीं याचन्तां तुहिनाचलम् ।। २२।।\nमहता तपसा काली मां पतिं लघु विन्दताम् ।\nकिन्तु ग्रहीष्ये विधिना तस्माद् याचन्तु तं गिरिम् ।। २३ ।।\nयथा यथा स्वयं कालीं शैलो दातुं समुत्सहेत् ।\nतथा तथा विदध्वं हि यूयं वाग्विभवान्विताः ।। २४ ।।\n।। मार्कण्डेय उवाच ।।\nहरं सम्बोध्य मुनयो ह्यगच्छन् गिरिराड्गृहम् ।\nतेन प्रपूजितास्ते तु प्रोचुस्तं मुनयो गिरिम् ।। २५ ।।\n।। मुनयः ऊचुः ।।\nयश्चन्द्रशेखरो देवो देवदेवश्च यो मतः ।\nशापानुग्रहणे शक्तो य एको जगतां पतिः ।। २६ ।।\nयः संहरति सर्वाणि जगन्ति प्रलयोद्भवे ।\nयो विभूतिप्रदो भक्ते नानारूपो मनोहरः ।\nस ते दुहितरं कालीं भार्यामादातुमिच्छति ।। २७।।\nयदि पश्यसि त्वं योग्यं वरं तं दुहितुः समम् ।\nतदा प्रयच्छ तनयां कालीं शशिभृते गिरे ।। २८ ।।\n।। मार्कण्डेय उवाच ।।\nइत्युक्तस्तैर्गिरिपतिश्चिरं स्वहृदयस्थितम् ।। २९ ।।\nदुहितुश्च प्रियं ज्ञात्वा प्राप्य सद्वचनान्मुदम् ।\nआह चेदं प्रकाशेन युष्माभिस्त्वहमागतैः ॥३०॥\nपावितो मुनिशार्दूलैः पूरितश्च मनोरथः ।\nदास्यामि शम्भवे पुत्रीं युष्माभिः प्रार्थितस्त्वहम् ।। ३१ ।।\nपूर्वमेव तपस्तप्त्वा तयेशः पतिरीहितः ।\nधातुर्नियोजनमिदं कोऽन्यथा कर्तुमुत्सहेत् ।।३२।।\nकोऽन्यः प्रार्थयितुं शक्तः सुतां मम विना हरात् ।\nहरेणावगृहीताया तामन्यः कः समुत्सहेत् ।।३३।।\nहरं गृहीत्वा मनसा नान्यं सापीह वाञ्छति ।\nइत्युक्त्वा मेनया सार्धं सुतां दातुं च शम्भवे ।\nअङ्गीकृत्य विसृष्टास्ते ह्यनुप्रापुर्महेश्वरम् ।। ३४ ।।\nते गत्वा मुनयः सर्वे मरीचिप्रमुखा द्विजाः ।। ३५ ।।\nशैलराजो यदाचष्ट तदूचुर्मदनारये ।\nहिमवांस्तनयां दातुं तुभ्यमुत्सहते हरः ।। ३६ ।।\nयदिदानीं त्वया कुर्तुं युज्यते क्रियतां तु तत् ।\nअस्मांश्चाप्यनुजानीहि हर गन्तुं निजास्पदम् ।। ३७।।\nसिद्धं ज्ञात्वा हरः साध्यं मुदितस्तान् विसृष्टवान् ।\nयथायोग्यं समाभाष्य क्रमादेकैकशो मुनीन् ।। ३८ ।।\nकालीविवाहावसरे यूयमायात मां प्रति ।\nइति ते वै हरेणोक्तं प्रतिश्रुत्यर्षयो ययुः ।। ३९ ।।\nअथान्योन्यप्रियतया कृत्वा कृत्वा गतागतम् ।\nसमयं कारयामास विवाहाय हरो गिरिम् ।। ४० ।।\nमाधवे मासि पञ्चम्यां सिते पक्षे गुरोर्दिने ।\nचन्द्रे चोत्तरफाल्गुन्यां भरण्यादौ स्थिते रवौ ।। ४१ ।।\nआगता मुनयस्तत्र मरीचिप्रमुखा मुहुः ।\nहरेण चिन्तिताः सर्वे तथा ब्रह्मादयः सुराः ।।४२।।\nतथा च सर्वे दिक्पाला मुनयश्च तपोधनाः ।\nशच्या सह तथा शक्रो ब्रह्माण्याद्यास्तु मातरः ।\nनारदश्च गतस्तत्र देवर्षिर्ब्रह्मणः सुतः ।।४३।।\nएतैः परिचरैः सार्धं गणैराप्यायितः स्वकैः ।\nवैवाहिकेन विधिना गिरिपुत्रीं हरोऽग्रहीत् ।। ४४ । ।\nविवाहे गिरिजा शम्भोः सर्पा येऽष्टौ तनौ स्थिताः ।\nते जाम्बुनदसंनद्धा अलङ्कारास्तदाभवन् ।। ४५ ।।\nद्विभुजोऽभून्महादेवो जटाः केशत्वमागताः ।\nशिरस्थितश्चन्द्रखण्ड: सोऽर्चिषा ज्वलितोऽभवत् ।। ४६ ।।\nविचित्रवसनं व्याघ्रकृत्तिरासीत्तदा द्विजाः ।\nविभूतिलेपो ह्यस्याभूत् सुगन्धिमलयोद्भवः ॥४७।।\nगौररूपो हरस्तत्र बभूवाद्भुतदर्शनः ।।४८।।\nततो देवाः सगन्धर्वाः सिद्धविद्याधरोरगाः ।\nविस्मयं परमं जग्मुर्हरं दृष्ट्वा तथाविधम् ।। ४९ ।।\nहिमवान् मुदितश्चासीत् सहपुत्रैश्च मेनया ।\nज्ञातयश्चास्य मुमुहुर्हरं दृष्ट्वा तथाविधम् ।। ५० ।\n।। ब्रह्मोवाच ।।\nइदं ब्रह्मा तत्र जगौ हरं दृष्ट्वा मनोहरम् ।। ५१ ।।\nसर्वं शिवकरं यस्मात् सुवेशमभवत्सुराः ।\nतस्माच्छिवोऽयं लोकेषु नाम्नाख्यातोऽधिकः शिवः ।। ५२ ।।\nमहेश्वरमुमायुक्तमीदृशं यः स्मरेद्धृदा ।\nसततं तस्य कल्याणं वाञ्छितं च भविष्यति ।। ५३ ।।\n।। मार्कण्डेय उवाच ।।\nएवं काली महामाया योगनिद्रा जगत्प्रसूः ।\nपूर्वं दाक्षायणी भूत्वा पश्चाद् गिरिसुताभवत् ।।५४।।\nस्वयं समर्थापि सती काली सम्मोहितुं हरम् ।\nतथाप्युग्रं तपस्तेपे हिताय जगतां शिवा ।\nएवं सम्मोहयामास कालिका चन्द्रशेखरम् ।।५५ ।।\nइत्येतत् कथितं सर्वं त्यक्तदेहा सती यथा ।\nहिमवत्तनया भूत्वा पुनः प्राप महेश्वरम् ।।५६।।\nइदं यः कीर्तयेत् पुण्यं कालिकाचरितं द्विजाः ।\nनाधयो व्याधयस्तस्य दीर्घायुः स च जायते ।। ५७ ।।\nइदं पवित्रं परममिदं कल्याणवर्धनम् ।\nश्रुत्वापि सकृदेवेदं शिवलोकाय गच्छति ।।५८।।\nयः श्राद्धे श्रावयेद्विप्रान् कालिकाचरितं महत् ।\nपितरस्तस्य कैवल्यमाप्नुवन्ति न संशयः ।। ५९ ।।\nयः श्रावयेद् ब्राह्मणानां सन्निधौ वा समागतः ।\nतत्र स्वयं हरो गत्वा शृणोति सह मायया ॥६०॥\nइति वः कथितं पुण्यं सर्वपापप्रणाशनम् ।\nयुष्मभ्यं रोचते चान्यद्यत्तत् पृच्छन्तु सत्तमाः ।। ६१ ।।\n॥ इति श्रीकालिकापुराणे कालीहरसमागमो नाम चतुश्चत्वारिंशोऽध्यायः ॥ ४४॥\nकालिका पुराण हिन्दी अनुवाद पढ़ने के लिए देखें-DP Karmakand"
  }
]
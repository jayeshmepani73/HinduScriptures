[
  {
    "text": "।।ईश्वर उवाच।।\nवैष्णवीतन्त्रमन्त्रस्य यथापूर्वं मयोदितम्।\nमण्डलं प्रतिपत्त्या तु पर्यायो मण्डलस्य यः।। २.६३.१ ।।"
  },
  {
    "text": "स एवं प्रथमं कार्यः शिलायां पुष्पचन्दनैः।\nपात्रादीनां प्रतिष्ठानं तथैवात्रापि योजयेत्।। २.६३.२ ।।"
  },
  {
    "text": "वैष्णवीतन्त्रमन्त्रस्य प्रोक्ता याः प्रतिपत्तयः।\nअत्र ताः सकला योज्या आसनाद्यैश्च पूजनम्।। २.६३.३ ।।"
  },
  {
    "text": "तेभ्योऽन्यो यो विशषोऽत्र तद् वक्ष्ये शृणु भैरव।\nप्रथमं भास्करायार्घ्यं प्रदद्याच्श्वेतसर्षपैः।। २.६३.४ ।।"
  },
  {
    "text": "पुष्पचन्दनसंवीतैः सगणाय महात्मने।\nआसनार्चनशेषे तु पठोक्ताः सर्वदेवताः।। २.६३.५ ।।"
  },
  {
    "text": "पीठनाम्ना तु संयोज्य मण्डलस्य तु मघ्यतः।\nध्यानस्वरूपं भिन्नं तद् वैष्णव्या सह भैरव।। २.६३.६ ।।"
  },
  {
    "text": "कामायाः  सर्वमन्यत् तु महामायास्तवोदितम् ।\nयोगिनिस्तु चतुःषष्टिः पूजयेच्च पृथक् पृथक्।। २.६३.७ ।।"
  },
  {
    "text": "गुहां मनोभवां चापि महोत्साहां तथा सखीम्।\nअनन्तरं पूजयेत् तु दिक्पालांश्च नवग्रहान्।। २.६३.८ ।।"
  },
  {
    "text": "रूपतस्तान् समुद्‌दिश्य पूजयेदिष्टसिद्धये।"
  },
  {
    "text": "पूर्वद्वारे गणपतिं प्रथमं तु प्रपूजयेत्।। २.६३.९ ।।"
  },
  {
    "text": "नन्दिनं च हनूमन्तं पश्चिमद्वारि पूजयेत्।\nभृङ्गी चोत्तरतः पूज्यो महाकालस्तु दक्षिणे।। २.६३.१० ।।"
  },
  {
    "text": "एते मम द्वारपाला देव्या द्वारे प्रपूजयेत्।\nपात्रामृतीकृतिविधौ कुर्याद् वै कामुद्रया।। २.६३.११ ।।"
  },
  {
    "text": "भूतापसारणं कुर्यात् पूर्वं तालत्रयेण तु।\nवामहस्ते दक्षिणेन पाणिना तालमाहरेत्।। २.६३.१२ ।।"
  },
  {
    "text": "हूँ हूँ फडितिमन्त्रेण वेतालादींश्च सारयेत्।\nसर्वमुत्तरतन्त्रोक्तं तन्त्रं कुर्यात् तु साधकः।। २.६३.१३ ।।"
  },
  {
    "text": "अत्रोक्तेन स्वरूपेण प्रणायामं तथा चरेत्।\nस्नापयेत् प्रथमं देवीं मूलमन्त्रेम पूजकः।। २.६३.१४ ।।"
  },
  {
    "text": "मधुक्षीराज्यदधिभिर्गोमूर्त्रैर्गोमयैस्तथा।\nरत्नोदकैः शर्कराभिर्गुडरत्नकुशोदकैः।। २.६३.१५ ।।"
  },
  {
    "text": "सितसर्षपमुद्गाभ्यां तिलक्षीरैस्तथा यवैः।\nरक्तचन्दनपुष्पैश्च दूर्वाभी रोचनायुतैः।। २.६३.१६ ।।"
  },
  {
    "text": "नवभिर्वितरेदर्घ्यं शिलायां योनिसन्निधौ।\nआसनं पाद्यमर्घ्यं च तत आचमनीयकम्।। २.६३.१७ ।।"
  },
  {
    "text": "मधुपर्कं स्नानजलं वस्त्रं चन्दनभूषणम्।\nपुष्पं धूपं च दीपं च नेत्राञ्जनमतः परम्।। २.६३.१८ ।।"
  },
  {
    "text": "नैवेद्याचमनीये च प्रदक्षिणनमस्कृती।\nएते षोडश निर्दिष्टा उपचारास्तु पीठतः।। २.६३.१९ ।।"
  },
  {
    "text": "आवाहयेन्महादेवीं गायत्र्या कामयोगया।\nतामेव विद्धि वेताल गुह्यं भैरवदैवतम्।। २.६३.२० ।।"
  },
  {
    "text": "कामाख्ये त्वमिहागच्छ यथावन्मम सन्निधौ।\nपूजाकर्मणि सान्निध्यमिह कल्पय कामिनि।। २.६३.२१ ।।"
  },
  {
    "text": "कामाख्यायै च विद्महे कामेश्वर्ये तु धीमहि।\nततः कुर्यान्महादेवी ततश्चानु प्रचोदयात्।। २.६३.२२ ।।"
  },
  {
    "text": "एषा तु कामगायत्री पूजयेदनया शुभाम्।\nपूजावसाने च बलीन्देव्याः प्रीत्यै निवेदयेत्।। २.६३.२३ ।।"
  },
  {
    "text": "रुद्राक्षमालया जाप्यमादायैव समाचरेत्।\nत्रयक्षरैर्मूलमन्त्रस्य त्रिधा वृत्तः प्रपूजयेत्।। २.६३.२४ ।।"
  },
  {
    "text": "कामाख्यायाः षडङ्गानि आह्वानानन्तरे तथा।\nवैष्णवीतन्त्रमन्त्रस्य कराङ्गन्यासयोश्च ये।। २.६३.२५ ।।"
  },
  {
    "text": "स्वराः प्रोक्तास्तैः स्वरैस्तु सार्दचन्द्रैः सबिन्दुकैः।\nमूलमन्त्राद्यक्षराभ्यां युगपत्तु नियोजितैः।। २.६३.२६ ।।"
  },
  {
    "text": "कनिष्ठादिक्रमेणैव ह्यङ्गन्यासं समाचरेत्।\nअङ्गन्यासकरन्यासौ कृत्वा पश्चात्तु साधकः।। २.६३.२७ ।।"
  },
  {
    "text": "हृच्छिरस्तु शिखावर्मनेत्रास्योदरपृष्ठतः।\nबाह्वोः पाण्योर्जङ्घयोस्च पादयोश्चापि विन्यसेत्।। २.६३.२८ ।।"
  },
  {
    "text": "अभयं वरदं हस्तमक्षमालां च सूत्रकम्।\nपूजयेच्छशिनं सूर्यं शिरश्चाद्रकलां तथा।। २.६३.२९ ।।"
  },
  {
    "text": "रक्तपद्‌मं शवं चैव लौहित्यं ब्रह्मपुत्रकम्।\nमनोभवां शिलां तत्र शक्तिस्थां शवमध्यतः।। २.६३.३० ।।"
  },
  {
    "text": "देव्याः प्रपूजयेद्भक्तः कारवालं च पार्श्वतः।\nपीठादिदेवतास्तत्र यजेत् कामेश्वरीं शुभाम्।। २.६३.३१ ।।"
  },
  {
    "text": "त्रिपुरां पूजयेन्मध्ये पीठप्रत्यधिदेवताम्।\nशारदां च महोत्साहां मध्य एव प्रपूजयेत्।। २.६३.३२ ।।"
  },
  {
    "text": "चण्डेश्वरी महादेवी देव्या निर्माल्यधारिणी।\nयोनिमुद्रा समाख्याता कामाख्या विसर्जने।। २.६३.३३ ।।"
  },
  {
    "text": "इदं द्रव्यं तु सिन्दूरच्दनागुरुकुंङ्कुमैः।\nइति यो हि मया प्रोक्तो विशेषः परिपूजने।। २.६३.३४ ।।"
  },
  {
    "text": "एभिर्विशेषैः सहितं वैष्मवीतन्त्रगोचरम्।\nसर्वं कल्पं समासाद्य कामाख्यां परिपूजयेत्।। २.६३.३५ ।।"
  },
  {
    "text": "अनेनैव विधानेन कामाख्यां यस्तु पूजयेत्।\nमनोभवगुहामध्ये स याति परमां गतिम्।। २.६३.३६ ।।"
  },
  {
    "text": "ब्रह्माणी चण्डिका रौद्री गौरीन्द्राणी तथैव च।\nकौमारी वैष्णवी दुर्गा नरसिंही च कालिका।। २.६३.३७ ।।"
  },
  {
    "text": "चामुण्डा शिवदूती च वाराही कौशिकी तथा।\nमाहेश्वरी शाङ्करी च जयन्ती सर्वमङ्गला।। २.६३.३८ ।।"
  },
  {
    "text": "काली कपालिनी मेधा शिवा साकम्भरी तथा।\nभीमा शान्ता भ्रामरी च रुद्राणी चाम्बिका तथा।। २.६३.३९ ।।"
  },
  {
    "text": "क्षमा धात्री तथा स्वाहा स्वधापर्णा महोदरी।\nघोररूपा महाकाली भद्रकाली भयङ्करी।। २.६३.४० ।।"
  },
  {
    "text": "क्षेमकरी चोग्रचण्डा चण्डोग्रा चण्डनायिका।\nचण्डा चण्डवती चण्डी महामोहा प्रियङ्करी।। २.६३.४१ ।।"
  },
  {
    "text": "कलविकरिणी देवो बलप्रमथिनी तथा।\nमदनोन्मथिनी देवी सर्वभूतस्य दामनो।। २.६३.४२ ।।"
  },
  {
    "text": "उमा तारा महानिद्रा विजया च जया तथा।\nपूर्वोक्ताः सैलपुत्र्याद्या योगिन्यष्टौ च याः क्रमात्।। २.६३.४३ ।।"
  },
  {
    "text": "ताभिरेभिश्च सहिताः चतुःषष्टिं च योगिनोः।\nपूजयेन्मण्डलस्यान्तः सर्वकामार्थसिद्धये।। २.६३.४४ ।।"
  },
  {
    "text": "नानाविधं तु नैवेद्यं पानं पायसमेव च।\nमोदकापूपपिष्टादि देव्यै सम्यक् प्रदापयेत्।। २.६३.४५ ।।"
  },
  {
    "text": "एवं तु पूजयेद् देवीं कामाक्यां वरदायिनीम्।\nभक्तियुक्तो नरो यस्तु सर्वान् लभते प्रियान्।। २.६३.४६ ।।"
  },
  {
    "text": "महोत्साहा तु या देवी महामाया तु सा स्मृता।\nवैष्णवीतन्त्रमन्त्रेण सा पूज्य योनिमण्डले।। २.६३.४७ ।।"
  },
  {
    "text": "तदेव मण्डलं चास्य ह्यङ्गन्यासं तथैव च।\nसा एव पूजापर्याये तद्‌ध्यानं सैव दैवता।। २.६३.४८ ।।"
  },
  {
    "text": "तन्त्रं तदेवमुक्तं तु तस्मान्नान्यं तु किञ्चन।\nमण्डलादिविसृष्ट्यर्थं महामायामहोत्सवे।। २.६३.४९ ।।"
  },
  {
    "text": "यत्प्रोक्तं तेन तां देवीं महोत्साहां तु मण्डले।\nस्नानपूर्वं पूजयेत्तु मध्वाज्यादिभिरासवैः।। २.६३.५० ।।"
  },
  {
    "text": "शृणुतं त्रिपुरामूर्तेः कामाख्यायाः प्रपूजनम्।\nएतस्या मूलमन्त्रं तु पूर्वमुत्तरतन्त्रके।। २.६३.५१ ।।"
  },
  {
    "text": "युवयोरिष्टयोः स्म्यक् क्रमात् तत् प्रतिपादितम्।\nवाग्भवं कामबोजं तु डामरं चेति तत्त्रयम्।। २.६३.५२ ।।"
  },
  {
    "text": "सर्वधर्मार्थकामादिसाधकं कुण्डलीयुतम्।\nत्रीण्यस्मात् पुरतो दद्याद् दुर्गा ध्याता महेश्वरी।। २.६३.५३ ।।"
  },
  {
    "text": "त्रिपुरेति ततः ख्याता कामाख्या कामरूपिणी।\nतस्यास्तु स्नापनं यादृक्कामाख्यायाः प्रकीर्तितम्।। २.६३.५४ ।।"
  },
  {
    "text": "तेनैव स्नापनं कुर्यान्मूलमन्त्रेण पूजकः ।\nत्रिकोणं मण्डलं चास्यास्त्रिपुरं तु त्रिरेखकम्।। २.६३.५५ ।।"
  },
  {
    "text": "मन्त्रं तु अक्षरं ज्ञेयं तथा रूपं त्रयं पुनः।\nत्रिविधा कुण्डली शक्तिस्त्रिदेवानां च सृष्टये।। २.६३.५६ ।।"
  },
  {
    "text": "सर्वं त्रयं त्रयं यस्मात् त्रिपुरा तेन सा स्मृता।\nउदीच्याद्यथ पूर्वान्ता रेखाः कार्यास्तु मण्डले।। २.६३.५७ ।।"
  },
  {
    "text": "त्रिस्त्रिरेखास्तु कर्तव्यास्ता एव पुष्पचन्दनैः।\nऐशान्यमथ नैर्ऋत्यां मन्त्रं कृत्वा तु संलिखेत्।। २.६३.५८ ।।"
  },
  {
    "text": "नैऋत्यां चैव वायव्यां ततो ह्यैशान्यगां पुनः।\nएवं त्रिकोणं विलिखेन्मण्डलस्यान्तरे पुनः।। २.६३.५९ ।।"
  },
  {
    "text": "ऐशान्याद्यास्तु या रेखा सा तु शक्तिर्निगद्यते।\nनैर्ऋत्यां वायवीं याता ततो ह्यैशान्यगा तु या।। २.६३.६० ।।"
  },
  {
    "text": "सा तु शम्भुः समाख्याता शक्त्या शम्भुं विभेद्‌येत्।\nशक्त्या विभिन्नं भूतेशं वेष्टयेत् कमलेन तु।। २.६३.६१ ।।"
  },
  {
    "text": "अष्टपत्रेण तां ध्यात्वा त्रिवर्णां प्राक् प्रपूजयेत्।\nत्रिभिस्त्रिभिस्तु रेखाभिः शक्तिं शम्भुं च वेष्टयेत्।। २.६३.६२ ।।"
  },
  {
    "text": "स्थानस्याब्युक्षणं सम्यद्ध मार्जनं लिखनं तथा।\nअस्त्रमन्त्रप्रयोगाणां भूतानामपसारणम्।। २.६३.६३ ।।"
  },
  {
    "text": "वैष्णवीतन्त्रमन्त्रोक्तं तथैवोत्तरतन्त्रके।\nयत् प्रोक्तं तत् तु सामान्यं प्राक् कुर्यात् साधको नरः।। २.६३.६४ ।।"
  },
  {
    "text": "त्रिपुराया विशेषेण सहितं पूजनक्रमम्।\nएतत् त्रिकोणं देवानां त्रयाणां स्थानमिष्यते।। २.६३.६५ ।।"
  },
  {
    "text": "ऐशान्यां तु तथेशानो नैर्ऋत्यां चतुराननः।\nवायव्यां तु तथा ब्रह्मा षट्‌कोणेषु प्रकीर्तिताः।। २.६३.६६ ।।"
  },
  {
    "text": "दलं त्वेकपुरं प्रोक्तं केशरं चापरं पुरम्।\nपुरं शेषं त्रिकोणं तु त्रिकोणं मण्डलं स्मृतम्।। २.६३.६७ ।।"
  },
  {
    "text": "दलेषु केशरे चापि त्रिकोणे च त्रिधा त्रिधा।\nरेखास्तु विहिताः सम्यक् कुर्यात् तत्र पुनः पुनः ।। २.६३.६८ ।।"
  },
  {
    "text": "उत्तरं तद् भवेद् द्वारं तस्य वै धनुराकृतिः।\nपूर्वद्वारं तु षट्‌कोणं चतुष्कोणं तु दक्षिणे।। २.६३.६९ ।।"
  },
  {
    "text": "पश्चिमं तोरणाकारं यथा चान्यत्र मण्डले।\nऐशान्यां पञ्चबाणांस्तु लिखेद वह्नौ च तद्‌धनुः।। २.६३.७० ।।"
  },
  {
    "text": "नैर्ऋत्यां पुस्तकं चापि वायव्यामक्षमालिकाम्।\nएवं कृत्वा मण्डलं तु धृत्वा वामेन पाणिना।। २.६३.७१ ।।"
  },
  {
    "text": "वाग्‌वेश्मने नम इति मण्डलं पूजयेत् ततः।\nपूजयित्वा ततो भूतान् नालिकात्रितयेन तु।। २.६३.७२ ।।"
  },
  {
    "text": "मूलमन्त्रेण पूर्वोक्तैर्मन्त्रैरपि समाचरेत्।\nनवभिश्छोटिकाभिस्तु त्रिदा कृत्वा तु वेष्टनम्।। २.६३.७३ ।।"
  },
  {
    "text": "अभ्युक्षणं ततः कुर्याद् भूतानामपसारणम्।\nप्रतिपत्तिस्तु पात्रस्य अर्ध्यार्थं नवधा पुनः।। २.६३.७४ ।।"
  },
  {
    "text": "पूर्ववत् साधकः कुर्याद् दहनं प्लवनं तथा।\nअमृतीकरणं कुर्यात् प्रथमं धेनुमुद्रया।। २.६३.७५ ।।"
  },
  {
    "text": "योनिमुद्रां ततः कुर्यात् पात्रतोयं तु त्रिः स्पृशेत्।\nमार्तण्डभैरवायार्घ्यं दूर्वाभिः सिद्धसर्षपैः।। २.६३.७६ ।।"
  },
  {
    "text": "रक्तपुष्पैश्चन्दनैश्च सगणाय निवेदयेत्।\nपाणिकच्छपिकां कृत्वा चिन्तनं योनिमुद्रया।। २.६३.७७ ।।"
  },
  {
    "text": "आदौ मध्ये च कर्तव्यं क्रमाद् वेतालभैरव।\nअस्त्रमन्त्रेण पात्रस्य स्थापनार्थं तु मण्डलम्।। २.६३.७८ ।।"
  },
  {
    "text": "षट्‌कोणं तु लिखेत् पूर्वं तन्मन्त्रस्थापनेऽपि च।\nऐँ आँ क्लीमिति मन्त्रेण त्रिधा पात्रे जलं क्षिपेत्।। २.६३.७९ ।।"
  },
  {
    "text": "त्रिधा गन्धं च पुष्पं च त्रिधा दूर्वाक्षतं पुनः।\nह्राँ ह्रीँ ह्रूँ ह्रैँ ह्रौमिति च अङ्गुष्ठादि क्रमान्न्यसेत्।। २.६३.८० ।।"
  },
  {
    "text": "ॐ ह्र इत्यस्त्रमन्त्रेण पाणिपृष्ठतले तथा।\nहृदयादिक्रमात् पश्चान्न्यासं कुर्यात् त्रिधा त्रिधा।। २.६३.८१ ।।"
  },
  {
    "text": "संयोज्य पाण्योः क्रमतश्चाङ्गुष्ठादि द्वयं द्वयम्।\nत्रिधा त्रिधा पृथक् कुर्याच्छेषाङ्गानि च विन्यसेत्।। २.६३.८२ ।।"
  },
  {
    "text": "कर्णरन्घ्रे तथा ब्रह्मद्वारं केशतलं तथा।\nनासिकारन्ध्रयुगलं जानुयुग्मं पदद्वयम्।। २.६३.८३ ।।"
  },
  {
    "text": "त्रिधा त्रिधा न्यसेदेभिः षड्‌भिर्मन्त्रैः पृथक् पृथक्।\nप्राणायामं ततः कुर्यात् पूरकैः स्तम्भकैस्तथा।। २.६३.८४ ।।"
  },
  {
    "text": "रेचकेनापि त्रिपुरामूर्ति देवीं विचिन्तयेत्।\nदहनप्लवनं कृत्वा आद्यां मूर्तिं विचिन्तयेत्।। २.६३.८५ ।।"
  },
  {
    "text": "त्रिधादृत्याथ हृदये तां मुर्तिं शृणु भैरव।\nसिन्दूरपुञ्जसंकाशां त्रिनेत्रां तु चतुर्भुजाम्।। २.६३.८६ ।।"
  },
  {
    "text": "वामोर्ध्वे पुष्पकोदण्डं धृत्वाधः पुस्तकं तथा।\nदक्षिणोर्ध्वे पञ्चबाणानक्षमालां दधात्यधः।। २.६३.८७ ।।"
  },
  {
    "text": "चतुर्णां कुणपानां तु पृष्ठेऽन्यं कुणपान्तरम्।\nनिधाय तस्य पृष्ठे तु समपादेन संस्थिताम्।। २.६३.८८ ।।"
  },
  {
    "text": "जटाजूटार्धचन्द्रेण समाबद्धशिरोधराम।\nनग्नां त्रिवलिभेदेन चारुमध्यां मनोहराम्।। २.६३.८९ ।।"
  },
  {
    "text": "सर्वालङ्कारसम्पूर्णां सर्वाङ्गसुन्दरी शुभाम्।\nस्रवद्‌द्रविणसन्दोहां सर्वलक्षणसंयुताम्।। २.६३.९० ।।"
  },
  {
    "text": "एनां तु प्रथमं ध्यात्वा त्रिधात्मानं तु चिन्तयेत्।\nतद्रूपं च ततः पश्चात् पुष्पं तद्‌वाग्भवेन तु।। २.६३.९१ ।।"
  },
  {
    "text": "स्वमस्तके पुनर्दद्यादङ्गन्यासं पुनस्तथा।\nमन्त्रद्वंय त्रिधा जप्त्वा वाग्भवाद्यं तु साधकः।। २.६३.९२ ।।"
  },
  {
    "text": "अघ्यपात्रस्य तोयेषु तैस्तोयैः सेचयेच्चिरः।\nपजोपकरणं चापि त्रिरभ्युक्ष्य तथैव तु।। २.६३.९३ ।।"
  },
  {
    "text": "कामपीठं ततो ध्यात्वा पूजयेत् क्रमतस्त्विमान्।\nगणेशं च गणाध्यक्षं गणनाथं तथैव च।। २.६३.९४ ।।"
  },
  {
    "text": "गणक्रीडं च पूर्वादिद्वारे मन्त्रेण पूजयेत्।\nहैरम्बबीजमेतेषां मन्त्रस्तु परिकीर्तितः।। २.६३.९५ ।।"
  },
  {
    "text": "विद्याशान्तिनिवृत्तिश्च प्रतिष्ठा द्वारपालकाः।\nकलान्ताः पूजयेत् सम्यक् पूर्वादिक्रमतस्तथा।। २.६३.९६ ।।"
  },
  {
    "text": "सिद्धपुत्रं ज्ञानपुत्रं तथा सहजपुत्रकम्।\nशेषं समयपुत्रं तु पूजयेत् बटुकानिमान्।। २.६३.९७ ।।"
  },
  {
    "text": "प्रत्येकं तु श्रियं देवीं बटुकानां परे वरे।\nश्रीमित्यनेन मन्त्रेण पूर्वादौ पूजयेत् क्रमात्।। २.६३.९८ ।।"
  },
  {
    "text": "सिद्धस्य सहजस्याथ ज्ञानस्य समयस्य च।\nकुमारीं पूजयेत् कोणे ऐशान्यादो तु मण्डले।। २.६३.९९ ।।"
  },
  {
    "text": "गोरटं डामरं चैव लोहजङ्घं तथैव च।\nभूतनाथं क्षेत्रपालमीशानादौ प्रपूजयेत्।। २.६३.१०० ।।"
  },
  {
    "text": "मण्डलस्य च मध्ये तु प़ञ्चबाणान् प्रपूजयेत्।\nद्रावणं शोषणं चैव बन्धनं मोहनं तथा।। २.६३.१०१ ।।"
  },
  {
    "text": "आकर्षणं च मध्येन मन्त्रेणैव प्रपूजयेत्।\nततस्त्रिष्वथ कोणेषु पूजयेत् तु त्रियोगिनीः।। २.६३.१०२ ।।"
  },
  {
    "text": "भगं च भगजिह्वां च भगास्यामुत्तरादिकम् ।\nक्रमात्तु पूज्यस्तिस्रो अन्या मध्ये त्रिकोणके।। २.६३.१०३ ।।"
  },
  {
    "text": "भागमालिनीं तु प्रथमे द्वितीये तु भगोदरीम्।\nतृतीये भगरोहां तु योगिनीं कामरूपिणीम्।। २.६३.१०४।।"
  },
  {
    "text": "अनङ्गकुसुमां देवीं तथैवानङ्गमेखलाम्।\nअनङ्गमदनां चैव ह्यनङ्गमदनातुराम् ।। २.६३.१०५ ।।"
  },
  {
    "text": "अनङ्गवेशां चानङ्गमालिनीं मदनानुतुराम् ।\nदलकेशरमध्ये तु ह्यष्टमीं मदनाङ्गकुशाम्।। २.६३.१०६ ।।"
  },
  {
    "text": "शैलपुत्र्यादयश्चाष्टौ त्रिपुरापूजनक्रमे।\nएतन्नामभिरव्यग्रा बभूवुः कामयोगिनीः।। २.६३.१०७ ।।"
  },
  {
    "text": "वाग्‌भवेन तथा दुर्गां नेत्रबीजान्तकेन तु।\nअङ्गन्यासं समन्त्रैस्तु षड्भिरष्टाविमान् पुनः।। २.६३.१०८ ।।"
  },
  {
    "text": "पूजयेत् क्षेत्रपालांस्तु मव्ये किञ्जल्कपत्रयोः।\nहेतुकं विपुरघ्नं च अग्निजिह्वं तथैव च।। २.६३.१०९ ।।"
  },
  {
    "text": "अग्निवेतालसंज्ञं च कालं चाथ करालकम्।\nएकपादं भीमनाथमुत्तरादिक्रमेण तु।। २.६३.११० ।।"
  },
  {
    "text": "एभिरेवाष्टभिर्मन्त्रैः कामराजेन संयुतैः।\nनवैतानसिताङ्गादीन् नायकान् पूजयेत् क्रमात्।। २.६३.१११ ।।"
  },
  {
    "text": "मण्डलस्य चतुर्दिक्षु द्वौ द्वौ पूर्वादिषु क्रमात्।\nपद्ममण्डलयोर्मध्ये शेषमेकं तु पूजयेत्।। २.६३.११२ ।।"
  },
  {
    "text": "असिताङ्गो रुरुचण्डः क्रोधोन्मत्तौ भयङ्करः।\nकपाली भीषणश्चैव संहारश्चेति वै नव।। २.६३.११३ ।।"
  },
  {
    "text": "ऐशान्यादिक्रमाद् द्वे द्वे नायिकां पूजयेन्नरः।\nपद्ममण्डलयोर्मध्ये अग्नौ द्वे च प्रपूजयेत्।। २.६३.११४ ।।"
  },
  {
    "text": "ब्रह्माणीं भैरवीं चैव तथा माहेस्वरीमपि।\nकौमारीं वैष्णवीं चैव नारसिंहीं तथैव च।। २.६३.११५ ।।"
  },
  {
    "text": "वाराहीं च तथेन्द्राणीं चामुण्डां चण्डिकां तथा।\nआधारशक्तिप्रभृतीन् मण्डलस्य तु मध्यतः।। २.६३.११६ ।।"
  },
  {
    "text": "वैष्णवी तन्त्रकल्पोक्तान् सर्वान् भैरव पूजयेत्।\nशिवस्य पञ्च याः प्रोक्ताः सद्योजातादयः पुरा।। २.६३.११७ ।।"
  },
  {
    "text": "मूर्तयस्ताः पद्मध्ये पञ्चप्रेतत्वमागताः।\nताः पञ्च पूजयेन्मध्ये रक्तपद्‌मं शवं तथा।। २.६३.११८ ।।"
  },
  {
    "text": "सिंहं च पूजयेत् तत्र जगदाधारसंज्ञितम्।\nजयन्तीं मङ्गलां कालीं भद्रकालीं कपालिनीम्।। २.६३.११९ ।।"
  },
  {
    "text": "दुर्गां क्षमां शिवां धात्रीं स्वधां स्वाहां च पूजयेत्।\nउग्रचण्डा प्रचण्डा चण्डोग्रा चण्डनायिका।। २.६३.१२० ।।"
  },
  {
    "text": "चण्डा चण्डवती चैव चण्डरूपातिचण्डिका।\nएताः सम्पूजयेन्मध्ये मण्डलस्य विशेषतः।। २.६३.१२१ ।।"
  },
  {
    "text": "आदित्यादीन् ग्रहान् सर्वान् रूपतो ह्यस्त्रसंयुतान्.\nक्रमात् प्रत्येकमुद्दिश्य पार्श्वे पार्श्वे प्रपूजयेत्।। २.६३.१२२ ।।"
  },
  {
    "text": "दिक्‌पालानां तु मन्त्रेण तथा सर्वांस्तु दिक्पतीन्।\nअस्त्रमन्त्रैस्तु तान् सर्वांस्तेषां मन्त्राणि भारव।। २.६३.१२३ ।।"
  },
  {
    "text": "नाथं कामेश्वरं तत्र एकवक्त्रं चतुर्भुजम्।\nभस्मस्वेतं मध्यहृदि रक्तपुष्पैस्तु कुङ्‌कुमैः।। २.६३.१२४ ।।"
  },
  {
    "text": "त्रिशूलं च पिनाकं च वामहस्तद्वये स्थितम् ।\nउत्पलं बीजपूरं च दक्षिणद्वितये तथा।। २.६३.१२५ ।।"
  },
  {
    "text": "श्वेतपद्मोपरिस्थं च ध्यात्वा मध्ये प्रपूजयेत्।\nकामाख्यां मूर्तितो ध्यात्वा कामाख्यामपि पूजयेत्।। २.६३.१२६ ।।"
  },
  {
    "text": "कामेश्वरीं तत्र देवीं पूजयेत् परमेश्वरीम्।\nवक्ष्यमाणेन रूपेण तत्र वेतालभैरवौ।। २.६३.१२७ ।।"
  },
  {
    "text": "करालं क्षेत्रपालं ल कर्त्रिखर्परधारिणम्।\nपूजयेदीशमत्यर्थं दंष्ट्राभिन्नाधरं भयम् ।। २.६३.१२८ ।।"
  },
  {
    "text": "तिन्तिडीं कल्पवऋक्षं सुच्छायं रत्नभूषितम्।\nत्रिकूटं कृष्णवर्णं च नीलशैलं महाद्युतिम्।। २.६३.१२९ ।।"
  },
  {
    "text": "मनोभवां गुहां तत्र पञ्चव्यामायतां सुभावम्।\nरत्नमण्डलसंयुक्तां रक्तवर्णां सुवर्त्तुलाम्।। २.६३.१३० ।।"
  },
  {
    "text": "अपराजितां च वल्लीं च व्यामत्रयसुविस्तृताम्।\nआरक्तवर्णां सततं कुसुमैरूपशोभिताम्।। २.६३.१३१ ।।"
  },
  {
    "text": "बटुकं कम्बलाख्यं तु स्वर्णगौरं गजासनम्।\nद्विभुजं दक्षिणे दण्डपाणिं वामे कपालकम् ।। २.६३.१३२ ।।"
  },
  {
    "text": "बिभ्रतं पुरतो देव्याः पूज्यो विघ्नविपत्तये।\nभैरवः पाण्डुनाथश्च रक्तगौश्चर्भुजः।। २.६३.१३३ ।।"
  },
  {
    "text": "गदां पद्मं च शक्तिं च चक्रं चापि करेषु च।\nबिभ्रद् देव्याः पुरोभागे पूज्योऽयं विष्णुरूपधृक्।। २.६३.१३४ ।।"
  },
  {
    "text": "श्मशानं हेरुकाख्यं च रक्तवर्णं भयङ्करम्।\nअसिचर्मधरं रौद्रं भुञ्जनां मनुजामिषम्।। २.६३.१३५ ।।"
  },
  {
    "text": "तिसृभिर्मुण्डमालाभिर्गलद्रक्ताबिराजितम्।\nअग्निनिर्दग्धविगलद्‌दन्तप्रेतोपरिस्थितम्।। २.६३.१३६ ।।"
  },
  {
    "text": "पूज्येच्चिन्तनेनैव शत्रस्वाहनभूषणम्।\nमहोत्साहां योगिनीं तु महामायास्वरूपिणीम्।। २.६३.१३७ ।।"
  },
  {
    "text": "ध्यानतो रूपतस्तां तु देव्या अग्रे प्रपूजयेत्।\nपुरीं चन्द्रवतीं देव्या नीलपर्वतपूर्वत।। २.६३.१३८ ।।"
  },
  {
    "text": "योजनद्वयविस्तीर्णामर्धयोजनमायताम् ।\nउच्चैरनेकप्रसाद सौधसद्मविभूषिताम्।। २.६३.१३९ ।।"
  },
  {
    "text": "मणिरत्नसुवर्णौ घजातप्रासादविस्तृताम्।\nक्रीडासरोवरैः सद्भिः सञ्छन्नां विकचैः कचैः ।। २.६३.१४० ।।"
  },
  {
    "text": "संयुतां पूजयेत् तत्र देव्या अग्रे समन्त्रकम्।\nलौहित्यं रक्तगौराङ्गं नीलवस्त्रविभूषितम्।। २.६३.१४१ ।।"
  },
  {
    "text": "रत्नमालासमायुक्तं चतुर्बाहुसमन्वितम्।\nपुस्तकं श्वेतपद्मं च बिभ्रतं दक्षिणे करे।। २.६३.१४२ ।।"
  },
  {
    "text": "वामे शक्तिध्वजं चैव शिशुमारस्थितं शुभम्।\nपीठेश्वरानिमान् मध्ये मन्त्रेरेतैः प्रपूजयेत्।। २.६३.१४३ ।।"
  },
  {
    "text": "नाथ कामेश्वरं देवं प्रासादेन प्रपूजयेत्।\nकामेश्वर्यास्तु मन्त्रेण यजेत् कामेश्वरी शुभाम्।। २.६३.१४४ ।।"
  },
  {
    "text": "द्वावुपान्तौ बलेनैव मदनान्ते च तत्क्रमात्।\nयोजयेन्नादबिन्दुभ्यां  मायाकरणमन्त्रकम् ।। २.६३.१४५ ।।"
  },
  {
    "text": "चण्डिकानेत्रबीजस्य यच्छेषमक्षरं तु तत्।\nकल्पं तिन्तिडिकावृक्षमन्त्रमेतत् प्रकीर्तितम्।। २.६३.१४६ ।।"
  },
  {
    "text": "उग्राया मध्यबीजं तु नीलशैलस्य मन्त्रकम्।\nमनोभवस्य बीजं तु महादेवेन संहितम्।। २.६३.१४७ ।।"
  },
  {
    "text": "आदिस्थेनेन्दुना बिन्दुयुक्तं वान्तेन योजितम्।\nमनोभवगुहायां तु मन्त्रमेतत् प्रकीर्तितम्।। २.६३.१४८ ।।"
  },
  {
    "text": "वैष्णवोतन्त्रमन्त्रस्य यच्छेषं बीजमस्वरम्।\nतदधो वान्तसंश्लिष्टं चतुर्थस्वरसंयुतम्।। २.६३.१४९ ।।"
  },
  {
    "text": "चन्द्रबिन्दुसमायुक्तं तन्मन्त्रञ्चापराजितम्।\nहयग्रीवस्वरूपस्य विष्णोर्यद्‌बीजमुत्तमम् ।। २.६३.१५० ।।"
  },
  {
    "text": "कम्बलस्य तु तन्मन्त्रं पूजनं परिकीर्तितम्।\nकेवलः सप्ररोहादिषष्ठस्वरसमन्वितः।। २.६३.१५१ ।।"
  },
  {
    "text": "चन्द्रबिन्दुसमायुक्तं हयग्रीवस्य बीजकम्।\nभैरवं पाण्डुनाथं च वनमालिस्वरूपिणम्।। २.६३.१५२ ।।"
  },
  {
    "text": "वाराहेम तु बीजेन पूजयेत् तु विधानतः।\nसपरौ द्वावनुस्वारविसर्गाभ्यां तु संयुतौ।। २.६३.१५३ ।।"
  },
  {
    "text": "महाभैरवमन्त्रेण भैरवान्तेन पूजयेत्।\nमहोत्साहां महामायां द्वितीयाष्टाक्षरेण तु।। २.६३.१५४ ।।"
  },
  {
    "text": "देवीतन्त्रोदितेनैव पूजयेद् भूतिवृद्धये।\nआद्याक्षरं तु सामीन्दुबिन्दुभ्यां समलङ्कृतम्।। २.६३.१५५ ।।"
  },
  {
    "text": "स्वनाम्नश्चन्द्रवत्यास्तु पूजामन्त्रं प्रकीर्तितम्।\nसर्वलक्षणसम्पूर्णं सर्वालङ्कारभूषितम्।। २.६३.१५६ ।।"
  },
  {
    "text": "लौहित्यनदराजस्य ब्रह्मपुत्रस्य भूतिदम्।\nब्रह्मबीजं तु मन्मत्रं वह्निभार्यान्तमिष्यते।। २.६३.१५७ ।।"
  },
  {
    "text": "द्वितीयं त्रिपुरारूपं तथैव तु तृतीयकम्।\nआवाहनार्थं देव्यास्तु चिन्तयेद् योनिमुद्रया।। २.६३.१५८ ।।"
  },
  {
    "text": "बन्धूकपुष्पसङ्काशां जटाजूटेन्दुमण्डिताम्।\nसर्वलक्षणसम्पूर्णां सर्वालङ्कारभूषिताम्।। २.६३.१५९ ।।"
  },
  {
    "text": "उद्यद्रविप्रभां पद्मपर्यङ्केषु सुसंस्थिताम्।\nमुक्तारत्नावलीयुक्तां पीनोन्नतपयोधराम्।। २.६३.१६० ।।"
  },
  {
    "text": "वलीविभङ्गचतुरामासवामोदमोदिताम्।\nनेत्राह्णादकरीं शुभ्रां क्षोमणीं जगतां तथा।। २.६३.१६१ ।।"
  },
  {
    "text": "त्रिनेत्रां योनिमुद्रायामीषद्धाससमायुताम्।\nनवयौवनसम्पन्नां मृणालाभचतुर्भुजाम्।। २.६३.१६२ ।।"
  },
  {
    "text": "वामार्धे पुस्तकं धत्ते अक्षमालां तु दक्षिणे।\nवामेनाभयदां देवीं दक्षिणार्धे वरप्रदाम्।। २.६३.१६३ ।।"
  },
  {
    "text": "स्रवद्रक्तौघसूर्याभां शिरोमालां तु बिभ्रतीम्।\nआपादलम्बिनीं कल्पद्रु ममासाद्य संस्थिताम्।। २.६३.१६४ ।।"
  },
  {
    "text": "कदम्बोपवनान्तस्थां कामाह्लादकरीं शुभाम्।\nद्वितीयां त्रिपुरां ध्यायेदेवंरूपां मनोहराम्।। २.६३.१६५ ।।"
  },
  {
    "text": "तृतीयं त्रिपुरारूपं शृणु वेतालभैरव।\nजवाकुसुमसङ्काशां मुक्तकेशीं शुभाननाम्।। २.६३.१६६ ।।"
  },
  {
    "text": "सदाशिवं हसन्तं तु प्रेतवद् विनिधाय वै।\nहृदये तस्य देवस्य ह्यर्द्धपद्मासनस्थिताम्।। २.६३.१६७ ।।"
  },
  {
    "text": "रक्तोत्पलैर्मिश्रितां तु मुण्डमालां पदानुगाम्।\nग्रीवायां धारयन्ती तु पीनोन्नतपयोधराम्।। २.६३.१६८ ।।"
  },
  {
    "text": "चतुर्भुजां तथा नग्नां दक्षिणार्धेऽक्षमालिनीम्।\nवरदां तदधो वामे जगन्मायां तथाभयाम्।। २.६३.१६९ ।।"
  },
  {
    "text": "अधस्तु पुस्तकं धत्ते त्रिन्त्रां हसिताननाम्।\nस्रवद्रुधिरभोगार्तां तथा सर्वाङ्गसुन्दरीम्।। २.६३.१७० ।।"
  },
  {
    "text": "एवंविधं तृतीयं तु रूपं ध्यायेत् तु पूजकः।\nआद्यं तु वाग्भवं रूपं द्वितीयं कामराजकम्।। २.६३.१७१ ।।"
  },
  {
    "text": "डामरं मोहनं चापि तृतीयं परिकीर्तितम्।\nएकैकं तु त्रिरूपाणि प्राग्विचिन्त्यार्थसाधकः।। २.६३.१७२ ।।"
  },
  {
    "text": "मन्त्रत्रयेण प्रत्येकं हृदि षोडशकैस्तथा।\nपूजयेदुपचारैस्तु बहिर्यद्‌वत्तथैव च।। २.६३.१७३ ।।"
  },
  {
    "text": "मन्त्रत्रयं तथैकत्र कृत्वा च मनमूर्तयः।\nकर्तव्या एकतस्तत्र मध्यरूपे निवेशयेत्।। २.६३.१७४ ।।"
  },
  {
    "text": "नसापुटेन निःसार्य दक्षिणेनाथ तां पुनः।\nअवतार्य कराभ्यां तु देवीमावाहयेत् त्रिधा।। २.६३.१७५ ।।"
  },
  {
    "text": "गायत्रीत्रयमुचार्य स्नापयेत् प्रथमं तु ताम्।\nआवाहने तु मन्त्रोऽयं पठितव्यश्च साधकैः।। २.६३.१७६ ।।"
  },
  {
    "text": "एहि देवि शुभावर्ते यज्ञेऽस्मिन् मम सन्निधौ।\nअव्युच्छिन्नां ततः शुभ्रां वाचं कण्ठस्य देहि मे।। २.६३.१७७ ।।"
  },
  {
    "text": "एह्ये हि भगवत्यम्ब त्रिपुरे कामदायिनि।\nइमं भागबलिं गृह्य सान्निध्यमिह कल्पय।। २.६३.१७८ ।।"
  },
  {
    "text": "नारायण्यै च विद्महे वाग्मयायै च धीमहि।\nएवमुक्त्वा ततः पश्चात् तन्नो देवी प्रचोदयात्।। २.६३.१७९ ।।"
  },
  {
    "text": "नाराण्यै विद्महे त्वां चण्डिकाय च धीमहि।\nशेषभागे प्रयुञ्जीत तन्नः कुब्जि प्रचोदयात्।। २.६३.१८० ।।"
  },
  {
    "text": "महामायायै विद्महे त्वां सम्मोहिन्यै च धीमहि।\nपश्चादेवं प्रयुञ्जीत तन्नाश्चण्डि प्रचोदयात्।। २.६३.१८१ ।।"
  },
  {
    "text": "एतास्तु त्रिपुरादेव्या गायत्र्यः परिकीर्तिताः।\nप्रत्येकं स्नापनं कुर्यात् त्रिपुराणां च तिसृभिः।। २.६३.१८२ ।।"
  },
  {
    "text": "वाग्भवेन तु मन्त्रेण प्रथमं पूजयेच्छिवाम्।\nकामराजेन वै पश्चाड्‌डामरेणापि पूजयेत्।। २.६३.१८३ ।।"
  },
  {
    "text": "पश्चादेनां त्रिभिर्मन्त्रैकत्रैव तु पूजयेत्।\nततो मन्त्रेण वै दद्यादुपचारांस्तु षोडश।। २.६३.१८४ ।।"
  },
  {
    "text": "कामाख्यातन्त्रगदितान् सम्पूज्याङ्गाक्षरान् पुनः।\nअङ्गत्यासस्य यन्मत्रैर्देव्या अङ्गानि पूजयेत्।। २.६३.१८५ ।।"
  },
  {
    "text": "शेषं तु मूलमन्त्रेण चाष्टाङ्गानां प्रपूजनम्।\nएकैकं प्रक्रमं पूज्य त्रिपुरायै नमस्ततः।। २.६३.१८६ ।।"
  },
  {
    "text": "नवधा पूजयेद् देवीं त्रिपुरां कामरूपिणीम्।\nउत्तरादिचतुष्पत्रे पद्मस्यैतान् प्रपूजयेत्।। २.६३.१८७ ।।"
  },
  {
    "text": "ब्रह्माणं माधवं शम्भुं भास्करं च तथैव च।\nऐशान्यादिषु तेष्वेवं क्रमाद् देव्याः प्रपूजयेत्।। २.६३.१८८ ।।"
  },
  {
    "text": "जयन्तीं प्रथमं पश्चाद् वायव्यामपराजिताम्।\nनैर्ऋत्यां विजयां चैव तथाग्नेय्यां जयाह्वयाम्।। २.६३.१८९ ।।"
  },
  {
    "text": "त्रिकोणे केशरस्यान्ते कामं प्रीतिं रतिं तथा।\nपूजयेत् पञ्चबाणांश्च पुष्पं चापं च पुस्तिकाम्।। २.६३.१९० ।।"
  },
  {
    "text": "अक्षमालां पञ्चशरान् रत्नपर्यङ्कमेव च।\nप्रेतपद्मशिवं चैव सम्यक् तत्रैव पूजयेत्।। २.६३.१९१ ।।"
  },
  {
    "text": "सम्पूज्य पूर्ववन्मालां स्फाटिकामेव भैरव।\nआदायातोत्तरीयेण तामाच्छाद्य प्रयत्नतः।। २.६३.१९२ ।।"
  },
  {
    "text": "पूर्वोद्‌धृतं जपेत् सम्यक् साधकस्त्रिपुरामनुम्।\nजप्त्वा स्तुतिं पठित्वा च प्रणम्य च मुहूर्मुहुः।। २.६३.१९३ ।।"
  },
  {
    "text": "त्रिपुरायै बलिं दद्यात् सम्भवात् तत् त्रिजातिकम्।\nसफेनैस्तोयसंयुक्तैः शर्करामधुसैन्धवैः।। २.६३.१९४ ।।"
  },
  {
    "text": "अभ्युक्ष्य रुधिरं दद्यात् कामराजेन भैरव।\nछेदयेद् वाग्भवेनैव डामरैर्विहरेच्छिरः।। २.६३.१९५ ।।"
  },
  {
    "text": "यत्र यत्र बलिं दद्यात् साधको देवातर्च्चने।\nवैष्णवीतन्त्रकल्पोक्तमादद्यात् पूजने बलिम्।। २.६३.१९६ ।।"
  },
  {
    "text": "ततो देव्यै वलीन् दद्यादेतद्‌वर्णक्रमात् पुनः।\nगोक्षीरं ब्राह्मणों दद्याद् गव्यमाज्यं तु राजजः।। २.६३.१९७ ।।"
  },
  {
    "text": "वैश्यस्तु माक्षिकं दद्याच्छूद्रः पुष्पासवादिक्रम्।\nघ्रात्वा पुष्पमथैशान्यां निर्माल्यं निक्षिपेद् बुधः।। २.६३.१९८ ।।"
  },
  {
    "text": "निर्माल्यधारिणी चास्या देवी त्रिपुरचण्डिका।\nविसृज्यादौ योनिमुद्रां पद्ममुद्रां तथैव च।। २.६३.१९९ ।।"
  },
  {
    "text": "अर्धमुद्रां त्रिमुद्रां च प्रत्येकमपि दर्शयेत्।\nनिर्माल्यमथ गृह्णीयात् कामराजह्वयेन तु।। २.६३.२०० ।।"
  },
  {
    "text": "एवं यः पूजयेद् देवी त्रिपुरां कामरूपिणीम्।\nस कामनाखिलान् प्राप्य देवीलोकमवाप्नुयात्।। २.६३.२०१ ।।"
  }
]
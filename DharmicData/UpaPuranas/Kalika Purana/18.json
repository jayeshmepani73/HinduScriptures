[
  {
    "text": "कालिकापुराणम् अष्टादशोऽध्यायः शिवविषादवर्णनम्\nअथ कालिका पुराण अध्याय १८\n।। मार्कण्डेय उवाच ।।\nदाक्षायणीगुणगणान् गणयन् गोरङ्गस्तदा ।\nविललापातिदुःखार्तो मनुजः प्राकृतो यथा ।। १॥\nविलपन्तं तदा भर्ग विज्ञाय मकरध्वजः ।\nरतीबसन्तसहित आससाद महेश्वरम् ।।२।।\nतं शुचातिपरिभ्रष्टं युगपत् स रतिपतिः ।\nजघान पञ्चभिर्बाणैः रुदन्तं भ्रष्टचेतनम् ।।३।।\nशोकाभिहतचित्तोऽपि स्मरबाण समाकुलः ।\nसङ्कीर्णभावमापन्नः शुशोच च मुमोह च ॥४॥\nक्षणं भूमौ निपतति क्षणमुत्थाय धावति ।\nक्षणं भ्रमति तत्रैव निमीलति विभुः पुनः ।। ५ ।।\nध्यायन् दाक्षायणीं देवीं हसमानः कदाचन ।\nपरिष्वजति भूमिष्ठां रसभावैरिव स्थिताम् ॥६॥\nसती सतीति सततं नाम व्याहृत्य शङ्करः ।\nमानं त्यज वृथेत्येवमुक्त्वा स्पृशति पाणिना ॥७॥\nपाणिनापरिमाज्यैनामलङ्कारान् यथास्थितान् ।\nतस्या विश्लिष्य च पुनस्तत्रैवानुयुयोज च ॥८॥\nएवं कुर्वति भूतेशे मृता नोवाच किञ्चन ।\nयदा सती तदा भर्गः शोकाद्गाढं रुरोद ह ।।९।।\nरुदतस्तस्य पततो वाष्पान् वीक्ष्य तदा सुराः ।\nब्रह्मादयः परां चिन्तां जग्मुश्चिन्तापरायणाः ।।१०।।\nवाष्पाः पतन्तो भूमौ चेद्दहेयुः पृथिवीमिमाम् ।\nउपायस्तत्र कः कार्य इति हा हेति चुक्रुशुः ।।११।।\nततो विमृष्यते देवा ब्रह्माद्यास्तु शनैश्चरम् ।\nतुष्टुवुर्मूढभर्गस्य वाष्पधारणकारणात् ।।१२।।\nशनिस्तोत्र\n।। देवा ऊचुः ।।\nशनैश्चर महाभाग लोकानुग्रहकारक ।\nमूलशक्तिसमुद्भूत नमस्ते सूर्यसम्भव ।।१३।।\nनमस्ते शूलहस्ताय पाशहस्ताय धन्विने ।\nतथा वरदहस्ताय तमश्छायात्मजाय ते ।।१४।।\nनीलमेघ प्रतीकाश भिन्नाञ्जनचयोपम ।\nनमस्ते सर्व-लोकानां प्राणधारणहेतवे ।। १५ ।।\nगृध्रध्वज नमस्तेऽस्तु प्रसीद भगवन् दृढम् ।\nवाष्पेभ्यः शोकजेभ्यश्च पाहि भर्गस्य नः क्षितिम् ।।१६।।\nयथा पुरा शतं वर्षानवजग्राह वर्षणम् ।\nभवानेव तु मेघेभ्यस्तथा कुरु हराम्बुनि ।।१७।।\nतव चापग्रहं दृष्ट्वा मेघास्ते पुष्करादयः ।\nमुमुचुः सततं वर्ष महेन्द्रस्य किलाज्ञया ।। १८ ।।\nआकाश एव वर्षाम्भस्तत्सर्वं भवता पुरा ।\nविनाशितं यथा वाष्पं तथा नाशय शूलिनः ।। १९ ।।\nन त्वामृतेऽन्यः शक्तोऽस्ति हरवाष्पनिवारणे ।\nदहेत् सदेवगन्धर्वब्रह्मलोकान् सपर्वतान् ।\nपृथिवीं पतितो वाष्पस्तस्माद्धारय मायया ।।२०।।\n।। मार्कण्डेय उवाच । ।\nइत्येवम्भाषमाणेषु देवेषु मिहिरात्मजः ।\nप्रत्युवाच स तान् देवान्नातिहृष्टमना इव ।। २१ ।।\n॥ शनैश्वर उवाच ॥\nकरिष्ये भवतां कर्म यथाशक्ति सुरोत्तमाः ।\nतथा किन्तु विदग्धं हि न मां वेत्ति यथा हरः ।। २२ ।।\nदुःखशोकाकुलस्यास्य समीपे वाष्पधारिणः ।\nकोपान्नश्येच्छरीरं मे नियतं नात्र संशयः ।। २३ ।।\nतस्माद् यथा मां भूतेशो न जानाति सतीपतिः ।\nतथा कुरुध्वं नेत्रेभ्यो हरलोतकधारिणम् ।।२४।।\n।। मार्कण्डेय उवाच ।।\nततो ब्रह्मादयो देवास्ते सर्वे शङ्करान्तिकम् ।\nगत्वा हरं सम्मुमुहुः सांसार्या योगमायया ।। २५ ।।\nशनैश्चरोऽपि भूतेशमासाद्यान्तर्हितस्तदा ।\nवाष्पवृष्टिं दुराधर्षामवजग्राह मायया ।।२६।।\nयदा स नाशकद्वाष्पान् सन्धारयितुमर्कजः ।\nतदा महागिरौ क्षिप्ता वाष्पास्ते जलधारके ।। २७ ।।\nलोकालोकस्य निकटे जलधाराह्वयो गिरिः ।\nपुष्करद्वीपपृष्ठस्थस्तोयसागर पश्चिमे ।। २८ ।।\nस तु सर्वप्रमाणेन मेरुपर्वतसन्निभः ।\nतस्मिन् विन्यस्तवान् वाष्पांस्तदाशक्तः शनैश्चरः ।। २९ ।।\nस पर्वतोपि तान् वाष्पान्न धर्तुं क्षम ईशितुः ।\nविदीर्णस्तैस्तु वाष्पौघैर्भग्नमध्योऽभवद्द्भुतम् ॥३०॥\nते वाष्पाः पर्वतं भित्वा विविशुस्तोयसागरम् ।\nसागरोऽपि ग्रहीतुं तन्न शशाक खरानति ।। ३१ ।।\nततस्तु सागरं मध्ये भित्वा वाष्पाः समागताः ।\nतोयधेः प्राग्भवां वेलां स्पर्शमात्राद्विभेद ताम् ।।३२।।\nविभिद्य वेलां ते वाष्पाः पुष्करद्वीपमध्यगाः ।\nनदी भूत्वा वैतरणी पूर्वसागरगाभवत् ।।३३॥\nजलधारस्य भेदेन संसर्गात् सागरस्य च ।\nअवाप्य सौम्यतां किञ्चिद्वाष्पास्ते नाभिन्दन् क्षितिम् ॥३४॥\nवैवस्वतपुरद्वारे योजनद्वयविस्तृता ।\nअद्यापि तिष्ठत्यपगा हरलोतकसम्भवा ।।३५।।\n।। शक्ति पीठ स्थापन ।।\nअथ शोकविमूढात्मा विलपन् वृषभध्वजः ।\nजगाम प्राच्यदेशांस्तु स्कन्धे कृत्वा सतीशवम् ।। ३६ ।।\nउन्मत्तवद्गच्छतोऽस्य दृष्ट्वा भावं दिवौकसः ।\nब्रह्माद्याश्चिन्तयामासुः शवभ्रंशनकर्मणि ।। ३७।।\nहरगात्रस्य संस्पर्शाच्छवो नायं विशीर्णताम् ।\nगमिष्यति कथं तस्मादस्य भ्रंशो भविष्यति ।। ३८ ।।\nइति सञ्चिन्तयन्तस्ते ब्रह्मविष्णुशनैश्चराः ।\nसतीशवान्तर्विविशुरदृश्या योगमायया ।। ३९ ।।\nप्रविश्याथ शवं देवाः खण्डशस्ते सतीशवम् ।\nभूतले पातयामासुः स्थाने स्थाने विशेषतः ।।४० ।।\nदेवीकूटे पादयुग्मं प्रथमं न्यपतत् क्षितौ ।\nउड्डीयाने चोरुयुग्मं हिताय जगतां ततः ।। ४१ ।।\nकामरूपे कामगिरौ न्यपतत्योनिमण्डलम् ।\nतत्रैव न्यपतद्भूमौ पर्वते नाभिमण्डलम् ।।४२।।\nजालन्धरे स्तनयुगं स्वर्णहारविभूषितम् ।\nअंशग्रीवं पूर्णगिरौ कामरूपात्ततः शिरः ।। ४३ ।।\nयावद्भुवं गतो भर्गः समादाय सतीशवम्\nप्राच्येषु याज्ञिको देशस्तावदेव प्रकीर्तितः ।। ४४ ।।\nअन्ये शरीरावयवा लवश: खण्डिताः सुरैः ।\nआकाशगङ्गामगमन् पवनेन समीरिताः ।। ४५ ।।\nयत्र यत्रापतन् सत्यास्तदापादादयो द्विजाः ।\nतत्र तत्र महादेव: स्वयं लिङ्गस्वरूपधृक् ।\nतस्थौ मोहसमायुक्तः सतीस्नेहवशानुगः ।। ४६ ।।\nब्रह्मविष्णुशनिश्चापि सर्वे देवगणास्तथा ।\nपूजयाञ्चक्रुरीशस्य प्रीत्या सत्याः पदादिकम् ॥४७ ।।\nदेवीकूटे महादेवी महाभागेति गीयते ।\nसतीपादयुगे लीना योगनिद्रा जगत् प्रभुः ।। ४८ ।।\nकात्यायनी चोड्डीयाने कामाख्या कामरूपिणी ।\nपूर्णेश्वरी पूर्णगिरौ चण्डी जालन्धरे गिरौ ।। ४९ ।।\nपूर्वान्त कामरूपस्य देवी दिक्करवासिनी ।\nतथा ललितकान्तेति योगनिद्रा प्रगीयते ॥५०॥\nयत्रैव पतितं सत्या: शिरस्तत्र वृषध्वजः ।\nउपविष्टः शिरो वीक्ष्य श्वसञ्छोकपरायणः ।। ५१ ।।\nउपविष्टे हरे तत्र ब्रह्माद्यास्ते दिवौकसः ।\nसमीपमगमंस्तस्य दूरत: सान्त्वयन् हरम् ।।५२।।\nदेवानागच्छतो दृष्ट्वा शोक- लज्जासमन्वितः ।\nगत्वा शिलात्वं तत्रैव लिङ्गत्वं गतवान् हरः ।। ५३ ।।\nहरे लिङ्गत्वमापन्ने ब्रह्माद्यास्तु दिवौकसः ।\nतुष्टुवुत्र्यम्बकं तत्र लिङ्गरूपं जगद्गुरूम् ।।५४।।\nशिव स्तुति\n।। देवा ऊचुः ।।\nमहादेवं शिवं स्थाणुमुग्रं रूद्रं वृषध्वजम् ।\nश्मशानवासिनं भर्गं सर्वान्तकरणं परम् ।।५५।।\nत्वां नमामो वयं भक्त्या शङ्करं नीललोहितम् ।\nगिरीशं वरदं देवं भूतभावनमव्ययम् ।।५६ ।।\nअनादिमध्यसंसारयोगविद्याय शम्भवे ।\nनमः शिवाय शान्ताय ब्रह्मणे लिङ्गमूर्तये ।।५७।।\nजटिलाय गिरीशाय विद्याशक्तिधराय ते ।\nनमः शिवाय शान्ताय ब्रह्मणे लिङ्गमूर्तये ।। ५८ ।।\nज्ञानामृतान्तसम्पूर्णशुद्धदेहान्तराय च ।\nनमः शिवाय शान्ताय ब्रह्मणे लिङ्गमूर्तये ।।५९।।\nआदिमध्यान्त भूताय स्वभावानलदीप्तये ।\nनमः शिवाय शान्ताय ब्रह्मणे लिङ्गमूर्तये ।। ६० ।।\nप्रलयार्णवसंस्थाय प्रलयस्थितिहेतवे ।\nनमः शिवाय शान्ताय ब्रह्मणे लिङ्गमूर्तये ।।६१।।\nयः परेभ्यः परस्तस्मात् पराय परमात्मने ।\nनमः शिवाय शान्ताय ब्रह्मणे लिङ्गमूर्तये ।।६२।।\nज्वालामालावृताङ्गाय नमस्ते विश्वरूपिणे ।\nनमः शिवाय शान्ताय ब्रह्मणे लिङ्गमूर्तये ।।६३।।\nनमः परमार्थाय ज्ञानदीपाय वेधसे ।\nनमः शिवाय शान्ताय ब्रह्मणे लिङ्गमूर्तये ।।६४।।\nनमो दाक्षायणीकान्त मृड शर्व महेश्वर ।\nनमस्ते सर्वभूतेश प्रसीद भगवञ्छिव ।। ६५ ।।\nसशोके त्वयि लोकेशे चेष्टमाने महेश्वर ।\nसुराः समाकुलाः सर्वे तस्माच्छोकं परित्यज ॥६६॥\nनमो नमस्ते भूतेश सर्वकारणकारण ।\nप्रसीद रक्ष नः सर्वांस्त्यज शोकं नमोऽस्तुते ॥६७।।\n।। मार्कण्डेय उवाच ।।\nइति संस्तूयमानस्तु महादेवो जगत्पतिः ।\nनिजं रूपं समास्थाय प्रादुर्भूतः शुचाहतः ।।६८।।\nतं शुचा विह्वलं दृष्टा प्रादुर्भूतं विचेतसम् ।\nशोकापहं विधिं साम्ना तुष्टाव वृषभध्वजम् ॥६९ ।।\nब्रह्मकृता शिवस्तुति\n।। ब्रह्मोवाच ।।\nहिरण्यबाहो ब्रह्मा त्वं विष्णुस्त्वं जगतः पतिः ।\nसृष्टिस्थितिविनाशानां हेतुस्त्वं केवलं हर ।।७०॥\nत्वमष्टमूर्तिभिः सर्वं जगद्व्याप्य चराचरम् ।\nउत्पादकः स्थापकश्च नाशक श्चापि विश्वकृत् ।। ७१ ।।\nत्वामाराध्य महादेव मुक्तिं याता मुमुक्षवः ।\nरागद्वेषादिभिस्त्यक्ताः संसारविमुखा बुधाः ।।७२।।\nविभिन्नवाय्वग्निजलौघवर्जितं न दूरसंस्थं रविचन्द्रसंयुतम् ।\nत्रिमार्गमध्यस्थमनुप्रकाशकं तत्त्वं परं शुद्धमयं महेश्वर ।।७३।।\nयदष्टशाखस्य तरोः प्रसूनं चिदम्बुवृद्धस्य समीपजस्य ।\nतपश्छदः संस्थगितस्य पीनं सूक्ष्मोपगं ते वशगं सदैव ॥७४॥\nअधः समाधाय समीरणस्वनं निरुद्ध्यं चोर्द्धं निशि हंसमध्यतः ।\nहृत्पद्ममध्ये सुमुखीकृतं रजः परन्तु तेजस्तव सर्वदेक्ष्यताम् ।।७५।।\nप्राणायामैः पूरकैः स्तम्भकैर्वा रिक्तैश्चित्रैश्चोदनं यत्पराख्यम् ।\nदृश्यादृश्यं योगिभिस्ते प्रपञ्चाः शुद्धं वृद्धं तत्त्वतस्तेऽस्ति लब्धम् ।।७६॥\nसूक्ष्मं जगद्व्यापि गुणौघपीनं मृग्यम्बुधेःसाधनसाध्यरूपम् ।\nचौरैर क्षैनोज्झितं नैव नीतं वित्तं तवास्त्यर्थहीनं महेश ॥७७।।\nन कोपेन न शोकेन न मानेन न दम्भतः ।\nउपयोज्य तु तद्वित्तमन्यथेव विवर्धते ॥७८॥\nमायया मोहितः शम्भो विस्मृतं ते हृदि स्थितम् ।\nमायां भिन्नं परिज्ञाय धारयात्मानमात्मना ।।७९।।\nमायास्माभिः स्तुता पूर्वं जगदर्थे महेश्वर ।\nतया ध्यानगतं चित्तं बहुयत्नैः प्रसाधितम् ॥८०॥\nशोकः क्रोधश्च लोभश्च कामो मोहः परात्मता ।\nईर्ष्यामानौ विचिकित्सा कृपासूया जुगुप्सता ।।८१ ।।\nद्वादशैते बुद्धिनाशहेतवो मनसो मलाः ।\nन त्वादृशैर्निषेव्यन्ते शोकं त्यज ततो हर ।।८२ ।।\n।। मार्कण्डेय उवाच ।।\nइति शाम्ना स्तुत: शम्भुः संस्मृत्यपि स्ववाञ्छितम् ।\nनावदध्रे तदात्मानं शोकात् सत्या विनाकृतः ।। ८३ ।।\nअधोमुखः स्थितं वीक्ष्य ब्रह्माणं सः शनैरिदम् ।\nप्राह ब्रह्मन्नायतिगं वद किं करवाण्यहम् ॥८४ ।।\n।। मार्कण्डेय उवाच ॥\nइत्युक्तो वामदेवेन विधाता सर्वदेवतैः ।\nइदमाह तदेशस्य शोकविध्वंसकं वचः ॥८५॥\n।। ब्रह्मोवाच ।।\nत्यज शोकं महादेव संस्मृत्यात्मानमात्मना ।\nन त्वं शोकस्य सदनं परं शोकात्तवान्तरम् ।। ८६ ।।\nसशोके त्वयि भूतेश देवा भूताः ससाध्वसाः ।\nभ्रंशयेज्जगतीं कोपः शोकः सर्वांश्च शोषयेत् ।। ८७ ।।\nत्वद्वाष्पव्याकुला पृथ्वी विदीर्णा स्यान्न चेच्छनिः ।\nअवजग्राह ते वाष्पं सोऽपि कृष्णोऽभवद् हठात् ।। ८८ ।।\nयत्र देवाः सगन्धर्वाः सदा क्रीडन्ति सोत्सुकाः ।\nसुमेरुसदृशो योऽसौ मानतः पर्वतोत्तमः ।। ८९ ।।\nयस्मिन् प्रविश्य शिशिरे पद्मनालनिभे घनाः ।\nउत्पिबन्ति स्म तोयानि पुष्करावर्तकादयः ।। ९० ।।\nमन्दरात् सततं यत्र कुम्भयोनिर्महामुनिः ।\nगत्वा गत्वा तपस्तेपे हिताय जगतो हरः ।।९१।।\nयस्मिन् स्थित्वा गिरौ पूर्वमगस्त्यस्तोयसागरम् ।\nपपौ तपोबलात् कृत्वा करमध्यगतं किल ।।९२।।\nशनैश्चरेण ते वोढुमसमर्थेन लोतकैः ।\nक्षिप्तैर्विदारितस्तेऽसौ जलधाराह्वयो गिरिः ।। ९३ ।।\nविभिद्य पर्वतं शम्भो वाष्पास्ते सागरं ययुः ।\nभित्त्वा तु सागरं शीघ्रं प्रभीताण्डजसंकुलम् ।।९४।।\nजग्मुस्ते पूर्वपुलिनं तस्य द्विभिदुश्च ते ।\nभित्वा वेलां ततः पृथ्वीं यिभिद्याशु तरङ्गिणीम् ।। ९५ ।।\nचक्रुर्वैतरणीं नाम्ना पूर्वसागरगामिनीम् ।\nन नावा न विमानेन न द्रोण्या स्यन्दनेन च ।। ९६ ।।\nतर्तुं शक्या सा तु नदी तप्ततोयातिभीषणा ।\nदुःखेन तान्तु पृथिवी विभर्ति महताधुना ।। ९७ ।।\nसदा चोर्द्धगतैर्वाष्पैर्विक्षिपन्ती नभश्चरान् ।\nतस्यास्तूपरि नो यान्ति देवा अपि भयातुराः ।। ९८ ।।\nयमद्वारं परावृत्य योजनद्वयविस्तृता ।\nनिम्ना वहति सम्पूर्णा भीषयन्ती जगत्त्रयम् ।।९९ ।।\nत्वन्निःश्वासमरुज्जातैर्व्यस्ता पर्वतकाननाः ।\nसमाकुलद्वीपिनागा नाद्यापि प्रतिशेरते ।। १०० ॥\nतव निःश्वासजो वायुः पीडयन् जगतः सुखम् ।\nनाद्यापि प्रशमं याति बाधाहीनः सनातनः ।। १०१ ।।\nसतीशवं ते वहतः शीर्यमाणा पदे पदे ।\nनाद्यापि व्याकुला पृथ्वी व्याकुलत्वं विमुञ्चति ।। १०२ ।।\nन स्वर्गे न च पाताले तत्सत्त्वं विद्यतेऽधुना ।\nयत्ते क्रोधेन शोकेन नाकुलं वृषभध्वज ।। १०३ ।।\nतस्माच्छोकममर्षञ्च त्यक्त्वा शान्तिं प्रयच्छ नः।\nआत्मानञ्चात्मना वेत्थ धारयात्मानमात्मना ।। १०४ ।।\nसती च दिव्यमानेन व्यतीते शरदां शते ।\nसा च त्रेतायुगस्यादौ भार्या तव भविष्यति ।। १०५ ।।\n।। मार्कण्डेय उवाच ।।\nइत्युक्तो वेधसा शम्भुस्तूष्णीं ध्यानपरायणः ।\nअधोमुखस्तदा प्राह ब्रह्माणममितौजसम् ।। १०६ ।।\n।। ईश्वर उवाच ।।\nयावद् ब्रह्मन्नहं शोकादुत्तरामि सतीकृतान् ।\nतावन्मम सखा भूत्वा कुरु शोकापनोदनम् ।। १०७ ।।\nतस्मिन्नवसरे यत्र यत्र गच्छाम्यहं विधे ।\nतत्र तत्र भवान् गत्वा शोकहानिं करोतु मे ।। १०८ ।।\n।। मार्कण्डेय उवाच ।।\nएवमस्त्विति लोकेश प्रोक्त्वा वृषभवाहनम् ।\nहरेण सार्धं कैलासं गन्तुं चक्रे मनस्ततः ।। १०९ ।।\nब्रह्मणा सहितं शम्भुं कैलासगमनोत्सुकम् ।\nसमासेदुर्गणा दृष्ट्वा नन्दिभृंगिमुखाश्च ये ।। ११० ।।\nततः पर्वतसंकाशो वृषभ: पुरतो विधेः ।\nउपतस्थे सिताभ्रस्य सदृशो गैरिको यथा ।। १११ ।।\nवासुक्याद्याश्च ये सर्पा यथास्थानञ्च ते हरम् ।\nभूषयांचक्रुरुद्रम्य शिरोबाह्वादिषु द्रुतम् ।।११२।।\nततो ब्रह्मा च विष्णुश्च महादेवः सतीपतिः ।\nसर्वैः सुरगणैः सार्धं जग्मुः प्रालेयपर्वतम् ।।११३।।\nततस्तानौषधिप्रस्थान् निःसृत्य नगराद्गिरिः ।\nसर्वैरमात्यैः सहित उपतस्थे सुरोत्तमान् ।। ११४।।\nततः सम्पूजितास्तेन सुरौघा गिरिणा सह ।\nसचिवैः पौरवर्णैश्च मुमुदुस्ते सुरर्षभाः ।। ११५।।\nततो ददर्श तत्रैव गिरीन्द्रस्य पुरे हरः ।\nविजयामौषधिप्रस्थे सखीभिर्गौतमात्मजाम् ।।११६ ।।\nसापि सर्वान् सुरवरान् प्रणम्य हरमुक्तवान् ।\nचुक्रोश मातृभगिनीं पृच्छन्तीं गिरिशं सतीम् ।। ११७ ।।\nक्व सती ते महादेव शोभसे न तया विना ।\nविस्मृतापि त्वया तात मद्हृदो नापसर्पति ।। ११८ ।।\nममाग्रे सा पुरा प्राणान् यदा त्यजति कोपतः ।\nतदैवाहं शोकशल्यविद्धा नाप्नोमि वै सुखम् ।।११९ ।।\nइत्युक्त्वा वदनं वस्त्रप्रान्तेनाच्छाद्य सा भृशम् ।\nरुदन्ती प्रापतद्भूमौ कश्मलञ्चाविशत्तदा ।। १२० ।।\n॥ इति श्रीकालिकापुराणे शिवविषादवर्णनम् नाम अष्टादशोऽध्यायः ॥ १८ ॥"
  }
]
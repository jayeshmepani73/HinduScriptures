[
  {
    "text": "कालिकापुराणम् सप्तविंशोऽध्यायः सृष्टि कथनम्\nअथ कालिका पुराण अध्याय २७\n।। मार्कण्डेय उवाच ।।\nमन्वन्तरं मनोः कालो यावत् पालयते प्रजाः ।\nएको मनुः स कालस्तु मन्वन्तरमितिश्रुतम् ।। १ ।।\nतदेकसप्ततियुगैर्देवानामिह जायते ।\nचतुर्दशभिः कल्पो दिनमेकं तु वेधसः ।।२।।\nदिनान्ते बह्मणो जाते सुषुप्सा तस्य जायते ।\nयोगनिद्रा महामाया समायाति पितामहम् ।।३।।\nनाभिपद्मं प्रविश्याथ विष्णोरमिततेजसः ।\nसुखं शेते स भगवान् ब्रह्मा लोकपितामहः ॥४॥\nततो विष्णुः स्वयं भूत्वा रुद्ररूपी जनार्दनः ।\nपूर्ववन्नाशयामास स सर्वं भुवनत्रयम् ।।५।।\nवायुना वह्निना सार्धं दाहयामास वै यथा ।\nमहाप्रलयकालेषु तथा सर्वं जगत् त्रयम् ।। ६ ।।\nजनं यान्ति प्रतापार्ता महर्लोकनिवासिनः ।\nत्रैलोक्यदाहसमये पीडिता दारुणाग्निना ।।७।।\nततः कालान्तकैर्मेधैर्नानावर्णैर्महास्वनैः ।\nसमुत्पाद्य महावृष्टिमापूर्य भुवनत्रयम् ।।८।।\nचलत्तरंगैस्तोयोधैराध्रुवस्थानसंगतैः I\nनिधाय जठरे लोकानिमांस्त्रीन् स जनार्दनः ।\nनागपर्यंकशयने शेते स परमेश्वरः ।। ९ ।।\nशयानं नाभिकमले ब्रह्माणं स जगप्रभुः ।\nसंस्थाप्य त्रीनिमाँल्लोकान् दग्ध्वा जगध्वा सर्वश्रियासह ।। १० ।।\nशेते स भोगिशय्यायां ब्रह्मा नारायणात्मकः ।\nयोगनिद्रावशं जातस्त्रैलोक्यग्रासबृंहितः ।। ११ ।।\nत्रैलोक्यमखिलं दग्धं यदा कालाग्निना तदा ।\nअनन्तः पृथिवीं त्यक्त्वा विष्णोरन्तिकमागतः ।।१२।।\nतेन त्यक्ता तु पृथिवी क्षणमात्रादधोगता ।\nपतिता कूर्मपृष्ठे च विशीर्णेव तदाभवत् ।। १३ ।।\nकूर्मोऽपि महतो यत्नाच्चलन्तीं पृथिवीं जले ।\nब्रह्माण्डं पद्धिराक्रम्य पृष्ठे दध्रे धरां तदा ।। १४ ।।\nब्रह्माण्डखण्डसंयोगाच्चूर्णिता पृथिवी भवेत् ।\nइति तां परिजग्राह कूर्मरूपी जनार्दनः ।। १५ ।।\nचलज्जलौघसंसर्गाच्चलन्त्या धरया तदा ।\nकूर्मपृष्ठं बहुतरैर्वरण्डैर्विततीकृतम् ।। १६ ।।\nअनन्तस्तत्र गत्वा तु यत्र क्षीरोदसागरः ।\nतत्र स्वयं श्रिया युक्तं सुषुप्सन्तं जनार्दनम् ।।१७।।\nफणया मध्यया दध्रे त्रैलोक्यग्रासबृंहितम् ।\nपूर्णं फणाः वितत्योर्धं पद्मं कृत्वा महाबलः ।\nविष्णुमाच्छादयामास शेषाख्यः परमेश्वरम् ।।१८।।\nतस्योपधानमकरोदनन्तो दक्षिणां फणाम् ।\nउत्तरां पादयोश्चक्रे उपधानं महाबलः ।। १९ ।।\nतालवृन्तं तदा चक्रे सशेषः पश्चिमां फणाम् ।\nस्वपन्तं बीजयामास शेषरूपी जनार्दनम् ।। २० ।।\nशङ्खं चक्रं नन्दकासिमिषुधी द्वे महाबलः ।\nऐशान्ययाथ फणया स दने गरुडं तथा ।। २१ ।।\nगदां पद्मं च शार्ङ्गश्च तथैव विविधायुधम् ।\nयानि चान्यानि तस्यासन्नाग्नेय्या फणया दधौ ।। २२ ।।\nएवं कृत्वा स्वकं कायं शयनीयं तदा हरेः ।\nपृथ्वीमधरकायेन मग्नामाक्रम्य चाम्भसि ।।२३।।\nत्रैलोक्यं ब्रह्मसहितं सलक्ष्मीकं जनार्दनम् ।\nसोपासङ्ग जगद्वीजं जगत्कारणकारणम् ।। २४ ।।\nनित्यानन्दं वेदमयं ब्रह्मण्यं परमेश्वरम् ।\nजगत्कारणकर्तारं जगत्कारणकारणम् ।। २५ ।।\nभूतभव्यभवन्नाथं परावरगतिं हरिम् ।\nदधार शिरसा तन्तु स्वयमेव स्वकां तनुम् ।। २६ ।।\nएवं ब्रह्मदिनस्यैव प्रमाणेन निशां हरिः ।\nसन्ध्यां च समभिव्याप्य शेते नारायणोऽव्ययः ।। २७ ।।\nयस्मादयन्तु प्रलयो ब्रह्मणः स्याद् दिने दिने ।\nतस्माद् दैनिन्दिनमिति ख्यापयन्ति पुराविदः ।। २८ ।।\nव्यतीतायां निशायां तु ब्रह्मा लोकपितामहः ।\nत्यक्त्वा निद्रां समुत्तस्थौ स पुनः सृष्टये हितः ।। २९ ।।\nत्रैलोक्यं तोयसम्पूर्णं शयानं पुरुषोत्तमम् ।\nनिरीक्ष्य वैष्णवीं मायां महामायां जगन्मयीम् ।\nयोगनिद्रां स तुष्टाव हरेरंगेषु संस्थिताम् ।। ३० ।।\n।। ब्रह्मोवाच ।।\nचितिशक्तिं निर्विकारां परब्रह्मस्वरूपिणीम् ।\nप्रणमामि महामायां योगनिद्रां सनातनीम् ।। ३१ ।।\nत्वं विद्या योगिनां देवि त्वं गतिस्त्वं मतिः स्तुतिः ।\nत्वं सृष्टिस्त्वं स्थितिः स्वाहा स्वधा त्वमिह गीतिका ।। ३२ ।।\nत्वं सामगीतिस्त्वं नीतिस्त्वं ह्रीः श्रीस्त्वं सरस्वती ।\nयोगनिद्रा महामाया मोहनिद्रा त्वमीश्वरी ।। ३३ ।।\nत्वं कान्तिः सर्वशक्तिस्त्वं त्वं तनुर्वैष्णवी शिवा ।\nत्वं धात्री सर्वलोकानामविद्या त्वं शरीरिणाम् ।। ३४ ।।\nआधारशक्तिस्त्वं देवी त्वं हि ब्रह्माण्डधारिणी ।\nत्वमेव सर्वजगतां प्रकृतिस्त्रिगुणात्मिकां ॥। ३५ ।।\nत्वं सावित्री च गायत्री सौम्यासौम्यातिशोभना ।\nत्वं सिसृक्षा हरेर्नित्या सुषुप्सा त्वं सुषुप्तिका ।। ३६ ।।\nपुष्टिर्लज्जा क्षमा शान्तिस्त्वं धृतिः परमेश्वरी ।\nत्वयैव क्षितिरूपेण ध्रियते सचराचरम् ।।३७।।\nत्वमापस्त्वमपां माता सर्वान्तर्गतचारिणी ।\nस्तुतिः स्तुत्या च स्तोत्री च स्तुतिशक्तिस्त्वमेव च ।। ३८ ।।\nत्वामहं किन्नु स्तोष्यामि प्रसीद परमेश्वरि ।\nनमस्तुभ्यं जगन्मातः प्रबोधय जनार्दनम् ।। ३९ ।।\nएवं स्तुता महामाया ब्रह्मणा लोककारिणा ।\nनेत्रास्यनासिका बाहु - हृदयान्निर्गता हरे ।\nराजसीं मूर्तिमाश्रित्य सा तस्थौ ब्रह्मदर्शने ।। ४० ।।\nततो जनार्दनो भोगिशयनान्निद्रया क्षणात् ।\nपरित्यक्तः समुत्तस्थौ सृष्टये चाकरोन्मतिम् ।। ४१ ।।\nततो वराहरूपेण निमग्नां पृथिवीं जले ।\nमग्नां समुद्दधाराशु न्यधाच्च सलिलोपरि ।। ४२ ।।\nतस्योपरि जलौघस्य महती नौरिव स्थिता ।\nविततत्वाच्च देहस्य न मही याति संप्लवम् ।।४३।।\nततो हरिः क्षितिं गत्वा तोयराशिं स्वमायया ।\nसंहृत्य जन्तुस्थितये प्रवृत्तः स्वयमेव हि ।। ४४ ।।\nअनन्तोऽपि यथापूर्वं तथा गत्वा क्षितेस्तलम् ।\nपृथिवीं धारयामास कूर्मस्योपरि संस्थितः ।। ४५ ।।\nततो ब्रह्मा समुत्पाद्य सर्वानेव प्रजापतीन् ।\nजगदुत्पादयामास सर्वलोकपितामहः ।। ४६ ।।\nब्रह्मा वा कुरुते सृष्टिं यदान्ये वापि कुर्वते ।\nदक्षाद्यास्तु प्रजापालाः स्वयमेव तदिच्छया ।। ४७ ।।\nपरब्रह्मस्वरूपी यः सोऽनुगृह्णाति सन्ततम् ।\nप्रकृतिश्चानुगृह्णाति महाभूतानि पञ्च वै ।।४८ ।।\nपुरुषश्चानुगृह तथैव महदादयः ।\nईश्वरेच्छान्वधिष्ठानात् पुरुषादष्टसंचयात् ।। ४९ ।।\nपुरुषाणामधिष्ठानान्महाभूतगणस्य च ।\nतथैव महदादीनां कालस्य च महात्मनः ।\nअधिष्ठानात् प्रधानस्य यच्च किञ्चन जायते ।। ५० ।।\nस्थावरं जङ्गमं वापि स्थिरं वाप्यथवोम्भूतम् ।\nसर्वमेतदधिष्ठानाज्जायते द्विजसत्तमाः ।। ५१ ।।\nइति वः कथितं सर्वं यथैवादर्शयत् पुरा ।\nहराय सृष्टिसंहार-कल्पास्तान् भगवान् हरिः ।।५२।।\nयथा जगत् प्रपञ्चस्यासारता दर्शिता परा ।\nयच्च सारं दर्शितं तन्मत्तः शृण्वन्तु वै द्विजाः ।। ५३ ।।\n॥ इति श्रीकालिकापुराणे सृष्टिकथने सप्तविंशोऽध्यायः ॥ २७॥"
  }
]
[
  {
    "text": "कालिकापुराणम् द्वादशोऽध्यायः त्रिदेवानामनन्यत्वप्रतिपादनम्\nकालिकापुराण बारहवाँ अध्याय - तीनो देवों का अनन्यत्व\nअथ कालिका पुराण अध्याय १२\n।। ऋषय ऊचुः ।।\nअनन्यत्वं त्रिदेवानां यज्जगाद जनार्दनः ।\nशम्भवे तद्वयं श्रोतुमिच्छामो द्विजसत्तम ।।१।।\nएकत्वं दर्शयामास कथं वा गरुडध्वजः ।\nतत् समाचक्ष्व विप्रेन्द्र परं कौतूहलं हि नः ॥२॥\n।। मार्कण्डेय उवाच ।।\nशृणुध्वं मुनयो गुह्यं परमं प्रयतं परम् ।\nत्रिदेवानामनन्यत्वं तथैवैकत्वदर्शनम् ।।३।।\nहरेण पृष्टो गोविन्दस्तं समाभाष्य सादरम् ।\nइदमाह मुनिश्रेष्ठा अभिन्नप्रतिपादकम् ॥४॥\n।। श्रीभगवानुवाच ।।\nइदं तमोमयं सर्वमासीद्भुवनवर्जितम् ।\nअप्रज्ञातमलक्ष्यञ्च प्रसुप्तमिव सर्वतः ॥५॥\nन दिवारात्रिभागोऽत्र नाकाशं न च काश्यपी ।\nन ज्योतिर्न जलं वायुर्नान्यत् किञ्चन संस्थितम् ।।६।।\nएकमासीत् परंब्रह्म सूक्ष्मं नित्यमतीन्द्रियम् ।\nअव्यक्तं ज्ञानरूपेण द्वैतहीनविशेषणम् ।।७।।\nप्रकृतिः पुरुषश्चैव नित्यौ द्वौ सर्वसंहितौ ।\nस्थितः कालोऽपि भूतेश जगत्कारणमेककम् ।।८।।\nयदेकं परमं ब्रह्म तत्स्वरूपात् परं हर ।\nरुपत्रयमिदं नित्यं तस्यैव जगत: पतेः ।।९।।\nकालो नामापरं रूपमनाद्यं तत्तु कारणम् ।\nसर्वेषामेव भूतानामवच्छेदेन संगतः ।। १० ।।\nततस्तत् स्वप्रकाशेन भास्वद्रूपं प्रकाशते ।\nपुरा सृष्ट्यर्थमतुलं क्षोभयन् प्रकृतिं स्वयम् ।। ११ ।।\nसंक्षुब्धायान्तु प्रकृतौ महत्तत्त्वमजायत ।\nमहत्तत्त्वात्ततः पश्चादहङ्कारस्त्रिधाभवत् ।।१२।।\nअहङ्कारे तु संजाते शब्दतन्मात्रतस्ततः ।\nआकाशमसृजद्विष्णुरनन्तं मूर्तिवर्जितम् ॥१३॥\nततस्तु रसतन्मात्रादपः सृष्ट्वा महेश्वरः ।\nनिराधार: स्वयं दध्रे तास्तदा निजमायया ।।१४।।\nततस्त्रिगुणसाम्येन संस्थितां प्रकृतिं प्रभुः ।\nपुनः संक्षोभयामास सृष्ट्यर्थं परमेश्वरः ।। १५ ।।\nततः सा प्रकृतिस्तासु बीजं त्रिगुणभागवत् ।\nअप्सु संसर्जयामास जगद्वीजं निराकुलम् ।।१६।।\nतद्धि वृद्धं क्रमेणैव हैममण्डमभून्महत् ।\nजग्राहापः समस्तास्ता गर्भ एव तदण्डकम् ।।१७।।\nअप्सु स्थितासु हैमाण्डगर्भे विष्णुस्तदण्डकम् ।\nत्वयैव मायया दध्रे ब्रह्माण्डमतुलं पुनः ।। १८ ।।\nवारिणा वह्निभिश्चैव वायुभिर्नभसा तथा ।\nबहिस्तदण्डकं छन्नं सर्वपार्श्वे समन्ततः ।। १९ ।।\nसप्तसागरमानेन तथा नद्यादि मानतः।\nब्रह्माण्डाभ्यन्तरे तोयं तदन्यत्तु बहिर्गतम् ।।२०।।\nतदन्तः स्वयमेवासौ विष्णुर्ब्रह्मस्वरूपधृक् ।\nदैवं वर्षमूषित्वैव प्रविभेद तदण्डकम् ।। २१ ।।\nतस्मात् समभवन्मेरुरुत्पन्नोऽस्मिन् महेश्वर ।\nजरायुः पर्वता जाता समुद्राः सप्त तज्जलात् ।।२२।।\nतन्मध्ये गन्धतन्मात्रात् पृथिवी समजायत ।\nईश्वरेण प्रकृत्या च योजिता त्रिगुणात्मिका ।। २३ ।।\nप्रागेव पर्वतादिभ्यः समुत्पन्ना वसुन्धरा ।\nब्रह्माण्डखण्डसंयोगादृढा भूता तु सा भृशम् ।। २४ ।।।\nतस्यामेव स्थितो ब्रह्मा सर्वलोकगुरुः स्वयम् ।\nयदा ब्रह्माण्डमध्यस्थो ब्रह्मा व्यक्तो न चाभवत् ।\nतदैव रूपतन्मात्रात्तेजः सम्यगजायत ।।२५।।\nवायुस्तु स्पर्शतन्मात्रात् प्रकृत्या विनियोजितात् ।\nबभूव सर्वभूतानां प्राणभूतः समन्ततः ।। २६ ।।\nअद्भिस्तेजोभिरतुलैर्वायुभिर्नभसा तथा ।\nअन्तर्बहिस्तदण्डस्य व्याप्तमन्यत्तु गर्भगम् ।। २७ ।।\nततो ब्रह्मशरीरन्तु त्रिधा चक्रे महेश्वरः ।\nप्रधानेच्छावशाच्छम्भो त्रिगुणत्रिगुणीकृतम् ।।२८।।\nतदर्द्धभागः संज्ञातश्चतुर्वक्त्रश्चतुर्भुजः ।\nपद्मकेशरगौराङ्ग कायो ब्राह्मो महेश्वरः ।।२९।।\nतन्मध्यभागो नीलाङ्ग एकवक्त्रश्वतुर्भुजः ।\nशङ्खचक्रगदापद्मपाणि: कायः स वैष्णवः ॥३०॥\nअभवत्तदधोभागः पञ्चवक्त्रश्चतुर्भुजः ।\nस्फटिकाभ्रसमः शुक्लः स कायश्चन्द्रशेखरः ।। ३१ ।।\nइतस्ततो ब्राह्मकाये सृष्टिशक्तिं न्ययोजयत् ।\nस्वयमेवाभवत् स्रष्टा ब्रह्मरूपेण लोकभृत् ।।३२।।\nस्थितिशक्तिं निजां मायां प्रकृत्याख्यां न्ययोजयत् ।\nमहेशो वैष्णवे काये ज्ञानशक्तिं निजां तथा ॥३३॥\nस्थितिकर्ताभवद्विष्णुरहमेव महेश्वर ।\nसर्वशक्तिनियोगेन सदा तद्रूपता मम ।।३४।।\nअन्तः शक्तिं तथाकाये शाम्भवे च न्ययोजयत् ।\nअन्तकर्ता भवच्छम्भुः स एव परमेश्वरः ।।३५।।\nततस्त्रिषु शरीरेषु स्वयमेव प्रकाशते ।\nज्ञानरूपं परं ज्योतिरनादिर्भगवान् प्रभुः ।। ३६।।\nसृष्टिस्थित्यन्तकरणादेक एव महेश्वरः।\nब्रह्माविष्णुः शिवश्चेति संज्ञामाप पृथक् पृथक् ।। ३७ ।।\nअतस्त्वञ्च विधाता च तथाहमपि न पृथक् ।\nएवं शरीरं रूपञ्च ज्ञानमस्माकमन्तरम् ॥३८॥\n।। मार्कण्डेय उवाच ।।\nएतच्छ्रुत्वा वचस्तस्य विष्णोरमिततेजसः ।\nहर्षोत्फुल्लमुखः प्रोचे पुनरेव जनार्दनम् ॥३९॥\n।। ईश्वर उवाच ।।\nएक एव महेशश्चेत् ज्योतीरूपो निरञ्जनः ।\nका वा मायाथ कः कालः का वा प्रकृतिरुच्यते ।।४०।।\nके पुमांसस्ततोभिन्नाभिन्नाश्चेत् कथमेकता ।\nतन्मे वदस्व गोविन्द तत्प्रभावं यथागतम् ।।४१।।\n।। श्रीभगवानुवाच ॥\nत्वमेव पश्यसि सदा ध्यानस्थः परमेश्वरम् ।\nआत्मन्यात्मस्वरूपं तज्ज्योतीरूपं सदक्षरम् ।।४२।।\nमायाञ्च प्रकृतिं कालं पुरुषञ्च स्वयं विभो ।\nज्ञाता त्वं ध्यानयोगेन यस्माद्ध्यानपरो भव ॥४३॥\nमायया मोहितो यस्मादधुना त्वम्मदीयया ।\nततो विस्मृत्य परमं ज्योतिर्हि वनितारतः ।। ४४ ।।\nअधुना कोपयुक्तस्त्वं विस्मृत्यात्मानमात्मनि ।\nयां पृच्छसि प्रकृत्यादिरूपाणि प्रमथाधिप ।। ४५ ।।\n।। मार्कण्डेय उवाच ।।\nततस्तत्र महादेवः श्रुत्वा वाक्यं सुनिश्चितम् ।\nमुनीनां पश्यतां योगयुक्तो ध्यानपरोऽभवत् ।। ४६ ।।\nआसाद्य बन्धं पर्यकं निर्निमीलितलोचनः ।\nआत्मानञ्चिन्तयामास तदात्मनि महेश्वरः ।।४७।।\nपरं चिन्तयतस्तस्य शरीरं विवभौ शुभम् ।\nतेजोभिरुज्ज्वलं द्रष्टुं नशेकुर्मुनयस्तदा ।। ४८ ।।\nतत्क्षणात् ध्यानयुक्तश्च शम्भुः स विष्णुमायया ।\nपरित्यक्तोऽति विवभौ तपस्तेजोभिरुज्ज्वलः ।। ४९ ।।\nये ये गणास्तदा तस्थुः सेवया शङ्करान्तिके ।\nन तेऽपि वीक्षितुं शेकुः शङ्करं वा दिवाकरम् ।।५० ।।\nस्वयमेव तदा विष्णुः समाधिमनसो भृशम् ।\nप्रविवेश शरीरान्तर्ज्योतीरूपेण धूर्जटेः ।। ५१ ।।\nप्रविश्य तस्य जठरे यथा सृष्टिक्रमः पुरा ।\nतथैव दर्शयामास स्वयं नारायणोऽव्ययः ।।५२।।\nन स्थूलं न च सूक्ष्मञ्च न विशेषणगोचरम् ।\nनित्यानन्दं निरानन्दमेकं शुद्धमतीन्द्रियम् ।। ५३ ।।\nअदृश्यं सर्वद्रष्टारं निर्गुणं परमं पदम् ।\nपरमात्मगमानन्दं जगत्कारणकारणम् ।।५४।।\nप्रथमं ददृशे शम्भुरात्मानं तत्स्वरूपिणम् ।\nतत्र प्रविष्टमनसा बहिर्ज्ञानविवर्जितः ।। ५५ ।।\nतस्यैव रूपं प्रकृतिं सृष्ट्यर्थे भिन्नतां गताम् ।\nददर्श तस्यैवाभ्यासे पृथग्भूताविवैकिकाम् ।।५६।।\nपुरुषांश्च ददर्शासौ यथैव वसतस्ततः ।\nअग्नेरिव कणात् स्थूलादजस्त्रं द्विजसत्तमाः ।। ५७ ।।\nतदेव कालरूपेण भासते च मुहुर्मुहुः ।\nसृष्टिस्थित्यन्तयोगानामवच्छेदेन कारणम् ॥५८।।\nप्रकृतिः पुरुषश्चैव कालोऽपि च मुहुर्मुहुः ।\nअभिन्नान् भाषमानांश्च सर्गार्थे भिन्नतां गताम् ।। ५९ ।।\nपृथग्भूतानभिन्नांश्च ददृशे चन्द्रशेखरः ।\nएकमेवाद्वयं ब्रह्म नेह नानास्ति किञ्चन ।। ६० ।।\nसप्रधानस्वरूपेण कालरूपेण भासते ।\nतथापुरुषरूपेण संसारार्थं प्रवर्तते ।। ६१ ।।\nभोगार्थं प्राणिनां शश्वच्छरीरे च प्रवर्तते ।\nसैव माया या प्रकृतिः सा मोहयति शङ्करम् ।।६२।।\nहरिं तथा विरिञ्चिञ्च तथैवान्यजनुर्भवान् ।\nमायाख्या प्रकृतिर्जात जन्तुं सन्मोहयत्यपि ।। ६३ ।।\nसा स्त्री रूपेण च सदा लक्ष्मीभूता हरेः प्रिया ।\nसा सावित्री रतिः सन्ध्या सा सती सैव वीरिणी ।। ६४ ।।\nबुद्धिरूपा स्वयं देवी चण्डिकेति च गीयते ।\nइति स्वयं ददर्शाशु ध्यानमार्गगतो हरः ।। ६५ ।।\nमहदादि प्रभेदेन तथा सृष्टिक्रमं स्वयम् ।।६६।।\nदर्शयित्वा हरिः कालं प्रकृतिं पुरुषांस्तथा ।\nतथान्यद्दर्शयामास तच्छरीरं द्विजोत्तमाः ।। ६७ ।।\n॥ श्रीकालिकापुराणे त्रिदेवानामनन्यत्वप्रतिपादनं नाम द्वादशोऽध्यायः ॥ १२ ॥"
  }
]
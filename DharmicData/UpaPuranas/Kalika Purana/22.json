[
  {
    "text": "कालिकापुराणम् द्वाविंशोऽध्यायः\nअरुन्धतीजन्मकथनम्\nअथ कालिका पुराण अध्याय २२\n।। मार्कण्डेय उवाच ।।\nयत्र देवसभा भूता सानौ तस्य महागिरेः ।\nतत्र जाता देवनदी सीताख्या वचनाद्विधेः ॥ १॥\nस्नापयित्वा यदा चन्द्रं सीतातोयैर्मनोहरैः ।\nचन्द्रं पपुर्ब्रह्मवाक्यात् सर्वे ते त्रिदिवौकसः ।।२।।\nतदा सीताजलं चन्द्रस्नानयोगाच्च सामृतम् ।\nभूत्वा निपतितं तस्मिन् बृहल्लोहितसंज्ञके ।।३।।\nतद्विवृद्धं तदा तोयं तस्मिन् सरसि नो ममौ ।\nतद्ददर्श स्वयं ब्रह्मा विवृद्धं सामृतं जलम् ॥४॥\nतद्दर्शनाज्जलात् तस्मादुत्थिता कन्यकोत्तमा ।\nचन्द्रभागेति तन्नाम विधिश्चक्रे स्वयं ततः ।।५।।\nभार्यार्थ सागरस्तां तु जग्राह ब्रह्मसन्मते ॥६॥\nतयैवाधिष्ठितं तोयं गदाग्रेण निशापतिः ।\nनिर्भिद्य पश्चिमे पार्श्वे गिरिं तं समवाहयत् ।।७।।\nतस्यामृतजलं भित्त्वा बृहल्लोहितनामकम् ।\nकासारं सागरं याता चन्द्रभागा नदी तु सा ॥८॥\nसागरोऽपि तदा भार्यां चन्द्रभागां महानदीम् ।\nतेन तोयप्रवाहेण निनाय भवनं स्वकम् ।।९।।\nएवं तस्मिन् समुत्पन्ना चन्द्रभागाह्वया नदी ।\nचन्द्रभागे महाशैले गुणैर्गंगासमा सदा ।।१०।।\nनद्यश्च पर्वताः सर्वे द्विरूपाश्च स्वभावतः ।\nतोयं नदीनां रूपन्तु शरीरमपरं तथा ।।११।।\nस्थावरः पर्वतानां तु रूपं कायः तथापरः ।\nशुक्तीनामथ कम्बूनां यथैवान्तर्गता तनुः ।।१२।।\nबहिरस्ति स्वरूपन्तु सर्वदैव प्रवर्तते ।\nएवं जलं स्थावरस्तु नदीपर्वतयोस्तदा ।। १३ ।।\nअन्तर्वसति कायस्तु सततं नोपपद्यते ।।१४।।\nआप्याय्यते स्थावरेण शरीरं पर्वतस्य तु ।\nतथा नदीनां कायस्तु तोयेनाप्याय्यते सदा ।।१५।।\nनदीनां कामरूपित्वं पर्वतानां तथैव च ।\nजगत्स्थित्यै पुरा विष्णुः कल्पयामास यत्नतः ।। १६ ॥\nतोयहानौ नदीदुःखं जायते सततं सुराः ।\nविशीर्णे स्थावरे दुःखं जायते गिरिकायजम् ।।१७।।\nतस्मिन् गिरौ चन्द्रभागे बृहल्लोहिततीरगाम् ।\nसन्ध्यां दृष्टाथ पप्रच्छ वसिष्ठः सादरं तदा ।। १८ ।।\n।। वसिष्ठ उवाच ॥\nकिमर्थमागता भद्रे निर्जनं तु महीधरम् ।\nकस्य वा तनया गौरि किं वा तव चिकीर्षितम् ।।१९।।\nएतदिच्छाम्यहं श्रोतुं यदि गुह्यं न ते भवेत् ।\nवदनं पूर्णचन्द्राभं निःश्रीकं वा कथं तव ।।२०।।\nएतच्छ्रुत्वा वचस्तस्य वसिष्ठस्य महात्मनः ।\nदृष्ट्वा च तं महात्मानं ज्वलन्तमिव पावकम् ।।२१।।\nशरीरधृग्ब्रह्मचर्य - सदृशं तं जटाधरम् ।\nसादरं प्रणिपत्याथ सन्ध्योवाच तपोधनम् ।।२२।।\n॥ सन्ध्योवाच ॥\nयदर्थमागता शैलं सिद्धं तन्मे द्विजोत्तम ।\nतव दर्शनमात्रेण तन्मे सेत्स्यति वा विभो ॥२३॥\nतपः कर्तुमहं ब्रह्मन्निर्जनं शैलमागता ।\nब्रह्मणोऽहं मनोजाता सन्ध्या नाम्ना च विश्रुता ।। २४ ।।\nनोपदेशमहं जाने तपसो मुनिसत्तम ।\nयदि ते युज्यते गुह्यं मां त्वं समुपदेशय ।\nएतच्चिकीर्षितं गुह्यं नान्यत्किञ्चन विद्यते ।।२५।।\nअज्ञात्वा तपसो भावं तपोवनमुपाश्रिता ।\nचिन्तया परिशुष्येऽहं वेपते च मनः सदा ।। २६ ।।\n।। मार्कण्डेय उवाच ।।\nआकर्ण्य तस्याः वचनं वसिष्ठो ब्रह्मणः सुतः ।\nस्वयं स सर्वतत्त्वज्ञो नान्यत्किञ्चन पृष्टवान् ।। २७ ।।\nअथ तां नियतात्मानं तपसेऽतिधृतोद्यमाम् ।\nवसिष्ठो मन्त्रयाञ्चके गुरुवच्छिष्यवत्तदा ।। २८ ।।\n।। वसिष्ठ उवाच ॥\nपरमं यो महत्तेजः परमं यो महत्तपः ।\nपरमो यः समाराध्यो विष्णुर्मनसि धीयताम् ।।२९।।\nधर्मार्थकाममोक्षाणां य एकस्त्वादिकारणम् ।\nतमेकं जगतामाद्यं भजस्व पुरुषोत्तमम् ॥३०॥\nविष्णु-ध्यानवर्णनम्\nशङ्खचक्रगदापद्मधरं कमललोचनम् ।\nशुद्धस्फटिकसंकाशं क्वचिन्नीलाम्बुदच्छविम् ।। ३१ ।।\nगरुड़ोपरि शुक्लाब्जे पद्मासनगतं हरिम् ।\nश्रीवत्सवक्षसं शान्तं वनमालाधरं परम् ।।३२।।\nकेयूरकुण्डलधरं किरीटमुकुटोज्वलम् ।\nनिराकारं ज्ञानगम्यं साकारं देहधारिणम् ।।३३॥\nनित्यानन्दं निरालम्बं सूर्यमण्डलमध्यगम् ।\nमन्त्रेणानेन देवेशं विष्णुं भज शुभानने ।। ३४।।\n।। विष्णु उपासना मन्त्र ।।\nओं नमो वासुदेवाय ओमित्यन्तेन सन्ततम् ।\nतपस्यामारभेन्मौनीं तत्रैतान्नियमान् शृणु ।।३५।।\nस्नानं मौनेन कर्तव्यं मौनेनैव तु पूजनम् ।\nद्वयोः पर्णजलाहारं प्रथमं षष्ठकालयोः ।\nतृतीये षष्ठकाले तु उपवासपरो भवेत् ।।३६।।\nएवं तपः समाप्तौ तु षष्ठे काले क्रिया भवेत् ।\nवृक्षवल्कलवासाश्च काले भूमिशयस्तथा ।\nएवं मौनी तपस्याख्या व्रतचर्या फलप्रदा ।। ३७।।\nएवं तपः समुद्दिश्य कामं चिन्तय माधवम् ।\nसते प्रसन्न इष्टार्थं नचिरादेव दास्यति ।। ३८ ।।\n।। मार्कण्डेय उवाच ।।\nउपदिश्य वसिष्ठोऽथ सन्ध्यायै तपसः क्रियाम् ।\nतामाभाष्य यथान्यायं तत्रैवान्तर्दधे मुनिः ।। ३९ ।।\nसन्ध्यापि तपसो भावं ज्ञात्वा मोदमवाप्य च ।\nतपः कर्तुं समारेभे बृहल्लोहिततीरगा ।।४०।।\nयथोक्तन्तु वसिष्ठेन मन्त्रं तपसि साधनम् ।\nव्रतेन तेन गोविन्दं पूजयामास भक्तित: ।।४१।।\nएकान्तमनसस्तस्या कुर्वन्त्याः सुमहत्तपः ।\nविष्णौ विन्यस्तमनसो गतमेकं चतुर्युगम् ।।४२।।\nन कोऽपि विस्मयं नाप तस्या दृष्ट्वा तपोऽद्भुतम् ।\nन तादृशी तपश्चर्या भविष्यति च कस्यचित् ।।४३।।\nमानुषेणाथ मानेन गते त्वेकचतुर्युगे ।\nअन्तर्बहिस्तथाकाशे दर्शयित्वा निजं वपुः ।। ४४ ।।\nप्रसन्नस्तेन रूपेण यद्रूपं चिन्तितं तया ।\nपुरः प्रत्यक्षतां यातस्तस्या विष्णुर्जगत्पतिः ।। ४५ ।।\nअथ सा पुरतो दृष्ट्वा मनसा चिन्तितं हरिम् ।\nशङ्खचक्रगदापद्मधारिणं पद्मलोचनम् ।।४६ ॥\nकेयूरकुण्डलधरं किरीटमुकुटोज्ज्वलम् ।\nतार्क्ष्यर्स्थं पुण्डरीकाक्षं नीलोत्पलदलच्छविम् ।।४७।।\nससाध्वसमहं वक्ष्ये किं कथं स्तौमि वा हरिम् ।\nइति चिन्तापरा भूत्वा न्यमीलयत चक्षुषी ।। ४८ ।।\nनिमीलिताक्ष्यास्तस्यास्तु प्रविश्य हृदयं हरिः ।\nदिव्यं ज्ञानं ददौ तस्यै वाचं दिव्ये च चक्षुषी ।। ४९ ।।\nदिव्यं ज्ञानं दिव्यचक्षुर्दिव्यां वाचमवाप सा ।\nप्रत्यक्षं वीक्ष्य गोविन्दं तुष्टाव जगतां पतिम् ।। ५० ।।\n।। सन्ध्योवाच ।।\nनिराकारं ज्ञानगम्यं परं यन्नैव स्थूलं नापि सूक्ष्मं न चोच्चैः ।\nअन्तश्चिन्त्यं योगिभिर्यस्य रूपं तस्मै तुभ्यं हरये मे नमोऽस्तु ।।५१।।\nशिवं शान्तं निर्मलं निर्विकारं ज्ञानात्परं सुप्रकाशं विसारि ।\nरविप्रख्यं ध्वान्तभागात् परस्ताद् रूपं यस्य त्वां नमामि प्रसन्नम् ।।५२।।\nएकं शुद्धं दीप्यमानं विनोदं चित्तानन्दं सत्वजं पापहारि ।\nनित्यानन्दं सत्य भूरिप्रसन्नं यस्य श्रीद रूपमस्मै नमोऽस्तु ।। ५३ ।।\nविद्याकारोद्भावनीयं प्रभिन्नं सत्वच्छन्नं ध्येयमात्मस्वरूपम् ।\nसारं पारं पावनानां पवित्रं तस्मै रूपं यस्य चेदं नमस्ते ।।५४ ॥\nनित्यार्जवं व्ययहीनं गुणौघै रष्टाङ्गैर्यश्चिन्त्यये योगयुक्तैः ।\nतत्त्वं व्यापि प्राप्य यज्ज्ञानयोगे परं याता योगिनस्तं नमस्ते ।।५५॥\nयत्साकारं शुद्धरूपं मनोज्ञं गरुत्मस्थं नीलमेघप्रकाशम् ।\nशङ्खं चक्रं पद्मगदे दधानं तस्मै नमो योगयुक्ताय तुभ्यम् ।।५६।।\nगगनं भूर्दिशश्चैव सलिलं ज्योतिरेव च ।\nवायुः कालश्च रूपाणि यस्य तस्मै नमोऽस्तु ते ।। ५७ ।।\nप्रधानपुरुषौ यस्य कार्याङ्गत्वे निवत्स्यतः।\nतस्मादव्यक्तरूपाय गोविन्दाय नमोऽस्तु ते ।। ५८ ।।\nयः स्वयं यश्च भूतानि यः स्वयं तद्गुणः परः ।\nयः स्वयं जगदाधारस्तस्मै तुभ्यं नमोनमः ।। ५९ ।।\nपरः पुराणः पुरुषः परमात्मा जगन्मयः ।\nअक्षयो योऽव्ययो देवस्तस्मै तुभ्यं नमो नमः ।। ६० ।।\nयो ब्रह्मा कुरुते सृष्टिं यो विष्णुः कुरुते स्थितिम् ।\nसंहरिष्यति यो रुद्रस्तस्मै तुभ्यं नमो नमः ।। ६१ ।।\nनमो नमः कारणकारणाय दिव्यामृतज्ञानविभूतिदाय ।\nसमस्त लोकान्तर मोहदाय प्रकाशरूपाय परात्पराय ॥६२॥\nयस्य प्रपञ्चो जगदुच्यते महान् क्षितिर्दिशः सूर्य इन्दुर्मनोजवः ।\nवह्निर्मुखान्नाभितश्चान्तरीक्षं तस्मै तुभ्यं हरये ते नमोऽस्तु ।।६३।।\nत्वं परः परमात्मा च त्वं विद्या विविधा हरे ।\nशब्दब्रह्म परंब्रह्म विचारणपरात्परः ।।६४।।\nयस्य नादिर्नमध्यञ्च नान्तमस्ति जगत्पतेः ।\nकथं स्तोष्यामि तं देवं वाङ्मनोगोचराद्बहिः ।। ६५ ।।\nयस्य ब्रह्मादयो देवा मुनयश्च तपोधनाः ।\nन विवृण्वन्ति रूपाणि वर्णनीयः कथं स मे ।। ६६ ।।\nस्त्रिया मया ते किं ज्ञेया निर्गुणस्य गुणाः प्रभोः ।\nनैव जानन्ति यद्रूपं सेन्द्रा अपि सुरासुराः ।। ६७ ।।\nनमस्तुभ्यं जगन्नाथ नमस्तुभ्यं तपोमय ।\nप्रसीद भगवंस्तुभ्यं भूयोभूयो नमोनमः ।।६८।।\n।। मार्कण्डेय उवाच ।।\nअथ तस्याः शरीरन्तु वल्कलाजिनसंवृतम् ।\nपरिक्षीणं जटाव्रातैः पवित्रैमूर्घ्नि राजितम् ।। ६९ ।।\nहिमानी तर्जिताम्भोजसदृशवदनं तथा ।\nनिरीक्ष्य कृपयाविष्टो हरिः प्रोवाच तामिदम् ॥७०॥\n।। श्रीभगवानुवाच ।।\nप्रीतोऽस्मि तपसा भद्रे भवत्याः परमेण वै ।\nस्तवेन च शुभप्रज्ञे वरं वरय साम्प्रतम् ।।७१।।\nयेन ते विद्यते कार्यं वरेणास्ति मनोगतम् ।\nतत् करिष्यामि भद्रन्ते प्रसन्नोऽहं तव व्रतैः ।।७२।।\n॥ सन्ध्योवाच ।।\nयदि देव प्रसन्नोऽसि तपसा मम साम्प्रतम् ।\nवृतस्तदायं प्रथमो वरो मम विधीयताम् ।। ७३ ।।\nउत्पन्नमात्रा देवेश प्राणिनोऽस्मिन्नभस्तले ।\nन भवन्तु क्रमेणैव सकामाः सम्भवन्तु वै ।। ७४ ।।\nपतिव्रताहं लोकेषु त्रिष्वपि प्रथिता यथा ।\nभविष्यामि तथा नान्या वर एको वृतो मम ।। ७५ ।।\nसकामा मम दृष्टिस्तु कुत्रचिन्न पतिष्यति ।\nऋते पतिं जगन्नाथ सोऽपि मेऽति सुकृत्तरः ।।७६ ।।\nयो द्रक्ष्यति सकामो मां पुरुषस्तस्य पौरुषम् ।\nनाशं गमिष्यति तदा स तु क्लीवो भविष्यति ।।७७।।\n।। श्रीभगवानुवाच ।।\nप्रथमः शैशवो भावः कौमाराख्यो द्वितीयकः ।\nतृतीयो यौवनो भावश्चतुर्थो वार्द्धकस्तथा ।।७८ ।।\nतृतीये त्वथ सम्प्राप्ते वयोभागे शरीरिणः ।\nसकामाः स्युर्द्वितीयान्ते भविष्यन्ति क्वचित् क्वचित् ।।७९।।\nतपसा तव मर्यादा जगति स्थापिता मया ।\nउत्पन्नमात्रा न यथा सकामाः स्युः शरीरिणः ।। ८० ।।\nत्वञ्च लोके सतीभावं तादृशं समवाप्स्यसि ।\nत्रिषु लोकेषु नान्यास्या यादृशं सम्भविष्यति ।। ८१ ॥\nयः पश्यति सकामस्त्वां पाणिग्रहमृते तव ।\nस सद्यः क्लीवतां प्राप्य दुर्बलत्वं गमिष्यति ।। ८२ ।।\nपतिस्तव महाभागस्तपोरूपसमन्वितः ।\nसप्तकल्पान्तजीवी च भविष्यति सह त्वया ।।८३ ।।\nइति ये ते वरा मत्तः प्रार्थितास्ते कृता मया ।\nअन्यच्च ते वदिष्यामि पूर्वं यन्मनसि स्थितम् ।।८४ ।।\nअग्नौ शरीरत्यागस्ते पूर्वमेव प्रतिश्रुतः ।।८५।।\nस च मेधातिथेर्यज्ञे मुनेर्द्वादशवार्षिके ।\nहुतप्रज्वलिते वह्नौ न चिरात् क्रियतां त्वया ।। ८६ ।।\nएतच्छैलोपत्यकायां चन्द्रभागानदीतटे ।\nमेधातिथिर्महायज्ञं कुरुते तापसाश्रमे ।। ८७ ।।\nतत्र गत्वा स्वयं छन्ना मुनिभिर्नोपलक्षिता ।\nमत्प्रसादाद्वह्निजाता तस्य पुत्री भविष्यसि ॥८८॥\nयस्त्वया वाञ्छनीयोऽस्ति स्वामी मनसि कश्चन ।\nतं निधाय निजस्वान्ते त्यज वह्नौ वपुः स्वकम् ।।८९।।\nयदा त्वं दारुणे सन्ध्ये तपश्चरसि पर्वते ।\nयावच्चतुर्युगं तस्य व्यतीते तु कृते युगे ।। ९० ।।\nत्रेतायाः प्रथमे भागे जाता दक्षस्य कन्यकाः ।\nस ददौ कन्यका सप्तविंशतिञ्च सुधांशवे ।। ११ ।।\nतासां हेतोर्यदा शप्तश्चन्द्रो दक्षेण कोपिना ।\nतदा भवत्या निकटे सर्वे देवाः समागताः ।। ९२ ।।\nन दृष्टाश्च तया सन्ध्ये देवाश्च ब्रह्मणा सह ।\nमयि विन्यस्तमनसा त्वञ्च दृष्टा न तैः पुनः ।। ९३ ।।\nचन्द्रस्य शापमोक्षार्थं चन्द्रभागा नदी यथा ।\nसृष्टा धात्रा तदैवात्र मेधातिथिरुपस्थितः ।। ९४ ।।\nतपसा तत्समो नास्ति न भूतो न भविष्यति ।। ९५ ।।\nतेन यज्ञः समारब्धो ज्योतिष्टोमो महाविधिः ।\nतत्र प्रज्वलितो वह्निस्तस्मिंस्त्यज वपुः स्वकम् ।।९६ ।।\nएतन्मया स्थापितं ते कार्यार्थ भोस्तपस्विनि ।\nतत् कुरुष्व महाभागे याहि यज्ञं महामुनेः ।। ९७ ।।\n।। मार्कण्डेय उवाच ।।\nनारायणः स्वयं सन्ध्यां पस्पर्शाथाग्रपाणिना ।\nततः पुरोडाशमयं तच्छरीरमभूत् क्षणात् ।।९८ ।\nमहामुनेर्महायज्ञे तस्मिन् विश्वोपकारिणि ।\nनाग्निः कव्यादतां याति त्वेतदर्थं तथा कृतम् ।।९९ ।।\nएवं कृत्वा जगन्नाथस्तत्रैवान्तरधीयत ।\nसन्ध्याप्यगच्छत्तत्सत्रे यत्र मेधातिथिर्मुनिः ।। १०० ।।\nअथ विष्णोः प्रसादेन केनाप्यनुपलक्षिता ।\nप्रविवेश यदा यज्ञं सन्ध्या मेधातिथेर्मुनेः ।। १०१ ।।\nवसिष्ठेन पुरा सा तु वर्णीभूत्वा तपस्विनी ।\nउपदिष्टातपश्चर्तुं वचनात् परमेष्ठिनः ।। १०२ ।।\nतमेव कृत्वा मनसि तपश्चर्योपदेशकम् ।\nपतित्वेन तदा सन्ध्या ब्राह्मणं ब्रह्मचारिणम् ।। १०३ ।।\nसमिद्धेऽनौ महायज्ञे मुनिभिर्नोपलक्षिता ।\nतदा विष्णोः प्रसादेन साविवेश विधेः सुता ।।१०४ ।।\nतस्याः पुरोडाशमयं शरीरं तत्क्षणात्ततः ।\nदग्धं पुरोडाशगन्धं व्यस्तारयदलक्षितम् ।। १०५।।\nवह्निस्तस्याः शरीरन्तु दग्ध्वा सूर्यस्य मण्डले ।\nशुद्धं प्रवेशयामास विष्णोरेवाज्ञया पुनः ।। १०६ ।\nसूर्यो द्विधा विभज्याथ तच्छरीरं तदा रथे ।\nस्वके संस्थापयामास प्रीतये पितृदेवयोः ।। १०७ ।।\nयदूर्धभागस्तस्यास्तु शरीरस्य द्विजोत्तमाः ।\nप्रातः सन्ध्याभवत् सा तु अहोरात्रादिमध्यगा ।। १०८ ।।\nयच्छेष भागस्तस्यास्तु अहोरात्रान्तमध्यगा ।\nसा सायमभवत् सन्ध्या पितृप्रीतिप्रदा सदा ।। १०९ ।।\nसूर्योदयात्तु प्रथमं यदा स्यादरुणोदयः ।\nप्रातः सन्ध्या तदोदेति देवानां प्रीतिकारिणी ।। ११० ।।\nअस्तं गते ततः सूर्ये शोणपद्मनिभा सदा ।\nउदेति सायंसन्ध्यापि पितॄणां मोदकारिणी ।। १११ । ।\nतस्याः प्राणास्तु मनसा विष्णुना प्रभविष्णुना ।\nदिव्येन तु शरीरेण चक्रिरेऽथ शरीरिणः ।। ११२ ।।\nमुनेर्यज्ञावसाने तु सम्प्राप्ते मुनिना तु सा ।\nप्राप्ता पुत्री वह्निमध्ये तप्तकाञ्चन सप्रभा ।।११३ ॥\nतां जग्राह तदा पुत्रीं मुनिरामोदसंयुतः ।\nयज्ञार्थतोयैः संस्नाप्य निजक्रोडे कृपायुतः ।। ११४ ।।\nअरुन्धतीति तस्यास्तु नाम चक्रे महामुनिः ।\nशिष्यैः परिवृतस्तत्र महामोदमवाप च ।। ११५ ।।\nन रुणद्धि यतो धर्मं सा केनापि च कारणात् ।\nअतस्त्रिलोकविदितं नाम सा प्राप सान्वयम् ।।११६ । ।\nयज्ञं समाप्य स सुनिः कृतकृत्यभाव-मासाद्य सम्मदयुतस्तनयाप्रलम्भात् ।\nतस्मिन् निजाश्रमपदे सहशिष्यवर्गैस्तामेव सन्ततमसौ दयते महर्षिः ।। ११७।।\n॥ इति श्रीकालिकापुराणे अरुन्धती - जन्मकथनं नाम द्वाविंशोऽध्यायः ॥ २२॥"
  }
]
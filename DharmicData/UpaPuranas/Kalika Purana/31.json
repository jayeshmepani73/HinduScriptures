[
  {
    "text": "कालिकापुराणम् एकत्रिंशोऽध्यायः वाराहतनौयज्ञोत्पत्तिः\nअथ कालिका पुराण अध्याय ३१\n।। ऋषय ऊचुः ।।\nकथं यज्ञवराहस्य देहो यज्ञत्वमाप्तवान् ।\nत्रेतात्वमगमन् पुत्रा वराहस्य कथं त्रयः ॥१॥\nआकालिकोऽयं प्रलयः कस्माद् भगवता कृतः ।\nजनक्षयो महाघोरो वराहेण महात्मना ।। २ ।।\nकथं वा मत्स्यरूपेण वेदास्त्राताश्च शार्ङ्गिणा ।\nकथं पुनरभूत् सृष्टिः केन चोर्वी समुद्धृता ।।३।।\nईश्वरः शारभं कायं त्यक्तवान् वा कथं गुरो ।\nकीदृक् प्रवृत्तं तद्देहं तन्नो वद महामते ।।४।।\nएतेषां द्विजशार्दूल भवान् प्रत्यक्षदर्शिवान् ।\nतन्नोऽद्य श्रोष्यमाणानां कथयस्व महामते ।।५।।\n।। मार्कण्डेय उवाच ।।\nशृणुध्वं द्विजशार्दूला यत्पृष्टोऽहमिहाद्भुतम् ।\nश्रृण्वन्त्ववहिताः सर्वे सर्ववेदफलप्रदम् ।।६।।\nयज्ञेषु देवास्तुष्यन्ति यज्ञेन सर्वं प्रतिष्ठितम् ।\nयज्ञेन ध्रियते पृथ्वी यज्ञस्तारयति प्रजाः ।।७।।\nअन्नेन भूता जीवन्ति पर्जन्यादन्नसम्भवः ।\nपर्जन्यो जायते यज्ञात् सर्वं यज्ञमयं ततः ॥८॥\nस यज्ञोऽभूद्वराहस्य कायाच्छम्भुविदारितात् ।\nयथाहं कथये तद्वः शृण्वन्त्ववहिता द्विजाः ।। ९ ।।\nविदारिते वराहस्य काये भर्गेण तत्क्षणात् ।\nब्रह्मविष्णुशिवा देवाः सर्वैश्च प्रमथैः सह ।। १० ।।\nनिन्युर्जलात् समुद्धृत्य तच्छरीरं नभः प्रति ।\nतद्धिदुः शरीरं तत् विष्णोश्चक्रेण खण्डशः ।। ११।।\nतस्यांगसन्धयो यज्ञा जाताश्च वै पृथक् पृथक् ।\nयस्मादङ्गाच्च ये जातास्तच्छृण्वन्तु महर्षयः ।। १२ ।।\nभ्रूनासासन्धितो जातो ज्योतिष्टोमो महाध्वरः ।\nहनुश्रवणसन्ध्योस्तु वह्निष्टोमो व्यजायत ।।१३।।\nचक्षूर्भुवो सन्धिना तु व्रात्यष्टोमो व्यजायत ।\nजात: पौनर्भवष्टोमस्तस्य पोत्रौष्ठसन्धितः ।। १४ ।।\nवृद्धष्टोमवृहत्ष्टोमौ जिह्वामूलादजायताम् ।\nअतिरात्रं सवैराजमधोजिह्वान्तरादभूत् ।। १५ ।।\nअध्यापनं ब्रह्मयज्ञः पितृयज्ञस्तु तर्पणम् ।\nहोमो दैवोबलिर्भौतो नृयज्ञोऽतिथिपूजनम् ।। १६ ।।\nस्नानं तर्पणपर्यतं नित्ययज्ञाश्च सर्वशः ।\nकण्ठसंध्धेः समुत्पन्नाः जिह्वातो विधयस्तथा ।। १७ ।।\nवाजिमेध महामेधौ नरमेधस्तथैव च ।\nप्राणिहिंसाकरा येऽन्ते ते जाताः पादसन्धितः ।। १८ ।।\nराजसूयोऽर्थकारी च वाजपेयस्तथैव च ।\nपृष्टसन्धौ समुत्पन्ना ग्रहयज्ञास्तथैव च ।। १९ ।।\nप्रतिष्ठोत्सर्गयज्ञाश्च दानश्राद्धादयस्तथा ।\nहृत्सन्धितः समुत्पन्नाः सावित्रीयज्ञ एव च ।।२०।।\nसर्वे सांस्कारिका यज्ञाः प्रायश्चित्तकराश्च ये ।\nते मेढ्रसन्धितो जाता यज्ञास्तस्य महात्मनः ।। २१ ।।\nरक्षःसत्रं सर्पसत्रं सर्वं चैवाभिचारिकम् ।\nगोमेधो वृक्षयागश्च खुरेभ्यो ह्यभवन्निमे ।। २२ ।।\nमायेष्टिः परमेष्टिश्च गीष्पतिर्भोगसम्भवः ।\nलाङ्गुलसन्धौ संजाता अग्निष्टोमस्तथैव च ।। २३ ।।\nनैमित्तिकाश्च ये यज्ञा: संक्रान्त्यादौ प्रकीर्तिताः ।\nलाङ्गुलसन्धौ ते जातास्तथा द्वादशवार्षिकम् ।। २४ ।।\nतीर्थप्रयोगसामौज: यज्ञः संकर्षणस्तथा ।\nआर्कमाथर्वणचैव नाडीसन्धेः समुद्भुताः ।।२५।।\nऋचोत्कर्षः क्षेत्रयज्ञाः पञ्चसर्गातियोजनः ।\nलिङ्गसंस्थानहेरम्बयज्ञा जाताश्च जानूनि ।। २६ ।।\nएवमष्टाधिकं जातं सहस्रं द्विजसत्तमाः ।\nयज्ञानां सततं लोका यैर्भाव्यन्तेऽधुनापि च ।। २७ ।।\nस्रुगस्य पोत्रात् संजाता नासिकायाः स्रुवोऽभवत् ।\nअन्ये स्रुक्स्रुबभेदा ये ते जाता पोत्रनासयोः ।।२८।।\nग्रीवाभागेण तस्याभूत् प्राग्वंशो मुनिसत्तमाः ।\nइष्टापूर्तिर्वजुर्धर्मों  जाता: श्रवणरन्ध्रतः ।। २९ ।।\nदंष्ट्राभ्यो ह्यभवन् यूपाः कुशा रोमाणि चाभवन् ।\nउद्गाता च तथाध्वर्युर्होता शामित्रमेव च ।। ३० ।।\nअग्रदक्षिणवामांग पश्चात्-पादेषु सङ्गताः ।\nपुरोडाशाः सचरवो जाता मस्तिष्कसंचयात् ।। ३१ ।।\nकर्सूर्नेत्रद्वयाज्जाता यज्ञकेतुस्तथा खुरात् ।\nमध्यभागोऽभवद्वेदी मेढ्रात् कुण्डमजायत ।। ३२।।\nरेतोभागात्तथैवाज्यं स्वधामन्त्राः समुद्गताः ।\nयज्ञालयः पृष्ठभागाद्हृत्पद्माद्यज्ञ एव च ।\nतदात्मा यज्ञपुरुषो मुंजा: कक्षात्समुद्गताः ।। ३३ ।।\nएवं यावन्ति यज्ञानां भाण्डानि च हवींषि च ।\nतानि यज्ञवराहस्य शरीरादेव चाभवन् ।। ३४ ।।\nएवं यज्ञवराहस्य शरीरं यज्ञतामगात् ।\nयज्ञरूपेण सकलमाप्यायितुमिदं जगत् ।। ३५ ।।\nएवं विधाय यज्ञं तु ब्रह्मविष्णुमहेश्वराः ।\nसुवृत्तं कनकं घोरमासेदुर्यत्नतत्पराः ।। ३६ ।।\nततस्तेषां शरीराणि पिण्डीकृत्य पृथक् पृथक् ।\nत्रिदेवास्त्रिशरीराणि व्यधमन्मुखवायुभिः ।। ३७ ।।\nसुवृत्तस्य शरीरं तु व्यधमन्मुखवायुना ।\nस्वयमेव जगत्स्रष्टा दक्षिणाग्निस्ततोऽभवत् ।। ३८ ।।\nकनकस्य शरीरं तु ध्मापयामास केशवः ।\nततोऽभूद्गार्हपत्याग्निः पञ्चवैतानभोजनः ।। ३९ ।।\nघोरस्य तु वपुः शम्भुर्ध्यापयामास वै स्वयम् ।\nतत आहवनीयोऽग्निस्तत्क्षणात् समजायत ।। ४० ।।\nएतैस्त्रिभिर्जगद्व्याप्तं त्रिमूलं सकलं जगत् ।\nएतद् यत्र त्रयं नित्यं तिष्ठन्ति द्विजसत्तमाः ।\nसमस्ता देवतास्तत्र वसन्त्यनुचरैः सह ।। ४१ ।।\nएतद्भद्रपदं नित्यमेतदेव त्रयात्मकम् ।\nएतत्त्रयीविधिस्थानमेतत् पुण्यकरं परम् ।।४२ ।।\nयस्मिन् जनपदे चैते हूयन्ते वह्नयस्त्रयः ।\nतस्मिन् जनपदे नित्यं चतुर्वर्गो विवर्धते ।।४३।।\nएतद्वः कथितं सर्वं यत् पृष्टोऽहं द्विजोत्तमाः ।। ४४ ।।\nयथा यज्ञवराहस्य देहो यज्ञत्वमाप्तवान् ।\nयथा च तस्य पुत्राणां देहतो वह्नयोऽभवन् ।। ४५ ।।\n॥ इति श्रीकालिकापुराणे वाराहतनौ यज्ञोत्पत्तिर्नाम एकत्रिंशोऽध्यायः ॥ ३१ ॥"
  }
]
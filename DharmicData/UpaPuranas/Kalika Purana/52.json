[
  {
    "text": "।।और्व्व उवाच।।\nएवं वदति भूतेशे तदा वेतालभैरवौ।\nप्राहतुर्व्योमकेशं तौ हर्षोत्फुल्लविलोचनौ।। ५२.१ ।।"
  },
  {
    "text": "।।वेतालभैरवावूचतुः।।\nपार्वत्या न हि जानीवो ध्यानं मन्त्रं विधिं तथा।\nकथमाराधयिष्यावो भगवन् सम्यगुच्यताम्।। ५२.२ ।।"
  },
  {
    "text": "।।भीगवानुवाच।।\nमहामायाविधिं मन्त्रं च भवतोः सुतौ।\nउपदेक्ष्यामि तत्त्वेन येन सर्वं भविष्यति।। ५२.३ ।।"
  },
  {
    "text": "।।और्व्व उवाच।।\nइत्युक्त्वा स महामायाध्यानं मन्त्रं विधिं तथा।\nकथयामास गिरिशस्तयोः सम्यङ् नृपोत्तम।। ५२.४ ।।"
  },
  {
    "text": "यदष्टादशभिः पश्चात्पटलैश्च स भैरवः।\nस निर्णयविधिं कल्पं निबबन्ध शिवामृते।। ५२.५ ।।"
  },
  {
    "text": "।।सगर उवाच।।\nकीदृङ् मन्त्रं पुरा शम्भुरवोचदुभयोस्तयोः।\nयेनाराध्य महामायां तौ गणेशत्वमापतुः।। ५२.६ ।।"
  },
  {
    "text": "सकल्पं सरहस्यं च साङ्गं तच्छ्रीतुमुत्सहे।\nदशाष्टपटलैर्यत् तु निबबन्ध स भैरवः।। ५२.७ ।।"
  },
  {
    "text": "।।और्व्व उवाच।।\nबहुत्वाद् वदितुं तस्य चिरेणैव तु शक्यते।\nतस्मात् सद्यः समुद्‌धृत्य यन्महादेवभाषितम्।\nसंक्षेपात् कथये तत्त्वं तच्छृणुष्व नृपोत्तम।। ५२.८ ।।"
  },
  {
    "text": "पृच्छन्तौ पार्वती मन्त्रं तदा वेतालभैरवौ।\nजगाद स महादेवः शृणुत मन्त्रकल्पकौ।। ५२.९ ।।"
  },
  {
    "text": "।।श्रीभगवानुवाच।।\nशृणु मन्त्रं प्रवक्ष्यामि गुह्याद् गुह्यतमं परम्।\nअष्टाक्षरं तु वैष्णव्या महामायामहोत्सवम्।। ५२.१० ।।"
  },
  {
    "text": "अस्य श्रीवैष्णवीमन्त्रस्य नारऋषिः शम्भुर्देवता।\nअनुष्टुप् छन्दः सर्वार्थसाधने विनियोगः।। ५२.११ ।।"
  },
  {
    "text": "हान्तान्तयुर्वो रान्तश्च नान्तो णान्तस्तथैव च।\nकैकादशाष्टादिषष्ठः खान्तो विष्णुपुरःसरः।। ५२.१२ ।।"
  },
  {
    "text": "एभिरष्टाक्षरैर्मन्त्रं शोणपत्रसमप्रभम्।\nॐकारं पूर्वतः कृत्वा जप्यं सर्वैस्तु साधकैः।। ५२.१३ ।।"
  },
  {
    "text": "महामन्त्रमिदं गुह्यं वैष्णवीमन्त्रसंज्ञकम्।\nमन्त्रं कलेवरगतं तस्मादङ्गं प्रकीर्तितम्।। ५२.१४ ।।"
  },
  {
    "text": "महादेवस्योर्ध्वमुखं बीजमेतत् प्रकीर्तितम्।\nॐकाराक्षरबीजं च यकारः शक्तिरुच्यते।। ५२.१५ ।।\nसबीजं कथितं मन्त्रं कल्पं च शृणु भैरव।\nतीर्थे नद्यां देवखाते गर्तप्रस्रवणादिके।। ५२.१६ ।।"
  },
  {
    "text": "परकीयेतरे तोये स्नानं पूर्वं समाचरेत्।\nआचान्तः शुचितां प्राप्तः कृतासनपरिग्रहः।। ५२.१७ ।।"
  },
  {
    "text": "उत्तराभिमुखो भूत्वा स्थण्डिलं मार्जयेत् ततः।\nकरेणानेन मन्त्रेण यूं सहः क्षित्या इति स्वयम्।। ५२.१८ ।।"
  },
  {
    "text": "ॐ ह्रीं स इति मन्त्रेण आशापूरणकेन च।\nतोयैरभ्युक्षयेत् स्थानं भूतानामपसारणे।। ५२.१९ ।।"
  },
  {
    "text": "ततः सव्येन हस्तेन गृहीत्वा स्थण्डिलं शुचिः।\nमन्त्रं लिखेत् सुवर्णेन याज्ञिकेन कुशेन वा।। ५२.२० ।।"
  },
  {
    "text": "ॐ वैष्णव्यै नमः इति  मन्त्रराजमथापि वा।\nततस्त्रिमण्डलं कुर्यात् तेनैव समरेखया।। ५२.२१ ।।"
  },
  {
    "text": "नित्यासु न हि पूजासु रजोभिर्मण्डलं लिखेत्।\nपुरश्चरणकार्येषु तत्काम्येषु प्रयोजयेत्।। ५२.२२ ।।"
  },
  {
    "text": "रेखामुदीच्यां प्रथमं पश्चिमे तदनन्तरम्।\nदक्षिणे तु ततः पश्चात् पूर्वभागे तु शेषतः।। ५२.२३ ।।"
  },
  {
    "text": "वर्णानां च सहद्वारैरेवमेव क्रमो भवेत्।\nॐ ह्रीं श्रीं स इति मन्त्रेण मण्डलं पूजयेत् ततः।। ५२.२४ ।।\nहस्तेन मण्डलं कृत्वा कुर्याद् दिग्बन्धनं ततः।\nआशाबन्धनमन्त्रेण पूर्वोक्तेन यथाक्रमम्।। ५२.२५ ।।"
  },
  {
    "text": "फडन्तेनात्मनाप्यत्र करेणैव निबन्धयेत्।\nयवानां  मण्डलैरेकमङ्गुलं चाष्टभिर्भवेत्।। ५२.२६ ।।"
  },
  {
    "text": "अदीर्घयोजितैर्हस्तैस्चतुर्विंशतिरङ्गुलैः।\nतत्प्रमाणेन हस्तेन हस्तैकं तस्य मण्डलम्।। ५२.२७ ।।"
  },
  {
    "text": "पद्मं वितस्तिमात्रं स्यात् कर्णिकारं तदर्धकम्।\nदलान्यन्योन्यसक्तानि ह्यायतानि नियोजयेत्।। ५२.२८ ।।"
  },
  {
    "text": "न न्यूनाधिकभागानि सबहिर्वेष्टितानि च।\nमध्यभागे न्यसेद् द्वारं न्यूने नाधिके तथा।\nसुबद्धं मण्डलं तच्च रक्तवर्णं विचिन्तयेत्।। ५२.२९ ।।"
  },
  {
    "text": "इतोऽन्यथा मण्डलमुग्रमस्याः करोति यो लक्षणभागहीनम्।\nफलं न चाप्नोति न काममिष्टं तस्मादिदं मण्डलमत्र लेख्यम्।। ५२.३० ।।"
  }
]
[
  {
    "text": "।।और्व उवाच।।\nअथातः शृणु राजेन्द्र शकोत्थानं ध्वजोत्सवम्।\nयत् कृत्वा नृपतिर्याति न कदाचित् पराभवम्।। ८७.१ ।।"
  },
  {
    "text": "रवौ हरिस्थे द्वादश्यां श्रवणेन विडौजसम्।\nअराधयेन्नपः सम्यक् सर्वविघ्नोपशान्तये।। ८७.२ ।।"
  },
  {
    "text": "राजोपरिर्चरो नाम वसुनामापरस्तु यः।\nनृपस्तेनायमतुलो यज्ञः प्रावर्तितः पुरा।। ८७.३ ।।"
  },
  {
    "text": "प्रवृट्काले च नभसि द्वादश्यामसितेतरे।\nपुराहितो बहुविधैर्वाद्यैस्तूर्यैः समन्वितः।। ८७.४ ।।"
  },
  {
    "text": "प्रथमं शककेत्वर्थ वृक्षमामन्त्र्य वर्धयेत्।\nसांवत्सरो वार्धकिश्च कृतमङ्गलकौतुकः।। ८७.५ ।।"
  },
  {
    "text": "उद्याने देवातगारे श्मशाने मार्गमध्यतः।\nये जातास्तरवस्तांस्तु वर्जयेद् वासवध्वजे।। ८७.६ ।।"
  },
  {
    "text": "बहुवल्लीयुतं शुष्कं बहुकण्टकसंयुतम्।\nकुब्जं वृक्षादनीयुक्तं लताच्छन्नतरुं त्यजेत्।। ८७.७ ।।"
  },
  {
    "text": "पक्षिवाससमाकीर्णं कोटरैर्बहुभिर्युतम्।\nपवनानलविध्वस्तं तरुं यत्नेन वर्जयेत्।। ८७.८ ।।"
  },
  {
    "text": "नारीसंज्ञाश्च ये वृक्षा अतिह्रस्वा अतिकृशाः।\nतान् सदा वर्जयेद् धीरः सर्वदा शक्रपूजने।। ८७.९ ।।"
  },
  {
    "text": "अर्जुनोऽप्यश्वकर्णश्च वटः प्रियकोषकश्च।\nऔदुम्बरश्च पंचैते केत्वर्थे ह्युत्तमाः स्मृताः।। ८७.१० ।।"
  },
  {
    "text": "अन्ये च देवदार्वाद्याः शालाद्यास्तरवस्तथा।\nप्रशस्तास्तु परिग्राह्या नाप्रशस्ताः कदाचन।। ८७.११ ।।"
  },
  {
    "text": "धृत्वा वृक्षं ततो रात्रौ स्पृष्ट्वा मन्त्रमिमं पठेत्।\nयानि वृक्षेषु भूतानि तेभ्यः स्वस्ति नमोऽस्तु वः।। ८७.१२ ।।"
  },
  {
    "text": "उपहारं गृहीत्वेमं क्रियतां वासवध्वजम्।\nपार्थिवस्त्वां वरयते स्वस्ति तेऽस्तु नगोत्तम।। ८७.१३ ।।"
  },
  {
    "text": "ध्वजार्थं देवराजस्य पूजेयं प्रतिगृह्यताम्।\nततोऽपरेऽह्नि तं छित्त्वा मूलमष्टांगुलं पुनः।। ८७.१४ ।।"
  },
  {
    "text": "जले क्षिपेत् तथाग्रस्य छित्वैव चतुरङ्गुलम्।\nततो नीत्वा पुरद्वारं केतुं निर्माय तत्र वै।। ८७.१५ ।।"
  },
  {
    "text": "शुक्लाष्टम्यां भाद्रपदे केतुं वेदीं प्रवेशयेत्।\nद्वाविंशद्धस्तमानस्तु अधमः केतुरुच्यते।। ८७.१६ ।।"
  },
  {
    "text": "द्वात्रिंशत् तु ततो ज्यायान् द्वाचत्वारिंशदेव च।\nततोऽधिकः समाख्यातो द्वापञ्चाशत् तथोत्तमः।। ८७.१७ ।।"
  },
  {
    "text": "कुमार्यः पञ्च कर्तव्याः शक्तस्य नृपसत्तम।\nशालमय्यस्तु ताः सर्वा अपराः शक्रमातृकाः।। ८७.१८ ।।"
  },
  {
    "text": "केतोः पादप्रमाणेन कार्याः शक्रकुमारिकाः।\nमातृकार्धप्रमाणास्तु यन्त्रंहस्तद्वयं तथा।। ८७.१९ ।।"
  },
  {
    "text": "एवं कृत्वा कुमारीश्च मातृकाः केतुमेव च।\nएकादश्यां सिते पक्षे यष्टिं तामधिवासयेत्।। ८७.२० ।।"
  },
  {
    "text": "अधिवास्य ततो यष्टिं गन्धद्वारादिमन्त्रकैः।\nद्वादश्यां मण्डलं कृत्वा वासवं विस्तृतात्मकम्।। ८७.२१ ।।"
  },
  {
    "text": "अच्युतं पूजयित्वा तु शक्रं पश्चात् प्रपूजयेत्।\nशक्रस्य प्रतिमां कुर्यात् काञ्चनीं दाखीं च वा।। ८७.२२ ।।"
  },
  {
    "text": "अन्यतैजससम्भूतां सर्वाभावे तु मृन्मयीम्।\nतां मण्डलस्य मध्ये तु पूजयित्वा विशेषतः।। ८७.२३ ।।"
  },
  {
    "text": "ततः शुभे मुहूर्ते तु केतुमुत्थापयेन्नृपः।\nवज्रहस्त सुरारिघ्न बहुनेत्र पुरन्दर।\nक्षेमार्थं सर्वलोकानां पूजेयं प्रतिगृह्यताम्।। ८७.२४ ।।"
  },
  {
    "text": "एह्येहि सर्वामरसिद्धसङ्घैरभिष्टुतो वज्रधरामरेश।\nसमुत्थितस्त्वं श्रवणाद्यपादे गृहाण पूजां भगवन्नमस्ते।। ८७.२५ ।।"
  },
  {
    "text": "एवमुत्तरतन्त्रोक्तैर्दहनप्लवनादिभिः।\nइति मन्त्रेण तन्त्रेण नानानैवेद्यवेदनैः।। ८७.२६ ।।"
  },
  {
    "text": "अपपैः पायसैः पानैर्गुडैर्धानाभिरेव च।\nभक्ष्यैर्भोज्यैश्च विविधैः पूजयेच्छ्रीविवृद्धये।। ८७.२७ ।।"
  },
  {
    "text": "घटे तु दशदिक्पालान् ग्रहांश्च परिपूजयेत्।\nसाध्यादीन् सकलान् देवान् मातृः सर्वा अनुक्रमात्।। ८७.२८ ।।"
  },
  {
    "text": "ततः शुभे मुहूर्ते तु ज्ञानिवर्धकिसंयुतः।\nकेतूत्थापनभूमिं तु यज्ञवेद्यास्तु पश्चिमे।। ८७.२९ ।।"
  },
  {
    "text": "विप्रैः पुरोहितैः सार्धं गच्छेद्राजा सुमंगलैः।\nरज्जुभिः पंचभिर्बद्धं यन्त्रश्लिष्टं समातृकम्।। ८७.३० ।।"
  },
  {
    "text": "कुमारीभिस्तु संयुक्तं दिक्पालानां च पट्टकैः।\nबृहद्भिरतिकान्तैश्च नानाद्रव्यैः सुपूरितैः।। ८७.३१ ।।"
  },
  {
    "text": "यथावर्णैर्यथादेशे योजितैर्वस्त्रवेष्टितैः।\nयुक्तं तं किङ्किणीजालैर्बृहद्घण्टौघचामरै।। ८७.३२ ।।"
  },
  {
    "text": "भूषितं मुकुरैरुच्चैर्माल्यैर्बहुविधैस्तथा।\nबहुपुष्पैः सुगन्धैश्च भूषितं रत्नमालया।। ८७.३३ ।।"
  },
  {
    "text": "चित्रमाल्याम्बरैश्चैव चतुर्भिरपि तोरणैः।\nउत्थापयेन्महाकेतुं राजकीयै शनैः शनैः।। ८७.३४ ।।"
  },
  {
    "text": "तमुत्थाय महाकेतुं पूजितं मण्डलान्तरे।\nप्रतिमां तां नयेन्मूलं केतोः शक्रं विचिन्तयन्।। ८७.३५ ।।"
  },
  {
    "text": "यजेत् तं पूर्ववत् तत्र शचीं मातलिमेव च।\nजयन्तं तनयं तस्य वज्रमैरावतं तथा।। ८७.३६ ।।"
  },
  {
    "text": "ग्रहांश्चाप्यथ दिकपालान् सर्वाश्च गणदेवताः।\nअपूपाद्यैः पूतयेत् तु वलिभिः पायसादिभिः।। ८७.३७ ।।"
  },
  {
    "text": "पूजितानां च देवानां शश्वद्धोमं समाचरेत्।\nहोमान्ते तु बलिं दद्याद् वासवाय महात्मने।। ८७.३८ ।।"
  },
  {
    "text": "तिलं घृतं चाक्षतं च पूष्पं दूर्वां तथैव च।\nएतैस्तु जुहुयाद् देवान् स्वैः स्वैर्मन्त्रैर्नरोत्तम।। ८७.३९ ।।"
  },
  {
    "text": "ततो होमावसाने तु भोजयेद् ब्राह्मणानपि।\nएवं सम्पूजयेन्नित्यं सप्तरात्रं दिने दिने।। ८७.४० ।।"
  },
  {
    "text": "ब्राह्मणैः सहिता राजा वेदवेदांगपारगैः।\nसर्वत्र शक्रपूजासु यज्ञेषु परिकीर्तितः।। ८७.४१ ।।"
  },
  {
    "text": "त्रातारमिति मन्त्रोऽयं वासवस्य प्रियः परः।\nएवं कृत्वा दिवाभागे शक्रोत्थापनमादितः।। ८७.४२ ।।"
  },
  {
    "text": "श्रवणर्क्षयुतायां तु द्वादश्यां पार्थिवः स्वयम्।\nअन्त्यपादे भरण्यां तु निशि शक्रं विसर्जयेत्।। ८७.४३ ।।"
  },
  {
    "text": "सुप्तेषु सर्वलोकेषु यथा राजा न पश्यति।\nषण्मासान्मृत्युमाप्नोति राजा दृष्ट्वा विसर्जनम्।। ८७.४४ ।।"
  },
  {
    "text": "शक्रस्य नृपशार्दूल तस्मान्नेक्षेत तन्नपः।\nविसर्जनस्य मन्त्रोऽयं पुराविद्भिरुदीरितः।। ८७.४५ ।।"
  },
  {
    "text": "सार्धं सुरासुरगणैः पुरन्दर शतक्रतो।\nउपहारं गृहीत्वेम महेन्द्रध्वज गम्यताम्।। ८७.४६ ।।"
  },
  {
    "text": "सूतके तु समुत्पन्ने वारे भौमस्य वा शनैः।\nभूमिकम्पादिकोत्पाते वासवं न विसर्जयेत्।। ८७.४७ ।।"
  },
  {
    "text": "उत्पाते सप्तरात्रं तु तथोपप्लवदर्शने।\nव्यतीत्य शनिभौमौ च ह्यन्यर्क्षेऽपि विसर्जयेत्।। ८७.४८ ।।"
  },
  {
    "text": "सूतके त्वथ संप्राप्ते व्यतीते सूतके पुनः।\nयस्मिन् तस्मिन् चैव सूतकान्ते विसर्जयेत्।। ८७.४९ ।।"
  },
  {
    "text": "तथा केतुं नृपो रक्षेत् पतन्ति शकुना यथा।\nन केतौ नृपशार्दूल यावन्नहि विसर्जनम्।। ८७.५० ।।"
  },
  {
    "text": "शनैः शनैः पातयेत् तु यथोत्थापनमादितः।\nकृतं तथा यथा भग्ने केतौ मृत्युमवाप्नुयात्।। ८७.५१ ।।"
  },
  {
    "text": "विसृष्टं शक्रकेतुं तु सालङ्कारं तथा निशि।\nक्षिपेदनेन मन्त्रेण त्वगाधे सलिले नृप।। ८७.५२ ।।"
  },
  {
    "text": "तिष्ठ केतो महाभाग यावत् संवत्सरं जले।\nभवाय सर्वलोकानामन्तराय विनाशक।। ८७.५३ ।।"
  },
  {
    "text": "उत्थापयेत् तूर्यरवैः सर्वलोकस्य वै पुरः।\nरहो विसर्जयेत् केतुं विशेषो यः प्रपूजने।। ८७.५४ ।।"
  },
  {
    "text": "एवं यः कुरुते पूजां वासवस्य महात्मनः।\nस चिरं पृथिवीं भुक्त्वा वासवं लोकमाप्नुयात्।। ८७.५५ ।।"
  },
  {
    "text": "न तस्य राज्ये दुर्भिक्षं नाधयो व्याधयः क्वचित्।\nस्थास्यन्ति मृत्युर्नाकाले जनानां तत्र जायते।। ८७.५६ ।।"
  },
  {
    "text": "तत्तुल्यः कोऽपि नान्योऽस्ति प्रियः शक्रस्य पार्थिव।\nतस्य पूजा सर्वपूजा केशवाद्याश्च तत्रगाः।। ८७.५७ ।।"
  },
  {
    "text": "सकलकलुषहारि व्याधिदुर्भिक्षनाशं सकलभवनिवेशं सर्वसौभाग्यकारि।\nसुरपतिगृहगाभिर्वार्चनं शक्रकेतोः प्रतिशरदमनेकैः पूजयेच्छ्रीविवृद्धयै।। ८७.५८ ।।"
  },
  {
    "text": "।। इति श्रीकालिकापुराणे सप्ताशीतितमोऽध्यायः।। ८७ ।।"
  }
]
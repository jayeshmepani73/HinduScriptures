[
  {
    "text": "कालिकापुराणम् षोडशोऽध्यायः सतीदेहत्यागवर्णनम्\nअथ कालिका पुराण अध्याय १६\n।। मार्कण्डेय उवाच ।।\nविचित्रं कनकैरूप्यैः शिखरं रत्नकर्बुरम् ।\nबालार्कसदृशं तुङ्गमाससाद सतीसखः ।।१।।\nस्फटिकाश्मालये तस्मिन् फ़शाद्वलद्रुमराजिते ।\nविचित्रपुष्पवल्लीभिः सरसीभिश्च संयुते ।\nप्रफुल्लतरुशाखाग्रगुञ्ज भ्रमरभूषिते ।।२।।\nपंकेरुहैः प्रफुल्लैश्च नीलोत्पलचयैस्तथा ।\nशोभिते चक्रवाकौघैः कादम्बैर्हसमद्गुभिः ।।३।।\nप्रमत्तसारसैः क्रौञ्चैनीलकण्ठैश्च शब्दिते ।\nपुंस्कोकिलकलस्वनैर्मधुरैर्मृगसेविते ।।४।।\nतुरङ्गवदनैः सिद्धैरप्सरोभिः सगुह्यकैः ।\nविद्याधरीभिर्देवीभिः किन्नरीभिर्विहारिते ।\nपुरन्ध्रीभिः पार्वतीभिः कन्याभिश्च समन्विते ॥५॥\nविपञ्चीतन्त्रिकामन्द्र मृदङ्गपटहस्वनैः ।\nनृत्यद्भिरप्सरोभिश्च कौतुकोत्थैः सुशोभिते ।।६।।\nदैवीलताभिर्दिव्याभिर्गन्धिनीभिः समावृते ।\nऊर्द्धप्रफुल्लकुसुमैर्निकुञ्जैरुपशोभिते ।।७।।\nशैलराजपुराभ्यासे शिखरे वृषभध्वजः ।\nसह सत्या चिरं रेमे एवम्भूते सुशोभने ॥८॥\nतस्मिन् स्वर्गसमे स्थाने दिव्यमानेन शङ्करः ।\nदश-वर्षसहस्राणि रेमे सत्या समं मुदा ।।९।।\nस कदाचित्तु तत्स्थानात् कैलासं याति शङ्करः ।\nकदाचिन्मेरुशिखरं देवदेवीवृतं पुरा ।।१०।।\nदिक्पालानां तथोद्यानं वनानि वसुधातलम् ।\nगत्वा गत्वा पुनस्तत्र रेमे तेभ्यः सतीसखः ।। ११ ।।\nन जज्ञौ स दिवारात्रं न ब्रह्म न तपः शमम् ।\nसत्याहितमनाः शम्भुः प्रीतिमेव चकार ह ।।१२।।\nएकं महादेवमुखं सती पश्यति सर्वशः ।\nमहादेवोऽपि सर्वत्र सदाद्राक्षीत् सतीमुखम् ।।१३।।\nएवमन्योन्यसंसर्गादनुरागमहीरुहम् ।\nवर्धयामासतुः शम्भुसत्यौ भावाम्बुसेचनैः ।।१४।।\nएतस्मिन्नन्तरे दक्षो जगतां हितकारकः ।\nमहायज्ञं समारेभे यष्टुं वै सर्वजीवनम् ।।१५।।\nअष्टाशीतिसहस्राणि यत्र जुह्वति ऋत्विजः ।\nउद्गातारश्चतुःषष्टिसहस्राणि सुरर्षयः ।\nअध्वर्यवोऽथ होतारस्तावन्तो नारदादयः ।। १६ ।।\nअधिष्ठाता स्वयं विष्णुः सह सर्वमरुद्गणैः ।\nस्वयं तत्राभवद् ब्रह्मा त्रयीविधिनिदर्शकः ।।१७।।\nतथैव सर्वदिक्पाला द्वारपालाश्च रक्षकाः ।\nउपतस्थे स्वयं यज्ञः स्वयं वेदी धराभवत् ।।१८।।\nतनूनपादपि निजं चक्रे रूपं सहस्रशः ।\nहविषां ग्रहणायाशु तस्मिन् यज्ञमहोत्सवे ।। १९ ।।\nआमन्त्र्याशु मरीच्याद्याः पवित्रैकैकधारिणः ।\nसर्वत्र सामिधेन्या ते ज्वालयामासुरर्च्चिषम् ।।२०।।\nसप्तर्षयः सामगाथा कुर्वन्ति स्म पृथक् पृथक् ।\nगान्दिशो विदिशः खञ्च पूरयन्तः श्रुतिस्वरैः ।। २१ ।।\nन वृतास्तत्र यागेषु दक्षेण सुमहात्मना ।\nन केचिदृषयो देवा न मनुष्या न पक्षिणः ।\nनोद्भिदो न तृणं वापि पशवो न मृगास्तथा ।।२२।।\nगन्धर्वविद्याधरसिद्धसंघा-नादित्यसाध्यर्षिगणान् सयक्षान् ।\nसस्थावरान्नागवरान् समस्तान् वव्रे स दक्षः सुमहाध्वरेषु ।। २३ ।।\nकल्प - मन्वन्तरयुग वर्ष मास-दिवा- निशाः ।\nकला - काष्ठानिमेषाद्या वृताः सर्वे समागताः ।। २४ ।।\nमहर्षिराजर्षिसुरर्षिसङ्घा नृपाः सपुत्राः सचिवैः ससैन्यैः ।\nवसुप्रमुख्या गणदेवता याः सर्वा वृतास्तेन गता मखं तम् ।। २५ ।।\nकीटाः पतङ्गा जलजाश्च सर्वे सवानराः श्वापदविघ्नघोराः ।\nमेघाः सशैलाः सनदीसमुद्राः सरांसि वाप्यश्चागता वृतास्ते ।। २६ ।।\nसर्वे स्वभागं हविषां जिघृक्षवः क्रतुं प्रजग्मुर्दृढयज्विनस्ते ।\nपातालवासा असुराः समागता नागस्त्रियो देवसभा: समस्ताः ।। २७ ।।\nजगद्वर्त्यस्ति यत् किञ्चिच्चेतनाचेतनं पुनः ।\nसर्व वृत्वा समारेभे यज्ञं सर्वस्वदक्षिणम् ।। २८ ।।\nतस्मिन् यज्ञे वृतः शम्भुर्न दक्षेण महात्मना ।\nकपालीति विनिश्चित्य तस्य यज्ञार्हता न हि ।। २९ ।।\nकपालिभार्येति सती दयितापि सुता निजा ।\nनाहूता यज्ञविषये दक्षेण दोषदर्शिना ॥३०॥\nश्रुत्वा सती तथा यज्ञं तातेनारब्धमुत्तमम् ।\nकपालिभार्येति वृता नाहमित्यपि तत्त्वतः ।। ३१ ।।\nउच्चैकोप दक्षाय रक्तनेत्रानना तदा ।\nशापेन दक्षं दग्धुं च मनश्चक्रे तदा सती ।। ३२ ।।\nकोपाविष्टापि सा पूर्वसमयं स्मृतवत्यमुम् ।\nमनसेति विनिश्चित्य न शशाप तदा सती ॥३३॥\nअलं शापेन मे पूर्वं सुदृढः समयः कृतः ।\nअस्तीति मय्यवज्ञायां प्राणान् मोक्ष्ये ध्रुवं पुनः ॥३४॥\nयदा स्तुताहं दक्षेण सुचिरं तनयार्थिना ।\nतदैव समयो मेऽयं शापेनालङ्करोमि तम् ।। ३५ ।।\nइति सञ्चिन्त्य सा देवी नित्यरूपमथात्मनः ।\nसस्मातुलमत्युग्रं निष्कलं तु जगन्मयम् ।। ३६ ।।\nपूर्वरूपं स्मरन्ती सा योगनिद्राह्वयं हरेः ।\nएवं संचिन्तयामास मनसा दक्षजा तदा ।। ३७।।\nब्रह्मणोदितदक्षेण यदर्थमहमीडिता ।\nतत् किञ्चिदपि नो ज्ञातं शङ्करोऽपि न पुत्रवान् ।। ३८ ।।\nइदानीमेकमेवाभूत् कार्यं देवगणस्य च ।\nयच्छंकरः सानुरागो मत्कृतेऽभूच्च योषिति ।। ३९ ।।\nमत्तो नान्या पुनः शम्भो रागं वर्धयितुं पुनः ।\nशक्ता न कापि भविता स नान्यां संग्रहीष्यति ॥४०॥\nतथाप्यहं तनुं त्यक्षे समयात् पूर्वयोजितात् ।\nहिताय जगतां कुर्यां प्रादुर्भावं पुनर्गरौ ।।४१।।\nपुरा हिमवतः प्रस्थे रम्ये देवगृहोपमे ।\nशम्भुः सार्धं मया रन्तुं सुचिरं प्रीतिसंयुतः ।। ४२ ।।\nतत्र या मेनका देवी चार्वङ्गी चरितव्रता ।\nसुशीला सा पुरस्त्रीणामुत्तमा पार्वतीगणे ॥४३॥\nसा मां मातृवदाचष्ट सर्वकर्मसु नर्मकम् ।\nतस्यां मेऽत्यनुरागोऽभूत् सा मे माता भविष्यति ।। ४४ ।।\nकन्याभिः पार्वतीभिश्च बाल्यक्रीडामहं चिरम् ।\nकृत्वा कृत्वा मेनकायाः करिष्ये मोदमुत्तमम् ॥४५।।\nपुनश्चाहं भविष्यामि शम्भोर्जयातिवल्लभा ।\nकरिष्ये देवकार्याणि तदुपायादसंशयम् ।।४६।।\nइति संचिन्तयन्ती सा पुनः कोपसमावृता ।\nजज्वाल दक्षतनया दक्षदारुणकर्मणा ।।४७।।\nक्रोधरक्तेक्षणा तत्र तनुयष्टिस्तदा सती ।\nस्फोटञ्चकार द्वाराणि सर्वाण्यावृत्य योगतः ।।४८ ।।\nतेन स्फोटेन महता तस्यास्तु प्राणवायवः ।\nनिर्भिद्य दशमद्वारमात्मनस्ते बहिर्ययुः ।।४९।।\nत्यक्तप्राणान्तु तां दृष्ट्वा देवाः सर्वेऽन्तरिक्षगाः ।\nहाहाकारं तदा चक्रुः शोकव्याकुलितेक्षणाः ।।५० ।।\nततस्तु सत्या भगिनीसुता तां द्रष्टुमागता ।\nचुक्रोश शोकाद्विजया मृतां दृष्ट्वा सतीं मुहुः ।। ५१ ।।\nहा सती क्व गतासीति हा सती तव किन्विदम् ।\nहा मातृष्वसरित्युच्चैस्तदा शब्दो महानभूत् ।। ५२ ।।\nविप्रियश्रवणादेव प्राणांस्त्यक्तास्त्वया सति ।\nअहं कथन्तु जीवामि दृष्ट्वेदृग्विप्रियं दृढम् ।।५३।।\nपाणिना वदनं सत्या मार्जयन्ती मुहुर्मुहुः ।\nकरुणं विलपन्ती स्म मुखं जिघ्रति सा तदा ।। ५४ ।।\nसिञ्चन्ती नेत्रजैस्तोयैः सत्याः सा हृदयं मुखम् ।\nकेशानुल्लास्य पाणिभ्यां वीक्षन्ती वदनं मुहुः ।। ५५ ।।\nऊद्धर्वाधः कम्पितशिरः शोकव्याकुलितेन्द्रिया ।\nहृदयं पञ्चशाखाभ्यां विनिहन्ती तथा शिरः ।\nइदं च वचनं साश्रुकण्ठा सा विजयाव्रवीत् ।। ५६ ।।\n।। विजयोवाच ।।\nश्रुत्वा ते मरणं माता वीरिणी शोककर्षिता ।\nधारयन्ती कथं प्राणान् सद्यस्त्यक्ष्यति जीवितम् ।।५७।।\nस तथा निरनुक्रोशः क्रूरकर्मा पिता तव ।\nप्रमृतां भवतीं श्रुत्वा कथं धास्यति जीवितम् ।। ५८ ।।\nविचिन्त्य नूनं कर्माणि स्वीयानि भवतीं प्रति ।\nकृतानि स नृशंसानि दक्षः शोकाकुलस्तदा ।। ५९ ।।\nयज्वा स च ज्ञानहीनः कथं यज्ञे प्रवर्तते ।\nनिःश्रद्धस्त्यक्त बुद्धिश्च कथं वा स भवेत् क्रतौ ।।६०।।\nहा मातर्देहि वचनं रुदन्त्या बालवन्मम ।\nभवत्या निर्दया शोकाद्ध्रिये शल्यसमानसून् ।।६१।।\nत्वं किं स्मरसि मे शम्भोर्विहितस्य कदाचन ।\nतेनामर्षवशं प्राप्ता मातर्मा किन्न भाषसे ।। ६२॥\nतदेव वचनं चक्षुर्मुखं सा नासिका तव ।\nएतेषां क्व गताः सर्वे विभ्रमा हसितं क्व च ।। ६३ ।।\nननु ते विभ्रमैर्हीनं नेत्रयुग्मं सुनासिकम् ।\nस्मितहीनं च वदनं दृष्ट्वा सोढा कथं हरः ।। ६४ ।।\nका सुधासम्मितं वाक्यं हराश्रमसमागतान् ।\nसुनृर्त त्वामृते मातर्वदिष्यति मुहुर्मुहुः ।।६५।।\nश्रद्धावती बान्धवेषु पत्युर्भाववशानुगा ।\nसर्वलक्षणसम्पूर्णा त्वत्समा का भविष्यति ।।६६।।\nत्वदृते देवि देवेशः शोकोपहतचेतनः ।\nदुःखितात्मा निरुत्साहो निश्चेष्टश्च भविष्यति ।। ६७ ।।\nएवं लपन्ती भृशदुःखिता सतीं मृतां समीक्ष्यातिशयं शुचाहता ।\nपपात भूमौ विजया विरावं वितन्वती चोर्धभुजा प्रवेपती ।। ६८ ।।\n॥ इति श्रीकालिकापुराणे सती- देह त्यागो नाम षोडशोऽध्यायः ॥१६॥"
  }
]
[
  {
    "text": "कालिकापुराणम् द्वात्रिंशोऽध्यायः मत्स्यावतारवर्णनम्\nअथ कालिका पुराण अध्याय ३२\n।। ऋषय ऊचुः ॥\nआकालिकोऽयं प्रलयो यतो भगवता कृतः ।\nतच्छृण्वन्तु महाभागा वाराहं लोकसंक्षयम् ।। १ ।।\nयथा वा मत्स्यरूपेण वेदास्त्राताश्च शार्ङ्गिणा ।\nतदहं संप्रवक्ष्यामि सर्वपापप्रणाशनम् ॥ २॥\nपुरा महामुनिः सिद्धः कपिलो विष्णुरीश्वरः ।\nसाक्षात् स्वयं हरिर्योऽसौ सिद्धानामुत्तमो मुनिः ।।३।।\nध्यायतः सिद्धमित्येवं सर्वं जगदिदं स्वतः ।\nयतो जातो हरेः कायात् कपिलस्तेन स स्मृतः ।।४।।\nस एकदा पुरा भूत्वा मनोः स्वायम्भुवेऽन्तरे ।\nस्वायम्भुवं मनुं वाक्यं मुनिवर्योऽब्रवीदिदम् ।।५।।\n।। कपिल उवाच ।\nस्वायम्भुव मुनिश्रेष्ठ ब्रह्मरूप महामते ।\nममैवमीप्सितार्थं त्वं देहि प्रार्थयतोऽधुना ।। ६ ।।\nजगत्सर्वं तवैवेदं त्वया च परिपालितम् ।\nत्वया सर्वं जगत् सृष्टं त्वमेव जगतां पतिः ।।७।।\nस्वर्गे पृथिव्यां पाताले देवमानुषजन्तुषु ।\nत्वं प्रभुर्वरदो गोप्ता त्वमेवैकः सनातनः ।।८।।\nत्वं वै धाता विधाता च त्वं हि सर्वेश्वरेश्वरः ।\nत्वयि प्रतिष्ठितं सर्वं सततं भुवनत्रयम् ।। ९ ।।\nतपस्यतो तव समं प्रतिभास्यति सोऽनुगम् ।\nकार्यकारणतत्त्वाघ सहितानि जगन्ति वै ।।१०।।\nतन्मे देहि रहः स्थानं त्रिषु लोकेषु दुर्लभम् ।\nपुण्यं पापहरं रम्यं ज्ञानप्रभवमुत्तमम् ।। ११ ।।\nअहं हि सर्वभूतानां भूत्वा प्रत्यक्षदर्शिवान् ।\nउद्धरिष्ये जगज्जातं निर्माय ज्ञानदीपिकाम् ।।१२।।\nअज्ञानसागरे मग्नमधुना सकलं जगत् ।\nज्ञानप्लवं प्रदायाहं तारयिष्ये जगत्त्रयम् ।।१३।।\nएतस्मिन्मां भवान् सम्यगुपपन्नमिहेच्छति ।\nत्वन्नो नाथश्च पूज्यश्च पालकश्च जगत्प्रभो ।। १४ ।।\nइत्येवमुक्तः स मनुः कपिलेन महात्मना ।\nप्रत्युवाच महात्मानं कपिलं संशितव्रतम् ।।१५।।\n।। मनुरुवाच ।।\nयदि त्वयाखिलजगद्धितार्थं ज्ञानदीपिकाम् ।\nचिकीर्षुणा यतः कार्यं किं स्थानार्थनया तव ।। १६ ।।\nहिरण्यगर्भः सुमहत् तपस्तेपे पुराद्भुतम् ।\nस मे ययाचे तपसे स्थानं कस्मै न च द्विज ।। १७ ।।\nशम्भुः सम्भोगरहितो देवमानेन वत्सरान् ।\nअयुतानि तपस्तेपे सोऽपि स्थानं न चैक्षत ।। १८ ।।\nदेवेन्द्रो वीतिहोत्रश्च शमनो रक्षसां पतिः ।\nयादः पतिर्मातरिश्वा धनाध्यक्षस्तथैव च ।। १९ ।।\nएते ते पुस्तपस्तीव्रं दिक्पालत्वमभीप्सवः ।\nस्थानं न मार्गयामासुः किञ्चनापि महामुने ।।२०।।\nदेवागाराणि तीर्थानि क्षेत्राणि सरितस्तथा ।\nबहूनि पुण्यभाग्यत्र तिष्ठन्ति कपिल क्षितौ ।। २१ ।।\nतेषामेकतमं त्वं चेदासाद्य कुरुषे तपः ।\nस्थानं ब्रह्मंस्तप: सिद्धिर्न भविष्यति तत्र किम् ।। २२ ।।\nमत्तः स्थानार्थना तावत् केवलं ते विकत्थनम् ।\nअयं विकत्थनो धर्मो युज्यते न तपस्विनाम् ।। २३ ।।\n।। मार्कण्डेय उवाच ।।\nएतच्छ्रुत्वा वचस्तस्य मनोः स्वायम्भुवस्य तु ।\nचुकोप कपिलः सिद्धः प्रोवाच च तदा मनुम् ।। २४ ।।\n।। कपिल उवाच ।।\nत्वयि विश्रम्भमाधाय तपसः सिद्धयेऽचिरात् ।\nस्थानं मया प्रार्थितं ते तन्मां क्षिपसि हेतुभिः ।। २५ ।।\nअनेनात्युग्रवचसा तवैवाहं न चक्षमे ।\nस्वयं त्रिभुवनाध्यक्ष इति ते गर्व ईदृशः ।। २६ ।।\nअक्षम्यं ते वचो मेऽद्य प्रार्थनायां विकत्थनम् ।\nयत् त्वं वदसि तस्य त्वं फलमेतदवाप्नुहि ।।२७।।\nइदं त्रिभुवनं सर्वं सदेवासुरमानुषम् ।\nहतप्रहतविध्वस्तमचिरेण भविष्यति ।। २८ ।।\nयेनेयमुद्धृता पृथ्वी येन वा स्थापिता पुनः ।\nयो वास्या अन्नकर्ता स्याद्यो वास्याः परिरक्षकः ।\nत एव सर्वे हिंसन्तु सकलं सचराचरम् ।। २९ ।।\nनचिराद्रक्ष्यसि मनोजलपूर्णं जगत्त्रयम् ।\nहतप्रहतविध्वस्तं तव गर्वविशातनम् ।। ३० ।।\nएवमुक्त्वा मुनीन्द्रोऽसौ कपिलस्तपसां निधिः ।\nअन्तर्दधे जगामापि तदा ब्रह्मसदो मुनिः ।। ३१ ।।\nकपिलस्य वचः श्रुत्वा विषण्णवदनो मनुः ।\nभावीति प्रतिपद्याशु मनुर्नोवाच किञ्चन ।। ३२।।\nततः स्वायम्भुवो धीमांस्तपसे धृतमानसः ।\nहिताय सर्वजगतां दिदृक्षुर्गरुडध्वजम् ।\nविशालां बदरीं यातो गङ्गाद्वारान्तिकं खलु ।। ३३ ।।\nतत्र गत्वा जगद्धर्ता मनुः स्वायम्भुवः स्वयम् ।\nददर्श बदरीं तत्र पुण्यां पापप्रणाशिनीम् ।। ३४ ।।\nसदा फलवतीं नित्यं मृदुशाद्वलमंजरीम् ।\nसुच्छायां मसृणां शीर्णशुष्कपत्रविवर्जिताम् ।। ३५ ।।\nगङ्गातोयौधसंसिक्त शिखामूलान्तराखिलाम् ।\nउपास्यमानां सततं नानामुनितपोधनैः ।।३६।।\nतत्स्थानं सर्वतो भद्रं नानाभृङ्गगणान्वितम् ।\nफुल्लारविन्दसलिलं रमणीयं वृषप्रदम् ।। ३७ ।।\nप्रविश्य तपसे यत्नमकरोल्लोकभावनः ।\nस भूत्वा नियताहारः परमेण समाधिना ।। ३८ ।।\nआराधयामास हरि जगत्कारणकारणम् ।\nसर्वेषां जगतां नाथं नीलमेघाजनप्रभम् ।। ३९ ।।\nशङ्खचक्रगदापद्मधरं कमललोचनम् ।\nपीताम्बरधरं देवं गरुडोपरिसंस्थितम् ।।४०।।\nजगन्मयं लोकनाथं व्यक्ताव्यक्तस्वरूपिणम् ।\nजगद्वीजं सहस्राक्षं सहस्रशिरसं प्रभुम् ।\nसर्वव्यापिनमाधारं नारायणमजं विभुम् ।।४१ ।।\nजपन्नेतत्परं मन्त्रं सर्ववेदमयं मनुः ।। ४२ ।।\nहिरण्यगर्भपुरुषप्रधानाव्यक्तरूपिणे ।\nॐ नमो वासुदेवाय शुद्धज्ञानस्वरूपिणे ।। ४३ ।।\nइति जप्यं प्रजपतो मनोः स्वायम्भुवस्य तु ।\nप्रससाद जगन्नाथः केशवो नचिरादथ ।।४४ ।।\nततः क्षुद्रझषो भूत्वा दुर्वादलसमप्रभः ।\nकर्पूरकलिकायुग्म तुल्यनेत्रयुगोज्ज्वलः ।। ४५ ।।\nतपस्यन्तं महात्मानं मनुं स्वायम्भुवं मुनिम् ।\nआससाद तदा क्षुद्रमत्स्यरूपी जनार्दनः ।।४६।।\nउवाच तं महात्मानं मनुं स्वायम्भुवं तदा ।\nससन्त्रस्तं स कारुण्ययुक्तं भीतिसगद्गदम् ।। ४७ ।।\n।। मत्स्य उवाच ।।\nतपोनिधे महाभाग भीतं मां त्रातुमर्हसि ।\nनित्यमुद्वेजितं मत्स्यैर्विशालैर्भक्षितुं प्रति ।।४८ ।।\nप्रत्यहं मां महाभाग मीना धावन्ति भक्षितुम् ।\nसमन्ततोऽधिकाहन्तुं त्वं नाथ गोपितुं क्षमः ।। ४९ ।।\nअद्य प्रभूतैर्विपुलैर्दारितः पृथुरोमभिः ।\nविश्रान्तोऽहं क्षुद्रतरो न च शक्तः पलायने ।। ५० ।।\nप्राणाकांक्षी महात्मानं भवन्तं शरणं मुनिम् ।\nप्राप्तोऽहञ्चेदनुक्रोशस्तेऽस्ति मां प्रतिपालय ।। ५१ ।।\nभयोद्भ्रान्तमनाश्चाहं वृक्षच्छायां च चञ्चलाम् ।\nदृष्ट्वा चलतरङ्गांश्च मत्स्यादिव विभेम्यहम् ।। ५२ ।।\n।। मार्कण्डेय उवाच ।।\nइति तस्य वचः श्रुत्वा मनुः स्वायम्भुवस्ततः ।\nकृपया परयायुक्तः प्रोचेऽहं रक्षिता तव ।।५३।।\nततः करोदरे तोयमादायाधाय तत्र तम् ।\nसमक्षं क्षुद्रमत्स्यस्य विहारं समलोकयत् ।।५४।।\nततो दयालुः स मनुस्तं मत्स्यं चारुरूपिणम् ।\nअलिञ्जरे तोपूर्णे न्यधाद्विपुल भोगिनि ।। ५५ ।।\nस तस्मिन् मणिके मत्स्यो वर्धमानो दिने दिने ।\nसामान्यरोहितप्राय-देहोऽभून्नचिरादथ ।। ५६ ।।\nदशघटजलपूर्णं प्रत्यहं स महात्मा\nमणिकवसमतिकुर्वन् वर्धयामास मत्स्यम् ।\nस च सुविशदनेत्रो मत्स्यबालोऽचिरेण\nमणिकसलिलमध्ये लोमशः पीनदेहः ॥५७॥\n॥ इति श्रीकालिकापुराणे मत्स्यावतारवर्णने द्वात्रिंशोऽध्यायः ॥ ३२ ॥"
  }
]
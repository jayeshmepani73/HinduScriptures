[
  {
    "text": "कालिकापुराणम् चतुस्त्रिंशोऽध्यायः पुनसृष्टिवर्णनम्\nअथ श्रीकालिका पुराण अध्याय ३४\n।। मार्कण्डेय उवाच ।।\nयथा पुनरभूत् सृष्टिरकालप्रलये गते ।\nयेन चैवोद्धृता पृथ्वी तच्छृणवन्तु द्विजोत्तमाः ।। १ ।।\nव्यतीते प्रलये विष्णुः कूर्मरूपी महाबलः ।\nपृष्ठे निधाय पृथिवीमुद्धृत्याथ सपर्वताम् ।\nसमांचकार सकलां पूर्ववत्परमेश्वरः ।। २ ।।\nशरभस्य वराहस्य तत्पुत्राणां पदक्रमैः ।\nयत्र भूमिर्विशीर्णाभूत्तां तां समां कमठोऽकरोत् ।।३।।\nकृत्वा समां ततो भूमिं पूर्ववत् परमेश्वरः ।\nअनन्तं धारयामास पृथिवीतलसंश्रितम् ।।४।।\nततो ब्रह्मा च विष्णुश्च हरश्च परमेश्वरः ।\nनावोदरस्थितान् सप्तमुनीन्मनुं स्वायम्भुवं तदा ।\nनरनारायणौ चोभौ दक्षञ्चोचुः समागताः ।।५॥\nशृण्वन्तु मुनयः सर्वे ब्रूमोधुना च यत् ।।६।।\nसृष्टिर्नष्टा वराहस्य शरभस्य च सङ्गरात् ।\nअतोऽस्माकं यथाकार्या सृष्टिराकर्णयन्तु तत् ।।७।।\nनरनारायणावेतौ सृष्ट्यर्थं समुपस्थितौ ।\nसंस्थापनाय देवानां परमं तप्यतां तपः ।।८।।\nआप्याय तपसा चोभौ जनलोकगतान् सुरान् ।\nआनयन्त्वपराञ्छश्वत् संसृजन्तु गणान् बहून् ।।९ ॥\nनक्षत्राणि ग्रहांश्चैव तेषां स्थानानि वै मुने ।\nएग्रोस्तपसा यान्तु स्थिरतां पूर्ववन्मनो ।।१०।।\nसूर्यस्य रथसंस्थानं तथा चन्द्ररथस्थितिम् ।\nकरोत्वयं महाभागः स्वयमेव जनार्दनः ।। ११ ।।\nपृथिव्यां सर्वबीजानि स्वायम्भुवमनो त्वया ।\nउप्यन्तां सर्वतः शस्यपूर्णा भवतु मेदिनी ।। १२ ।।\nप्ररोहयौषधीवृक्षान् लतावल्लीश्च सर्वतः ।\nस्वायम्भुव महान्त्येतत् प्राप्तान्यृतुफलानि च ।।१३।।\nदक्षः सप्तमुनीन्द्रस्तु यज्ञेन यजतां हरिम् ।\nवराहपुत्रदेहोत्थमग्नित्रयमिदं यजन् ।। १४ ।।\nअसौ यज्ञो वराहस्य देहाज्जातस्तु सृष्टये ।\nअनेनैव तु यज्ञेन दक्षः सृष्टिं तनोत्विमाम् ।। १५ ।।\nनरनारायणाभ्यां तु मुनिभिः सप्तभिस्तथा ।\nदक्षेण भवता चापि यज्ञेनैभिस्तथाग्निभिः ।\nसम्पूर्यतामियं सृष्टिः स्वर्गे भुवि रसातले ।।१६।।\nवयं च सृष्टिमाप्याय्य यथा सम्पद्यते त्वियम् ।\nयतिष्यामस्तथा नित्यं यूयं कुरुत सर्जनम् ।। १७ ।।\nततः सम्पद्यतां सृष्टिर्यथा पूर्वं तथैव च ।\nप्रथमं त्वन्तु बीजानि प्ररोहय मनोऽधुना ।। १८ ।।\n।। मार्कण्डेय उवाच ।।\nइत्यादिश्य महाभागा विधिविष्णुवृषध्वजाः ।\nयथास्थानं स्थापयितुं पर्वतान् प्रययुस्ततः ।। १९।।\nमेरुमन्दरकैलासहिमवत्प्रभृतिष्वथ।\nपुराणि सर्वदेवानां ते वै चक्रुः पृथक् पृथक् ।।२०।।\nपरित्यज्य ततो नावमवधृत्य वसुन्धराम् ।\nस्वायम्भुवःक्षितौ बीजान्यवपत् सर्वसम्पदे ।। २१ ।।\nततो वृक्षलतावल्लीगुल्मानि च वनानि च ।\nबालशस्यानि धान्यानि तथैवौषधयः समाः ।। २२ ।।\nबीजकाण्डप्ररोहाश्च प्रताना जलजानि च ।\nप्रफुल्लानि विकोशानि फलकन्ददलानि च ।\nबभुवुः शाद्वलान्येव सर्वेषां प्राणवृद्धये ।। २३ ।।\nपृथिवी शस्यसम्पन्ना वृक्षास्ते शाद्वलाः शुभाः ।\nदृष्टाः पूर्वं यथा तस्मान्मनुना चित्तहर्षिणा ।। २४ ।।\nततो नरो महायोगी तपस्तेपे महत्तमम् ।\nनारायणश्च देवानां भावनाय महामतिः ।। २५ ।\nनारायणो नरश्वोभौ परमावृषिसत्तमौ ।\nतपसाराध्य परमं तेजोमयमनामयम् ।। २६ ।।\nआनित्या जनगणान् देवान् देवर्षिसत्तमान् ।\nये मृता अमराः पूर्वं गणशस्तान् पृथक् पृथक् ।। २७।।\nतपोबलेन महता सर्जयामासतुर्मुनी ।\nसूर्याचन्द्रमसौ देवौ दिक्पालांश्च तथा दश ।\nजनार्दनः स्वयं चक्रे पातालतलवासिनः ।। २८ ।।\nसूर्याचन्द्रमसोश्चक्रे यथासंस्थानमच्युतः ।\nपूर्ववद् योजयामास दिवारात्रस्थितौ च तौ ।। २९ ।।\nओषधिषु च जातासु यज्ञवृक्षेषु सत्तमाः ।\nशस्यबीजेषु जातेषु देवेषु च पृथक् पृथक् ।\nदक्षः कर्तुं समारेभे ज्योतिष्टोमं महाध्वरम् ।।३० ॥\nकश्यपोऽत्रिर्वसिष्ठश्च विश्वामित्रोऽथ गौतमः ।\nजमदग्निर्भरद्वाज एते सप्तर्षयोऽमलाः ।।३१।।\nएतैः सप्तमुनीन्द्रैस्तु दक्षो ब्रह्मसुतः स्वयम् ।\nमहायज्ञं ततश्चक्रे यावद्द्वादशवत्सरान् ।।३२।।\nहूयमानेषु तत्रैव त्रिष्वग्निषु पुनः पुनः ।\nइज्यमाने वराहे तु यज्ञरूपे तदा द्विजैः ।\nचतुर्विधाः प्रजा जाता यज्ञादेव द्विजोत्तमा ।। ३३ ।।\nततो दक्षस्य संजाताः पुत्र्यः पुण्यात्रयोदश ।\nस्वरूपगुणसम्पन्नाःसृष्टयर्थममितप्रजाः ।। ३४।।\nताः पुत्रीः प्रददौ दक्षः कश्यपाय महात्मने ।\nताभ्यो जाताश्च बहवस्तैर्व्याप्तं सकलं जगत् ।। ३५ ।।\nस सर्वासां प्रजानां तु कश्यपो जनको ह्यभूत् ।\nनिःसृतं द्विजशार्दूलाः कश्यपात् सकलं जगत् ।। ३६।।\nतासां नामानि तज्जाताः प्रजाः सर्वाः पृथक् पृथक् ।\nशृण्वन्तु मुनयः सर्वे सम्यक् कथयतो मम ।। ३७ ।।\nअदितिर्दितिर्दनु; काला दनायूः सिंहिका मुनिः ।\nक्रोधा प्रधा वरिष्ठा च विनता कपिला तथा ।\nकद्रूस्त्रयोदशसुता एता दक्षस्य कीर्तिताः ।। ३८।।\nसंजातो दक्षिणाङ्गुष्ठान्मनसा ध्यायतो विधेः ।\nतेन देवमनुष्येषु दक्ष इत्येव कथ्यते ।। ३९।।\nब्रह्मणो मानसाः पुत्रा दश पूर्वं प्रकीर्तिताः ।\nतेषां षट्सृष्टिकर्तारो व्यतीतेऽस्मिन् जनक्षये ।\nमरीचिरत्र्यंगिरसौ पुलस्त्यः पुलहः क्रतुः ।। ४० ।।\nमरीचेस्तनयो जातः कश्यपो लोकभावनः ।\nअस्यैव दक्षकन्याभ्यः प्रजा जज्ञेऽथ भूरिशः ।।४१।।\nअस्य जायाप्रजातानां नामतो विनिबोधत ।\nधाता मित्रोऽर्यमा शक्रो वरुणः सोम एव च ।। ४२ ।।\nभर्गो विवस्वान् पूषा च सवितृत्वष्टविष्णवः ।\nअदितेर्द्वादशसुता आदित्यास्ते प्रकीर्तिताः ॥ ४३ ॥\nएषां कनीयान् गुणवान् सदा यस्तपति प्रजाः ।\nस वै वंशकरो मुख्यो गद्यते वो दिवाकरः ।।४४।।\nएक एव दितेः पुत्रो हिरण्यकशिपुर्बली ।। ४५ ।।\nचत्वारस्तस्य तनया हृष्टा मदबलान्विताः ।\nप्रह्लादो ह्यथ संह्लादो वाष्कलः शिविरेव च ।। ४६ ।।\nप्रह्लादस्य त्रयः पुत्रास्तेषामाद्यो विरोचनः ।\nकुम्भो निकुम्भो बलवांस्त्रयः प्राह्लादयः स्मृताः ।।४७।।\nविरोचनसुतो जातो दानशौण्डो बलिर्महान् ।\nबलेश्च पुत्रो विदितो बाणो नाम महाबली ।।४८ ।।\nशम्भोरनुचरः श्रीमान् महाकालाह्वयश्च सः ।\nबाणस्य च शतं पुत्राः कुसुम्भमकरादयः ।।४९ ।।\nचत्वारिंशद्दनोः पुत्राः विप्रचित्तिपुरःसराः ।\nशम्बरो नमुचिश्चैव पुलोमा च तथैव च ॥ ५० ॥\nअसिलोमा तथा केशी दुर्जयोऽयः शिरास्तथा ।\nअश्वशीर्षो क्षयः शङ्कुर्वियन्मूर्धा महाबलः ।।५१।।\nवेगवान् केतुमांश्चैव स्वयं स्वर्भानुरेव च ।\nअश्वो ह्यश्वपतिः कुण्डो वृषपर्वाजकस्तथा ।। ५२ ।।\nअश्वग्रीवश्च सूक्ष्मश्च तुरुण्डुर्माण्डलस्तथा ।\nऊर्धबाहुश्चैकचक्रो विरूपाक्षो हराहरौ ।। ५३ ।।\nनियन्त्रश्च निकुम्भश्च कुपटश्चपटुस्तथा ।\nसरभ: सुलभश्चैव सूर्याचन्द्रमसौ तथा ।।५४।।\nअन्यावेतौ दनोः पुत्रौ सूर्याचन्द्रमसौ तथा ।\nदिवाकर निशानाथौ तावन्यौ देवपुङ्गवौ ।।५५।।\nएषां पुत्रैश्च पौत्रैश्च तत्पुत्रैश्चैव भूरिभिः ।\nजगद् व्याप्तमिदं सर्वं बलवीर्यसमन्वितैः ।।५६ ।।\nदनायूषोऽभवन् पुत्राश्चत्वारो बलवत्तराः ।\nवीरभद्रो विक्षरश्च वत्सो वृत्तस्तथैव च ।। ५७ ।।\nएषां चतुर्णां बहवः पुत्रा जाता द्विजोत्तमाः ।\nरूपसत्वबलोपेता एकैकस्य शतं शतम् ।। ५८ ।।\nकालायास्तनया जाता: कालेया इति विश्रुताः ।\nविख्यातास्ते महावीर्याश्चत्वारो दानावाधिपाः ।। ५९ ।।\nविनाशनश्च क्रोधश्च क्रोधहन्ता तथैव च ।\nक्रोधशक्रस्तथा चैते कालापुत्राः प्रकीर्तिताः ।। ६० ।।\nसिंहिकायाः सुतो जातो राहुश्चन्द्रार्कमर्दनः ।\nसुचन्द्रश्चन्द्रहन्ता च तथा चन्द्रविमर्दनः ।। ६१ ।।\nगणः क्रोधवशोनाम क्रूरकर्मारिमर्दनः ।\nक्रोधायास्तनया जाताःक्रूरकर्मकरास्तथा ।। ६२ ।।\nसिंहिका चैव क्रोधा च द्वे सुते क्रूरिके सदा ।\nताभ्यां च प्रभवो वंशो ह्यत: क्रूरतरः स्मृतः ।।६३।।\nएक एव मुनेः पुत्रो जातः शुक्रः कविर्महान् ।\nदैत्यदानवकालेयप्रभृतीनां सदा गुरुः ।। ६४ ।।\nचत्वारस्तस्य तनया जाता असुरयाजकाः ।\nत्वष्टावरस्तथात्रिश्च सौकलश्चेति वाग्मिनः ।\nतेजसा सूर्यसदृशा ब्रह्मलोक - प्रभावनाः ।। ६५ ।।\nअसुराणां सदैत्यानां कालेयानां तथैव च ।। ६६ ।।\nक्रोधात्मजानाञ्च तथा सिंहिकातनयस्य च ।\nसूतिप्रसूतिभिः सर्वं जगद्व्याप्तं चराचरम् ।।६७।।\nतेषां तु यान्यपत्यानि वर्धितानि क्रमाद्विजाः ।\nतेषां बहुत्वात् सङ्ख्यातुं चिरेणापि न शक्यते ।। ६८ ।।\nतार्क्ष्यश्चारिष्टनेमिश्च अनूरुर्गरुडस्तथा ।\nआरुणिर्वारुणिश्चैव विनतातनयाः स्मृताः ।। ६९ ।।\nशेषो वासुकिराजश्च तक्षकः कुलिकस्तथा ।\nकूर्मश्च सुमनाचेति काद्रवेयाः प्रकीर्तिताः ।।७० ।।\nभीमसेनोग्रसेनश्च सुपर्णो गरुडस्तथा ।\nगोपतिर्धृतराष्ट्रश्च सूर्यवर्चाश्च वीर्यवान् ।।७१।।\nअर्कदृष्टः प्रयुक्तश्च विश्रुतः सुश्रुतस्तथा ।\nभीमश्चित्ररथश्चैव विख्यातः सर्वविद्दली ।।७२।\nशालिशीर्षश्च पर्जन्य:कलिर्नारद एव च ।\nइत्येते देव गन्धर्वा मुनिपुत्राः प्रकीर्तिताः ।। ७३ ।।\nअनवद्यां सानुरागां संवरां मार्गणां प्रियाम् ।\nअसूयां सुभगां भीमामिति कन्यामसूयत ।\nप्राधा सर्वगुणोत्थानात् कश्यपात्तु तपोधनात् ।। ७४ ।।\nविश्वावसुः सुचन्द्रश्च सुपर्णः सिद्धः एव च ।। ७५ ।।\nबर्हिः पूर्णश्च पूर्णाङ्गो ब्रह्मचारी रतिप्रियः ।\nभानुश्च दशमश्चैते प्राधापुत्राः प्रकीर्तिताः ।। ७६ ।।\nइत्येते देवगन्धर्वाः सन्ततं पुण्यलक्षणाः ।\nप्राधासूत महामागा देवी देवर्षिसत्तमात् ।।७७।।\nअलम्बुषा मिश्रकेशी गामिनी च मनोरमा ।\nविद्युत्पन्नानधारम्भा ह्यरुणा रक्षितातुला ।।७८ ।।\nसुबाहुः सुरता चैव मुरजा सुप्रिया तथा ।\nवपुस्तिलोत्तमा चेति मुख्या अप्सरसः स्मृताः ।।७९।।\nअतिबाहुस्तुम्बुरुश्च हाहा हूहूस्तथैव च ।\nगन्धर्वाणामि मुख्या देवतुल्याः प्रकीर्तिताः ।। ८० ।।\nअमृतं ब्राह्मणा गावो मुनयोऽप्सरसस्तथा ।\nकपिलातनयाः प्रोक्ता महाभागा महोत्सवाः ।। ८१ ।।\nइति दक्षसुतानां ये कश्यपात्तनयाः स्मृताः ।\nतैरिदं सकलं व्याप्तं जगत्स्थावरजङ्गम् ।।८२।।\nएवं यज्ञवराहस्य यज्ञरूपस्य पातनात् ।\nत्रिभ्योऽग्निभ्यो मनोस्तस्मात् स्वायम्भुवमहात्मनः ।। ८३ ।।\nमुनिभ्यश्चैव सप्तम्यः कश्यपादिभ्य एव च ।\nनरनारायणाभ्यां तु व्यतीतेऽकालिके लये ।\nपुनः प्रजा: पुरा सृष्टा हरिणानेकरूपिणा ।। ८४ ।।\nएवं पुनरभूत् सृष्टिः सृष्टिस्थित्यन्तकारिणः ।\nहरेस्तस्य प्रसादेन नरनारायणात्मनः ।। ८५ ।।\n॥ इति श्रीकालिकापुराणे पुनः सृष्टिवर्णने चतुस्त्रिंशोऽध्यायः ॥ ३४ ॥\nकालिका पुराण हिन्दी अनुवाद पढ़ने के लिए देखें-DP Karmakand"
  }
]
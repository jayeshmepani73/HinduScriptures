[
  {
    "text": "।।मार्कण्डेय उवाच।।\nश्रुत्वेमं सगरो राजा संवादं भैरवेण वै।\nवेतालेनापि भर्गस्य पुनरौर्व्वमपृच्छत।। ५७.१ ।।"
  },
  {
    "text": "।।सगर उवाच।।\nमन्त्रं कलेवरगतं साङ्गं प्रोक्तं त्वया द्विज।\nअङ्गमन्त्राणि मे देव्याः कथ्यन्तां भो द्विजोत्तम।। ५७.२ ।।"
  },
  {
    "text": "तथा मन्त्राणि सर्वाणि पूजास्थानानि सर्वशः।\nतथैवोत्तरमन्त्राणि कवचानि पृथक् पृथक्।। ५७.३ ।।"
  },
  {
    "text": "कामाख्यायाश्च माहात्म्यं सरहस्यं समन्त्रकम्।\nयथा शशंस भगवान् महादेव उमापतिः।। ५७.४ ।।"
  },
  {
    "text": "वेतालभैरवाभ्यां तत् समाचक्ष्व सविस्तरात्।\nशृण्वतो न हि मे तृप्तिर्जायते महदद्‌भुतम्।। ५७.५ ।।"
  },
  {
    "text": "भवता कथ्यमानं हि परं कौतूहलं मम।\n।।और्व्व उवाच।।\nशृणुत्वं राजशार्दूल यत्पुत्राभ्यामुमापतिः।। ५७.६ ।।"
  },
  {
    "text": "उवाच महादाख्यानं तन्मे निगदतोऽधुना।\nएतद्रहस्यं परमं पवित्रं पापनाशनम्।। ५७.७ ।।"
  },
  {
    "text": "परं स्वस्त्ययनं पुंसां गर्भे पुं सवनं स्मृतम्।\nकल्याणकारकं भद्रं चतुर्वर्गफलप्रदम्।। ५७.८ ।।"
  },
  {
    "text": "शठाय चलचित्ताय नास्तिकायाजितात्मने।\nदेवद्विजगुरूणां च मिथ्यानिर्बन्धकारिणे।। ५७.९ ।।"
  },
  {
    "text": "न पापायाभिशस्ताय खञ्जकाणादिरोगिणे।\nन कथ्यं न च वा देयं श्रद्धाविरहिताय च।। ५७.१० ।।"
  },
  {
    "text": "महामायामन्त्रकल्पं प्रोक्त्वा ताभ्यामुमापतिः।\nवेतालभैरवाभ्यां तु पुनरेवाभ्यभाषत।। ५७.११ ।।"
  },
  {
    "text": "।।भगवानुवाच।।\nअङ्गमन्त्रं प्रवक्ष्यामि प्रोक्तवाँस्तन्त्रमुत्तमम् ।\nतदेव प्रथमं विद्धि सर्वपूजासु सङ्गतम्।। ५७.१२ ।।"
  },
  {
    "text": "आचान्तः शुचितां प्राप्तः सुस्नातो देवपूजने।\nपूजावेद्या बहिःस्थित्वा चतुर्हस्तान्तरे धिया।। ५७.१३ ।।"
  },
  {
    "text": "गृहे वां द्वारदेशस्थः प्रणम्य शिरसा गुरुम्।\nप्रणमेदिष्टदेवं स्वं दिक्‌पालानपि चेतसा।। ५७.१४ ।।"
  },
  {
    "text": "यत् पूर्वमर्जितं पापं तद्‌दिनेऽन्यदिनेऽपि वा।\nप्रायश्चित्तैर्नापनुन्नं तच्च पापं स्मरेद्धिया।। ५७.१५ ।।"
  },
  {
    "text": "तत्पापस्यापनोदाय मन्त्रद्वयमुदीरयेत्।\nदेवि त्वं प्राकृतं चित्तं पापाक्रान्तमभून्मम।। ५७.१६ ।।"
  },
  {
    "text": "तन्निःसारय चित्तन्मे पापं हूं फट् च ते नमः।\nसूर्यः सोमो यमः कालो महाभूतानि पञ्च वै।। ५७.१७ ।।"
  },
  {
    "text": "एते शुभाशुभस्येह कर्मणो नव साक्षिणः।\nततः पुनर्हूं फडिति पार्श्वमूर्ध्वमधस्तथा।। ५७.१८ ।।"
  },
  {
    "text": "आत्मानं क्रोधदृष्ट्याथ निरीक्ष्य सुमना भवेत्।\nएवं कृते प्रथमतः पापोत्सारणकर्मणि।। ५७.१९ ।।"
  },
  {
    "text": "यत् स्याद् दृढतरं पापं तद् दूरे चावतिष्ठते।\nअतीते पूजने स्थानं स्वं प्रयाति पुनश्च यत्।। ५७.२० ।।"
  },
  {
    "text": "यत् स्यादल्पतरं पापं तन्नाशमुपगच्छति।\nॐ अः फडितिमन्त्रेण पूजावेदीं ततो विशेत्।। ५७.२१ ।।"
  },
  {
    "text": "पूजने त्यक्तपापस्य काममिष्टं क्षणाद् भवेत्।\nनाराचमुद्रया दृष्ट्वा समया सम्प्रलोकयेत्।। ५७.२२ ।।"
  },
  {
    "text": "पुष्पनैवेद्यगन्धादि ह्रीं हूँ फडिति मन्त्रकैः।\nयदात्मनानवज्ञातं सम्यक् पुष्पादिदूषणम्।। ५७.२३ ।।"
  },
  {
    "text": "अस्पृश्यस्पर्शनं वापि यदन्यायार्जितं च वा।\nतथा निर्माल्यसंसृष्टं कीटाद्यारोहणं च यत्।। ५७.२४ ।।"
  },
  {
    "text": "तत्सर्वं नाशमायाति नैवेद्याद्यवलोकनात्।\nततो रमितिमन्त्रेण शिखां दीपस्य संस्पृशेत्।। ५७.२५ ।।"
  },
  {
    "text": "स तस्य सुभगो दीपो भवेत् स्पर्शनामात्रतः ।\nपतङ्गकीटकेशादि-दाहात् क्रव्यादसंहतः ।। ५७.२६ ।।"
  },
  {
    "text": "वसामज्जास्थिसम्पूतिर्यज्ञादावुपयोजनम् ।\nअज्ञतरूपं तत्सर्वं दोषं स्पर्शाद् विनाशयेत्।। ५७.२७ ।।"
  },
  {
    "text": "नारसिंहेन मन्त्रेण देवतीर्थेन संस्पृशेत्।\nपानीयं घटमध्यस्थं वीक्षन्नभ्युक्ष्य याजकः।। ५७.२८ ।।"
  },
  {
    "text": "वामेन पाणिना धृत्वा वामपार्श्वे स्थितं तदा।"
  },
  {
    "text": "पात्रमाधारमन्त्रेण संस्कुर्वन् संस्पृशेज्जलम्।। ५७.२९ ।।"
  },
  {
    "text": "यज्ञदानादपेयादि संसृष्टिरिह शङ्गता।\nयदन्यद् दूषणं पात्रे तोये वा ज्ञानतो भवेत्।। ५७.३० ।।"
  },
  {
    "text": "जलाशयं शवस्पर्शाज्जलं स्ननाच्च सङ्गतम्।\nदूषणानि विनश्यन्ति तानि वै देवपूजने।। ५७.३१ ।।"
  },
  {
    "text": "प्रजापतिसुतो हान्तप्रान्तः स्वरसमन्वितः।\nचन्द्रार्धबिन्दुसहितो मन्त्रोऽयं नारसिंहकः।। ५७.३२ ।।"
  },
  {
    "text": "स्वसंज्ञाद्यक्षरं बिन्दुचन्द्रार्धपरियोजितम्।\nआधारमन्त्रं जानीयात् साधकः कार्यसिद्धये।। ५७.३३ ।।"
  },
  {
    "text": "तत आधारमन्त्रेण पाणिभ्यामासनं स्वकम्।\nआदाय विनिधायाशु पुनः संस्पृश्य पाणिना।। ५७.३४ ।।"
  },
  {
    "text": "आत्ममन्त्रेणोपविशेत् तदा तस्मिन् वरासने।\nदुःशिल्पिरचितत्वादि यद्‌वान्यासन दूषणम्।। ५७.३५ ।।"
  },
  {
    "text": "अज्ञातं विलयं याति उपवेशात् समन्त्रकात् ।\nआहूय स्वाक्षरं पूर्वं सोमसामिसमन्वितम्।। ५७.३६ ।।"
  },
  {
    "text": "सबिन्दुकं विजानीयादात्ममन्त्रं तु साधकः।\nततस्तु मातृकान्यासं नादबिन्दुसमन्वितम्।। ५७.३७ ।।"
  },
  {
    "text": "कुर्यात् तु मातृकामन्त्रैः स्वशरीरे विचक्षणः।\nकल्पेषु च यदज्ञातं मन्त्रोच्चारणकर्मणि।। ५७.३८ ।।"
  },
  {
    "text": "यद् दुष्टं वा तथा स्पृष्टं माताभ्रष्टादिदूषणम्।\nतन्न्यस्ता मातृकामन्त्रा नाशयन्ति सदैव हि।। ५७.३९ ।।"
  },
  {
    "text": "व्यञ्जनानि च सर्वाणि तथा विष्ण्वादयः स्वराः।\nसर्वे ते मातृकामन्त्राश्चन्द्रबिन्दुविभूषणा ।। ५७.४० ।।"
  },
  {
    "text": "सर्वे युगान्तवन्द्येषु न्यस्तेषु न्यूनपूरणम्।\nमन्त्रे कल्पे च कुर्वन्ति विन्यस्ता मातृकाः स्वयम् ।। ५७.४१ ।।"
  },
  {
    "text": "एकमात्रो भवेद्‌ध्रस्वो द्विमात्रो दीर्घ उच्यते।\nप्लुतस्त्रिमात्रो विज्ञेयो वर्णा एते व्यवस्थिताः।। ५७.४२ ।।"
  },
  {
    "text": "सर्वषामेव वर्णानां मात्रादेव्यस्तु मातृकाः।\nशिवदूतीप्रभृतयस्तन्न्यासास्तत्तनुस्थिताः।। ५७.४३ ।।"
  },
  {
    "text": "पूरयन्ति च तान् न्यूनांश्चतुर्वर्गं तथाचिरात्।\nददत्येव सदा रक्षां कुर्वन्ति सुरपूजने।। ५७.४४ ।।"
  },
  {
    "text": "चतुर्वर्गप्रदश्चायं सर्वकामफलप्रदः।\nसर्वदामातृकान्यासस्तुष्टिपुष्टिप्रदायकः।। ५७.४५ ।।"
  },
  {
    "text": "यः कुर्याद् मातृकान्यासं विनापि सुरपूजनात्।\nतस्माद् बिभेति सततं भूतग्रामश्चतुर्विधः।। ५७.४६ ।।"
  },
  {
    "text": "तं द्रष्टुमपि देवाश्च स्पृहयन्ति महौजसम्।\nस सर्वं च वशं कुर्याद् न च याति पराभवम्।। ५७.४७ ।।"
  },
  {
    "text": "कुसुमं विष्णुमन्त्रेण अङ्गुल्यग्रेण साधकः।\nविमर्दनार्थं गृह्णीयात करशोधनकर्मणि।। ५७.४८ ।।"
  },
  {
    "text": "उपान्तः सामि चन्द्रेण रञ्जितः शून्यसंयुतः।\nरुद्रान्तोपरिसंसृष्टो मन्त्रोऽयं वैष्णवो मतः।। ५७.४९ ।।"
  },
  {
    "text": "प्रासादेन तु मन्त्रेण अङ्गुल्यग्रेण साधकः।\nगृहीत्वा च ततः कुर्यात् कराभ्यां पुष्पमर्दनम्।। ५७.५० ।।"
  },
  {
    "text": "निर्मथेत् कामबीजेन जिघ्रेद् ब्राह्मेण तत् पुनः।\nप्रासादेन परित्यागो दिश्यैशान्यां विशेषतः।। ५७.५१ ।।"
  },
  {
    "text": "एवं कृते तु करयोर्विशुद्धिरतुला भवेत्।\nजलौकागूढपादादिस्पर्शाच्छुद्धिर्विशोधनात्।। ५७.५२ ।।"
  },
  {
    "text": "दुर्गन्ध्युच्छिष्टसंस्पर्शाद् दूषणं करयोस्तु यत्।\nअज्ञातरूपं तत्सर्वं नाशयेत् सुविधानतः।। ५७.५३ ।।"
  },
  {
    "text": "अङ्गुल्यग्राणि शुद्धानि पुष्पाणां ग्रहणाद् भवेत्।\nतलद्वयं मर्दनात् तु विशुद्धमभिजायते।। ५७.५४ ।।"
  },
  {
    "text": "निर्मञ्छनात् पाणिपृष्ठं घ्राणान्नासाग्रमुत्तमम्।\nतीर्थानि च समायान्ति नासिकायां करं प्रति।। ५७.५५ ।।"
  },
  {
    "text": "तस्माद् यत्नेन कार्याणि कर्माण्येतानि भैरव।\nप्रान्तादिर्वासुदेवेन वर्णेनापि च संहितः।। ५७.५६ ।।"
  },
  {
    "text": "शम्भुचूडाबिन्दुयुक्तः प्रासाद च स उच्यते।\nकामबीजं तु विज्ञेयं वासुदेवेन्दुबिन्दुभिः।। ५७.५७ ।।"
  },
  {
    "text": "व्यञ्जनं चाद्यदन्तं च प्रान्तदन्त्या तु पूर्वकम्।\nआद्यदन्त्यद्वयं पश्चाद् व्यञ्जनं प्रणवोत्तरम्।। ५७.५८ ।।"
  },
  {
    "text": "ब्रह्मबीजमिदं प्रोक्त सर्वपापप्रणाशनम्।\nप्रणवं दीर्घमुच्चार्यं प्रथमं मुखशुद्धये।। ५७.५९ ।।"
  },
  {
    "text": "वासुदेवस्य बीजेन प्राणायामं समाचरेत्।\nयस्य देवस्य यद्रूपं तथा भूषणवाहनम्।। ५७.६० ।।"
  },
  {
    "text": "तदेव पूजने तस्य चिन्तयेत् पूरकादिभिः ।\nवैष्मवीतन्त्रमन्त्रस्य कण्ठाद्यं यत्पुरःसरम्।। ५७.६१ ।।"
  },
  {
    "text": "तद् बीजं वासुदेवस्य पूर्णचन्द्रनिभं सदा।\nगङ्गावतारबीजेन प्रथमं धेनुमुद्रया।। ५७.६२ ।।"
  },
  {
    "text": "अमृतीकरणं कुर्यादर्घपात्राहिते जले।\nशशिखण्डयुतः कण्ठ्यः पञ्चमीबलबीजकः ।। ५७.६३ ।।"
  },
  {
    "text": "गङ्गावतारमन्त्रोऽयं सर्वपापप्रणाशकः।\nमात्राद्वययुतो विष्णुर्बलबीजमुदाहृतम्।। ५७.६४ ।।"
  },
  {
    "text": "अमृतीकरणे वृत्ते तोयं यद् दीयतेऽमृतम्।\nभूत्वा प्रयाति देवस्य प्रीयते सुरपूजने।। ५७.६५ ।।"
  },
  {
    "text": "गङ्गापि स्वयमायाति पूजापात्रजलं प्रति।\nअमृतीकरणं कुर्याद् धर्मकामार्थसिद्धये।। ५७.६६ ।।"
  },
  {
    "text": "स्वस्तिकं गोमुखं पद्ममर्धस्वस्तिकमेव च।\nपर्यङ्कमासनं शस्तमभीष्टसुरपूजने।। ५७.६७ ।।"
  },
  {
    "text": "पादयन्त्रमिदं प्रोक्तं सर्वमन्त्रोत्तमोत्तमम्।\nतद् गृह्णीयाद् वराहस्य बीजेन प्रथमं बुधः।। ५७.६८ ।।"
  },
  {
    "text": "मायादिरग्निबीजस्य चतुर्थः समव्याप्तिकः ।\nषष्ठस्वरोपरिचरो वाराहं बीजमुच्यते।। ५७.६९ ।।"
  },
  {
    "text": "वाराहबीजसंशुद्धं मन्त्रपादद्वये कृतम्।\nपश्यन्नभीष्टदेवं तु पाददोषं न पश्यति।। ५७.७० ।।"
  },
  {
    "text": "न युक्तमन्यथा पाददर्शनं सुरपूजने।\nमन्त्रेण लभतेऽभीष्टांस्तस्मान्मन्त्रपरो भवेत् ।। ५७.७१ ।।"
  },
  {
    "text": "पाणिकच्छपिकां कुर्यात् कूर्ममन्त्रेण साधकः।\nतत्र संस्कृतपुष्पेण पूजयेदात्मनो वपुः।। ५७.७२ ।।"
  },
  {
    "text": "पूजिते तेन पुष्पेण देवत्वं स्वस्य जायते।\nद्वितीयं वैष्णवीतन्त्रं बीजं बिन्द्विन्दुसंयुतम्।। ५७.७३ ।।"
  },
  {
    "text": "षष्ठस्वरोपरिचरं कूर्मबीजं प्रकीर्तितम्।\nदहनप्लवनस्यादौ रन्ध्रस्य दशमस्य तु।। ५७.७४ ।।"
  },
  {
    "text": "भेदनं साधकः कुर्यान्मन्त्रेण प्रणवेन तु।\nबीजेन वासुदेवस्य आकाशे विनिधापयेत्।। ५७.७५ ।।"
  },
  {
    "text": "प्राणेन सहितं बीजं ततपूर्वं प्रतिपादितम्।\nअज्ञाता प्रयतानां तु मण्डलस्थानमार्जनात्।। ५७.७६ ।।"
  },
  {
    "text": "द्रव्याणां विप्रकारः स्यात् संसर्गाणां तथैव च।\nमधुकैटभयोर्मेदः संघातैर्दृढतां गता।। ५७.७७ ।।"
  },
  {
    "text": "मेदिनी सर्वदा शुद्धा सुरपूजासु सर्वतः।\nअद्यापि सर्वे त्रिदशा न स्पृशन्ति पदा क्षितिम्।। ५७.७८ ।।"
  },
  {
    "text": "न च स्वीयतनुच्छायां योजयन्ति च भूतले।\nतस्य दोषस्य मोक्षार्थं मन्त्रराजं लिखेत् क्षितौ।। ५७.७९ ।।"
  },
  {
    "text": "प्रोक्षणाद् वीक्षणाद् वापिशुद्धा भवति मेदिनी।\nवीक्षणं धर्मबीजेन स्थण्डिलस्य समाचरेत्।। ५७.८० ।।"
  },
  {
    "text": "दान्तो बलेन संयुक्तश्चूडाबिन्दुसमन्वितः।\nधर्मबीजमिति प्रोक्तं धर्मकामार्थसाधनम्।। ५७.८१ ।।"
  },
  {
    "text": "आदानं धारणं तथा संस्थानपूजने।\nपूरणं संलिलेनैव निःक्षेपो गन्धपुष्पयोः।। ५७.८२ ।।"
  },
  {
    "text": "मण्डलस्याथ विन्यासः पुनः पुष्पस्य संश्रयः।\nअमृतीकरण पात्रप्रतिपत्तिरियं नरः।। ५७.८३ ।।"
  },
  {
    "text": "आनिरुद्धेन चादाय अस्त्रमन्त्रेण धारणम्।\nपात्रे तु मण्डलन्यासं वाग्बीजाग्रेण योजयेत्।। ५७.८४ ।।"
  },
  {
    "text": "आनिरुद्धं भवेद्‌बीजमाद्यं बिन्दुद्वयोत्तरम् ।\nफडन्तेनानिरुद्धं तु अस्त्रमन्त्रं प्रकीर्तितम्।। ५७.८५ ।।"
  },
  {
    "text": "शम्भुराद्यवलः प्रान्तः सम्पूर्णा सहिता इमे।\nपरतः परतः पूर्वं समाप्त्यन्ताः सबिन्दुकाः।। ५७.८६ ।"
  },
  {
    "text": "तृतीयं वाग्‌भवं बीजं सकलं निष्कलाह्वतम्।\nस्वरश्चतुर्थः सकलः संसृष्टौ बिन्दुनेन्दुना।। ५७.८७ ।।"
  },
  {
    "text": "वर्गाद्यादिर्द्वितीयं तु वाग्‌भवं बीजमुच्यते।\nकामराजाह्वयं चैतद् धर्मकामार्थसाधनम्।। ५७.८८ ।।"
  },
  {
    "text": "मनोभवस्य बीज तु कुण्डलीशक्तिसंयुतम्।\nवासुदेवेन सम्पृक्तमाद्यं वाग्भवमुच्यते।। ५७.८९ ।।"
  },
  {
    "text": "इदं सारस्वतं नाम यदाद्यं वाग्भवं स्मृतम्।\nएकैकं कामबीजादि त्रिभिस्तु त्रिपुरामहः।। ५७.९० ।।"
  },
  {
    "text": "आद्यं तृतीयं सामीन्दुबिन्दुभ्यः समलंकृतम्।\nमदनस्य तु मन्त्रोऽयं कामभोगफलप्रदः।। ५७.९१ ।।"
  },
  {
    "text": "औदेतोरूपविन्यस्तं यन्त्रं भास्करसन्निभम्।\nतद् वक्ष्ये कुण्डलीशक्तिमभेदात् तु निगद्यते।। ५७.९२ ।।"
  },
  {
    "text": "भूतापसारणं कुर्यान्मन्त्रेणानेन याजकः।\nयस्मिन् कृते स्थानभूता दूरं यान्ति सुरार्चने।। ५७.९३ ।।"
  },
  {
    "text": "स्थितेषु तत्र भूतेषु नैवेद्यमाण्डलं तथा।\nविलुम्पन्ति सदा लुब्धा न गृह्णन्ति च देवता।। ५७.९४ ।।"
  },
  {
    "text": "तस्माद् यत्नेन कर्तव्यं भूतानामपसारणम्।\nअस्त्रमन्त्रेण सहितं तस्य मन्त्रमिदं स्मृतम्।। ५७.९५ ।।"
  },
  {
    "text": "अपसर्पन्तु ते भूता ये भूता भूमिपालकः।\nभूतानामविरोधेन पूजाकर्म करोम्यहम्।। ५७.९६ ।।"
  },
  {
    "text": "अनेन स्थण्डिलाद् भूतानपसार्याथ साधकः।\nततो दिग्बन्धनं कृत्वा दिग्भ्यस्तानपसारयेत्।। ५७.९७ ।।"
  },
  {
    "text": "विष्णुबीजं फडन्तं तु मन्त्रं दिग्बन्धने स्थितम्।\nकरेण  छोटिकापूर्वं वेष्टनं बन्धनं दिशः।। ५७.९८ ।।"
  },
  {
    "text": "आत्मनः पूजनेनाथ कर्मारम्भाधिकारिता।\nपूजितं चासनं योगपीठस्य सदृशं भवेत्।। ५७.९९ ।।"
  },
  {
    "text": "स्वभावतः सदा शुद्धं पञ्चभूतात्मकं वपुः।\nमलपूतिसमायुक्त श्लेष्मविण्मूत्रपिच्छिलम्।। ५७.१०० ।।"
  },
  {
    "text": "रेतोनिष्ठीवलालाभिः स्रवद्भिरपरिष्कृतम्।\nबीजभूतानि चैतस्य महाभूतानि पञ्च वै।। ५७.१०१ ।।"
  },
  {
    "text": "तेषां तु सर्वभूतानां बीजानां देहसङ्गिनाम्।\nवायुतेजःपृथव्यम्भोवियतां शुद्धये क्रमात्।। ५७.१०२ ।।"
  },
  {
    "text": "शोषणं दहनं भस्मप्रोत्सादोऽमृतवर्षणम्।\nआप्लावनं च कर्तव्यं चिन्तामात्रविशुद्धये।। ५७.१०३ ।।"
  },
  {
    "text": "अण्डस्य चिन्तनाद् भेदात्तन्मध्ये देवचिन्तनात्।\nस्वकीयस्येष्टदेवस्य चिन्ता सर्वात्मना भवेत्।। ५७.१०४ ।।"
  },
  {
    "text": "सोऽहमित्यस्य सततं चिन्तनाद् देवरूपता।\nआत्मनो जायते सम्यक् संस्कृतिः पुष्पदानतः।। ५७.१०५ ।।"
  },
  {
    "text": "अहं देवोऽथ नैवेद्यं पुष्पगन्धादिकं च यत्।\nपूजोपकरणार्थं च देवत्वमिह जायते।। ५७.१०६ ।।"
  },
  {
    "text": "देवाधारो ह्यहं देवो देवं देवाय योजयेत्।\nसर्वेषां देवतासृष्टया जायते शुद्धतापि च।। ५७.१०७ ।।"
  },
  {
    "text": "मनोजीवात्मनोः शुद्धिः प्राणायामेन जायते।\nअन्तर्गतं यच्च मलं तच्च शुद्धं प्रजायते।। ५७.१०८ ।।"
  },
  {
    "text": "गृहे चेत् पूजयेद् देवं तदा तस्य विलोकनम्।\nकुर्यादादित्यबीजेन चतुः पार्श्वष्वपि क्रमात्।। ५७.१०९ ।।"
  },
  {
    "text": "हान्तः समाप्तिसहितो वह्निबीजेन संहितः।\nउपान्तः सचतुर्थस्तु स तथा सकलोऽग्रतः।। ५७.११० ।।"
  },
  {
    "text": "आदित्यबीजं कथितं सर्वरोगविनाशनम्।\nधर्मार्थकाममोक्षाणां कारणं तोषदायकम्।। ५७.१११ ।।"
  },
  {
    "text": "अशुद्धपक्षिसंयोग-पक्षिविष्ठाप्रसेचने।\nमूषिकाणां तथा स्पर्शः कृमिकीटादिसङ्गमः।। ५७.११२ ।।"
  },
  {
    "text": "एवमादीनि नश्यन्ति लोकनाद् गृहदूषणम्।\nततस्तु योगपीठस्य ध्यानं प्रथमतश्चरेत्।। ५७.११३ ।।"
  },
  {
    "text": "ध्यानमात्रं योगपीठं प्रविशत्येव मण्डलम्।\nयोगपीठे स्मृते सर्व योगपीठमय समम्।। ५७.११४ ।।"
  },
  {
    "text": "न योगपीठादधिकं विद्यते परमासनम्।\nयस्य ध्यानाज्जगद् व्याप्तं सचराचरमानुषम्।। ५७.११५ ।।"
  },
  {
    "text": "तच्चिन्तनस्य माहात्म्यं को वा वक्तुं समुत्सहेत्।\nचिन्तामात्रेण मानुष्यं पश्य शोकविनाशनम्।। ५७.११६ ।।"
  },
  {
    "text": "धारणाद् योगपीठं तु चतुर्वर्गफलप्रदम्।\nशुद्धफटिकसंकाशं चतुष्कोणं चतुर्वृतिम्।। ५७.११७ ।।"
  },
  {
    "text": "आधारशक्त्या विहितं प्रग्रहं सूर्यसन्निभम्।\nआग्नेयादिषु कोणेषु चतुर्षु क्रमतः स्थितम्।। ५७.११८ ।।"
  },
  {
    "text": "धर्मो ज्ञानं तथैश्वर्यं वैराग्यं क्रमतः सदा।\nपूर्वादिदिक्षु चैतानि स्थितानि क्रमतो यथा।। ५७.११९ ।।"
  },
  {
    "text": "अधर्मश्च तथाज्ञानमनैश्वर्यं ततः परम्।\nअवैराग्यं परं तस्माद्धारणार्थं व्यवस्थितम्।। ५७.१२० ।।\nतस्योपरि जलौघस्तु तस्मिन् ब्रह्मण्डमास्थितम्।\nब्रह्माण्डाभ्यन्तरे तोयं कूर्मस्तस्योपरि स्थितः।। ५७.१२१ ।।"
  },
  {
    "text": "कूर्मोपरि तथानन्तः पृथ्वी तस्योपरि स्थिता।\nअनन्तगात्रसंयुक्तं नालं पातालगोचरम्।। ५७.१२२ ।।"
  },
  {
    "text": "पृथ्वीमध्ये स्थितं पद्मं दिक्पत्रं गिरिकेशरम्।\nतस्याष्टदिक्षु दिक्‌पालाः स्वर्गो मध्ये व्यवस्थितः।। ५७.१२३ ।।"
  },
  {
    "text": "कर्णिकायां ब्रह्मलोको महर्लोकादयो ह्यधः।\nस्वर्गे ज्योतींषि देवाश्च चतुर्वेदास्तदन्तरे।। ५७.१२४ ।।"
  },
  {
    "text": "सत्तंव रजस्तम इति गुणाः प्रकृतिसम्भवाः।\nसदा स्थिता पद्ममध्ये परं तत्त्वं तथैव च।। ५७.१२५ ।।"
  },
  {
    "text": "आत्मतत्त्वं तत्र संस्थमूर्ध्वच्छदनमूर्धतः।\nअधोऽधश्छदनं तत्र केशराग्रे स्थितं पुनः।। ५७.१२६ ।।"
  },
  {
    "text": "सूर्याग्निचन्द्रमरुता मण्डलानि क्रमात् ततः।\nशावासनं योगपीठे सुखासनमतः परे।। ५७.१२७ ।।"
  },
  {
    "text": "आराध्यासनमस्माच्च ततश्च विमलासनम्।\nमध्ये विचिन्तयेत् सर्वं जगद्वै सचराचरम्।। ५७.१२८।।"
  },
  {
    "text": "ब्रह्मविष्णुशिवंश्चैव भागत्रयविनिश्चितान्।\nआत्मानं चिन्तयेत् तत्र पूजने समुपस्थितम्।। ५७.१२९ ।।\nमण्डलं योगपीठं तु पद्मं पद्मं तु चिन्तयेत्।\nशावादीन्यासनानीह चत्वार्यपि विचन्तयेत्।। ५७.१३० ।।"
  },
  {
    "text": "योगपीठं पृथग्ध्यात्वा मण्डलेन सहैकताम्।\nपुनर्ध्यात्वा ततः पश्चात् पूजयेदासनं ततः।। ५७.१३१ ।।"
  },
  {
    "text": "ध्यानेन योगपीठस्य यथा यद्दीयते जलम्।\nनैवेद्यपुष्पधूपादि तत् स्वयं चोपतिष्ठते।। ५७.१३२ ।।"
  },
  {
    "text": "सर्वे देवाः सगन्धर्वाः सचराचरगुह्यकाः।\nचिन्तताः पूजिताश्च स्युर्योगपीठस्य पूजने।। ५७.१३३ ।।"
  },
  {
    "text": "अभीष्टदेवतापूजां विना यस्य विचिन्तनात्।\nलभते वै चतुर्वर्गं तुष्टिः पुष्ठिश्च जायते।। ५७.१३४ ।।"
  },
  {
    "text": "आवाहनानन्तरतः पाणिभ्यामवतारयेत्।\nप्रागुत्तानौ करौ कृत्वा ऊर्ध्वमुत्क्षिप्य सान्तरौ।। ५७.१३५ ।।"
  },
  {
    "text": "निरन्तरावधः कुर्यान्नामयन् पूजकस्तथा।\nहेरम्बस्य तु बीजेन तस्मादवतरेति च।। ५७.१३६ ।।"
  },
  {
    "text": "आम्रेडितेन चाभीष्टदेवानां लम्बनाय वै।\nनासिकावायुनिःसाराद्वियत्स्था देवना भवेत्।। ५७.१३७ ।।"
  },
  {
    "text": "एवं कृते मण्डले तु स्थितिस्तस्य प्रजायते।\nस्वान्तः शुद्धांशुबिन्दुभ्यां हैरम्बं बीजमुच्यते।। ५७.१३८ ।।"
  },
  {
    "text": "नाशनं विघ्नबीजानां धर्मकामार्थसाधनम्।\nगन्धपुष्पे तथा धूपदीपौ नैवेद्यमेव च।। ५७.१३९ ।।"
  },
  {
    "text": "यदन्यद् दीयते वस्त्रमलङ्कारादिकं च यत् ।\nतेषां दैवतमुच्चार्य कृत्वा प्रोक्षणपूजने।। ५७.१४० ।।"
  },
  {
    "text": "उत्सृज्य मूलमन्त्रेण प्रतिनाम्ना निवेदयेत्।\nवरुणस्य तु बीजेन तेषां प्रोक्षणमाचरेत्।। ५७.१४१ ।।"
  },
  {
    "text": "इष्टेन मूलमन्त्रेण तथोत्सर्गनिवेदने।\nलपरश्चन्द्रबिन्दुभ्यां बीजं वारुणमुच्यते।। ५७.१४२ ।।"
  },
  {
    "text": "विलोकनं पूजनं च तथा दानं पृथक् पृथक्।\nजपकर्मणि मालायाः प्रतिपत्तिरिदं त्रयम्।। ५७.१४३ ।।"
  },
  {
    "text": "इष्टमन्त्रेण मालायाः प्रोक्षणं परिकीर्तितम्।\nबीजं गाणपतं पूर्वमुच्चार्यं तदनन्तरम्।। ५७.१४४ ।।"
  },
  {
    "text": "अविघ्नं कुरु माले त्वं गृह्णीयादित्यनेन च।\nजपान्ते शिरसि न्यासो मालायाः परिकीर्तितः।। ५७.१४५ ।।"
  },
  {
    "text": "स्रजमादाय पाणिभ्यां श्रीबीजेन तथार्चयेत्।\nअन्त्यदन्त्यान्तमात्राभ्यां चादिवर्गतृतीयकौ।। ५७.१४६ ।।"
  },
  {
    "text": "परतः परतः पूर्वं श्रीबीजं बिन्दुनेन्दुना।\nमालाया अवतारस्तु शिरसः क्रियते तदा।। ५७.१४७ ।।"
  },
  {
    "text": "तां समादाय पाणिभ्यां कुर्यात् सारस्वतेन वै।\nश्रीबीजानामाद्यमाद्यं बिन्दुचन्द्रार्धसंयुतम्।। ५७.१४८ ।।"
  },
  {
    "text": "एतच्चतुष्टयं बीजं सारस्वतमुदीरितम्।\nपौराणिकैर्वैदिकैश्च मूलमन्त्रेण चैव हि।। ५७.१४९ ।।"
  },
  {
    "text": "प्रदक्षिणां प्रणामं च कुयाद्धर्मार्थसाधकम्।\nभूमिं वीक्ष्य तथाभ्युक्ष्य क्षितिबीजेन पूर्वतः।। ५७.१५० ।।"
  },
  {
    "text": "स्पृशंस्तां शिरसा भूमिं प्रणमेदिष्टदेवताः।\nसमाप्तिहीनं बाराहं बीजं बिन्द्विन्दुसंयुतम्।। ५७.१५१ ।।"
  },
  {
    "text": "क्षितिबीजं विजानीयाच्चतुर्वर्गप्रदायकम्।\nदर्पणं व्यजनं घण्टां चामरं प्रोक्षयेत् पुनः।। ५७.१५२ ।।"
  },
  {
    "text": "नैवेद्यालोकमन्त्रेण पूर्वप्रोक्तेन भैरव।\nनामाक्षराणि चाद्यानि चैतेषां बिन्दुनेन्दुना।। ५७.१५३ ।।"
  },
  {
    "text": "तस्मै नम इति प्रान्ते ग्रहणे मन्त्र उच्यते।\nनिवेदनमथैतेषामिष्टमन्त्रेण चाचरेत्।। ५७.१५४ ।।"
  },
  {
    "text": "वाग्‌भवस्य द्वितीयेन कामबीजेन भैरव।\nमुद्राया बन्धनं कार्यं मूलमन्त्रेण दर्शनम्।। ५७.१५५ ।।"
  },
  {
    "text": "परित्यागं तु मुद्रायास्ताराबीजेन चाचरेत्।\nप्रान्तादिश्चन्द्रबिन्दुभ्यां षष्ठस्वरसमन्वितः।। ५७.१५६ ।।"
  },
  {
    "text": "ताराबीजमिति प्रोक्तं धर्मकामार्थसाधनम्।\nमुदं ददाति यस्मात् सा मुद्रा तेन प्रकीर्तिता।। ५७.१५७ ।।"
  },
  {
    "text": "दर्शितायां तु मुद्रायां भवेत् पूजासमापनम्।\nकामं मोक्षं तथा धर्ममर्थमोदयुता स्वयम्।। ५७.१५८ ।।"
  },
  {
    "text": "ददाति साधकायाशु देवता गन्तुमुत्सुका।\nमुद्रान्ते तु महामन्त्रान् षडिमान् समुदीरयेत्।। ५७.१५९ ।।"
  },
  {
    "text": "यद् दत्तं भक्तिमात्रेण पत्रं पुष्पं फलं जलम्।\nआवेदितं च नैवेद्यं तद्‌गृहाणानुकम्पया।। ५७.१६० ।।"
  },
  {
    "text": "आवाहनं न जामामि न जानामि विसर्जनम्।\nपूजाभावं न जानामि त्वं गतिः परमेश्वरि।। ५७.१६१ ।।"
  },
  {
    "text": "कर्मणा मनसा वाचा त्वत्तो  नान्यं गतिर्मम।\nअन्तश्चरेण भूतानां त्वं  गतिः परमेश्वरि।। ५७.१६२ ।।"
  },
  {
    "text": "मातर्योनिसहस्रेषु येषु येषु व्रजाम्यहम्।\nतेषु तेष्वच्युता भक्तिरच्युतेऽस्तु सदा त्वयि।। ५७.१६३ ।।"
  },
  {
    "text": "देवी दात्री च भोक्त्री च देवी सर्वमिदं जगत्।\nदेवी जयति सर्वत्र या देवी सोऽहमेव च।। ५७.१६४ ।।"
  },
  {
    "text": "यदक्षरपरिभ्रष्टं मात्राहीनं च यद् भवेत्।\nतत्सर्वं क्ष्म्यतां देवि कस्य न स्खलितं मनः।। ५७.१६५ ।।"
  },
  {
    "text": "मन्त्रेषु पठितेष्वेषु स्वयमेव प्रसीदति।\nदातुं देवीं चतुर्वर्गं न चिरादेव भैरव।। ५७.१६६ ।।"
  },
  {
    "text": "ऐशान्यां मण्डलं कुर्याद् द्वारपद्मविवर्जितम्।\nविसर्जनार्थ निर्माल्यधारिण्याः पूजनाय वै।। ५७.१६७ ।।"
  },
  {
    "text": "पाद्मादिभिः पूजयित्वा ध्यात्वा निर्माल्यधारिणीम्।\nनिःक्षिप्य तस्मिन् निर्माल्यं मन्त्रेम तु विसर्जयेत्।। ५७.१६८ ।।"
  },
  {
    "text": "गच्छ गच्छ पदं स्थानं स्वस्थानं परमेश्वरि।\nयत्र ब्रह्मादयो देवा न विदुः परमं पदम्।। ५७.१६९ ।।"
  },
  {
    "text": "विसृज्य मन्त्रेणानेन ततः पूरकवायुना।\nध्यायंस्तु मन्त्रेणानेन नत्वा तां स्थापयेद्‌धृदि।। ५७.१७० ।।"
  },
  {
    "text": "तिष्ठ देवि परे स्थाने स्वस्थाने परमेश्वरि।\nयत्र ब्रह्मादयः सर्वे सुरास्तिष्ठन्ति मे हृदि।। ५७.१७१ ।।"
  },
  {
    "text": "तत एकजटाबीजैरिष्टदेवीं धिया स्मरन्।\nनिर्माल्यं मूर्घ्नि गृह्णीयाद् धर्मकामार्थसाधनम्।। ५७.१७२ ।।"
  },
  {
    "text": "मण्डलप्रतिपत्तिं तु ततः कुर्याद् विभूतये।\nसर्वाङ्गुलीनामग्रौधैः पद्ममष्टदलान्वितम्।। ५७.१७३ ।।"
  },
  {
    "text": "निर्मन्थेत् क्षितिबीजेन मण्डलं चापि भैरव।\nततस्तु मूलमन्त्रेण सर्ववश्येन वा पुनः।। ५७.१७४ ।।"
  },
  {
    "text": "अनामिकानामग्रेण ललाटमपि संस्पृशेत्।\nसमाप्तिसहितः प्रान्तस्ताराबीजं ततः परम्।। ५७.१७५ ।।"
  },
  {
    "text": "स्मरबीजं विसर्गेण परतः परतः परम्।\nभबेदेकजटाबीजं धर्मकामार्थसाधनम्।। ५७.१७६ ।।"
  },
  {
    "text": "ततो भास्करबीजेन सहितेनात्मना पुनः।\nमन्त्रेण भास्करायार्धमच्छिद्रार्थं निवेदयेत्।। ५७.१७७ ।।"
  },
  {
    "text": "नमो विवस्वते ब्रह्मन् भास्वते विष्णुतेजसे।\nजगत्सवित्रे शुचये सवित्रे कर्मदायिने।। ५७.१७८ ।।"
  },
  {
    "text": "ततः कृताञ्जलिर्भूत्वा पठित्वा मन्त्रमीरितम्।\nएकाग्रमनसा वाग्भिरच्छिद्रमवधारयेत्।। ५७.१७९ ।।"
  },
  {
    "text": "यज्ञच्चिद्रं तपश्छिद्रं यच्छिद्रं पूजने मम।\nसर्वं तदच्छिद्रमस्तु भास्करस्य प्रसादतः।। ५७.१८० ।।"
  },
  {
    "text": "ततस्तु पुष्पनैवेद्य तोयपात्रादिकं च यत्।\nदेवीबीजेन तत्सर्वं पुनरेव विलोकयेत्।। ५७.१८१ ।।"
  },
  {
    "text": "हस्तेन चक्षुषा वापि यत्र यत्र कृतः पुरा।\nमन्त्रन्यासस्तत्र तत्र विसृष्टिरमुना भवेत्।। ५७.१८२ ।।"
  },
  {
    "text": "प्रान्तादिपञ्चमो वह्निबीजषष्ठस्वराहितः।\nतथोपान्तं वाग्भवाद्यं दुर्गाबीजं प्रचक्षते।। ५७.१८३ ।।"
  },
  {
    "text": "स्थण्डिले ज्वलदग्नौ च तोये सूर्यमरीचिषु।\nप्रतिमासु च शुद्धासु शालग्रामशिलासु च।। ५७.१८४ ।।"
  },
  {
    "text": "शिवलिंगे शिलायां तु पूजा कार्या विभूतये।\nसर्वत्र मण्डलन्यासं कुर्यादेकाग्रमानसः।। ५७.१८५ ।।"
  },
  {
    "text": "योगपीठस्य बीजेन स्थण्डिलादिषु साधकः।\nवासुदेवस्य रुद्रस्य ब्रह्मणो मिहिरस्य च।। ५७.१८६ ।।"
  },
  {
    "text": "कुर्यात् सर्वत्र पूजासु प्रतिपत्तिमिमां बुधः।\nएवं यः पूजयेद् विष्णुममीभिः प्रतिपत्तिभिः।। ५७.१८७ ।।"
  },
  {
    "text": "चतुर्वर्गप्रदस्तस्य न चिराज्जायते हरिः।\nशिवो वा मिहिरो वापि येऽन्ये लम्बोदरादयः।। ५७.१८८ ।।"
  },
  {
    "text": "प्रसीदन्ति सुराः सर्वे पूजाया विधिनामुना।\nविशेषतो महादेवी महामाया जगन्मयी।। ५७.१८९ ।।"
  },
  {
    "text": "प्रतिपत्तिमिमां नित्यं स्पृहयत्येव पूजने।\nएवं यः कुरुते पूजां सम्यक् स फलभाग्भवेत्।। ५७.१९० ।।"
  },
  {
    "text": "एतैर्विहीना या पूजा  ततोऽल्पापं फलं भवेत्।\nअङ्गहीनस्तु पुरुषो न सम्यग्याझिको यथा।। ५७.१९१ ।।"
  },
  {
    "text": "अंगहीना तथा पूजा न सम्यक् फलभाग्भवेत्।\nइदं रहस्यं परममिदं स्वस्त्ययनं परम्।\nमन्त्रवेदमयं शुद्धं सर्वपापप्रणाशनम्।। ५७.१९२ ।।"
  },
  {
    "text": "यः श्रावयेद् ब्राह्मणसन्निधाने श्राद्धेषु यज्ञे सुरपूजनेषु।\nसम्यक् फलं तस्य लभेत् स कर्मणो विनापि पूजां तदनन्तरमश्नुते।। ५७.१९३ ।।"
  }
]
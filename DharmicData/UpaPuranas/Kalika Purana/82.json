[
  {
    "text": "।। द्व्यशीतितमोऽध्यायः ।।\n।।मार्कण्डेय उवाच।।\nऔर्वस्य वचनं श्रुत्वा सगरस्तं मुनिं पुनः।\nपप्रच्छेदं द्विजश्रेष्ठा हर्षसंप्लुतमानसः।। ८२.१ ।।"
  },
  {
    "text": "।।सागर उवाच।।\nअमोघायां कथं यज्ञे लौहित्यो ब्रह्मणः सुतः।\nकथं शान्तनुजायायां रतः स कमलासनः।। ८२.२ ।।"
  },
  {
    "text": "पारस्त्रैणेयपुत्रो वा कथं जज्ञे पितामहात्।\nतत् सर्वं श्रोतुमिच्छामि कथयस्व द्विजोत्तम।। ८२.३ ।।"
  },
  {
    "text": "।।और्व उवाच।।\nशृणु त्वं राजशार्दूल कथयामि महत्तरम्।\nआख्यानं ब्रह्मपुत्रस्य लौहित्यत्य महात्मनः।। ८२.४ ।।"
  },
  {
    "text": "हरिवर्षे महावर्षे शान्तनुर्नाम नामतः।\nमुनिरासीन्महाभागो ज्ञानवान् स तपोरतः।। ८२.५ ।।"
  },
  {
    "text": "तस्य भार्या महाभागा अमोघाख्या महासती।\nहिरव्यमगर्भस्य मुनेस्तृणबिन्द्वाश्रमोद्भवा।। ८२.६ ।।"
  },
  {
    "text": "तया सार्धं स कैलासं मर्यादापर्वते वसन्।\nलोहिताख्यस्य सरसस्तीरे वै गन्धमादने।। ८२.७ ।।"
  },
  {
    "text": "एकदा स तपोनिष्ठो निजपुष्पादिगोचरम्।\nजगाम वनमध्यं तु चिन्वन् बहुफलानि च।। ८२.८ ।।"
  },
  {
    "text": "तस्मिन्नवसरे ब्रह्मा सर्वलोकपितामहः।\nतत्राजगाम यत्रास्ति अमोघा शान्तनोः प्रिया।। ८२.९ ।।"
  },
  {
    "text": "तां दृष्ट्वा देवगर्भायां युवतीमतिसुन्दरीम्।\nमोहितो मदनेनाशु तदाऽभूद् दूषितेन्द्रियः।। ८२.१० ।।"
  },
  {
    "text": "उदीरितेन्द्रियो भूत्वा जिघृश्रुस्ताँ महासतीम्।\nअथाधावत् ततो ब्रह्मा सम्मुखो मदनार्दितः।। ८२.११ ।।"
  },
  {
    "text": "धावमानं विधातारं दृष्ट्वाऽमोघा महासती।\nनैवं नैवमिति प्रोक्त्वा पर्णशालां व्यलीयत।। ८२.१२ ।।"
  },
  {
    "text": "इदं चोवाच धातारममोघा कुपिता तदा।\nपर्णशालान्तरं गत्वा द्वारमावृत्य तत्क्षणात्।। ८२.१३ ।।"
  },
  {
    "text": "अकार्यं न मया कार्यं मुनिपत्न्या विगर्हितम्।\nबलात् प्रमथ्या चाहं चेत् त्वया त्वां च शपाम्यहम्।। ८२.१४ ।।"
  },
  {
    "text": "अमोघया चौवमुक्ते विधातुश्च तदा नृप।\nरेतश्चस्कन्द तत्रैव आश्रमे शान्तनोर्मुनेः।। ८२.१५ ।।"
  },
  {
    "text": "च्युते रेतसि धातापि हंसयानं समुत्थितः।\nलज्जयाऽतिपरीतात्मा द्रुतं वै स्वाश्रमं ययौ।। ८२.१६ ।।"
  },
  {
    "text": "गते वेधसि शान्तनुश्च निजमाश्रममागतः।\nआगत्य दृष्ट्वा हंसानां पदक्षोभं तदा भुवि।। ८२.१७ ।।"
  },
  {
    "text": "तेजश्च पतितं भूमौ विधातुर्ज्वलनोपमम्।\nअमोघां परिपप्रच्छ पर्णशालान्तरस्थिताम्।। ८२.१८ ।।"
  },
  {
    "text": "किमेतदत्र सुभगे प्रवृत्तं दृश्यते तु यत्।\nपक्षिणां च पदक्षोभं तेजश्चेदं च कीदृशम्।। ८२.१९ ।।"
  },
  {
    "text": "सा तस्य वचनं श्रुत्वा शान्तनु मुनिसत्तमम्।\nअमर्षितैव न्यगददाकुला विकलाननां।। ८२.२० ।।"
  },
  {
    "text": "हंसयुक्तस्यन्दनेन कोऽप्यागत्य चतुर्मुखः।\nकमण्डलु करोऽतीव रतिं मां समयाचतं।। ८२.२१ ।।"
  },
  {
    "text": "ततो मया तर्जितः स उटजान्तरलीनया।\nप्रच्याव्य तेजः संयातो मम शापभयार्दितः।। ८२.२२ ।।"
  },
  {
    "text": "कुरु तत्र प्रतीकारं यदि शक्नोषि शान्तनो।\nन हीमां धर्षणां सोढुं कश्चिच्छक्नोति जीवभृत्।। ८२.२३ ।।"
  },
  {
    "text": "स तस्या वचनं श्रुत्वा स्वयं ब्रह्मा समागतः।\nइति निश्चित्य मनसा तदा ध्यानपरोऽभवत्।। ८२.२४ ।।"
  },
  {
    "text": "दिव्यज्ञानेन स ज्ञात्वा देवकार्यमुपस्थितम्।\nतीर्थावतरणं चापि हिताय जगतां मुनिः।। ८२.२५ ।।"
  },
  {
    "text": "ज्ञात्वोदर्कं चिन्तयित्वा स्वभार्यामिदमब्रवीत्।\nइदं तेजां ब्रह्मणस्त्वं पिबामोधं ममाज्ञया।। ८२.२६ ।।"
  },
  {
    "text": "हिताय सर्वजगतां देवकार्यार्थसिद्धये।\nभवत्या निकटं ब्रह्मा स्वयमेव समागतः।। ८२.२७ ।।"
  },
  {
    "text": "त्वामप्राप्य महत् कृत्यमावयोः स समर्प्य च।\nगतो निजास्पदं तत् त्वं कर्तुमर्हसि तद् वचः।। ८२.२८ ।।"
  },
  {
    "text": "तच्छ्रुत्वा शान्तनोर्वाक्यममोघातीव लज्जिता।\nसान्त्वयन्तीव तं प्राह पतिं नत्वा महासती।। ८२.२९ ।।"
  },
  {
    "text": "नान्यस्य तेजो धास्यामि न च ते विमनस्कता।\nअवश्यं यदि कर्तव्यं पीत्वा त्वं मयि चोत्सृज।। ८२.३० ।।"
  },
  {
    "text": "ततस्तस्या वचः श्रुत्वा युक्तं तथ्यं च शान्तनुः।\nस्वयं पीत्वा तु तत् तेजः स्वभार्यायां न्यषेचयत्।। ८२.३१ ।।"
  },
  {
    "text": "संक्रामितैः शान्तनुना तेजोभिर्ब्रह्मणः सती।\nगर्भं दधारमोघाख्या हिताय जगतां ततः।। ८२.३२ ।।"
  },
  {
    "text": "तस्याः काले तु सम्प्राप्ते नासातो जलसञ्चयः।\nतन्मध्ये तनयश्चापि नीलवासाः कीरीटधृक्।। ८२.३३ ।।"
  },
  {
    "text": "रत्नमालासमायुक्तो रक्तगौरश्च ब्रह्मवत्।\nचतुर्भुजः पद्मविद्याध्वजसावतधरस्तथा।। ८२.३४ ।।"
  },
  {
    "text": "शिशुमारशिरस्थश्च तुल्यकायो जलोत्करैः।\nतज्जातं च तथाभूतं शान्तनुर्लोकशान्तनुः।। ८२.३५ ।।"
  },
  {
    "text": "चतुर्णां पर्वतानां च मध्यदेशे न्यवीविशत्।\nकैलासश्चात्तरे पार्श्वे दक्षिणे गन्धमादनः।। ८२.३६ ।।"
  },
  {
    "text": "जारुधिः पश्चिमे शैलः पूर्वे संवर्तकाद्वयः।\nतेषां मध्ये स्वर्यं कुण्डं पर्वतानां विधेः सुतः।। ८२.३७ ।।"
  },
  {
    "text": "कृत्वाऽतिववृधे नित्य शरदीव निशाकरः।\nतं तोयमध्यगं पुत्रमासाद्य द्रुहिणः सुतम्।। ८२.३८ ।।"
  },
  {
    "text": "क्रमतस्तस्य संस्कारानकरोद् देहशुद्धये।\nअथ काले बहुतिथे व्यतीते ब्रह्मणः सुतः।। ८२.३९ ।।"
  },
  {
    "text": "तोयराशिस्वरूपेण ववृधे पञ्चयोजनात्।\nतस्मिन् देवाः पपुः सस्नुर्द्वितीय इव सागरे।। ८२.४० ।।"
  },
  {
    "text": "सितामलजले ह्यद्ये दिव्यैश्चाप्सरसां गणैः।\nतस्मिन्नवसरे रामो जामदग्न्यः प्रतापवान्।। ८२.४१ ।।"
  },
  {
    "text": "चक्रे मातृवधं घोरमयुक्तं पितुराज्ञया।\nतस्य पापस्य मोक्षाय स्वपितुश्चोपदेशतः।। ८२.४२ ।।"
  },
  {
    "text": "स जगाम महाकुण्डं ब्रह्माख्यं स्नातुमिच्छया।\nतत्र स्नात्वा च पीत्वा च मातृहत्यामपानयन्।\nवीथीं परशुना कृत्वां तं मह्यामवतारयवत्।। ८२.४३ ।।"
  },
  {
    "text": "।।सगर उवाच।।\nजमदग्नेः सुतो रामः किमर्थं निजमातरम्।\nजघान तस्य माता च किन्नाम्नो कस्य चात्मजा।। ८२.४४ ।।"
  },
  {
    "text": "मुनेः पुत्रः कथं जातस्तथा क्रूरो महाबलः।\nयो यद्धकुशलो वोरो राजन्यान् समपोथयत्।। ८२.४५ ।।"
  },
  {
    "text": "तदहं श्रोतुमिच्छामि तत्त्वतो मुनिसत्तम।\nकथयस्य महाभाग यदि गुह्यं तथापि मे।। ८२.४६ ।।"
  },
  {
    "text": "।।और्व उवाच।।\nशृणु राजन्नवहितो जमदग्नेः सुतस्य वै।\nचरितं स यथा जघ्ने प्रसूं क्रूरतरश्च सः।। ८२.४७ ।।"
  },
  {
    "text": "ब्रह्मपुत्रो भृगुर्नाम ऋचीकस्तत्सुतोऽभवत्।\nस भार्यार्थी चरन् भूमौ कान्यकुब्जं गतः पुरा।। ८२.४८ ।।"
  },
  {
    "text": "ददर्श चारण्यगतं जह्नोर्वंशसमुद्भवम्।\nकुशिकस्य सुतं गाधिं तपःस्थं नृपसत्तम।। ८२.४९ ।।"
  },
  {
    "text": "अरण्यस्थस्य तस्याथ पुत्रकामस्य भूभृतः।\nसभार्यस्य सुता जज्ञे देवकन्यासमा गुणैः।। ८२.५० ।।"
  },
  {
    "text": "ऋचीको भृगुपुत्रस्तां भार्यार्थं समयाचत।\nदातूं गाधिं नृपतिशार्दूलं च चोवाच नृपो मुनिम्।"
  },
  {
    "text": "दातुं भोग्यां सुतां राजन् यदीच्छा ते ददाम्यहहम्।।\nयोग्या सुता मोऽद्य तद्विधाय महामुने।। ८२.५१ ।।"
  },
  {
    "text": "किं त्वेकः कुलधर्मो मे विद्यते शुल्कसंग्रहे।\nएकत्र कृष्णवर्णानामश्वानां चन्द्रवर्चसाम्।\nसहस्रमेकं यो दद्यात् तस्मै पुत्री प्रीयते।। ८२.५२ ।।"
  },
  {
    "text": "।।ऋचोक उवाच।।\nदास्याम्यश्वसहस्रं वै तव राजंस्तथाविधम्।\nकिंचित् कालं प्रतीक्षस्व यावत् तदहमानये।। ८२.५३ ।।"
  },
  {
    "text": "एवमस्त्विति त गाधिरुवाच भृगुसूनवे।\nगङ्गातीरं कान्यकुब्जं सोऽगच्छद्धयसाधने।। ८२.५४ ।।"
  },
  {
    "text": "तत्राराध्य भृगोः पुत्रो वरुणं यादसां पतिम्।\nतेन दत्तं तदा लेभे सहस्रं वाजिनां मुनिः।। ८२.५५ ।।"
  },
  {
    "text": "तेन यत्र तदा लब्धा अश्वान् नृपतिसत्तम।\nतदश्वतीर्थं विख्यातं महाफलकरं परम्।। ८२.५६ ।।"
  },
  {
    "text": "गङ्गाजलादुत्थितं तु दत्तं सम्यक् प्रचेतसा।\nआदायाश्वसहस्रं तु मनुर्गाधिमथाम्ययात्।। ८२.५७ ।।"
  },
  {
    "text": "तानश्वान् गाधिरादाय पुत्रीं सत्यवतीं सुताम्।\nऋचीकाय ददौ लक्ष्मीं केशवायेव सागरः।। ८२.५८ ।।"
  },
  {
    "text": "ऋचीको गाधितनयां लब्ध्वा भार्यामनिन्दिताम्।\nमुदितः स तया रेमे यथाकामं स्वकाश्रमे।। ८२.५९ ।।"
  },
  {
    "text": "कृतदारं सुतं श्रुत्वा द्रष्टुं पुत्रं स्नुषां भृगुः।\nअथाजगाम मतिमान् सनुषां दृष्ट्वा ननन्द च।। ८२.६० ।।"
  },
  {
    "text": "दम्पती तं समासीनं भृगुं देवगणार्चितम्।\nपूजयित्वा यथान्यायं तस्थतुस्तौ कृताञ्जली।। ८२.६१ ।।"
  },
  {
    "text": "ततो भृगुः स्नुषां स्वीयां सुप्रीत इदमब्रवीत्।\nवरं वृणीष्व दास्यामि वाञ्छितं वरवर्णिनि।। ८२.६२ ।।"
  },
  {
    "text": "अदेयं दुष्करं वापि यत्र ते विद्यते स्पृहा।\nततः सत्यवतीं पुत्रं तप आम्नाय-पारगम्।। ८२.६३ ।।"
  },
  {
    "text": "मातुश्च वीरमतुलं पुत्रं वरमयाचत।\nस चैवमस्त्वित्युक्त्वैव भूत्वा ध्यानपरस्तदा।। ८२.६४ ।।"
  },
  {
    "text": "विश्वमाधृत्य मनसा यत्नाच्छ्वासं ससर्ज सः।\nतस्य निःश्वासवातात् तु निःसृतं वै चरुद्वयम्।। ८२.६५ ।।"
  },
  {
    "text": "तस्यै तद्द्वितयं दत्त्वा भृगुस्तामिदमब्रवीत्।\nचरुद्वयं गृहाणेदं स्नुषे सत्यवति स्वयम्।। ८२.६६ ।।"
  },
  {
    "text": "स्नात्वा ऋतौ ऋतौ माता स्नुषे त्वं च करिष्यथः।\nआलिंग्याश्वत्थवृक्षं ते माता पुंसवनाय वै।। ८२.६७ ।।"
  },
  {
    "text": "चरुमारक्तकं चेमं सा भोक्ष्यति सुतस्ततः।\nत्वं चोदुम्बरवृक्षं तु समालिंग्यासितं चरुम्।। ८२.६८ ।।"
  },
  {
    "text": "भोक्ष्यसे तव पुत्रस्तु भविष्यति सनातनः।\nएवमुक्त्वा भृगुर्यातो यथेच्छं सापि संमुदम्।। ८२.६९ ।।"
  },
  {
    "text": "अवाप मात्रा सहिता भर्त्रा पित्रा च भामिनी।\nअथ स्नानदिनेऽश्वत्थमालिंग्यारक्तकं चरुम्।। ८२.७० ।।"
  },
  {
    "text": "आदात् सत्यवती तस्या माता फल्गुं सितं चरुम्।\nपरिवर्तं तु तज् ज्ञात्वा दिव्यज्ञानो भृगुर्मुनिः।। ८२.७१ ।।"
  },
  {
    "text": "अथागत्य स्नुषां तां तु वचनं चेदमब्रवीत्।\nविपर्ययस्त्वया भद्रे वृक्षालिङ्गनकर्मणि।। ८२.७२ ।।"
  },
  {
    "text": "तथा चरुप्राशने तुतत्रेदं ते भविष्यति।\nब्राह्मणः क्षत्रियाचारस्तव पुत्रो भविष्यति।। ८२.७३ ।।"
  },
  {
    "text": "क्षत्रियो ब्राह्मणाचारो मातुस्ते भविता सुतः।\nइत्युक्त्वा भृगुणा साध्वो तदा सत्यवती भृगुम्।। ८२.७४ ।।"
  },
  {
    "text": "पुनः प्रसादयामास पौत्रो मेऽस्त्विति तादृशः।\nएवमस्त्विति स प्रोच्य तत्रैवान्तर्दधेः भृगुः।। ८२.७५ ।।"
  },
  {
    "text": "अथ काले सुतं दीप्तं जमदग्निं च गाधिजा।\nसुषुवे जननी तस्या विश्वामित्रें तपोनिधिम्।। ८२.७६ ।।"
  },
  {
    "text": "जमदग्निस्ततो वेदांश्चतुरः प्राप मा चिरम्।\nप्रादुरासीद् धनुर्वेदः स्वयं तस्मिन् महात्मनि।। ८२.७७ ।।"
  },
  {
    "text": "विश्वामित्रोऽपि सकलान् वेदानाप तथाऽचिरात्।\nधनुर्वेदं तथा कृत्स्नं विप्रश्चाभूत् तपोबलात्।। ८२.७८ ।।"
  },
  {
    "text": "जाज्वल्यमानस्तेजस्वी जमदग्निर्महातपाः।\nवेदैस्तपोभिः स मुनीनत्यक्रामच्च सूर्यवत्।। ८२.७९ ।।"
  },
  {
    "text": "।। इति श्रीकालिकापुराणे द्व्यशीतितमोऽध्यायः।। ८२ ।।"
  }
]
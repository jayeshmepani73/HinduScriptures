[
  {
    "text": "कालिकापुराणम् पञ्चविंशोऽध्यायः वाराहसर्गः\nअथ कालिका पुराण अध्याय २५\n।। मार्कण्डेय उवाच ।।\nकालो नाम स्वयं देवः सृष्टिस्थित्यन्तकारकः ।\nअविच्छिन्नः स प्रलयस्तेन भागेन केनचित् ।। १ ।।\nलयभागे व्यतीते तु सिसृक्षा समजायत ।\nज्ञानरूपस्य च तदा परमब्रह्मणो विभोः ॥ २ ॥\nततोऽस्य प्रकृतिस्तेन सम्यक्संक्षोभिता धिया ।\nसंक्षुब्धा सर्वकार्यार्थमभूत् सा त्रिगुणात्मिका ।। ३।।\nयथा सन्निधिमात्रेण गन्धः क्षोभाय जायते ।\nमनसो लोककर्तृत्वात्तथासौ परमेश्वरः ॥४॥\nस एव क्षोभको ब्रह्मन् क्षोभ्यश्च परमेश्वरः ।\nस सङ्कोचविकाशाभ्यां प्रधानत्वेऽपि च स्थितः ॥५॥\nइच्छामात्रेण पुरुषः शृष्ट्यर्थं परमेश्वरः ।\nततः संक्षोभयामास पुनरेव जगत्पतिः ॥६॥\nगुणसाम्यात्ततस्तस्मात् क्षेत्रज्ञाधिष्ठितात् ततः ।\nगुणव्यञ्जनसंभूतिः सर्गकाले वभूव ह ।।७।।\nप्रधानतत्त्वादुद्भूतमीश्वरेच्छासमीरितात् ।\nमहत्तत्वं प्रथमतस्तत् प्रधान समावृणोत् ।।८।।\nप्रधानेनावृतात्तस्मादहङ्कारो व्यजायत ।\nवैकारिकस्तैजसश्च भूतादिश्चैव तामसः ॥९॥\nत्रिविधोऽयमहङ्कारो यो जातो महतोऽग्रतः ।\nभूतानामिन्द्रियाणाञ्च स वै हेतुः सनातनः ।। १० ।।\nस महांस्तमहङ्कारं जातमात्रं समावृणोत् ।\nतन्मात्राणि ततः पञ्च जज्ञिरेऽस्मात् समावृतात् ।। ११ ॥\nप्रथमं शब्दतन्मात्रं स्पर्शतन्मात्रमन्तरम् ।\nतृतीयं रूपतन्मात्रं रसतन्मात्रमेव च ।। १२ ।।\nपञ्चमं गन्धतन्मात्रमेतानि क्रमशोऽभवन् ।\nप्रत्येकं सर्वतन्मात्रमहङ्कारः समावृणोत् ।।१३।।\nससर्ज शब्दतन्मात्रादाकाशं शब्दलक्षणम् ।\nशब्दमात्रं तथाकाशं भूतादिः स समावृणोत् ।। १४ ।।\nशब्दतन्मात्रसहितात् स्पर्शतन्मात्रतन्ततः ।\nवायुः समभवत् स्पर्शगुणः शब्दसमन्वितः ।। १५ ।।\nआकाशवायुसंयुक्ताद्रूपतन्मात्रतस्ततः ।\nतेजः समभवद्दीप्तं सर्वतस्तदवर्धत ।। १६ ।।\nतच्छब्दवत् स्पर्शवच्च रूपवच्च व्यजायत ।\nततो वियद्वायुतेजोयुक्तात्तोयं ससर्ज ह ।\nरसतन्मात्रतः सम्यक् तेन व्याप्तं समन्ततः ।। १७ ।।\nतोयान्याधारशक्तिर्या विष्णोरमिततेजसः ।\nसा दध्रेऽथ निराधाराण्यनिलान्दोलितानि वै ।। १८ ।।\nतेषु बीजं प्रथमतः ससर्ज परमेश्वरः ।\nतदण्डमभवद्हैमं सहस्रांशुसमप्रभम् ।। १९।।\nमहदादिविशेषान्तैरारव्यं सर्वतो वृतम् ।\nवारिवह्न्यनिलाकाशैस्तमोभूतादिना बहिः ।\nवृतं दशगुणैरण्डं भूतादिर्महता तथा ।।२०।।\nबीजं यथा बाह्यदलैर्व्याप्तमण्डं तथा पुनः ।\nतोयादिभिस्तथा व्याप्त ब्रह्माण्डमतुलं द्विजाः ।। २१ ।।\nतदण्डमध्ये स्वयमेव विष्णु- र्ब्रह्मस्वरूपं विनिधाय कायम् ।\nदिव्येन मानेन स वर्षमेकं स्थितोऽग्रहीद्वीजगणं स्वबुद्ध्या ।। २२।।\nध्यानेन चाण्ड स्वयमेव कृत्वा द्विधा स तस्थौ क्षणमात्रमस्मिन् ।\nतदैव तन्मात्रगणैः समस्तै-गन्धोत्तरैर्भूव सृष्टा ।। २३ ।।\nस्पर्शस्य शब्दस्य समस्तरूप-गुणस्य गन्धस्य रसस्य चैषा ।\nआधारभूता सकलैः कृता यत्तन्मात्रवर्गैरखिला धरित्री ।। २४ ।।\nजातस्तदुत्थैः कनकाचलोऽसौ जरायुभिः पर्वतसंचयोऽभूत् ।\nगर्भोदकैः सप्तपयोधयस्तु स्कन्धद्वयेन त्रिदशालयोऽभूत् ।। २५ ।।\nस्कन्धद्वयेनापरदेशजेन सप्ताभवन्नागगृहाणि तानि ।\nपातालसंज्ञानि महासुखानि यत्र स्वयं स्यात् परतो महेशः ।। २६ ।।\nतेजोगणात्तस्य बभूव लोको योऽसौ महर्लोक इति श्रुतोऽभूत् ।\nजनाह्वयोऽभून्मरुतोऽथ गर्भाद् ध्यानात्तपोलोकवरो बभूव ।। २७।।\nअण्डोर्धगत्यामभवत्तु सत्यं ब्रह्माण्डखण्डोपरि विष्णुरच्युतः ।\nपरं पदं यन्निगदन्ति धीरा यज्ज्ञानगम्यं परिनिष्ठरूपम् ।। २८ ।।\nएवं विधाय प्रथमं बभूव विष्णुस्वरूपी स्थितये स एव ।\nस्वयं समुद्भूततनुर्यतोऽयं स्वयंभूरिति ख्यातिरवाप विष्णुः ।। २९ ।।\nततोऽभवत् यज्ञवराहरूपी विष्णुर्भुव: प्रोद्धरणाय पीनः ।\nनिमज्जमानां पृथिवीं स मध्ये भित्वा गतो धर्तुमधोतिऽ वेगात् ।। ३० ।।\nदंष्ट्राग्रदेशे विनिधाय पृथिवीं स उद्गतः सर्वमतीत्य तोयम् ।\nततोऽभवत् सप्तफणान्वितोऽय-मनन्तमूर्तिः पृथ्वीं विधर्तुम् ।। ३१ ।।\nप्रसार्य शेषोऽपि फणाः स वैष मध्ये निधायैकफणां धरित्रीम् ।\nदधार तोयोपरि तोयसंस्थित- स्ततोऽत्यजद् यज्ञवराह उर्व्वीम् ।। ३२ ।।\nप्रसारिताः फणाः सर्वास्तासामेका तु पूर्वतः ।\nअपरा पश्चिमायां तु दक्षिणोत्तरयोः परे ।। ३३ ।।\nएका गता फणैशान्यामाग्नेय्यामपरा दिशि ।\nपृथ्वीमध्ये स्थिता चैका नैर्ऋत्यां तस्य वै तनुः ।\nशून्या दिग्वायवी तत्र ततो नम्रा स्थिता क्षितिः ।। ३४ ।।\nस तु दीर्घतनुस्तोये यदानन्तो न चाशकत् ।\nकूर्मरूपी तदा भूत्वानन्तं कायमधाद्धरिः ।।३५।।\nअधो ब्रह्माण्डखण्डं स पद्धिराक्रम्य कच्छपः ।\nग्रीवान्वितस्य वायव्यां पृष्ठेऽनन्तमधारयत् ।। ३६ ।।\nअनन्तः कूर्मपृष्ठे तु नवभिर्वेष्टनैस्तनुम् ।\nनिधाय पृथिवीं दधे सुखेनैव महातनुः ।।३७।।\nततः फणास्वनन्तस्य चलन्ती पृथिवी स्थिता ।\nवराहः कर्तुमचलामचलामकरोदृढाम् ।। ३८।।\nमेरुं खुरप्रहारेण प्रहृत्य पृथिवीतलम् ।\nन्यखनत् स विवेशाथ पृथ्वीं भित्वान्तरं ततः ।। ३९ ।।\nयोजनानां सहस्राणि षोडशैव रसातलम् ।\nप्रविवेश महाशैलो वराहांघ्रिप्रहारतः ॥४०॥\nद्वात्रिंशत्तु सहस्राणि योजनानां तु विस्तृणम् ।\nमेरो: शिरोऽभवत्तेन प्रहारेण दिजोत्तमाः ।।४१।।\nमर्यादा शैलनाथस्य पार्श्वे पोत्री तदाकरोत् ।\nयदा चलति नैवैष पर्वतः पृथिवीधरः ।। ४२ ।।\nहिमवत्प्रभृतीनांच भागं भागं सपंचकम् ।\nपदा क्षित्यन्तरं चक्रे तदुच्छ्रायप्रमाणतः ।। ४३ ।।\nततो ब्रह्मा वराहाय नमस्कृत्य महौजसे ।\nअर्धनारीश्वरं कायाद् देवदेवं व्यजायत ।। ४४ ।।\nप्रथमं जातमात्र: स प्ररुरोद महास्वनः ।\nकिं रोदिषीति तं ब्रह्मा रुदन्तं प्रत्युवाच ह ।। ४५ ।।\nनाम देहीति तं सोऽथ प्रत्युवाच महेश्वरः ।\nरुद्रनामा रोदनात्तं मा रोदीत्वं महाशय ।।४६ ।।\nएवमुक्तः पुनः सोऽथ सप्तवारान् रुरोद सः ।\nततोऽपराणि नामानि सप्त ब्रह्माकरोत् पुनः ।।४७ ।।\nशर्व भवं च भीमञ्च महादेवं चतुर्थकम् ।\nपञ्चमं चोग्रमीशानं षष्ठं पशुपतिं परम् ।।४८।।\nमया यथा विभक्तस्त्वं तथात्मा स्वो विभज्यताम् ।\nत्वयापि भूरिसृष्ट्यर्थं भवांश्चापि प्रजापतिः ।। ४९ ।।\nततो ब्रह्मा द्विधा भूत्वा पुरुषोऽर्धेन सोऽभवत् ।\nअर्धेन नारी तस्यां तु विराजमसृजत् प्रभुः ।। ५० ।।\nतमाह भगवान् ब्रह्मा कुरु सृष्टिं प्रजापते ।\nतपस्तप्त्वा विराट् सोऽपि मनुं स्वायम्भुवं ततः ।। ५१ ।।\nससर्ज सोऽपि तपसा ब्रह्माणं पर्यंतोषयत् ।\nतोषितस्तेन मनसा दक्षं सृष्ट्यै ससर्ज सः ।। ५२ ।।\nसृष्टे दक्षेऽथ दशधा प्रणतो मनुना विधिः ।\nपुनरेव सुतानन्यान् ससर्ज दश मानसान् ।।५३।।\nमरीचिरत्र्यंगिरसौ पुलस्त्यं पुलहं क्रतुम् ।\nप्रचेतसं वसिष्ठञ्च भृगुं नारदमेव च ।।५४।।\nएतानुत्पाद्य मनसा मनुं स्वायम्भुवं पुनः ।\nयूयं सृजध्वमित्युक्त्वा लोकेशोऽन्तर्दधे पुनः ।। ५५ ।।\nवराहोऽप्यथ पोत्रेण खनित्वा सप्तसागरान् ।\nपृथिव्यां वलयाकारान् ससर्ज परमेश्वरः ॥५६ ॥\nसप्तधा भ्रमणेनासौ सृष्ट्वा सप्ताथ सागरान् ।\nसप्तद्वीपानवच्छिद्य पृथिव्यन्तं ततो गतः ।।५७।।\nलोकालोकाह्वयं शैलं कृत्वा पृथ्व्यास्तु वेष्ठनम् ।\nलक्षद्वयोच्छ्रितं मानाद् योजनानां समन्ततः ।\nसुदृढं स्थापयामास भित्तिप्रान्ते यथा गृहम् ।।५८।।\nआदिसृष्टिरियं विप्राः कथिता भवतां मया ।\nप्रतिसर्गमहं वक्ष्ये तच्छृण्वन्तु महर्षयः ।। ५९ ।।\n॥ इति श्रीकालिकापुराणे वाराहसर्ग नाम पञ्चविंशोऽध्यायः ॥ २५ ॥"
  }
]
[
  {
    "text": "।।और्व्व उवाच।।\nअथ काले व्यतीते तु पुनस्तारावती शुभा।\nआर्तवं विहितं स्नानं नदीं प्राप्ता दृषद्वतीम्।। ५०.१ ।।"
  },
  {
    "text": "दासीसहस्रैः संयुक्ता नानालङ्कारमण्डिता।\nरम्भादिभिर्यथेन्द्राणी तथा सा प्रत्यदृश्यत।। ५०.२ ।।"
  },
  {
    "text": "सावतीर्णा जले देवी गौराङ्गी तडिदुज्ज्वला।\nनदीमुज्ज्वलयामास भिन्नाञ्जनसमाम्भसम्।। ५०.३ ।।"
  },
  {
    "text": "स्थलीं काचमयीं स्वच्छां काञ्चनीप्रतिमा यथा।\nस्वभासा ज्वलयामास प्रतिबिम्बेन सा तथा।। ५०.४ ।।"
  },
  {
    "text": "अथ तां पुनरेवाथ कपोतो मुनिसत्तमः।\nआनाभिमग्नां तोयौर्घैर्ददर्श सुमनोहराम्।। ५०.५ ।।"
  },
  {
    "text": "दृष्ट्वा तामथ पप्रच्छ तदा चित्राङ्गदां मुनिः।\nकेयं जले दृषद्वत्यामवतीर्णा सखीशतैः।। ५०.६ ।।"
  },
  {
    "text": "श्रिया ज्वलन्ती श्रीतुल्या किमपर्णा गिरेः सुता।\nअतीव भ्राजते रूपैर्न संस्तौषि च तां किमु।। ५०.७ ।।"
  },
  {
    "text": "अथ तस्य वचः श्रुत्वा मुनेश्चित्राङ्गदा तदा।\nऋषिशापभयात् साध्वी संस्तौमीति तदाऽब्रवीत्।। ५०.८ ।।"
  },
  {
    "text": "इयं तारावती नाम ककुत्स्थस्य सुता सती।\nचन्द्रशेखरभूपालभार्याऽतिदयिता शुभा।। ५०.९ ।।"
  },
  {
    "text": "एषा त्वया कामिता तु कामार्थं पूर्वतो मुने।\nस्वालङ्कारैरङ्कृत्य मां दत्त्वा ते गृहं गता।। ५०.१० ।।"
  },
  {
    "text": "सेयं पुननर्दीं स्नातुं भगिनी मे समागता।\nज्येष्ठां तां तु मुने वक्तुं न ते किञ्चिच्च युज्यते।। ५०.११ ।।"
  },
  {
    "text": "त्वमत्र तिष्ठ विप्रेन्द्र ज्येष्ठां तां भगिनीं प्रियाम् ।\nसमाभाष्य समेष्ये त्वामनुजानासि चेद् गतौ।। ५०.१२ ।।"
  },
  {
    "text": "इति श्रुत्वा वचस्तस्या मुनिः स्नेहेन वञ्चनाम्।\nतारावत्या कृतां पूर्वं मुनिस्तस्यै चुकोप ह ।। ५०.१३ ।।"
  },
  {
    "text": "इयं पापीयसी रामा वञ्चनामकरोन्मयि।\nतस्याः सङ्कालनञ्चाहं करिष्याम्यद्यनिश्चितम्।। ५०.१४ ।।"
  },
  {
    "text": "इत्युक्त्वा स तया सार्धं मुनिश्चित्राङ्गदाख्यया।\nजगाम यत्र सा देवी स्थिता तारावती शुभा।। ५०.१५ ।।"
  },
  {
    "text": "गत्वा तां तु समासाद्य कपोतो मुनिसत्तमः।\nइदं तारावतीं प्राह कुपितः प्रहसन्निव।। ५०.१६ ।।"
  },
  {
    "text": "कामार्थं प्रार्थिता पूर्वं त्वं मया च्छद्मना त्वया।\nवञ्चितोऽस्मि दुराधर्षे धलं तस्य समाप्नुहि।। ५०.१७ ।।"
  },
  {
    "text": "ममापि पुरतः पापे त्वं सतीति विकत्थसे।\nसतीत्वभ्रंशकं मां त्वं नैव कामितवत्यसि।। ५०.१८ ।।"
  },
  {
    "text": "तस्माद बीभत्सवेषस्त्वां कपाली पलितो रहः।\nविरूपो धनहीनश्च कामयिष्यति वै हठात्।। ५०.१९ ।।"
  },
  {
    "text": "सद्योजातं पुत्रयुगं सश्रीकं वानराननम्।\nभविष्यति च ते पापे त्वेकाब्दाभ्यन्तरेऽधुना।। ५०.२० ।।"
  },
  {
    "text": "एतच्छ्रुत्वा मुनेर्वाक्यं प्राह तारावती मुनिम्।\nकोपाद् भयाच्च सा देवी स्फुरदोष्ठपुटा तदा।। ५०.२१ ।।"
  },
  {
    "text": "यदि सा पूजयित्वा तु चण्डिकां प्राप मां प्रसूः।\nयद्यहं व्रतिनी नित्यं भूपतौ चन्द्रशेखरे।। ५०.२२ ।।"
  },
  {
    "text": "ककुत्स्थस्य सुता सत्यं यद्यहं द्विजसत्तम।\nतेन सत्येन मे देवान्नान्यो मां कामयिष्यति।। ५०.२३ ।।"
  },
  {
    "text": "यदि सत्यं महादेवो नित्यमाराध्यते मया।\nतेन सत्येन मे देवादाराध्याच्चन्द्रशेखरात्।। ५०.२४ ।।"
  },
  {
    "text": "स्वप्नेऽपि मुनिशार्दूल नान्यो मां कामयिष्यति।\nइत्युक्त्वा सा मुनिं नत्वा स्वामिविन्यस्तमानसा।। ५०.२५ ।।"
  },
  {
    "text": "ययौ तारावती देवी स्वस्थानमिति भामिनी।\nतस्यां गतायां देव्यां तु चिन्तयामास तां मुनिः।। ५०.२६ ।।"
  },
  {
    "text": "ममैव पुरतश्चैषा निर्भीताति प्रवल्गते ।\nअत्रान्तर्विनिगूढं तु बीजं शुद्धं भविष्यति।। ५०.२७ ।।"
  },
  {
    "text": "एवं विचिन्त्य स मुनिर्ध्यानसंयुक्तमानसः।\nदिव्यज्ञानपरो भूत्वा सर्ववृत्तान्तमाददे।। ५०.२८ ।।"
  },
  {
    "text": "यथा भृङ्गिमहाकालौ देव्या शप्तौ सुतावुभौ।\nप्रतिशापं यथा तौ तु ददतुः पार्वतीं हरम्।। ५०.२९ ।।"
  },
  {
    "text": "यथावतीर्णौ मानुष्ययोनौ तौ तु यदर्थतः।\nचित्राङ्गदा यथा जाता यदर्थं देवकन्यका।। ५०.३० ।।"
  },
  {
    "text": "दिव्यज्ञानेन तज्ज्ञात्वा मुनिः किञ्चन नाकरोत्।\nचित्राङ्गदामादरेण समादाय मुनिस्ततः।। ५०.३१ ।।"
  },
  {
    "text": "स्वस्थानं गतवान् विप्रः पूजयामास तां मुनिः।\nतारावती च तत्सर्वं चन्द्रशेखर भूपतेः।। ५०.३२ ।।"
  },
  {
    "text": "वृत्तान्त मुनिशापस्य कथयामास भामिनी।\nतत्सर्वं पौष्यजो राजा स्वगतं चिन्तया युतः।। ५०.३३ ।।"
  },
  {
    "text": "आश्वास्य दयितां भार्यां माभैर्देवीति सोऽचिरात् ।\nसततं सेवया पत्युर्धर्मार्थपरिसेवनैः।। ५०.३४ ।।"
  },
  {
    "text": "वर्जनादप्रशस्तानां मुनिशापोऽपनीयते।\nतस्मात् त्वं देवि सुभगे चारित्रव्रतधारिणी।। ५०.३५ ।।"
  },
  {
    "text": "कल्याणभागिनी नित्यं नापदं समवाप्स्यसि।\nएवमुक्त्वा स राजा तु करवीरपुराधिपः।। ५०.३६ ।।"
  },
  {
    "text": "प्रासादं कारयामास उच्चैरभ्रंकषं बहु।\nउच्चैश्चतुःशतं व्यामं त्रिंशद्‌योजनविस्तृतम्।। ५०.३७ ।।"
  },
  {
    "text": "रत्नस्फटिकभूम्यन्तःखचितं रत्नकर्बुरैः।\nवैदूर्यपटलैः शुभ्रैश्छादितं सुमनोहरम्।। ५०.३८ ।।"
  },
  {
    "text": "स्वर्णं रत्नतुलास्तम्भं विश्वकर्मविनिर्मितम्।\nरक्षार्थं कारयामास तारावत्याः प्रियङ्करम्।। ५०.३९ ।।"
  },
  {
    "text": "रत्नसोपानसंयुक्तं वैदूर्यवलभीयुतम्।\nसौवर्णनीपसम्बद्धसुधर्मा सदृशं गुणैः।। ५०.४० ।।"
  },
  {
    "text": "तस्यां समस्तभोग्यानि स्वादूनि च मृदूनि च।\nआप्तैरासादयामास पुरुषैश्चन्द्रशेखरः।। ५०.४१ ।।"
  },
  {
    "text": "ततस्तारावतीं देवीमादाय चन्द्रशेखरः।\nनित्यं प्रासादपृष्ठं तमारुह्य रमते नृपः।। ५०.४२ ।।"
  },
  {
    "text": "एवं संवत्सरं यावदन्यैरप्राप्यवेश्मनि।\nआप्तैरधिष्ठितद्वारि तां देवीं समरक्षत।। ५०.४३ ।।"
  },
  {
    "text": "एकदा तु विना तेन करवीराधिपेन तु।\nउच्चैः प्रासादमारुह्य स्थिता तारावती सदा।। ५०.४४ ।।"
  },
  {
    "text": "चिन्तयन्ती नृपं तं तु दयितं चन्द्रशेखरम्।\nतत्पदे न्यस्तमनसा सावित्रीव पतिव्रता।। ५०.४५ ।।"
  },
  {
    "text": "आराध्य च महादेवं पार्वत्या सहितं तदा।\nइष्टां देवीं च सा देवी चिन्तयन्ती स्म च स्थिता ।। ५०.४६ ।।"
  },
  {
    "text": "तत्र सा चिन्तयन्ती तु त्र्यम्बकं चन्द्रशेखरम्।\nविवेद भेदं न तयोश्चन्द्रशेखरयोर्द्वयोः।। ५०.४७ ।।"
  },
  {
    "text": "एवं प्रासादपृष्ठे तु स्थिता तारावती सती।\nसुधर्मामध्यगा देवी शक्रश्रीरिव भूषिता।। ५०.४८ ।।"
  },
  {
    "text": "अथोमया समं देवो वियता चन्द्रशेखरः।\nआजगाम तदा गच्छन् प्रासादं प्रति तं नृप।। ५०.४९ ।।"
  },
  {
    "text": "ददृशे सूत्तरन्ती सा उमायाः सदृशी गुणैः।\nसर्वलक्षण सम्पूर्णा माधवस्येव माधवी ।। ५०.५० ।।"
  },
  {
    "text": "तां दृष्ट्वा न्यगदद् देवीं गौरीं वृषभकेतनः।\nस्मितप्रसन्नवदनः प्रहसन्निव भामिनीम्।। ५०.५१ ।।"
  },
  {
    "text": "।।ईश्वर उवाच।।\nइयं ते मानुषी मूर्तिः प्रिये तारावतीति या।\nभृङ्गिमहाकालयोस्ते जन्मनो विहता स्वयम्।। ५०.५२ ।।"
  },
  {
    "text": "त्वत्तो ह्यनन्यकान्तोऽहं नान्यं गन्तुमिहोत्सहे।\nत्वमिदानीं स्वयं चास्यां मूर्त्यां प्रविश भामिनि।\nतत उत्पादयिष्यामि महाकालं च भृङ्गिणम्।। ५०.५३ ।।"
  },
  {
    "text": "।। देव्युवाच।।\nममैव मानुषी मूर्तिरस्यां वृषभकेतन।\nविशामि तेऽत्र वचनादुत्पादय सुतद्वयम्।। ५०.५४ ।।"
  },
  {
    "text": "मम भृङ्गिमहाकाल कपोतानां च शापतः।\nएवं मोक्षो भवेद् भर्ग तस्मात् त्वं कुरुमत्प्रियम्।। ५०.५५ ।।"
  },
  {
    "text": "।। और्व्व उवाच।।\nप्रविशेश ततो देवी स्वयं तारावतीतनौ।\nमहादेवोऽपि तस्यां तु कामार्थं समुपस्थितः।। ५०.५६ ।।"
  },
  {
    "text": "ततः सापर्णयाविष्टा देवी तारावती सती।\nकामयानं महादेवं स्वयमेवाभजन्मुदा।। ५०.५७ ।।"
  },
  {
    "text": "तस्मिन्कालेऽभवद्गर्गः कपाली चास्थिमाल्यधृक्।\nबीभत्सवेशो दुर्गन्धः पलितोऽतिविरूपधृक्।। ५०.५८ ।।"
  },
  {
    "text": "कामावसाने तस्यां तु सद्योजातं सुतद्वयम्।\nअभवन्नृपशार्दूल तथाशाखामृगाननम्।। ५०.५९ ।।"
  },
  {
    "text": "तद्‌देहान्निःसृतापर्णा जातयोः सुतयोस्तयोः।\nमोहयित्वा यथात्मानं न जानाति ककुत्स्थजा।।\nअहं गौरी तथा भर्गभावेन मानुषेण तु।। ५०.६० ।।"
  },
  {
    "text": "अथ तारावती देवी सुतौ दृष्ट्वा क्षितिस्थितौ।\nपातिव्रत्यात् परिभ्रष्टा आत्मानं वीक्ष्य भामिनी।। ५०.६१ ।।"
  },
  {
    "text": "तथा बीभत्सवेशं तु हरं दृष्ट्वाग्रतः स्थितम्।\nमुनिशापं तदा मेने प्राप्तं कालान्तकोपमम्।। ५०.६२ ।।"
  },
  {
    "text": "इति शोकविमूढा च निनिन्द च सतीव्रतम्।\nइदं चोवाच त वीक्ष्य महादेव त्रिशूलिनम्।। ५०.६३ ।।"
  },
  {
    "text": "मुनिव्रतादपि वरं नानीणां च सतीव्रतम्।\nइति स्म सततं धीरा व्याहरन्ति पुराविदः।। ५०.६४ ।।"
  },
  {
    "text": "न तत्सत्यमहं मन्ये यत्प्रवृत्तं ममेदृशम्।\nइत्युक्त्वा सा तदा देवी शुशोच च मुमोह च।। ५०.६५ ।।"
  },
  {
    "text": "तामाहाथ महादेवो मा कार्षिस्त्वं वरानने।\nशोकं सतीव्रतं चापि मा निन्द त्वं सुचेतने।। ५०.६६ ।।"
  },
  {
    "text": "कपोतेन यदा शप्ता त्वं तदैव तदग्रतः।\nउक्तवत्यसि दीर्घाक्षि यत् तद्‌भूतं तवाधुना।। ५०.६७ ।।"
  },
  {
    "text": "यदि सत्यं महादेवो नित्यमाराध्यते मया।\nतेन सत्येन मे देवादाराध्याच्चन्द्रशेखरात्।। ५०.६८ ।।"
  },
  {
    "text": "स्वप्नेऽपि मुनिशार्दूल नान्यो मां कामयिष्यति।\nसोऽहमेव महादेव आराध्यश्चन्द्रशेखरः।। ५०.६९ ।।"
  },
  {
    "text": "त्वं मया कामिता चापि मा कार्षीः शोकमङ्गने।\nइत्युक्त्वा स महादेवस्तत्रैवान्तरधीयत।। ५०.७० ।।"
  },
  {
    "text": "मायया मोहिता देवी तत्र तारावती सती।\nभूमौ मलिनवेशेन मन्युना समुपाविशत्।। ५०.७१ ।।"
  },
  {
    "text": "सुतौ च पतितौ भूमौ सा देवी नासभाजयत्।\nभर्तुरागमनं शश्वत् काङ्क्षन्ती भर्गभाषितम्।। ५०.७२ ।।"
  },
  {
    "text": "न रराज गृहे चापि मुक्तकेशी तथास्थिता।\nअथ क्षणान्महाभागः स राजा चन्द्रशेखर।। ५०.७३ ।।"
  },
  {
    "text": "प्रासादपृष्ठमागच्छद् द्रष्टुं तारावतीं तदा।\nस तं प्रासादमारुह्य जायां तारावतीं तदा।। ५०.७४ ।।"
  },
  {
    "text": "ददर्श पतितां भूमौ मुक्तकेशीं निरुत्सवाम्।\nश्यामाननां श्वसन्तीं च सत्यगर्हण तत्पराम्।। ५०.७५ ।।"
  },
  {
    "text": "सुतौ च पतितौ भूमौ सूर्याचन्द्रमसौ तदा ।\nवानरास्यौ स ददृशे पदक्षोभं वृषस्य च।। ५०.७६ ।।"
  },
  {
    "text": "इति सर्वमवेक्ष्याथ सा राजा चन्द्रशेखरः।\nभीतश्च विस्मितश्चैव भार्यां पप्रच्छ सम्भ्रमात्।। ५०.७७ ।।"
  },
  {
    "text": "किं किं तारावति तव प्रवृत्तं निर्जनेगृ हे।\nको वा धषितवांस्त्वां हि शिवः सिंहवधूमिव।। ५०.७८ ।।"
  },
  {
    "text": "कस्य वा पृथुकावैतौ प्रोद्दीप्तौ वानराननौ।\nतन्मे द्रुतं समाचक्ष्व को वा त्वां कामितोऽपरः ।। ५०.७९ ।।"
  },
  {
    "text": "।।और्व्य उवाच।।\nएवमुक्ता तु भूपेन तदा तारावती सती।\nवृत्तान्तं कथयामास सकलं चन्द्रशेखरे।। ५०.८० ।।"
  },
  {
    "text": "यथा समागतो भर्ग उत्तरं च यथोक्तवान्।\nतत्सर्वं कथयामास बाष्पकण्ठा सगद्गदा।। ५०.८१।।"
  },
  {
    "text": "तस्यास्तद्वचनं श्रुत्वा चिन्तयंश्चन्द्रशेखरः।\nकिं वृत्तमिति विज्ञातुं भूतले समुपाविशत्।। ५०.८२ ।।"
  },
  {
    "text": "स्वगतं चिन्तयन् राजा चकारेमां विचारणाम्।\nअनन्यकान्तो गिरिशः स नान्यां पार्वतीमृते।। ५०.८३ ।।"
  },
  {
    "text": "कामयिष्यति तस्मात् स न भर्गः परमेश्वरः।\nऋषिशापो हि बलवांस्तच्छापादेव राक्षसः।। ५०.८४ ।।"
  },
  {
    "text": "कोऽपि मायाबलोपेतः शङ्करच्छद्मनागतः।\nएषा सती प्रिया भार्या राक्षसेनापि दूषिता ।। ५०.८५ ।।"
  },
  {
    "text": "कथं चेयं मया ग्राह्या पूर्ववत् सर्वकर्मसु।\nएतौ च तनयौ तस्य सद्योजातौ च राक्षसौ।। ५०.८६ ।।"
  },
  {
    "text": "अन्यथा वा कथंभूतौ शाखामृगमुखौ सुतौ ।\nएवं चिन्तयतस्तस्य देवौघविनियोजिता।। ५०.८७ ।।"
  },
  {
    "text": "सरस्वती वियत्स्था तु राजानमिति चाब्रवीत्।\nन त्वया संशयः कार्यस्तारावत्यां ।। ५०.८८ ।।"
  },
  {
    "text": "सत्यमेव महादेवो भार्यां वव समेयिवान्।\nएमौ च तनयौ तस्य राजंस्त्वं परिपालय।। ५०.८९ ।।"
  },
  {
    "text": "योऽन्यस्ते संशयोऽत्रास्ति नारदस्तं विनेष्यति।\nइत्युक्त्वा विररामाशु वाग्देवी प्रियवादिनी।। ५०.९० ।।"
  },
  {
    "text": "जातसम्प्रत्ययो राजा भार्यामाश्वासयत्तदा।\nसुतौ तु देवदेवस्य संस्कृत्य विधिना तदा।। ५०.९१ ।।"
  },
  {
    "text": "पालयामास नृपतिराकाङ्क्षान्नारदागमम्।\nअथाजगाम देवर्षिर्नारदस्तस्य मन्दिरम्।। ५०.९२ ।।"
  },
  {
    "text": "पूजाभिर्बहुभिस्तं तु प्रत्यगृह्णात् स भूपतिः।\nपूजयित्वा यथान्यायं तारावत्या समं नृपः।। ५०.९३ ।।"
  },
  {
    "text": "उच्चैः प्रासादमतुलं सुरेशभवनोपमम्।\nआरोहयामास तदा तं मुनिं चन्द्रशेखरः।। ५०.९४ ।।"
  },
  {
    "text": "तत्रोपांशु तदा राजा सभार्यश्चन्द्रशेखरः।\nपूर्वप्रवृत्तवृत्तान्तमपृच्छच्चन्द्रशेखरः।। ५०.९५ ।।"
  },
  {
    "text": "पूतोस्स्म्यनुगृहीतोऽस्मि भवता ब्रह्मसूनुना।\nअन्तर्बहिश्च विप्रेन्द्र तुङ्गप्रासादगामिना।। ५०.९६ ।।"
  },
  {
    "text": "एकं मे संशयं ब्रह्मं श्छेत्तुमर्हसि हृद्गतम्।\nत्वदन्यः संशयस्यास्य च्छेत्ता नैवास्ति कुत्रचित्।। ५०.९७ ।।"
  },
  {
    "text": "ऋषिशापेन भार्येयं मम तारावती सती।\nबीभत्सवेशाकृतिना धर्षिता कृत्तिवाससा।। ५०.९८ ।।"
  },
  {
    "text": "तस्यात्मजौ समुत्पन्नौ सद्योजाता विमौ पुनः।\nतत्र मे संशयं शाश्वन्नित्यं चित्ते प्रवर्तते।। ५०.९९ ।।"
  },
  {
    "text": "अनन्यकान्तो गिरिशो गिरिजां पार्वतीमृते।\nकथं सङ्गमयामास मानुषीं हीनजन्मजाम्।। ५०.१०० ।।"
  },
  {
    "text": "कथमुत्पादयामास मनुष्यौ तनयौ स्वकौ।\nएदत्सर्वं समाचक्ष्व यदि गुह्यं न ते भवेत्।। ५०.१०१ ।।"
  },
  {
    "text": "।।और्व्व उवाच।।\nइति पृष्टः स तु मुनिश्चन्द्रशेखरभूभृता।\nकथयामास तत्सर्वं नारदो मुनिसत्तमः।। ५०.१०२ ।।"
  },
  {
    "text": "यथा भृङ्गिमहाकालौ समुत्पन्नौ पुरातनौ।\nयथा शप्तौ च पार्वत्या तौ चोदाहरतां यथा।। ५०.१०३ ।।"
  },
  {
    "text": "यथा पौष्यसुतो जातो भर्गः स चन्द्रशेखरः।\nतारावती ककुत्स्थस्य गृहे गौरी यथाभवत्।। ५०.१०४ ।।"
  },
  {
    "text": "तत्सर्वं कथयामास नारदश्चन्द्रशेखरे।\nइदं च परमाख्यानं कथयामास नारदः।। ५०.१०५ ।।"
  },
  {
    "text": "।।नारद उवाच।।\nव्याजहार यदापर्णां कालीति वृषभध्वजः।\nतदोमा तपसे याता वपुर्गौरत्वकाङ्क्षया।। ५०.१०६ ।।"
  },
  {
    "text": "अमर्षयुक्ता वचनाच्छङ्करस्य गिरेः सुता।\nविनीयमाना भर्गेण सानुं हिमवतो गिरेः।। ५०.१०७ ।।"
  },
  {
    "text": "तस्यां गतायां पार्वत्यां शङ्करो विरहार्दितः।\nकैलासाद्रिं परित्यज्य मेरुपृष्ठं तदा ययौ।। ५०.१०८ ।।"
  },
  {
    "text": "तत्रापि शर्म नो लेभे पार्वत्या च विनाकृतः।\nमोहितः कामदेवेन तथा वै योगनिद्रया।। ५०.१०९ ।।"
  },
  {
    "text": "अथैकदा मेरुपृष्ठे चरन्तीं सुमनोहराम्।\nसावित्रीं ददृशे शम्भुः पार्वत्याः सदृशीं गुणैः।। ५०.११० ।।"
  },
  {
    "text": "तां दृष्ट्वा मदनाविष्टः पार्वत्या विरहार्दितः।\nअविद्यया समाविष्टो बभूव प्राकृतो यथा।। ५०.१११ ।।"
  },
  {
    "text": "अथ तां पार्वतीभ्रान्त्या चरन्तीमन्वधावत।\nएहि मां पार्वति शुभे भवद्विरहपीडितम्।। ५०.११२ ।।"
  },
  {
    "text": "प्रहरत्येष मां कामः पर्ववैरमनुस्मरन्।\nमम तत्र प्रतीकारं कुरु सम्प्रति वल्लभे।। ५०.११३ ।।"
  },
  {
    "text": "इत्युक्त्वा विमुखीं यान्तीं सावित्रीं वृषभध्वजः।\nस्कन्धे हस्तेन पस्पर्श सा चुकोप ततो भृशम्।। ५०.११४ ।।"
  },
  {
    "text": "अथ सा सम्मुखी भूत्वा सावित्र्यतिपतिव्रता।\nइदमाह महादेवं गर्हयन्ती वृषध्वजम्।। ५०.११५ ।।"
  },
  {
    "text": "किं त्वं पशुपते मूर्ख मानुषः प्राकृतो यथा।\nनिरस्य कलहैर्भार्यामनुनेतुमिहार्हसि।। ५०.११६ ।।"
  },
  {
    "text": "विमूढचेतनः कामैस्त्वं संस्तौषि परस्त्रियम्।\nअसंस्तुत्वापि सम्प्रष्टुं मादृशीं युज्यते तव।। ५०.११७ ।।"
  },
  {
    "text": "किमहं पार्वती मूढ येन मत्स्कन्धदेशतः।\nहस्तं ददास्यविज्ञाय सावित्रीं विद्धि मां सतीम्।। ५०.११८ ।।"
  },
  {
    "text": "यस्मान्मानुषवन्मां त्वमनुजानासि बर्बर।\nतस्मात् त्वं मानुषीयोन्यां सुरतं संविधास्यसि।। ५०.११९ ।।"
  },
  {
    "text": "गौरीमृते नान्यकान्तस्त्वमन्यां तु समीहसे।\nतस्यैतत्फलितं भर्ग गच्छ मां त्वं परित्यज।। ५०.१२० ।।"
  },
  {
    "text": "इत्युक्त्वा सा गता देवी स्वमाश्रमपदं सती।\nलज्जाविस्मयसंयुक्तो हरोऽप्यायात् निजास्पदम्।। ५०.१२१ ।।"
  },
  {
    "text": "अतोऽयं मानुषीयोनौ सुरत शङ्करोऽकरोत्।\nतस्मान्निः संशयं राजन्निमां तारावतीं सतीम्।\nदयस्व तनयावेतौ भगंस्य प्रतिपालय।। ५०.१२२ ।।"
  },
  {
    "text": "।।और्व्व उवाच।।\nततः स राजा श्रुत्वैव नारदस्य मुखात् तदा।\nआत्मनः शम्भुरूपत्वं गौरी तारावतीति च।\nमनुष्ययोनावुत्पन्नावुमावृषभकेतनौ।। ५०.१२३ ।।"
  },
  {
    "text": "श्रुत्वातिहर्षितो राजा विस्मितो नारदं पुनः।\nपप्रच्छ मुनिशार्दूल विज्ञातुमिति चात्मनः।। ५०.१२४ ।।"
  },
  {
    "text": "शङ्करत्वं च गौरीत्व तारावत्याः समक्षतः।\nयथाहं तत्तु पश्यामि तं मां ज्ञापय निश्चितम्।। ५०.१२५ ।।"
  },
  {
    "text": "।। नारद उवाच।।\nअङ्के तारावतीं कृत्वा अक्षिणी त्वं निमीलय।\nक्षणं तारावती चापि निमीलयतु चक्षुषी।। ५०.१२६ ।।"
  },
  {
    "text": "निमील्य पश्चाद्राजेन्द्र उन्मीलय ततो द्रुतम्।\nततस्ते शाम्भवं ज्ञानं रूपं चापि भविष्यति।। ५०.१२७ ।।"
  },
  {
    "text": "इत्युक्तो नारदेनाथ स राजा चन्द्रशेखरः।\nवामेन पाणिना धृत्वा देवीं तारावतीं सतीम् ।। ५०.१२८ ।।"
  },
  {
    "text": "चक्षुषी च तया सार्धं निमील्योन्मील्य तत्क्षणात्।\nतन्निमीलनकाले तु तस्याभूच्छम्भूरूपता।। ५०.१२९ ।।"
  },
  {
    "text": "गौरीरूपाऽभवद् देवी ततस्तारावती सती ।\nअहं शम्भुरहं गौरीति विज्ञानं तयोरभूत्।। ५०.१३० ।।"
  },
  {
    "text": "ततः प्रोवाच तं शम्भुं नारदः प्रहसन्निव।\nशम्भुः साक्षाद् भवान् गौरी देवी तारावती स्वयम्।। ५०.१३१ ।।"
  },
  {
    "text": "प्रत्यक्षं ते महाभाग सम्पश्यात्मानमात्मना।\nततो राजा भवत्वेवमित्युक्त्वाथ स्वकां तनुम्।। ५०.१३२ ।।"
  },
  {
    "text": "व्याघ्रचर्मपरीधानां दशभिर्बाहुभिर्युताम् ।\nत्रिशूलखट्वाङ्गधरां शक्त्यादिधृतहस्तकाम् ।। ५०.१३३ ।।"
  },
  {
    "text": "वृषभोपरि संस्था तु जटाजूटविभूषिताम् ।\nतारां च विद्युद्गौराङ्गी पद्महस्तां शुभाननाम्।। ५०.१३४ ।।"
  },
  {
    "text": "वीक्ष्य सम्प्रत्ययं प्राप ज्ञानेनापि तदात्मनि।\nततस्तु नारदः प्राह शृणु राजन् वचो मम।। ५०.१३५ ।।"
  },
  {
    "text": "नृयोनौ वैष्णवी माया युवां पूर्वममोहयत्।\nतेन तेन शरीरेण शम्भुत्वं नेक्षितं त्वया।। ५०.१३६ ।।"
  },
  {
    "text": "अधुना दर्शिता देऽद्य शम्भुना शम्भुरूपता।\nनिमील्य नयनद्वन्द्वं पुनस्त्वं याहि मर्त्यताम्।। ५०.१३७ ।।"
  },
  {
    "text": "आसाद्य मानुषं भावमादेहान्तं स्थिरो भव।\nतथा तारावती देवी तूर्णं भवतु मानुषी।। ५०.१३८ ।।"
  },
  {
    "text": "।।और्व्व उवाच।।\nआत्मनो देवरूपत्वं ज्ञात्वा दृष्ट्वाऽथ चक्षुषा।\nजात सम्प्रत्ययो राजा न्यमीलयत लोचने।। ५०.१३९ ।।"
  },
  {
    "text": "ततस्तारावती देवी न्यमीलयत चक्षुषी।\nपुनस्तौ मानवौ जातौ महिषी नृपतिस्तथा।। ५०.१४० ।।"
  },
  {
    "text": "उन्मील्य तौ तु नेत्राणि मानुषत्वं तदात्मनोः।\nदृष्ट्वा आवां तथा मर्त्याविति ज्ञानमभूत् तयोः।। ५०.१४१ ।।"
  },
  {
    "text": "ततो विमोहितौ तौ तु दम्पती विष्णुमायया।\nअहं राजा च महिषी अहमित्यभवन्मतिः।। ५०.१४२ ।।"
  },
  {
    "text": "तस्यां सुतौ तु जाययां देवांशाविति तन्मती ।\nआवां स्थिता कला मूर्ध्नि अभूतां जातचिह्नितौ।। ५०.१४३ ।।"
  },
  {
    "text": "ततः स राजा न्यगदत् तं मुनिं नारदं मुदा।\nसत्यमेतत् त्वया प्रोक्तं करिष्ये वचनं तव।। ५०.१४४ ।।"
  },
  {
    "text": "पालयिष्ये शम्भुपुत्रौ सत्यलभ्ये सदैव हि।\nकिन्त्वेतौ मुनिशार्दूल त्वं संस्कुरु यथाविधि।। ५०.१४५ ।।"
  },
  {
    "text": "।।और्व्व उवाच।।\nततस्तयोर्न्नाम चक्रे नारदो वचनान्नृप।\nज्येष्ठो भैरवनामाऽभूद् गौरीपुत्रो भयङ्करः।। ५०.१४६ ।।"
  },
  {
    "text": "वेतालसदृशः कृष्णो वेतालोऽभूत् तथापरः।\nइति चक्रे तयोर्नाम देवर्षिब्रह्मणः सुतः।। ५०.१४७ ।।"
  },
  {
    "text": "अन्यांश्च सर्वान् संस्कारान्नारदो भुनिसत्तमः।\nचकार क्रमशो वाक्याच्चन्द्रशेखरभूभृतः।। ५०.१४८ ।।"
  },
  {
    "text": "एवं सर्वान् संशयांस्तु सञ्छिद्य मुनिसत्तमः।\nसंस्कृत्य भर्गतनयौ विसृष्टस्तेन भूभृता।। ५०.१४९ ।।"
  },
  {
    "text": "ययावाकाशमार्गेण नाकपृष्ठं स नारदः।\nनारदे तु गते राजा मुदितश्चन्द्रशेखरः।। ५०.१५० ।।"
  },
  {
    "text": "तारावत्या समं रेमे करवीराह्वये पुरे।\nशम्भोरंशोऽहमित्येवं गौर्यास्तारावतीति च।। ५०.१५१ ।।"
  },
  {
    "text": "जातश्रद्धस्तदा राजा शशास सुचिरं क्षितिम्।\nतन्यौ च हरस्याथ तदा वैतालभैरवौ।। ५०.१५२ ।।"
  },
  {
    "text": "ववृधाते महात्मानौ शरच्चन्द्राविवोद्यतौ।\nचन्द्रशेखरभूपस्य तारावत्यां नृपोत्तमः।। ५०.१५३ ।।"
  },
  {
    "text": "त्रयः पुत्रा महावीर्या रूपसम्पत्-समन्विताः।\nज्येष्ठस्तत्रोपरिचरो दमनोऽलर्क एव च।। ५०.१५४ ।।"
  },
  {
    "text": "वैतालभैरवाम्यां तु ज्यायांसस्तेऽभवंस्त्रयः।\nएवमेते त्रयः पुत्राश्चन्द्रशेखरभूभृतः।। ५०.१५५ ।।"
  },
  {
    "text": "वेतालभैरवौ चापि सद्योजातौ हरात्मजौ।\nसमानभोगा ववृधुश्चन्द्रशेखरभूभृतः।\nपालितास्तु सभार्येण समानासनवाहनाः।। ५०.१५६ ।।"
  },
  {
    "text": "पञ्चसुता महाबलाः पञ्चभूतसदृशाः कृता विधेः।\nववृधिरे प्रथमं सकलं जगत् समतीत्य मुदा बलदर्पिताः।। ५०.१५७ ।।"
  }
]
[
  {
    "text": "कालिकापुराणम् षष्ठोऽध्यायः योगनिद्रामाहात्म्यम्\nअथ कालिका पुराण अध्याय ६\n।। देव्युवाच ।।\nयदुक्तं भवता ब्रह्मन् समस्तं सत्यमेव तत् ।\nमोहयित्रीह शङ्करस्य न विद्यते ॥ १ ॥\nहरे गृहीतदारे तु सृष्टिषा सनातनी ।\nभविष्यतीति तत् सत्यं भवता प्रतिपादितम् ।।२।।\nमयापि च महान् यत्नो विद्यतेऽस्य जगत्पतेः ।\nत्वद्वाक्याद्विगुणो मेऽद्य प्रयत्नोऽभूत् सुनिर्भरः ।। ३।।\nअहं तथा यतिष्यामि यथा दारपरिग्रहम् ।\nहर: करिष्यत्यवशः स्वयमेव विमोहितः ।।४।।\nचावीं मूर्तिमहं धृत्वा तस्यैव वशवर्तिनी ।\nभविष्यामि महाभाग यथा विष्णोर्हरिप्रिया ॥५॥\nयथा सोऽपि ममैवेह वशवर्ती सदा भवेत् ।\nतथा चाहं करिष्यामि यथेतरजनं हरम् ॥६॥\nप्रतिसर्गादि मध्यं तमहं शम्भुं निराकुलम् ।\nस्त्रीरूपेणानुयास्यामि विशेषेणान्यतो विधे ॥७॥\nउत्पन्ना दक्षजायायां चारुरूपेण शङ्करम् ।\nअहं सभाजयिष्यामि प्रतिसर्ग पितामह ॥८॥\nततस्तु योगनिद्रां मां विष्णुमायां जगन्मयीम् ।\nशङ्कत वदिष्यन्ति रुद्राणीति दिवौकसः ।।९।।\nउत्पन्नमात्रं सततं मोहये प्राणिनं यथा ।\nतथा सन्मोहयिष्यामि शङ्करं प्रमथाधिपम् ।। १० ।।\nयथान्यजन्तुरवनौ वर्तते वनितावशे ।\nततोऽप्यति हरो वामावशवर्ती भविष्यति ।। ११ ।।\nविभिद्य भुवनाधीनां लीनां स्वहृदयान्तरे ।\nयां विद्याञ्च महादेवो मोहात् प्रतिग्रहीष्यति ।।१२।।\n।। मार्कण्डेय उवाच । ।\nइति तस्मै समाभाष्य ब्रह्मणे द्विजसत्तमाः ।\nवीक्ष्यमाणा जगत्स्रष्ट्रा तत्रैवान्तर्दधे ततः ।। १३ ।।\nतस्यामन्तर्हितायान्तु धाता लोक - पितामहः ।\nजगाम तत्र भगवान् स्थितो यत्र मनोभवः ।। १४ ।।\nमुदितोऽत्यर्थमभवन्महामायावचः स्मरन् ।\nकृतकृत्यं तदात्मानं मेने च मुनिपुङ्गवाः ।। १५ ।।\nअथ दृष्ट्वा महात्मानं विरञ्चि मदनस्तथा ।\nगच्छन्तं हंसयानेन चाभ्युत्तस्थौ त्वरान्वितः ।।१६।।\nआसनं तमथासाद्य हर्षोत्फुल्लविलोचनः ।\nववन्दे सर्वलोकेशं मोदयुक्तं मनोभवः ।।१७।।\nअथाह भगवान् धाता प्रीत्या मधुरगद्गदम् ।\nमदनं मोदयन् सूक्तं यद् देव्या विष्णुमायया ।। १८ ।।\n।। ब्रह्मोवाच ।।\nयदाह वत्स शर्वस्य मोहने त्वं पुरा वचः ।\nअनुमोहनकर्त्री या तां सृजेति मनोभव ।।१९।।\nतदर्थं संस्तुता देवी योगनिद्रा जगन्मयी ।\nएकतातेन मनसा मया मन्दरकन्दरे ।। २० ।।\nस्वयमेव तया वत्स प्रत्यक्षीभूतया मम ।\nतुष्टयाङ्गीकृतं शम्भुर्मोनीयो मयेति वै ।। २१ ।।\nतया च दक्षभवने स समुत्पन्नया हरः ।\nमोहनीयस्तु न चिरादिति सत्यं मनोभव ।। २२ ।।\n।। मदन उवाच ।।\nब्रह्मन् का योगनिद्रेति विख्याता या जगन्मयी ।\nकथं तस्या हरो वश्यः कार्यस्तपसि संस्थितः ।। २३ ।।\nकिम्प्रभावाथ सा देवी का वा सा कुत्र संस्थिता ।\nतदहं श्रोतुमिच्छामि त्वत्तो लोकपितामह ।। २४ ।।\nयस्य त्यक्तसमाधेस्तु न क्षणं दृष्टिगोचरे ।\nशक्नुमोऽपि वयं स्थातुं तं कस्मात् सा विमोहयेत् ।। २५ ।।\nज्वलदग्निप्रकाशाक्षं जटाराजिकरालितम् ।\nशूलिनं वीक्ष्य कः स्थातुं ब्रह्मन् शक्नोति तत्पुरः ।। २६ ।।\nतस्य तादृक्स्वरूपस्य सम्यङ्मोहनवाञ्छया ।\nमयाभ्युपेतं तां श्रोतुमहमिच्छामि तत्त्वतः ।। २७ ।।\n।। मार्कण्डेय उवाच ।।\nमनोभवस्य वचनं श्रुत्वाथ चतुराननः ।\nविवक्षुरपि तद्वाक्यं श्रुत्वानुत्साहकारणम् ।। २८ ।।\nशर्वस्य मोहने ब्रह्मा चिन्ताविष्टोऽभवन्नहि ।\nसमर्थो मोहयितुमिति निशश्वास मुहुर्मुहुः ।। २९ ।।\nमारगणों की उत्पत्ति\nनिःश्वासमारुतात्तस्य नानारूपा: महाबलाः ।\nजाता गणा लोलजिह्वा लोलाश्चाति भयङ्कराः ॥३० ॥\nतुरङ्गवदनाः केचित् केचिद्गजमुखास्तथा ।\nसिंहव्याघ्रमुखाश्चान्ये श्ववराहखराननाः ।। ३१ ।।\nऋक्षमार्जारवदनाः शरभास्याः शुकाननाः ।\nप्लवगोमायु - वक्त्राश्च सरीसृपमुखाः परे ।।३२।।\nगोरूपा गोमुखाः केचित्तथा पक्षिमुखाः परे ।\nमहादीर्घा महाह्रस्वा महास्थूला महाकृशाः ।।३३।\nपिंगाक्षा विडालाक्षाश्च त्र्यक्षैकाक्षा महोदराः ।\nएककर्णास्त्रिकर्णाश्च चतुष्कर्णास्तथा परे ।। ३४ ।।\nस्थूलकर्णा महाकर्णा बहुकर्णा विकर्णकाः ।\nदीर्घाक्षाः स्थूलनेत्राश्च सूक्ष्मनेत्रा विदृष्टयः ।।३५।।\nचतुष्पादाः पञ्चपादास्त्रिपादैकपदास्तथा ।\nह्रस्वपादा दीर्घपादाः स्थूलपादा महापदाः ।। ३६ ।।\nएकहस्ताश्चतुर्हस्ता द्विहस्तास्त्रिशयास्तथा ।\nविहस्ताश्च विरूपाक्षा गोधिकाकृतयः परे ।। ३७।।\nमनुष्याकृतयः केचिच्छिशुमारमुखास्तथा ।\nक्रौञ्चाकारा वकाकारा हंससारसरूपिणः ।\nतथैव मद्गुकुरर- कंककाकमुखास्तथा ।। ३८ ।।\nअर्द्धनीला अर्द्धरक्ताः कपिलाः पिङ्गलास्तथा ।\nनीलाः शुक्लास्तथा पीता हरिताश्चित्ररूपिणः ।। ३९ ।।\nअवादयन्त ते शङ्खान् पटहान् परिवादिनः ।\nमृदङ्गान् डिडिमांश्चैव गोमुखान् पणवांस्तथा ।। ४० ।।\nसर्वे जटाभिः पिङ्गाभिस्तुङ्गाभिश्च करालिताः ।\nनिरन्तराभिर्विप्रेन्द्रा गणाः स्यन्दनगामिनः । । ४१ ।।\nशूलहस्ताः पाशहस्ता: खड्गहस्ताः धनुर्द्धराः ।\nशक्त्यंकुशगदावाण-पट्टिशप्रासपाणयः ।। ४२ ।।\nनानायुधा महानादं कुर्वन्तस्ते महाबलाः ।\nमारय च्छेदयेत्यूचुर्ब्रह्मणः पुरतो गताः ।।४३॥\nतेषान्तु वदतां यत्र मारय छेदयेत्युत ।\nयोगनिद्रा प्रभावात् स विधिर्वक्तुं प्रचक्रमे ।।४४ ।।\nअथ ब्रह्माणमाभाष्य तान् दृष्ट्वा मदनो गणान् ।\nउवाच वारयन् वक्तुं गणानामग्रतः स्मरः ।।४५ ।\n।। मदन उवाच ॥\nकिं कर्म ते करिष्यन्ति कुत्र स्थास्यन्ति वा विधे ।\nकिन्नामधेया एते वा तत्रैतान् विनियोजय ॥४६॥\nनियोज्यैतान्निजे कृत्ये स्थानं दत्त्वा नाम च ।\nकृत्वा पश्चात् महामायाप्रभावं कथयस्व मे ।। ४७ ।।\n।। मार्कण्डेय उवाच ।।\nअथ तद्वाक्यमाकर्ण्य सर्वलोकपितामहः ।\nगणान् समदनानाह तेषां कर्मादिकं दिशन् ।।४८ ।।\n।। ब्रह्मोवाच ।।\nएते उत्पन्नमात्रा हि मारयेत्यवदंस्तराम् ।\nमुहुर्मुहुरतोऽमीषां नाम मारेति जायताम् ।।४९ ।।\nमारात्मकत्वादप्येते माराः सन्तु च नामतः ।\nसदा विघ्नं करिष्यन्ति जन्तूनाञ्च विनार्चनम् ॥५० ।।\nतवानुगमनं कर्म मुख्यमेषां मनोभव ।\nयत्र यत्र भवान् याता स्वकर्मार्थं यदा यदा ।\nगन्तारस्तत्र तत्रैते साहाय्याय तदा तदा ।। ५१ ।।\nचित्तोद्भ्रान्तिं करिष्यन्ति त्वदस्त्रवशवर्तिनाम् ।\nज्ञानिनां ज्ञानमार्गञ्च विघ्नयिष्यन्ति सर्वदा ।। ५२ ।।\nयथा सांसारिकं कर्म सर्वे कुर्वन्ति जन्तवः ।\nतथा चैते करिष्यन्ति सविघ्नमपि सर्वतः ।।५३॥\nइमे स्थास्यन्ति सर्वत्र वेगिनः कामरूपिणः ।\nत्वमेवैषां गणाध्यक्षः पञ्चयज्ञांशभोगिनः ।\nनित्यक्रियावतां तोय-भोगिनो वै भवन्त्विति ।।५४।।\n।। मार्कण्डेय उवाच ।।\nइति श्रुत्वा तु ते सर्वे मदनं सविधिं ततः ।\nपरिवार्य यथाकामं तस्थुः श्रुत्वा निजां गतिम् ।।५५।।\nतेषां वर्णयितुं शक्यो भुवि किं मुनिसत्तमाः ।\nमाहात्म्यञ्च प्रभावञ्च ते तपः शालिनो यतः ।।५६ ।।\nनैषां जाया न तनया निःसमीहाः सदैव हि ।\nन्यासिनोऽपि महात्मानः सर्वे त ऊर्द्धरतसः ॥५७।।\nततो ब्रह्मा प्रसन्नः स माहात्म्यं मदनाय च ।\nगदितुं योगनिद्रायाः सम्यक् समुपचक्रमे ।। ५८ ।।\n।। ब्रह्मोवाच ।।\nअव्यक्तव्यक्तरूपेण रजः सत्त्वतमोगुणैः ।\nविभज्य यार्थं कुरुते विष्णुमायेति सोच्यते ।। ५९ ।।\nया निम्नान्तस्थलाम्भस्था जगदण्डकपालतः ।\nविभज्य पुरुषं याति योगनिद्रेति सोच्यते ।। ६० ।।\nमन्त्रान्तर्भावनपरा परमानन्दरूपिणी ।\nयोगिनां सत्त्वविद्यान्तः सा निगद्या जगन्मयी ।। ६१ ।।\nगर्भान्तर्ज्ञानसम्पन्नं प्रेरितं सूतिमारुतैः ।\nउत्पन्नं ज्ञानरहितं कुरुते या निरन्तरम् ।।६२।।\nपूर्वातिपूर्वं सन्धातुं संस्कारेण नियोज्य च ।\nआहारादौ ततो मोहं ममत्वं ज्ञानसंशयम् ।। ६३ ।।\nक्रोधोपरोधलोभेषु क्षिप्त्वा क्षिप्त्वा पुनः पुनः ।\nपश्चात् कामे नियोज्याशु चिन्तायुक्तमहर्निशम् ।। ६४ ।।\nआमोदयुक्तं व्यसनासक्तं जन्तुं करोति या ।\nमहामायेति सा प्रोक्ता तेन सा जगदीश्वरी ।। ६५ ।।\nअहङ्कारादि संसक्ता सृष्टिप्रभवभाविनी ।\nउत्पत्तिरितिलोकैः सा कथ्यतेऽनन्तरूपिणी ।। ६६ ।।\nउत्पन्नमङ्कुरं बीजाद् यथापो मेघसम्भवाः ।\nप्ररोहयति सा जन्तूंस्तथोत्पन्नान् प्ररोहयेत् ।। ६७ ।।\nसा शक्ति: सृष्टिरूपा च सर्वेषां ख्यातिरीश्वरी ।\nक्षमा क्षमावतां नित्यं करुणा सा दयावताम् ।।६८।।\nनित्या सा नित्यरूपेण जगद्गर्भे प्रकाशते ।\nज्योतिः स्वरूपेण परा व्यक्ताव्यक्तप्रकाशिनी ।। ६९ ।।\nसा योगिनां मुक्तिहेतुर्विद्यारूपेण वैष्णवी ।\nसांसारिकाणां संसारबन्धहेतु विपर्यया ॥७० ॥\nलक्ष्मीरूपेण कृष्णस्य द्वितीया सुमनोहरा ।\nत्रयीरूपेण कण्ठस्था सदा मम मनोभव ।।७१ ।।\nसर्वत्रस्था सर्वगा दिव्यमूर्ति र्नित्या देवी सर्वरूपा पराख्या ।\nकृष्णादीनां सर्वदा मोहयित्री सा स्त्रीरूपैः सर्वजन्तो: समन्तात् ।। ७२ ।।\n॥ श्रीकालिकापुराणे योगनिद्रामाहात्म्यं नाम षष्ठोऽध्यायः ॥ ६ ॥\nकालिका पुराण हिन्दी अनुवाद पढ़ने के लिए देखें-DP Karmakand"
  }
]
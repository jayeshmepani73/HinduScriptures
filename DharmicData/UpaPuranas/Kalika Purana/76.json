[
  {
    "text": "।। षट्सप्ततितमोऽध्यायः ।।\n।।श्रीभगवानुवाच।।\nमन्त्रशुद्धिमवेक्ष्येव गृह्णीयान्मन्त्रमुत्तमम्।। ७६.१ ।।"
  },
  {
    "text": "तत्र सिद्धं सुसिद्धं च साध्यं शात्रवमेव च।\nमन्त्रं चतुर्विधं प्रोक्तं तद्विद्ध्यक्षरभेदतः।। ७६.२ ।।"
  },
  {
    "text": "वर्णक्रमः शाश्वतस्तु यो मया भाषितः पुरा।\nतत्रादौ भैरव ज्ञात्वा पश्चाच्चक्रं शृणुष्व मे।\nवर्णानां तु मुखादीनां वैष्मवीतन्त्रसंज्ञक।। ७६.३ ।।"
  },
  {
    "text": "यः प्रोक्तोऽभून्महामन्त्रस्तस्यासन्नक्षराणि तु।\nमूलभूतानि तान्येव ततोऽन्यानपि वर्धयेत्।। ७६.४ ।।"
  },
  {
    "text": "अकारश्च ककारश्च चटकारौ तथैव च।\nतपकारौ यकारश्च वर्गाद्याः परिकीर्तिताः।। ७६.५ ।।"
  },
  {
    "text": "अ आ इ ई उ ऊ ऋ ॠ लृ लृ एतेऽदीर्घदीर्घकाः।\nए ऐ ओ औ विसर्गश्च बिन्दिवादिर्याज्ञिकस्तथा।। ७६.६ ।।"
  },
  {
    "text": "ध्वनेरन्तरजाश्चेति कीर्तितास्तु स्वरा अमी।\nखकराश्च गकराश्च घ ङो वर्गः प्रकीर्तितः।। ७६.७ ।।"
  },
  {
    "text": "व्यञ्जनकारादिछजौ भैरवशब्दादिरेव च।। ७६.८ ।।"
  },
  {
    "text": "णकारान्तस्तृतीयोऽयं वर्गोष्ठादिः प्रकीर्तितः।\nथकारश्च दकारश्व धर्मशब्दादिरेव च।। ७६.९ ।।"
  },
  {
    "text": "नवशब्दस्य चैवादिश्चतुर्थो वर्ग उच्यते।\nफलशब्दस्य यश्चादिर्बहुशब्दादिरेव च।। ७६.१० ।।"
  },
  {
    "text": "भकारो मनःशब्दादिः पञ्चमो वर्ग उच्यते।\nयकारश्च रकारश्च लकारो वस्तथैव च।। ७६.११ ।।"
  },
  {
    "text": "एभिश्चतुर्भिर्वर्गाऽयं षष्ठो भैरव उच्यते।\nशषसा हः क्षकारश्च संयोगः परिवेदकः।। ७६.१२ ।।"
  },
  {
    "text": "पञ्चभिः शेषवर्गोऽयं सप्तमः परिकीर्तितः।\nसंयोगयोगसंलोमप्रतिलोमैरिमे सुत।। ७६.१३ ।।"
  },
  {
    "text": "वर्णाः स्युर्मन्त्रनामादौ वाङ्मात्रेऽपि च भैरव।\nचर्तुवर्गप्रदा वर्णाः सुखदुःखकरास्तथा।। ७६.१४ ।।"
  },
  {
    "text": "रोगं च तेजसम्पूज्यपूजकाः करिकोर्तिताः।\nअहं विष्णुश्च ब्रह्मा च गायत्री ब्रह्ममातृकाः।। ७६.१५ ।।"
  },
  {
    "text": "अपरं ब्रह्मवर्णा ये परब्रह्मसुखप्रदम्।\nअपरं ब्रह्मकुशलः परब्रह्मधिगच्छति।। ७६.१६ ।।"
  },
  {
    "text": "सिसृक्षुरीश्वरो वर्णाज्ज गन्ति स्वेच्छया पुनः।\nससर्ज मम वक्त्रे तां ब्रह्मवक्त्रे च वै न्यधात्।। ७६.१७ ।।"
  },
  {
    "text": "अहं तु सकलान् वर्णान् न्यस्य भैरव तन्त्रकम्।\nअकार बहुलं पुत्र ज्ञानमार्गं विवर्धयन्।। ७६.१८ ।।"
  },
  {
    "text": "य इमे गदिता वर्णा मया वर्णविनिश्चये।\nमन्त्रशुद्धिविवेकार्थं वर्णचक्रं ततः शृणु।। ७६.१९ ।।"
  },
  {
    "text": "शक्तिशम्भुस्वरूपिण्यो रेखे द्वे प्रथमं न्यसेत्।\nतन्मध्यतः पुनारेखे विष्णुलक्ष्मीतले तथा।। ७६.२० ।।"
  },
  {
    "text": "तयोस्तु रेखयोर्मंध्ये द्वे रेखे समतो न्यसेत्।\nतस्य चक्रस्य चारेषु रेखास्तु परिसंख्यया।। ७६.२१ ।।"
  },
  {
    "text": "चतस्रस्तु प्रदातव्याः स्वरमध्ये तु भैरव।\nभिन्नानां च तथा वर्णाः सन्धयोऽष्टौ प्रकीर्तिताः।। ७६.२२ ।।"
  },
  {
    "text": "नेमयस्तु चतस्रोऽस्य सन्धिमध्येषु कीर्तिताः।\nअष्टारसंयुतं चक्रं चतुर्नेमिसमन्वितम्।। ७६.२३ ।।"
  },
  {
    "text": "बहिर्वेष्टनसंयुक्तं वर्णचक्रं प्रकीर्तितम्।\nमेषादीनां च राशीनामुदयास्तप्रतिज्ञया।। ७६.२४ ।।"
  },
  {
    "text": "इदमेव भवेच्चक्रं ज्ञानश्रीवृद्धि-कारकम्।\nइदं चक्रं लिखित्वा तु समभूमावुदङ्मुखः।। ७६.२५ ।।"
  },
  {
    "text": "प्राङ्मुखो वा लिखेद् वर्णांच्छुचिरिष्टं नमन् गुरुम्।\nप्रदक्षिणं लिखेत् तस्मिन् वर्णास्तेष्वेव तु क्रमात्।। ७६.२६ ।।"
  },
  {
    "text": "पुरो नेमेवकारं तु रकारं चापि वै लिखेत्।\nअकारं वर्जयेद् दीर्घमीकारं च स्वरेषु वै।। ७६.२७ ।।"
  },
  {
    "text": "अकरादिक्षकारान्त ढ ट ञ ण वर्जितम्।\nप्रदक्षिणक्रमादेव लिखित्वा वर्णसञ्चयम्।। ७६.२८ ।।"
  },
  {
    "text": "स्वनामाद्यक्षरं गृह्य कुर्यात् तु गणनक्रमम्।\nमन्त्रस्याद्यक्षरं यावत् सिद्धाद्यं तत्र योजयेत्।। ७६.२९ ।।"
  },
  {
    "text": "नवैकपञ्चके सिद्धः साध्यः षड्युग्मपङ्किषु।\nत्रिसप्तकादशेष्वेव सुसुद्धः परिकीर्तितः।। ७६.३० ।।"
  },
  {
    "text": "द्वादशाष्टजतुर्थेषु भात्रवः परिकीर्तितः।\nसिद्धेनावाचिरात् सिद्धिः साध्यः कालेन सिध्यति।। ७६.३१ ।।"
  },
  {
    "text": "क्रमान्नाशयते शत्रुः सुसिद्धः सिद्धिदोऽचिरात्।\nयो यो वर्णक्रमः प्रोक्तो मन्त्रे दक्षिणगोचरे।। ७६.३२ ।।"
  },
  {
    "text": "वाम्याराधनमन्त्रेषु क्रमं शृण्विह भैरव।\nऋलृद्वयं ङ ञ ण ना वर्ज्याश्च वर्णगोचरे।। ७६.३३ ।।"
  },
  {
    "text": "लिखेद् वामक्रमेणैव तत्र वर्णांस्तु मन्त्रवित्।\nनृसिंहार्कवराहाणां प्रसादप्रणवस्य च।। ७६.३४ ।।"
  },
  {
    "text": "एकाक्षरद्व्यक्षराणां न सिद्धादिविचिन्तनम्।\nबीजेतु चापि सर्वेषु दीक्षार्थेषु च भैरव।। ७६.३५ ।।"
  },
  {
    "text": "सिद्धादिचिन्ता नो कार्या ग्राह्यास्तु दश वश्यकम्।\nसुसिद्धं कामदं ग्राह्यं साध्यसिद्धविचारणात्।। ७६.३६ ।।"
  },
  {
    "text": "न ग्राह्यः शात्रवो धीरैर्गृहीत्वाप्नोति चापदम्।\nयो यस्यैकाक्षरो मन्त्रस्तन्नाम्ना स निगद्यते।। ७६.३७ ।।"
  },
  {
    "text": "सहितश्चन्द्रबिन्दुभ्यां तद्बीजमिति गद्यते।\nतथा शक्रो सकारः स्यात् सार्धचन्द्रः सबिन्दुकः।। ७६.३८ ।।"
  },
  {
    "text": "स एव शक्रबीजं स्यात् तथान्यत्रापि योजयेत्।\nमन्त्रोद्धारेषु सर्वत्र परतः परतः पुरः।। ७६.३९ ।।"
  },
  {
    "text": "पूर्वतोऽपि परे कार्यमनुक्तः पूर्वपक्षकः।\nयदा षोडशसाहस्रं वैष्मव्या मन्त्रसञ्चयम्।। ७६.४० ।।"
  },
  {
    "text": "चक्रे निरीक्ष्यते तत्र षोडशारं तु चक्रकम्।\nविंशतिस्तु सहस्राणि त्रिपुराया यदीक्षते।। ७६.४१ ।।"
  },
  {
    "text": "द्वात्रिंशारं तत्र चक्रं लेखनीयं सदा बुधैः।\nइदमेव महाचक्रं षोडशारादिकं कृती।। ७६.४२ ।।"
  },
  {
    "text": "कुर्यादधिकरेखाभिर्मन्त्रशुद्ध्यन्तरे सुत।\nइयं ते कथिता पुत्र मन्त्रसिद्धिरभीष्टदा।। ७६.४३ ।।"
  },
  {
    "text": "जानाति सम्यक् य इमां स जयी काममाप्नुयात्।\nरहस्यं परमं पुत्र प्रयोगादिप्रकारतः।। ७६.४४ ।।"
  },
  {
    "text": "वक्ष्यामि तत् समासेन शृणु वेताल भैरव।\nदन्तः पक्षविडालस्य तत्त्वचा परिवेष्टितः।। ७६.४५ ।।"
  },
  {
    "text": "निर्माल्येन तु वैष्मव्या तत् संवेष्टय गुणत्रयम्।\nतत् तद् वा वामसूत्रस्य तत्तन्मन्त्रेण मन्त्रितम्।। ७६.४६ ।।"
  },
  {
    "text": "गृहीत्वा दक्षिणे पाणौ मन्त्राणां शतमादितः।\nसञ्चयेदथ वैष्णव्या अष्टम्यां नियतेन्द्रियः।। ७६.४७ ।।"
  },
  {
    "text": "ततस्तु दक्षिणे बाहौ धार्यं यन्त्रोत्तमं बुधैः।\nततो द्वादशसिद्धिः स्याद्धर्ताचेन्नात्रितित्तिलीम्।। ७६.४८ ।।"
  },
  {
    "text": "जयः संग्रामवादेषु शरीरस्याप्यरोगिता।\nवशकृद्राजपुत्राणां राज्ञामपि च सन्ततम्।। ७६.४९ ।।"
  },
  {
    "text": "भूतप्रेतपिशाचाश्च नो यान्ति नेत्रगोचरम्।\nयोषितां समदानां तु वशकृच्चिन्तनात् सकृत्।। ७६.५० ।।"
  },
  {
    "text": "रुधिराणां श्लेष्मणा च धातूनां स्तम्भनं तथा।\nतेजसां स्तम्भकं चैव चक्षुस्तेजः प्रदं तथा।। ७६.५१ ।।"
  },
  {
    "text": "मूर्ध्नि पक्षविडालस्य हस्तं दत्त्वा शतत्रयम्।\nवैष्मवीतन्त्रमन्त्रं तु जप्त्वा तं स्थापयेद् गृहे।। ७६.५२ ।।"
  },
  {
    "text": "तं विडालं तु या पश्येन्मलिनी वनिता सुत।\nनापुत्रा सा भवित्री तु कदाचिदपि भैरव।। ७६.५३ ।।"
  },
  {
    "text": "तादृक् पक्षविडालस्तु यस्य तिष्ठति मन्दिरे।\nमृतापत्यापि तद्गेहे जीवत्पुत्रा प्रजायते।। ७६.५४ ।।"
  },
  {
    "text": "कोकिलो भृङ्गराजो वा चकोरो वा शुकोऽथवा।\nवैष्णवीतन्त्रमन्त्रेण मन्त्रितो यत्र तिष्ठति।। ७६.५५ ।।"
  },
  {
    "text": "विघ्नं न मन्दिरे तस्य भवितृ सुप्रजा भवेत्।\nन सर्पास्तत्र गच्छन्ति गताः खादन्ति नो नरान्।\nनारी न बन्धकी तस्य मन्दिरेऽपि प्रजायते।। ७६.५६ ।।"
  },
  {
    "text": "पञ्चमूर्तेश्चण्डिकाया निर्माल्यानि च पञ्चमः।। ७६.५७ ।।"
  },
  {
    "text": "तेषाँ वलीनां मांस्न स्थाल्यां पक्त्वा दिनत्रयम्।\nअष्टम्यां तत्पुनर्देव्यै दत्त्वा तन्मन्त्रमन्त्रितैः।। ७६.५८ ।।"
  },
  {
    "text": "तोयौर्भ्युक्ष्य भुञ्जीयान्मनसा चिन्तयेच्छिवाम्।\nतस्मिन् भुक्ते तु दीर्घायुजंरा शोकविवर्जितः।। ७६.५९ ।।"
  },
  {
    "text": "तेजस्वी शत्रुदमनः कविर्वाग्मो च जायते।\nललाटे मूर्ध्नि कण्ठे च बाह्वोः पाण्योस्तथा हृदि।। ७६.६० ।।"
  },
  {
    "text": "वैष्णवीतन्त्रमन्त्रस्य यानि चाष्टाक्षराणि च।\nलिखित्वा तानि चैतेषु स्थानेषु मन्त्रविद् बुधः।। ७६.६१ ।।"
  },
  {
    "text": "कुङ्कुमं क्षीरमलयजातपङ्कः सुयावकैः।\nअष्टम्यां संयतो भूत्वा नवम्यां प्रथमं नरः।। ७६.६२ ।।"
  },
  {
    "text": "प्रतिष्ठाने न्यस्य करमष्टावष्टौ जपेद् बुधः।\nआवर्तनेन मन्त्राणां ततोऽनु पूजयेच्छिवाम्।। ७६.६३ ।।"
  },
  {
    "text": "ततस्तस्मिन् दिने देव्यै विजातीयं वलित्रयम्।\nदत्त्वा सहस्रं मन्त्रस्य संख्यया जपमारभेत्।। ७६.६४ ।।"
  },
  {
    "text": "जपान्ते तु हविर्भुक्ता संयतो रजनीं नयेत्।\nएवं सकृत्कृते पुत्र रणे तस्य पराजयः।। ७६.६५ ।।"
  },
  {
    "text": "कदाचिदपि नो भूयान्न च वादेषु शास्त्रतः।\nविधिमेवं सकृत्कृत्वा रणकाले यथा तथा।। ७६.६६ ।।"
  },
  {
    "text": "सदा लिखेत् क्षत्रियस्तु विजयाय रणेषु च।\nअपरं तु रणाष्टाङ्गं गुह्यमेतत् प्रकीर्तितम्।। ७६.६७ ।।"
  },
  {
    "text": "अनेनैव तु गुह्येन विजयी त्वं भविष्यसि।\nइति नौ कथितं सर्वं गुह्याद् गुह्यतरं शुभम्।। ७६.६८ ।।"
  },
  {
    "text": "सुखसम्पत्करं मन्त्रं यन्त्रतन्त्रसमन्वितम्।\nयच्छ्रोतुं त्रिदशाः सर्वे नित्यं वाञ्छन्ति चामृतम्।। ७६.६९ ।।"
  },
  {
    "text": "तदिदन्ते समाख्यातं पुत्र वेताल भैरव।\nएतत् सर्वं नदो ज्ञात्वा तत्त्वतः पुत्र भैरव।। ७६.७० ।।"
  },
  {
    "text": "स कामानखिलान् प्राप्य नित्यं कैवल्यमाप्नुयात्।\nशृणोति यः सकृदिदं कथ्यमानो द्विजोत्तमैः।। ७६.७१ ।।"
  },
  {
    "text": "न तस्य विघ्ना जायन्ते नापुत्रः स च जायते।\nदीर्घायुर्बलयुक्तश्च नित्यं प्रमुदितः कृती।\nवाञ्चितार्थमवाप्नोति देवीगृहमवाप्नुयात्।। ७६.७२ ।।"
  },
  {
    "text": "गच्छतं कामरूपान्तःपीठं नीलाचलाह्वयम्।। ७६.७३ ।।"
  },
  {
    "text": "कामाख्यानिलयं गुह्यं कुब्जिकापीठसंज्ञकम्।\nआकाशगङ्गा यत्रास्ति तज्जलैरभिषिच्य च।। ७६.७४ ।।"
  },
  {
    "text": "तत्राराधयतं पुत्रौ महामायां जगन्मयीम्।\nसा प्रसन्नाचिराद् देवो वरदा नौ भविष्यति।। ७६.७५ ।।"
  },
  {
    "text": "।।और्व्य उवाच।।\nइत्युक्त्वा वृषभारूढस्तदा वेतालभैरवौ।\nस पुत्रौ तु परित्यज्य तत्रैवान्तरधीयत।। ७६.७६ ।।"
  },
  {
    "text": "ततस्तौ नाटक शैलं परित्यज्य तपस्विनौ।\nआसेदतुर्महात्मानं वसिष्ठं ब्रह्मणः सुतम्।। ७६.७७ ।।"
  },
  {
    "text": "स तु सन्ध्याचलगतस्तौ दृष्ट्वा समुपस्थितौ।\nसभाजयामास मुनिः शिष्यवत् तौ हरात्मजौ।। ७६.७८ ।।"
  },
  {
    "text": "ततस्तस्योपदेशेन वसिष्ठस्य महात्मनः।\nजग्मतुस्तौ महाशैलं नीलं कामाख्ययागतम्।। ७६.७९ ।।"
  },
  {
    "text": "तत्र गत्वा महात्मानौ वैष्णवीतन्त्रगोचरम्।\nआदाय जातां तां देवीं महामायां जगन्मयीम्।। ७६.८० ।।"
  },
  {
    "text": "भैरवाख्यस्य लिङ्गस्य निकटस्थौ शिवात्मनः।\nआकाशगङ्गामाप्लाव्य स्थण्डिले मण्डलोत्तमम्।। ७६.८१ ।।"
  },
  {
    "text": "विधाय नरशार्दूलौ जेपतुर्मन्त्रमुत्तमम्।\nतौ जप्त्वा विधिवन्मन्त्रं सिद्धमष्टाक्षरात्कम्।। ७६.८२ ।।"
  },
  {
    "text": "वेतालस्य तथासाध्यमष्टलक्षाणि संख्यया।\nत्रिभिर्वर्षैस्तु लक्षाणां चतुर्णामन्ततस्ततः।। ७६.८३ ।।"
  },
  {
    "text": "त्रिधा पुरश्चरणं च तौ भक्त्या समकुर्वताम्।\nयद्यदुत्तरतन्त्रोक्तं कल्पोक्तं पूजने कृतम्।। ७६.८४ ।।"
  },
  {
    "text": "तत्सर्वं चक्रतुस्तौ तु तं त्रिहायणसंवृतौ।\nकामाख्या त्रिपुरादीनामन्यासामपि पूजनम्।। ७६.८५ ।।"
  },
  {
    "text": "सकृत्कृत्वा पीठयात्रां चेरतुर्विधिवत् तदा।\nएवं तौ बद्धकवचौ कृतन्यासौ हरात्मजौ।। ७६.८६ ।।"
  },
  {
    "text": "सुप्रीता चानुजग्राह महामायाऽथ तौ तदा।\nध्यानस्थयोस्तु जपतोर्यजतोश्च जगन्मयो।। ७६.८७ ।।"
  },
  {
    "text": "शिवलिङ्गं विनिर्भिद्य तदा प्रत्यक्षतां गता।\nतस्यां विनिर्गतायां तु शिवलिङ्गं त्रिधाऽभवत्।। ७६.८८ ।।"
  },
  {
    "text": "भैरवो भैरवी चेति हेरुकश्च तथा त्रयः।\nतां ददर्श तदा देवीं वेतालो भैरवस्तदा।\nयथा ध्यानगता दृष्टा बहिश्चापि तथा तथा।। ७६.८९ ।।"
  },
  {
    "text": "तां दृष्ट्वा चारुसर्वाङ्गी पीनोन्नतपयोधराम्।। ७६.९० ।।"
  },
  {
    "text": "बरदाभयहस्तां च सिद्धसूत्रासिधारिणीम्।\nरक्तपद्मप्रतीकाशां सितप्रेतासनस्थिताम्।। ७६.९१ ।।"
  },
  {
    "text": "निमील्य नयनद्वन्द्वं तदा वेतालभैरवौ।\nत्राहि त्राहि महामाये ऊचतुस्तौ मुहुर्मुहुः।। ७६.९२ ।।"
  },
  {
    "text": "ततस्तया महादेव्या तेजसाप्यायि तु तौ।\nपस्पर्श वरहस्तस्य चाग्रभागेन वैष्णवी।। ७६.९३ ।।"
  },
  {
    "text": "आप्यायितौ ततस्तौ तु स्पृष्टावपि तथा पुनः।\nआसेदतुश्च देवत्वं मनुष्यत्वं विहाय च।। ७६.९४ ।।"
  },
  {
    "text": "देवभूतौ तदा तौ तु महामायां जगन्मयीम्।\nस्तुतिभिर्नतिभिश्चेति तदा तुष्टुवतुः शिवाम्।। ७६.९५ ।।"
  },
  {
    "text": "।।वेतालभैरवावूचतुः।।\nजय जय देवि सुरगणार्चितपङ्कजे\nविश्वस्य भूतिभाविनी शशिमौलि-केलिभाविनि गिरिजे।\nनेत्रत्रयनिर्जितविवस्वद्विधुवह्लिकान्तितुलितकमलजे मध्यनेत्रनतभ्रू भङ्गभक्तरक्तमतिचयज्वायकविमलजे।। ७६.९६ ।।"
  },
  {
    "text": "आज्ञाचक्रान्तशान्तनवकोटिकरोटितुल्यकान्त शान्तशशधरे।\nबहुमायकायभोगयोगतरङ्गसारस्य पद्मवसुचरे।। ७६.९७ ।।"
  },
  {
    "text": "त्रिनाडिनीतमध्यबद्धविष्किरवल्लभशुभसुषुम्नसमाधारपरे।\nविबुधरत्नविमोदिविश्वमूर्तिमहोमयानवसि षट्चक्रधरे।। ७६.९८ ।।"
  },
  {
    "text": "आदिषोडशचक्रचुम्बितचारुदेहपीनतुङ्गकुचाचलालिगितभूमिमध्यनागशाकगते\nपङ्कजातकमूलमणिचतुर्बाहुयुते।\nज्ञानतालकमन्त्रतन्त्रयोगियोगनिबद्धसारसूतभङ्ग विनोदकृते।\nआत्मतत्त्वपरैकशाररत्नहारकमुक्तिसूक्तिविवेकसितप्रेतरते।। ७६.९९ ।।"
  },
  {
    "text": "रत्नसारसमस्तसङ्गतरंगरागवियोगिमन्त्रशान्तपुरविशेषकृते।\nयोगिनीगणनॉत्यभृत्यभावननिबद्धनद्धहारकङ्कणमुख्यभूषणपते।\nसाट्टहासविनोदमोदितमुक्तकेशसुरेशनिबद्धदेहपुटे।\nदेहि देवि शोकशोचनबन्धमोचनपापशातनशुद्धमते।। ७६.१०० ।।"
  },
  {
    "text": "सर्वविद्यात्मिकां गुह्यां मन्त्रयन्त्रमयीं शिवाम्।\nप्रणमामि महामायां लोके वेदे च कीर्तिताम्।। ७६.१०१ ।।"
  },
  {
    "text": "परापरात्मिकां नित्यां साध्याधारैकसंस्थिताम्।\nकामाह्लादकरीं कान्तां त्वां नमामि जगन्मयोम्।। ७६.१०२ ।।"
  },
  {
    "text": "प्रपञ्चपरमव्यक्तं जगदेकविवर्धिनि।\nप्रभावनेनार्धरक्तांगि देवि तुभ्यं नमोऽस्तु ते।। ७६.१०३ ।।"
  },
  {
    "text": "कामाख्या नित्यरूपाख्या महामाया सरस्वती।\nया लक्ष्मीर्विष्णुवक्षःस्था नामावो ह्यच्युतां शिवाम्।। ७६.१०४ ।।"
  },
  {
    "text": "मन्त्राणि यस्यास्तन्त्राणि सहस्राणि च षोडश।\nमन्त्रयन्त्रात्मके तुभ्यं नम्ऽस्तु मम पार्वति।। ७६.१०५ ।।"
  },
  {
    "text": "।।और्वउवाच।।\nइति स्तुता ततस्ताभ्यां महामाया जगत्प्रसूः।\nउवाच मुदिता चेति वरं वरयतं युवाम्।। ७६.१०६ ।।"
  },
  {
    "text": "प्रत्यक्षतो महामायां पूर्ववद् ध्यानगोचराम्।\nतौ दृष्ट्वा भर्गतनयौ प्राहतुश्चेदमुत्तमम्।। ७६.१०७ ।।"
  },
  {
    "text": "।।वैतालभैरवावूचतुः।।\nदेव्यनेन शरीरेम भवत्याः शङ्करस्य च।\nप्रार्थये शाश्वतीं सेवां नित्यं यावद्रविः शशी।। ७६.१०८ ।।"
  },
  {
    "text": "नान्यं वरं सोधयावो माये त्वत्तो जगन्मयि।\nअन्यथा तव भक्त्यैव स्थास्यावो गिरिकन्दरे।। ७६.१०९ ।।"
  },
  {
    "text": "।।और्वउवाच।।\nएवमुक्ता ततस्ताभ्यां महामाया जगन्मयी।\nएवमस्त्विति चोवाच भवत्येवं मुहुर्मुहुः।। ७६.११० ।।"
  },
  {
    "text": "एवं सिद्धिर्जगद्धात्री प्रोक्ता स्वस्याथ चूचुके।\nनिष्पीड्य कारयामास क्षीरधाराद्वयं शिवा।। ७६.१११ ।।"
  },
  {
    "text": "ततस्तु निःसृतं क्षीरं पाययामास भैरवम्।\nवेतालं च महाराज पिबतस्तौ च तत् तदा।। ७६.११२ ।।"
  },
  {
    "text": "पीत्वा तौ च तदा क्षीरं देवत्वं प्राप्य शाश्वतम्।\nअजरौ चामरौ भूती महातेजस्विनौ शुभौ।। ७६.११३ ।।"
  },
  {
    "text": "तस्यास्तु क्षीरममृतं तत् पीत्वा तौ महाबलौ।\nपीयूषपानात् सजातौ ततस्तौ प्राह वैष्णवी।। ७६.११४ ।।"
  },
  {
    "text": "गणानां देवदेवस्य भवतस्चाधिपौ युवाम्।\nद्वाःस्थौ च नित्यमासन्नौ नन्दिवद् भवतं सुतौ।। ७६.११५ ।।"
  },
  {
    "text": "इत्युक्त्वा हरसम्मत्या महामाया जगन्मयी।\nयोगिनीगणसंयुक्ता तत्रैवान्तरधीयत।। ७६.११६ ।।"
  },
  {
    "text": "अन्तर्हितायां तस्यां तु तदा वेतालभैरवौ।\nमुदितौ परमप्रीतौ कृतकृत्यौ बभूवतुः।। ७६.११७ ।।"
  },
  {
    "text": "अथागच्छद् देवगणैः सार्धं सप्रमथो हरः।\nसभाजयितुमत्यर्थं पुत्रौ वेतालभैरवौ।। ७६.११८ ।।"
  },
  {
    "text": "तावासाद्य महादेवस्तदा नीलाह्वयं गिरिम्।\nसकलं दर्शयामास पीठं तु स्थानभेदतः।। ७६.११९ ।।"
  },
  {
    "text": "कामाख्याया गुहां तत्र दर्शयित्वा मनोभवाम्।\nततः स्वीयां कामगुहां चायाच्छत्रं स्वमालयम्।। ७६.१२० ।।"
  },
  {
    "text": "स्वकीयं पञ्चमूर्तीनां संस्थानं चाप्यदर्शयत्।\nकामरूपस्य सकलं पीठं देवमयं तथा।। ७६.१२१ ।।"
  },
  {
    "text": "प्रत्येकं दर्शयामास क्रमतस्त्रिपुरान्तकः।\nप्रथमं करतोयाख्यां सत्यगङ्गा सदाशिवाम्।\nपुण्यतोयमयीं शुद्धां दक्षिणाब्ध्येकगमिनीम्।। ७६.१२२ ।।"
  },
  {
    "text": "।। इति श्रीकालिकापुराणे वेतालभैरवयोः सिद्धिलाभो नाम षट्सप्ततितमोऽध्यायः।। ७६ ।।"
  }
]
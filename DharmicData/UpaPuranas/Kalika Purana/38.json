[
  {
    "text": "कालिकापुराणम् अष्टत्रिंशोऽध्यायः नरकासुर अभिषेकवर्णनम्\nअथ श्रीकालिका पुराण अध्याय ३८\n।। मार्कण्डेय उवाच ।।\nअथ तस्य नृपश्रेष्ठो गौतमेन महर्षिणा ।\nसंस्कारं कारयामास विधिना मानुषेण तु ।।१।।\nनरस्य शीर्षे स्वशिरो निधाय स्थितवान् यतः ।\nतस्मात्तस्य मुनिश्रेष्ठो नरकं नाम वै व्यधात् ॥२॥\nअपरान् बालसंस्कारान् क्षात्रेण विधिना मुनिः ।\nकेशान्तावधि संचक्रे ऋग्यजुः साममन्त्रकैः ।।३।।\nववृधे तस्य सदने नरको नाम भूसुतः ।\nदिनं दिनं धृतान्यश्रीः शरदीव निशाकरः ॥४॥\nस राजा तं सदा भावैर्मानुषैयजयन् स्वयम् ।\nगौतमस्य सुतेनाथ शतानन्देन धीमता ।\nग्राहयामास तन्नित्यं क्षात्रं भावं च मानुषम् ।।५।।\nतथैव पृथिवी देवी धात्रीवेषेण तं सुतम् ।\nनियतं ग्राहयामास मानुषं चरितं शुभम् ॥६॥\nयदैव पुत्र उत्पन्नस्तदैव पृथिवीस्वयम् ।\nमायामानुषरूपेण नृपान्तःपुरमाविशत् ।।७।।\nप्रविश्य तत्र सा देवी नृपस्यानुमतेऽभवत् ।\nधात्री तस्य द्विजश्रेष्ठाः कात्यायन्यानयस्थया ॥८॥\nयावत् षोडशवर्षाणि तस्य बालस्य भावीनि ।\nतावत् स्वयं पालयन्ती ग्राहयामास संनयम् ।।९।।\nस वर्धमानोऽनुदिनं नरकः पृथिवीसुतः ।\nअत्यक्रामत् सुतान् सर्वान् जनकस्य महात्मनः ।। १० ।।\nशरीरेणाथ वीर्येण रूपेण बलवत्तया ।\nधनुषा गदया वीरो ह्यत्यक्रामन् नृपात्मजान् ।।११।।\nस शास्त्रवादकुशलो धनुर्वेदे च कोविदः ।\nवर्षैः षोडशभिर्भूतो वीरैरन्यैर्दुरासदः ।। १२ ।।\nविदेहाधिपतिर्दृष्ट्वा महाबलपराक्रमम् ।\nन्यून्यान् स्वपुत्रांश्च नातिहृष्टमनाभवत् ।। १३ ।।\nनिरस्यासौ च मत्पुत्रान् मम राज्यं ग्रहीष्यति ।\nकाले प्राप्ते महावीरो मतिस्तस्याभवत् पुरा ।। १४ ।।\nअन्तःपुरे यदा पुत्रान् सर्वान् रंमयते नृपः ।\nतदा तु नरकं वीक्ष्य हर्षं प्राप्नोति नाधिकम् ।।१५।।\nतस्य बुधे देवी नृपस्याथ वसुन्धरा ।\nमहिषी विस्मयं चक्रे तस्मिन् भावे तु भूभृतः ।। १६ ।।\nअथैकदा महादेवी जनकस्य महात्मनः ।\nपप्रच्छ नृपतिश्रेष्ठं विदेहाधिपतिं पतिम् ।। १७ ।।\n।। महादेव्युवाच ।।\nनाथ पृच्छामि ते किञ्चिद्रहस्यं यदि नो तव ।\nतदा मां तद्वदस्व त्वं कृपा चेद्विद्यते मयि ।। १८ ।।\nयदैव तनयाः सर्वे विहरन्ति पुरस्तव ।\nतदैव नरकं दृष्ट्वा विशीर्ण इव लक्ष्यसे ।। १९ ।।\nतन्मे रात्रिन्दिवं वाढं विस्मयः प्रतिवर्धते ।\nसंशयश्च भयं चैव न जहाति च मां सदा ।। २० ।।\nरूपवान् वीर्यवानेष नये च विनये तथा ।\nकुशल: प्रतिबुद्धश्च पुत्रस्तव महाबलः ।। २१ ।\nस सभाजयते कस्मात् पुत्रमन्यैर्दुरासदम् ।\nतदहं ज्ञातुमिच्छामि यदि तथ्यं वदस्व मे ।। २२ ।।\n।। मार्कण्डेय उवाच ॥\nइति तस्य वचः श्रुत्वा प्रियायाः पृथिवीपतिः।\nतूष्णीं भूत्वा क्षणं देवीमिदं वचनमब्रवीत् ।। २३ ।।\n।। राजोवाच ।।\nकथयिष्ये प्रिये तत्त्वं यत् पृष्टोऽहं त्वयाधुना ।\nमासत्रये व्यतीते तु समयं प्रतिपालय ।। २४ ।।\nनिगूढः कश्चिदत्रास्ति देवस्य समयो मम ।\nतेनाधुना न किञ्चित्ते कथयिष्यामि तद्रहः ।। २५ ।।\n।। मार्कण्डेय उवाच ।।\nराज्ञो ह्ययं सभार्यस्य संवादोऽ भवदन्तिके ।\nमानुषी पृथिवी धात्री तं शुश्राव यदा तदा ।। २६ ।।\nश्रुत्वा तयोस्तु संवादं महिषीभूपयोः क्षितिः ।\nमासत्रयेण समयं दत्तं देव्यै धराभृता ।। २७ ।।\nतत्काले विमनस्कं च भूपं नरकसंज्ञया ।\nत्रिभिर्मासैर्व्यतीतैः स्यादस्य षोडशवत्सरः ॥२८॥\nततो नृपो महिष्यास्तु कथयिष्यति तद्रहः ।\nततो मम रहस्यं तु विदितं सम्भविष्यति ।। २९ ।।\nचिन्तयित्वेति सा देवी जगद्धात्री सुतं प्रति ।\nनिश्चित्येदं तदा कृत्यं प्राप्तकालमचेष्टत ।। ३० ।।\nततो रहसि भूपं तं समासाद्य सगौतमम् ।\nइदमाह जगद्धात्री स्वपुत्रार्थे यशस्विनी ।। ३१ ।।\n।। पृथिव्युवाच ।।\nयो मया समयो दत्तः पालितः स त्वयानघ ।\nपुत्रश्च पालितो मेऽयं नरको विनयैर्युतः ।। ३२ ।।\nसम्प्राप्तयौवनः पुत्रो योजितश्च त्वया नयैः ।\nतव प्रसादात् पुत्रो मे सुखी वृद्धो गृहे तव ।।३३।।\nतमहं पूर्वसमयान्नयिष्यामि स्वमात्मजम् ।\nअनुजानीहि भयं नरकस्य गतिं प्रति ।। ३४ ।।\nरक्षितव्यश्च भवता समयः सपुरोधसा ।\nछन्नमेव नयिष्यामि भूपते मा कृथा व्यथाम् ।। ३५ ।।\n।। मार्कण्डेय उवाच ।।\nइत्युक्त्वा जगतां धात्री विदेहाधिपतिं नृपम् ।\nतत्रैव पश्यता तेषामन्तर्धानमुपागमत् ।। ३६ ।।\nनृपोऽपि तस्यास्तद्वाक्यमगीकृत्य क्षितिं प्रति ।\nतस्याः प्रत्यक्षतः स्थानं जगाम सपुरोहितः ।। ३७।।\nअथैकदा धरा देवी मायामानुषरूपिणी ।\nउपांशु नरकं प्राह धात्री तस्य महात्मनः ॥३८॥\nत्वया समं महाबाहो गङ्गां यातुं मनो मम ।\nयदि त्वं यासि यास्यामि रथेनाद्यैव पुत्रक ।। ३९ ।।\n।। नरक उवाच ।।\nन पितुर्वचनं यास्ये विना मातस्त्वया समम् ।\nअनुज्ञाप्य रथेनाहं यास्ये गङ्गां त्वया समम् ॥४०॥\n।। धात्र्युवाच ।।\nन ते पितायं जनको यः सर्वजगतां प्रभुः ।\nस ते पिता तं गङ्गायां पश्य गत्वा मया सह ।।४१।।\nअयं पिता पालकस्ते न राज्यं सम्प्रदास्यति ।\nयस्ते वर्धयिता तात तमासादय पुत्रक ।।४२।।\nअत्र यद्मद्रहस्यं तद् गङ्गायामेव पुत्रक ।\nकथयिष्याम्यहं सर्वं रहोभङ्गस्ततोऽन्यथा ।। ४३ ।।\n।। मार्कण्डेय उवाच ।।\nजातसम्प्रत्ययो धात्र्या वचसा नरकस्तथा ।\nविहाय यानं छन्देन पद्भ्यां गङ्गां ययौ तदा ।। ४४ ।।\nअथ गङ्गां समासाद्य संस्नाप्य विधिवत् सुतम् ।\nआत्मानं दर्शयामास पृथिवी स्वसुताय वै ।। ४५ ।।\nमायामानुषमूर्तिं तां विहाय जगतां प्रसूः ।\nनीलोत्पलदलश्यामं सर्वलक्षणसंयुतम् ।।४६।।\nसर्वाङ्गसुन्दरं चारु नानालङ्कारभूषितम् ।\nपुत्राय दर्शयामास नरकाय वसुन्धरा ।। ४७ ।।\nकथामेताञ्च पूर्वस्मिन्नुद्भूतां पृथिवी तदा ।\nकथयामास पुत्राय प्रतीतिर्जायते यथा ।।४८ ।\n।। पृथिव्युवाच ।।\nमम गर्भे यथा पुत्र वर्धसे त्वं दिने दिने ।\nब्रह्मादयस्तदा देवा आलोक्य स्वयमेव ते ।। ४९ ।।\nमलिनीक्षितिसंजातः पुत्रो विष्णोर्महात्मनः ।\nआसुरं भावमास्थाय सर्वानस्मान् हनिष्यति ।। ५० ।।\nइति चिन्तापरा देवाः कुमन्त्रं चक्रिरे तदा ।\nअयं नोत्पद्यतां गर्भार्भे तिष्ठत्वयं सदा ।।५१।।\nततो मम भवान् गर्भे सुबहूनि युगान्यथ ।\nअवसदुःखवान् पुत्र देवानां च कुमन्त्रतः ।। ५२ ।।\nमृतकल्पाभवमहं भवतो धारणात् सुत ।\nततोऽहं शरणं याता भगवन्तं सनातनम् ।।५३ ।।\nनारायणस्य वाक्यात् तु भवानुत्पन्नवांस्ततः ।\nइति सत्यं मम वचः पुत्र जानीहि निश्चितम् ।।५४।।\n।। मार्कण्डेय उवाच ॥\nअथ यावन्नपुत्रस्य विस्मयः समपद्यत ।\nतावदेव स्वयं देवी प्रोचे पुत्रमिदं वचः ॥५५ ।।\nयथा विदेहराजस्य यज्ञभूमावसूयत ।\nविदेहराजेन समं यादृश: समयोऽभवत् ।। ५६ ।।\nयथा मानुषरूपेण धात्री सा समपद्यत ।\nतत् सर्व कथयामास नरकाय महात्मने ।। ५७ ।।\nअथ तां पृथिवीं प्राह नरकः पुनरेव हि ।\nपृथिव्या: वचनं श्रुत्वा स्वल्पसंशयसंयुतः ।।५८।।\n।। नरक उवाच ।।\nयद्येवं मे पिताविष्णुर्माता त्वं पृथिवी शुभे ।\nआगच्छतु जगन्नाथो ममैवाभ्युपपत्तये ।। ५९ ।।\nस एव सर्वलोकेशो यदि मां भाषतेऽच्युतः ।\nपिताहं ते त्वियं माता श्रद्धधे तदहं शुभे ।। ६० ।।\nत्वया मानुषरूपेण धात्र्याहं प्रतिपालितः ।\nतद्रूपं द्रष्टुमिच्छामि यदि ते रूपमीदृशम् ।।६१।।\n।। पृथिव्युवाच ।।\nअहं ते जननी तात मया ज्ञातोऽसि पुत्रक ।\nपृथिव्यहं जगद्धात्री मद्रूपं मृन्मयन्त्विदम् ।।६२।।\nपिता तव महाबाहो प्रभुर्नारायणोऽव्ययः ।\nअच्युतो जगतां धाता महात्मा शूकरात्मधृक् ।। ६३ ।।\nतेनाहितस्त्वं मदर्भे सुचिरं त्वं पुरावसः ।\nसम्प्राप्ते समये जातः पालितश्चेह भूभृता ।।६४।।\n।। मार्कण्डेय उवाच ।।\nइति तस्य वचः श्रुत्वा हर्षशोकाकुलस्तदा ।\nनरकः पृथिवीदेवीमिदमाह धनुर्धरः ।। ६५ ।।\n।। नरक उवाच ।।\nन माता विदिता पूर्व माताहमिति भाससे ।\nविष्णुः पितेति च वचो न पिता विदितो मम ।। ६६ ।।\nजानामि पितरं चाहं विदेहाधिपतिं नृपम् ।\nतस्य भार्य्यं सुमत्याख्यामहं जानामि मातरम् ।।६७।।\nभ्रातरस्तत्सुताः सर्वे सीता मे भगिनी शुभा ।\nसुमतिर्मम मातेति लोको जानाति सन्ततम् ।।६८।।\nकात्यायनी च धात्री मे याधुनैव कृता त्वया ।। ६९ ।।\nएतत् सर्वं त्वया मिथ्या शंशितं मम साम्प्रतम् ।\nयथा तवाहं तनयः सत्यमाख्याहि तन्मम ।।७० ।।\n।। मार्कण्डेय उवाच ।।\nपुत्रस्य वचनं चेति श्रुत्वा सर्वंसहा तदा ।\nसर्वं तत् पूर्ववृत्तान्तं तनयाय न्यवेदयत् ।। ७१ ।।\nयथा मलिन्या सम्भोगो वराहस्याभवत् पुरा ।\nयथा गर्भे धृतो देवैर्येन वा कारणेन सः ।।७२।।\nयथा च गर्भदुःखार्ता माधवं शरणं गता ।\nयथा तेन प्रदत्तश्च समयो जनकं प्रति ।। ७३ ।।\n।। ऋषयः ऊचुः ।।\nकिमर्थं समयो दत्तो विष्णुना प्रभुविष्णुना ।\nनिहते रावणे वीरे रामेण सुमहात्मना ।।७४ ।।\nभविष्यति सुतस्ते वै तत्र नः संशयो महान् ।\nएतान् त्वं संशयान् छिन्धि गुरो शास्तासि नः सदा ।। ७५ ।।\n।। मार्कण्डेय उवाच ।।\nभारार्ता रावणादीनां पृथिवी मांसभोगिनाम् ।\nअधोगता योजनानि पञ्च वै द्विजसत्तमाः ।।७६ ।।\nअयं वराहवीर्येण जातो गर्भे क्षितेः पुनः ।\nअसावपि महाराजो दशग्रीवो यथाभवत् ।।७७ ।।\nअधो यास्यति भारार्ता सातीव पृथिवीत्विति ।\nसमयो दत्तवान् विष्णू रावणे निहते सति ।\nधरायै भारविहतिव्याजेन द्विजसत्तमाः ।।७८ ।।\nत्वत्पूर्वरूपं दृष्ट्वा वचनाच्च जगद्गुरोः ।\nजातश्श्रद्धो महाभागे स्थास्यामि समये तव ।।७९।\nपुत्रस्य वचनं श्रुत्वा पृथिवी प्रथमं तदा ।\nमायामानुषरूपं तत् प्रतिजग्राह तत्पुरः ॥८०॥\nयथा कात्यायनीरूपं येन रूपेण पालितः ।\nनरकः सा तु तद्गृह्य तत्याज पृथिवीतनुम् ।। ८१ ।।\nअथ दृष्टैव नरको धात्रीं कात्यायनीं तदा ।\nपप्रच्छ पूर्ववृत्तान्तं यद्वृत्तं नृपमन्दिरे॥८२॥\nसा तथा कथयामास यथा सम्प्रति पालितः ।\nयद्वृत्तं पूर्वतो गेहे नृपस्य जनकस्य तु ॥ ८३ ॥\nजातसम्प्रत्ययस्तत्र नरक: समपद्यत ।\nपृथिवी च पुनर्देवीरूपं स्वं जगृहे तदा ॥८४ ॥\nअथ सस्मार पृथिवी जगन्नाथं हरिं प्रभुम् ।\nसमये पूर्वविहि प्रणभ्य शिरसा मुहुः ॥८५।।\nस्मृतमात्रस्तदा क्षित्या माधवो गरुड़ध्वजः ।\nप्रसन्नो जगतां नाथ: प्रत्यक्षत्वं गतस्तदा ।। ८६ ।।\nतं दृष्ट्वा पृथिवी देवी देवं गरुड़वाहनम् ।\nनीलोत्पलदलश्यामं शङ्खचक्रगदाधरम् ॥८७ ।।\nपीताम्बरं जगन्नाथं श्रीवत्सोरस्कमव्ययम् ।\nप्रणनाम महाभक्त्या पस्पर्श शिरसा महीम् ॥८८ ।।\nपरमेश जगन्नाथ जगत् कारणकारण ।\nप्रसीदेति वचश्चापि तदा प्रोचे जगत्प्रसूः ।।८९।।\nनरकस्तु हरिं दृष्ट्वा निमील्य नयनद्वयम् ।\nतत्तेजसा चाभिभूतस्तदा भूमावुपाविशत् ।। ९० ।।\nउपविष्टे तदा देवी तनये नरकाह्वये ।\nप्रसादयामास तदा पुत्रार्थे वरवर्णिनी । । ९१ ।।\nप्रसाद्यमानो धरया हरिर्नारायणोऽव्ययः ।\nशङ्खाग्रेण तदा पुत्रं पस्पर्श नरकाह्वयम् ।। ९२ ।।\nस्पृष्टमात्रोऽथ हरिणा नरकोऽभूत् सुदर्शनः ।\nदृष्टश्चोत्साहवांश्चैव बलवान् समपद्यत ।।९३।।\nतत उत्थाय नरको हरिं नारायणं प्रभुम् ।\nभक्त्या प्रणम्य गोविन्दं साष्टाङ्गं च मुहुर्मुहुः ।। ९४ ।।\nननाम पृथिवीं वीरो जातसम्प्रत्ययस्तदा ।\nप्रणम्य च महाभागां भक्त्या परमया युतः ।\nप्राञ्जलिः पुरतस्तस्थौ नोक्त्वा किञ्चन वै भिया ।। ९५ ।।\nततस्तदर्थे पृथिवी माधवं समयाचत ।\nप्रसीद देवदेवेश समयं प्रतिपालय ।। ९६ ।।\nत्वयाहं तनयो दत्तो मम सर्वं जगत्पते ।\nएतदर्थे प्रतिज्ञातं यद्दत्तं प्रतिपालय ।। ९७ ।।\n।। भगवानुवाच ।।\nभवती यत्सुपुत्रार्थे मामयाचत पुरा मया ।\nतत् सर्वं तव दत्तं वै राज्यं च त्वत्सुते ।। ९८ ।।\nइत्युक्त्वा भगवान् विष्णुरादाय नरकाह्वयम् ।\nसार्द्धं पृथिव्या गङ्गायां ममज्ज जगतां प्रभुः ।। ९९ ।।\nनिमज्य क्षणमात्रेण प्राग्ज्योतिषपुरं गतः ।\nमध्यगं कामरूपस्य कामाख्या यत्र नायिका ।। १०० ।।\nस च देशः स्वराज्यार्थे पूर्वं गुप्तश्च शम्भुना ।\nकिरातैर्बलिभिः क्रूरैरज्ञैरपि च वासितः ।। १०१ ।।\nरुक्मस्तम्भनिभांस्तत्र किरातान् ज्ञानवर्जितान् ।\nअनर्थमुण्डितान् मद्यमांसाशनैकतत्परान् ।\nददर्श विष्णुः कुपितान् विष्णुं दृष्ट्वा द्विजर्षभाः ।। १०२ ।।\nतेषामधिपतिस्तत्र घटको नाम वीर्यवान् ।\nरुक्मस्तम्भनिभस्तत्रः प्रदीप्त इव पावकः ।। १०३ ।।\nस क्रोधाच्चतुरङ्गेन बलेन महता युतः ।\nआससाद जगन्नाथं नरकं च महाबलम् ।। १०४ ।।\nआसाद्य शरवर्षेण ववर्ष प्रभुमव्ययम् ।\nकिरातैः सहितो राजा घटकाख्यः किरातराट् ।। १०५ ।।\nमाधवोपि तदा पुत्रं नरकं वीर्यवत्तरम् ।\nप्रेसयामास युद्धाय किरातनृपतेस्तदा ।। १०६ ।।\nनरको धनुरादाय सह तैर्बलवत्तरैः ।\nयुयुधे सुचिरं तत्र शस्त्रास्त्रैर्बहुधेरितैः ।। १०७ ।।\nततोऽसौ भल्लमादाय योजयित्वा धनुर्गुणैः ।\nशिरः किरातराजस्य चिच्छेद नरको बली ।। १०८ ।।\nमुख्यान् मुख्यान् किरातांश्च बहून् सेनाधिपांस्तथा ।\nजघान कुपितो वीरः केशरीव मतङ्गजान् ।। १०९ ।।\nहतेऽथ नृपतौ केचित् पलायनपरायणाः ।\nकिराताः केचन पुनर्नरकं शरणं गताः ।। ११० ।।\nनिहत्य युध्यमानांस्तु संरक्ष्य शरणं गतान् ।\nनरकः पितरं गत्वा प्रणम्याथ न्यवेदयत् ।। १११ ।।\n।। नरक उवाच ।।\nहतस्तात किरातानामधिपो घटको मया ।\nसेनाधिपाश्च तस्यान्ये किमन्यत् करवाण्यहम् ।। ११२ ।।\n।। भगवानुवाच ।\nकिरातान् जहि यावत्त्वं देवीं दिक्करवासिनीम् ।\nपलायमानान् विद्राव्य पालय शरणं गतान् ।। ११३ ।।\n।। मार्कण्डेय उवाच ॥\nततः स नरको वीरः समारुह्य सितं गजम् ।\nचतुर्दन्तं महाकायं किराताधिपवाहनम् ।। ११४ ।।\nऐरावतसमं वीर्ये वेगेन गरुडोपमम् ।\nकिरातान् द्रावयामास यावद् दिक्करवासिनीम् ।\nपितरं पुनरागत्य वचनं चेदमब्रवीत् ।। ११५ ।।\n।। नरक उवाच ।।\nविद्राविताः किरातास्ते सागरान्तं समाश्रिताः ।\nहतश्च घटकाख्यो हि किराताधिपतिर्महान् ॥ ११६ ॥\nवेगिनं गजमारुह्य ऐरावतसमं गुणैः ।\nयदन्यत् करणीयं मे तदाज्ञापय सम्प्रति ।। ११७ ।।\n।। भगवानुवाच ।\nकरतोया सदागङ्गा पूर्व भागावधिश्रया ।\nयावल्ललितकान्तास्ति तावदेव पुरं तव ।। ११८ ॥\nअत्र देवी महाभागा योगनिद्रा जगत्प्रसूः ।\nकामाख्यारूपमास्थाय सदा तिष्ठति शोभना । । ११९ ।।\nअत्रास्ति नदराजोऽयं लौहित्यो ब्रह्मणः सुतः ।\nअत्रैव दशदिक्पालाः स्वे स्वे पीठे व्यवस्थिताः ।। १२० ।।\nअत्र स्वयं महादेवो ब्रह्मा चाहं व्यवस्थितः ।\nचन्द्रः सूर्यश्च सततं वसतोऽत्र च पुत्रक ।।१२१ ।।\nसर्वे क्रीडार्थमायाता रहस्यं देशमुत्तमम् ।\nअत्र श्रीर्वसते भद्रा भोग्यमन्त्र तथा बहु ।। १२२ ।।\nअस्य मध्ये स्थितो ब्रह्मा प्राङ्नक्षत्रं ससर्ज ह ।\nततः प्राग्ज्योतिषाख्येयं पुरी शक्रपुरीसमा ।। १२३ ।।\nअत्र त्वं वस भद्रं ते ह्यभिषिक्तो मया स्वयम् ।\nकृतदार: सहामात्यै राजा भूत्वा महाबलः ।। १२४ ।।\n।। मार्कण्डेय उवाच ।।\nएवमुक्त्वा स्वयं विष्णुः शम्भोरनुमते तदा ।\nसर्वान् किरातान् पूर्वस्यां सागरान्ते न्यवेशयत् ।। १२५ ।।\nपूर्वं ललितकान्तायाः समादायावधिं पुनः ।\nयावत् सागरपर्यन्तं किरातास्तावदावसन् ।। १२६ ।।\nपश्चाल्ललितकान्तायाः देशं कृत्वावधिं पुनः ।\nकरतोया नदीं यावत् कमाख्यानिलयं तु तत् ।। १२७ ।।\nतस्मात् किरातानुत्सार्यवेदशास्त्रातिगान् बहून् ।\nद्विजातीन् वासयामास तत्र वर्णान् सनातनान् ।। १२८ ।।\nवेदाध्ययनदानानि सततं वर्तते यथा ।\nतथा चकार भगवान् मुनिभिर्वासयन् विभुः ।। १२९ ।।\nवेदवादरताः सर्वे दानधर्मपरायणाः ।\nनचिरादभवद्देशः कामरूपाह्वयस्तदा ।। १३० ।।\nततो विदर्भराजस्य पुत्रीं मायाह्वयां हरिः ।\nपुत्रार्थे वरयामास नरकस्य समां गुणैः ।। १३१।।\nतामुद्वाह्य हृषीकेशस्तस्मिन् पुरवरे स्वयम् ।\nतया समं स्वतनयं राजत्वेनाभ्यषेचयत् ।। १३२ ।।\nसुगुप्तां च पुरीं चक्रे गिरिदुर्गेण माधवः ।\nजलदुर्गं सर्वतो भद्रं देवैरपि दुरासदम् ।। १३३ ।।\nततः किरातराजस्य चतुर्दन्ताः सुदन्तिनः ।\nपञ्चविंशतिसाहस्रा महामात्रकुथैर्युताः ।। १३४।।\nयानि रत्नान्यनेकानि सैन्यानि विविधानि च ।\nअश्वाश्चाभरणाचैव तत्सर्वं नरकोऽग्रहीत् ।। १३५ ।।\nयद्यत् सुभूषणं राज्ञो ध्वजाश्चाभरणानि च ।\nतानि तानि स्वयं विष्णुस्तनयस्य ददौ तदा ।। १३६ ।।\nरथं च प्रददौ तस्मै त्रिषु लोकेषु दुर्लभम् ।\nलोहाष्टचक्रसञ्छन्नमर्धयोजनविस्तृतम् ।। १३७।।\nयुक्तमश्वसहस्रैश्च तथाष्टाभिर्मनोजवैः ।\nरत्नकाञ्चनचित्राढ्यं वेदिका भागविस्तरम् ।। १३८ ।।\nवज्रध्वजेन महता काञ्चनेन विराजितम् ।\nहेमदण्डपताकाढ्यं वैदूर्यमणिकूवरम् ।। १३९ ।।\nसिंहव्याघ्रसमुद्भूतैश्चर्मभिश्छादितं सदा ।\nलोहजालैश्च सञ्छन्नं किंकिणीजालमालिनम् ।\nसर्वप्रहरणैर्युक्तं बहुमायासमन्वितम् ।। १४० ।।\nशक्तिं च प्रददौ तस्मै सर्वशत्रुविशातनीम् ।\nज्वालामालाभिदीप्ताङ्गीं रिपुकक्षाग्निरूपिणीम् ।। १४१ ।।\nइमं च समयं प्रोचे नरकाय महात्मने ।\nनरकस्य हितायेशो वसुधायाः समक्षतः ।। १४२ ।।\n॥ भगवानुवाच ।।\nइमां शक्तिं न हि भवान् प्राणस्य संशयं विना ।\nप्रयोक्ष्यति कदाचित्तु मानुषेषु विशेषतः ।। १४३ ॥\nएषा भार्या च वैदर्भी भवतः सदृशी गुणैः ।\nभवतो जीवनं यावत्तावत् स्थास्यति शोभना । । १४४ ।।\nत्वं तु प्रजायै त्रेतायां यत्नवान् वै भविष्यसि ।\nद्वापरान्ते तु सम्प्राप्ते प्रजा तत्र भविष्यति ।। १४५ ।।\nविरोधो मुनिभिः सार्धं ब्राह्मणैरपि पुत्रक ।\nन कदाचित्त्वया कार्यश्चिरञ्जीवितुमिच्छता ।। १४६ ।।\nन राजभिर्न देवैश्च विरोधो युज्यते तव ।\nमहादुर्गस्य वै मध्ये वसतो ह्यपराजिते ।।१४७।।\nदिव्ययोषिद्गणैः सार्धं वसमानोऽतिभोगवान् ।\nस्वपर्वते कामरूपे चिरं त्वं तिष्ठ पुत्रक ।। १४८ ।।\nमहादेवीं महामायां जगन्मातरमम्बिकाम् ।\nकामाख्यां त्वं विना पुत्र नान्यदेवं यजिष्यसि ।। १४९ ।।\nइतोऽन्यथा त्वं विहरन् गतप्राणो भविष्यसि ।\nतस्मान्नरक यत्नेन समयं प्रतिपालय ।। १५० ।।\nइत्युक्त्वा भगवान् विष्णुर्नरकं तनयं स्वकम् ।\nतमपास्य रहस्येनां पृथिवीं वाक्यमब्रवीत् ।। १५१ ।।\nयद् यत् पूर्वं मया प्रोक्तं कर्तव्यं तव सुन्दरि ।\nतत् सर्व नरकायाशु भूत्यै समुपदेशय ।। १५२ ।।\nयदैनं त्वं स्वयं हन्तुं मां जगद्धात्रि भाषसे ।\nतदा तु मानुषः कश्चिन्नरकं निहनिष्यति ।। १५३ ।।\n।। पृथिव्युवाच ।।\nप्रजार्थमेष यत्नो मे निन्द्यः स्यात् सन्ततिं विना ।\nतस्मान्नाथ प्रयत्नान्मे सन्ततिं पालयिष्यसि ।। १५४।।\n।। मार्कण्डेय उवाच ।।\nएवमस्त्विति तां विष्णुः पृथिवींप्रति पावनः ।\nनरकं च समाभाव्य तत्रान्तर्धिमगात् क्षणात् ।। १५५ ।।\nगते हरौ निजस्थानं पृथिवी तनयं स्वकम् ।\nयत् पूर्वं हरिणा प्रोक्तं तत्र तं व्यनयत् स्वयम् ।। १५६ ।।\nनरकोऽपि तदा धीमान् वेदशास्त्रार्थपारगः ।\nब्रह्मण्यनीतिकुशलो वदान्यो दानतत्परः ।। १५७।।\nकामाख्यापूजनरतो नीलकूटे महागिरौ ।\nमहाभोगी महाश्रीमान् हीनबाधश्च शत्रुभिः ।\nसुचिरं राज्यमकरोच्छक्रवत्रिदशालये ।। १५८ ।।\nततो विदेहराजोऽपि श्रुत्वैव नरकश्रियम् ।\nसपुत्रभार्यः सगणो नरकं द्रष्टुमभ्यगात् ।। १५९ ।।\nप्राग्ज्योतिषं पुरं गत्वा कामरूपान्तरस्थितम् ।\nददर्श नरकं राजा शरच्चन्द्रसमं श्रिया ।। १६० ।।\nप्राग्ज्योतिषं पुरं मेने स राजा त्वमरावतीम् ।\nदेवेन्द्रं नरकं मेने सत्परिच्छदभूषणम् ।\nततो महिष्यै तत् सर्वं जनको वाक्यमब्रवीत् ।। १६१ ।।\n।। जनक उवाच ।।\nएष ते पालितसुतः श्रीमान् नरकसंज्ञकः ।। १६२ ।।\nपृथिव्या दयितः पुत्रः संजातो घृष्टिरूपिणा ।\nविष्णुना जगदीशेन त्वमेनं पश्य संगतम् ।। १६३ ।।\n।। मार्कण्डेय उवाच ।।\nइत्युक्त्वा जनको राजा यथा वृत्तं तथा पुरा ।\nवृत्तान्तं कथयामास नरको जातवान् यथा ।। १६४ ।।\nततस्तत्र चिरं स्थित्वा प्राग्ज्योतिषपुरे मुदा ।\nविदेहाधिपती राजा नरकेण प्रपूजितः ।। १६५ ।।\nस्वस्थानं गतवांस्तस्मात् स्वगणैः परिवारितः ।। १६६ ।।\nएवं स नरको जातः पृथिव्यास्तनयस्तदा ।\nहीनासुरस्वभावः संविजहार चिरं क्षितौ ।। १६७ ।।\n॥ इति श्रीकालिकापुराणे नरकाभिषेचनेऽष्टत्रिंशोऽध्यायः ॥ ३८ ॥"
  }
]
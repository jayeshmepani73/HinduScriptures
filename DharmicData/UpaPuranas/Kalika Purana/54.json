[
  {
    "text": "।।श्रीभगवानुवाच।।\nततोऽर्घपात्रे तन्मन्त्रमष्टधाकृत्य सञ्जजपेत्।\nतेन तोयानि पुष्पाणि स्वं मण्डलमथासनम्।। २.५४.१ ।।"
  },
  {
    "text": "आशोधयेत् ततः पश्चात् पूजोपकरणं समम्।\nॐ ऐं ह्रीं ह्रौ मिंति मन्त्रेण शब्दप्रांशुविवर्जितम्।। २.५४.२ ।।"
  },
  {
    "text": "द्वारपालं ततो देव्या आसनानि च पूजयेत्।\nनन्दिभृङ्गिमहाकालगणेशा द्वारपालकाः।\nउत्तरादिक्रमात् पूज्या आसनानि च मध्यतः।। २.५४.३ ।।"
  },
  {
    "text": "आधारशक्तिप्रभृति हेमाद्यन्तात् प्रपूजयेत्।\nप्रसिद्धात् सर्वतन्त्रेषु पूजाकल्पेषु भैरव।। २.५४.४ ।।"
  },
  {
    "text": "दशदिक्पालसहितान् धर्माधर्मादिकांस्तथा।\nमण्डलाग्न्यादिकोणेषु पूजयेत् पार्श्वदेशतः।। २.५४.५ ।।"
  },
  {
    "text": "सूर्याग्निसोममरुतां मण्डलानि च पद्मकम्।\nरजस्तथा तमः सत्त्वं योगपीठं गुरोः पदम्।। २.५४.६ ।।"
  },
  {
    "text": "सारादीन् भद्रपीठान्तान् साङ्गोपाङ्गान् प्रपूजयेत्।\nब्रह्माण्डं स्वर्णडिम्बं च ब्रह्मविष्णुमहेश्वरान्।। २.५४.७ ।।"
  },
  {
    "text": "ससागरान् सप्तद्वीपान् स्वर्णद्वीपं समण्डपम्।\nरत्नपद्मं सपर्यङ्कं रत्नस्तम्भं तथैव च।। २.५४.७ ।।"
  },
  {
    "text": "पञ्चाननं मण्डलस्य मध्येऽवश्यं प्रपूजयेत्।\nह्रीं मन्त्रेण ततः कूर्मपृष्ठं पाण्योर्निबध्य च।। २.५४.९ ।।"
  },
  {
    "text": "ध्यायेच्च पूर्ववद् देवीमासाद्यासनमुत्तमम्।\nहृन्मध्ये चिन्तयेत् स्वर्णद्वीपं पर्यङ्कसम्भृतम् ।। २.५४.१० ।।"
  },
  {
    "text": "पश्यन्निव ततो देवीमेकाग्रमनसा स्मरेत्।\nप्रत्यक्षीकृत्य हृदये मानसैरुपचारकैः।। २.५४.११ ।।"
  },
  {
    "text": "षोडशानां प्रकारैस्तु हृदिस्थां पूजयेच्छिवाम्।\nततस्तु वायुबीजेन दक्षिणे च पुटेन च।। २.५४.१२ ।।"
  },
  {
    "text": "नासिकाया विनिःसार्यं क्रीं मन्त्रेण च भैरव।\nस्थापयेत् पद्ममध्ये तु तद्‌धस्तं न वियोजयेत्।। २.५४.१३ ।।"
  },
  {
    "text": "कृते वियोगे हस्तस्य पुष्पात् तस्माच्च भैरव।\nगन्धर्वैः पूज्यते देवी पूजकैर्नाप्यते फलम्।। २.५४.१४ ।।"
  },
  {
    "text": "आवाहनं ततः कुर्याद् गायत्र्या शिरसा सह ।\nमहामायायै विद्महे त्वां चण्डिकाख्यां धीमहि ।। २.५४.१५ ।।"
  },
  {
    "text": "एतदुक्त्वा ततः पश्चाद् धियो यो नः प्रचोदयात्।\nस्नानीयं देवि ते तुभ्यं ॐ ह्रीं श्रीं नम इत्यतः ।। २.५४.१६ ।।"
  },
  {
    "text": "स्नानीयं च ततो दैव्यै दद्याल्लक्षणलक्षितम्।\nततस्तु मूलमन्त्रेण गन्धपुष्पं सदीपकम्।। २.५४.१७ ।।"
  },
  {
    "text": "धूपादिकं प्रदद्यात् तु मोदकं पायसं तथा।\nसितां गुडं दधिक्षीरं सर्पिर्नानाविधैः फलैः।। २.५४.१७ ।।"
  },
  {
    "text": "रक्तपुष्पं पुष्पमालां सुवर्णरजतादिकम्।\nनैवेद्यमुत्तमं देव्या लाङ्गलं मोदकं सिताम्।। २.५४.१९ ।।"
  },
  {
    "text": "शाण्डिल्यकरताम्राख्यकूष्माण्डानां फलानि च।\nहरीतकीफलं चापि नागरङ्गकमेलकम्।। २.५४.२० ।।"
  },
  {
    "text": "बालप्रियं च यद् द्रव्यं कसेरुकबिसादिकम्।\nतोयं च नारिकेलस्य देव्यै देयं प्रयत्नतः।। २.५४.२१ ।।"
  },
  {
    "text": "रक्तं कौशेयवस्त्रं च देयं नीलं कदापि न।\nदेव्याः प्रियाणि पुष्पाणि बकुलं केशरं तथा।। २.५४.२२ ।।"
  },
  {
    "text": "माध्यं कह्लारवज्राणि करवीरकुरुण्टकान्।\nअर्कपुष्पं शाल्मलकं दूर्वाङ्कुरं सुकोमलम् ।। २.५४.२३ ।।"
  },
  {
    "text": "कुशमञ्जरिका दर्भा बन्धूककमले तथा।\nमालूरपत्रं पुष्पं च त्रिसन्ध्यारक्तपर्णके।। २.५४.२४ ।।"
  },
  {
    "text": "सुमनांसि प्रियाण्येतान्यम्बिकायाश्च भैरव।\nबन्धूकं बकुलं माध्यं बिल्वपत्राणि सन्ध्यकम्।। २.५४.२५ ।।"
  },
  {
    "text": "उत्तमं सर्वपुष्पेषु द्रव्ये पायसमोदकौ।\nमाल्यं बन्धूकपुष्पस्य शिवायै बकुलस्य वा।। २.५४.२६ ।।"
  },
  {
    "text": "करवीरस्य माध्यस्य सहस्राणां ददाति यः।\nस कामान् प्राप्य चाभीष्टान् मम लोके प्रमोदते।। २.५४.२७ ।।"
  },
  {
    "text": "चन्दनं शीतलं चैव कालीयकसमन्वितम्।\nअनुलेपनमुख्यं तु देव्यै दद्यात् प्रयत्नतः।। २.५४.२७ ।।"
  },
  {
    "text": "कर्पूरं कुङ्कुमं कूर्चं मृगनाभिं सुगन्धिकम् ।\nकालीयकं सुगन्धेषु देव्याः प्रीतिकरं परम्।। २.५४.२९ ।।"
  },
  {
    "text": "यक्षधूपः प्रतीवाहः पिण्डधूपः सगोलकः ।\nअगुरुः सिन्धुवारश्च धूपाः प्रीतिकरा मताः।। २.५४.३० ।।"
  },
  {
    "text": "अङ्गरागेषु सिन्दूरं देव्याः प्रीतिकरं परम्।\nसुगन्धि शालिजं चान्नं मधुमांससमन्वितम्।। २.५४.३१ ।।"
  },
  {
    "text": "अपूपं पायसं क्षीरमन्नं देव्याः प्रशस्यते।\nरत्नोदकं सकर्पूरं पिण्डीतककुमारकौ ।। २.५४.३२ ।।"
  },
  {
    "text": "रोचनं पुष्पकं देव्याः स्नानीयं परिकीर्तितम्।\nघृतप्रदीपो दीपेषु प्रशस्तः परिकीर्तितः।। २.५४.३३ ।।"
  },
  {
    "text": "पुष्पाञ्जलित्रयं दद्याद् मूलमन्त्रेण शोभनम्।\nदत्त्वोपचारानखिलान्मध्ये चैताः प्रपूजयेत्।। २.५४. ३४ ।।"
  },
  {
    "text": "कामेश्वरीं गुप्तदुर्गां विन्ध्यकन्दरवासिनीम्।\nकोटेश्वरी दीर्घिकाख्यां प्रकटीं भवनेश्वरीम् ।। २.५४. ३५ ।।"
  },
  {
    "text": "आकाशगङ्गां कामाख्यां यदा दिक्करवासिनीम् ।\nमातङ्गी ललितां दुर्गां भैरवी सिद्धिदां तथा।। २.५४.३६ ।।"
  },
  {
    "text": "बलप्रमथिनीं चण्डीं चण्डोग्रां चण्डनायिकाम्।\nउग्रां भीमां शिवां शान्तां जयन्तीं कालिकां तथा।। २.५४.३७ ।।"
  },
  {
    "text": "मङ्गलां भद्रकालीं च च शिवां धात्रीं कपालिनीम् ।\nस्वाहां स्वधामपर्णां च पञ्चपुष्करिणीं तथा।। २.५४.३७ ।।"
  },
  {
    "text": "मदनीं सर्वभूतानां मनः प्रोत्साहकारिणीम् ।\nदमनीं सर्वभूतानां चतुःषष्टिं च योगिनीः।। २.५४.३९ ।।"
  },
  {
    "text": "एताः सम्पूज्य मध्ये तु मन्त्रेणाङ्गानि पूजयेत्।\nहृच्छिरस्तु शिखावर्मनेत्रबाहुपदानि च।। २.५४.४० ।।"
  },
  {
    "text": "मूलमन्त्राद्यक्षरैस्तु त्रिभिराद्यङ्गपूजनम्।\nएकैकं वर्द्धयेत् पश्चान्मन्त्राण्यङ्गौघपूजने।। २.५४.४१ ।।"
  },
  {
    "text": "सिद्धसूत्रं च खड्गं च खड्गमन्त्रेण पूजयेत्।\nततोऽष्टपत्रमध्ये तु पूजयेदष्टयोगिनीः।। २.५४.४२ ।।"
  },
  {
    "text": "शैलपुत्रीं चण्डघण्टां स्कन्दमातरमेव च।\nकालरात्रिं च पूर्वादिचतुर्दिक्षु प्रपूजयेत्।। २.५४.४३ ।।"
  },
  {
    "text": "चण्डिकामथ कूष्माण्डीं तता कात्यायनीं शुभाम्।\nमहागौरीं चाग्निकोणे तैऋत्यादिषु पूजयेत्।। २.५४.४४ ।।"
  },
  {
    "text": "महामायां क्षमस्वेति मूलमन्त्रेण चाष्टधा।\nपूजयेत् पद्ममध्ये तु बलिदानं ततः परम्।। २.५४.४५ ।।"
  },
  {
    "text": "एवं यदा कल्पविधानमानैः सम्पूज्यते भैरव कामदेवी।\nतदा स्वयं मण्डलमेत्य देयं गृह्णाति कामं च ददाति सम्यक्।। २.५४.४६ ।।"
  }
]
[
  {
    "text": "कालिकापुराणम् चत्वारिंशोऽध्यायः नरकोपाख्यानम्\nअथ श्रीकालिका पुराण अध्याय ४०\n।। मार्कण्डेय उवाच ।।\nऋतुमत्यां तु जायायां काले स नरकः क्रमात् ।\nभगदत्तं महाशीर्षं मदवन्तं सुमालिनम् ।।१।।\nचतुरो जनयामास पुत्रानेतान् क्षितेः सुतः ।\nमहासत्त्वान् महावीर्यान् वीरैरन्यैर्दुरासदान् ।। २।।\nततो बाणस्य वचनाद् हयग्रीवं तथा मुरुम् ।\nसन्धायाथ समानीय सैनापत्येऽभ्यषेचयत् । ३॥\nमुरुं सन्निहितं श्रुत्वा हयग्रीवं च भौमिना ।\nये ये क्षितौ तदा ह्यासन्नसुरास्तेऽपि सङ्गताः ।।४।।\nहयग्रीवं मुरुं श्रुत्वा नरकेण समागतम् ।\nनिसुन्दसुन्दनामानावसुरौ सैनिकैः सह ।।५।।\nविरूपाक्षस्तदा दैत्यः सर्वे तेन समागमन् ।\nततः स पश्चिमद्वारि नरकः सेनया सह ॥६ ॥\nमुरुं द्वाराधिपं चक्रे हयग्रीवं तथोत्तरे ।\nपूर्वद्वारि निसुन्दन्तु विरूपाक्षं तु दक्षिणे ॥७॥\nमध्ये पञ्चजनं सुन्दं सैनापत्येऽभ्यषेचयत् ।\nमुरुं क्षुरान्तान् पाशांश्च षट्सहस्राण्ययोजयत् ।\nद्वारि तत् पुररक्षार्थं सत्कृतः क्षितिसूनुना ।।८।।\nएवं पूर्वान् पूर्वतरानवमत्य सुमन्त्रिणः ।। ९ ।।\nअसुरैरेव सततं सोऽसुरो मुदितोऽभवत् ।\nपूर्वं गृहीतं भावं स परित्यज्य क्षितेः सुतः ।। १० ।।\nआसुरं भावमासाद्य बाधते त्रिदिवौकसः ।\nन देवान् न मुनीन् सर्वान् न च जानाति कश्चन ।। ११ ।।\nसुरेश्वरं जिगायाशु हयग्रीवसहायवान् ।\nएवं स चासुरं भावं तन्वानो विचरन् क्षितौ ।।१२।।\nबाणस्य वचनाच्छक्रं बाधयत्येव वै मुनीन् ।\nदेवेश्वरं त्रिधा जित्वा हयग्रीवसहायवान् ।।१३।।\nअदित्याः कुण्डलयुगं त्रिषु लोकेषु विश्रुतम् ।\nसर्वरत्नामृतस्त्रावि दुःखविघ्नहरं परम् ।\nजहार नरको भौमो निर्भीतो मुनिशापतः ।। १४ ।।\nएवं देवान् बाधमानो मुनीन् विप्रान् क्षितेः सुतः ।\nपञ्चवर्षसहस्राणि राज्यं प्राग्ज्योतिषेऽकरोत् ।। १५ ।।\nएतस्मिन्नन्तरे देवी महाभारार्दिता क्षितिः ।\nब्रह्मविष्णुमुखान् देवान् रक्षार्थं शरणं गता ।\nइदं चोवाच धातारं प्रणम्योर्वी समाधवम् ।। १६ ।।\n।। पृथिव्युवाच ।।\nदानवा राक्षसा दैत्या हरिणा ये च सूदिताः ।\nते राज्ञां मन्दिरे जाता अधुना बलगर्विताः ।। १७ ।।\nतेषां भारमहं सोढुं न शक्नोमि महत्तरम् ।\nअसङ्ख्याताश्च ते सर्वे तान् सङ्ख्यातुं न चोत्सहे ।। १८ ।।\nअष्टौ शतसहस्राणि तेषां मुख्या महाबलाः ।\nतेष्वप्यतिबलान् वोढुं न ताञ्छन्नोमि चाधुना ।। १९ ।।\nबाणं बलेः सुतं वीरं कंसं धेनुकमेव च ।\nअरिष्टं च प्रलम्बं च सुनामानं मुरुं शलम् ।।२०।।\nचाणूरमुष्टिकौ मल्लौ जरासन्धं महाबलम् ।\nनरकं च हयग्रीवं निसुन्दं सुन्दमेव च ।। २१ ।\nविरूपाक्षं पञ्चजनं हिडिम्बं च बकं बलम् ।\nजटासुरं च किर्मीरमनायुधमलम्बुषम् ।। २२ ।।\nसौभाख्यं च जरासन्धं द्विविदं चापि वानरम् ।\nश्रुतायुधं महादैत्यं शतायुधमथापरम् ।। २३ ।।\nऋष्यशृङ्गसुतं चैव सुबाहुमतिबाहुकम् ।\nकालकंजांस्तथा दैत्यान् हिरण्यपुरवासिनः ।। २४ ।।\nएतेषां तु पदक्षो भैर्विशीर्णाहं दिने दिने ।\nलोकान् वोढुं न शक्नोमि तान्निघ्नन्तु सुरोत्तमाः ।। २५ ।।\nनचेद्रक्षां प्रकुर्वन्ति भवन्तः सुरसत्तमाः ।\nतदा विशीर्णा यास्यामि पातालमवशाऽधुना ।। २६ ।।\n।। मार्कण्डेय उवाच ।।\nततस्तस्या वचः श्रुत्वा ब्रह्मविष्णुमहेश्वराः ।\nइत्यूचुस्ते करिष्यामः क्षितेः भारविमोक्षणम् ।। २७।।\nविसृज्य पृथिवीं देवीं सर्वे देवाः सनातनम् ।\nमाधवं तोषयामासुर्भारावतरणं प्रति ।। २८ ।।\nस तु तुष्टः सुरान् सर्वान् स्वांशैरवतरन्तु वै ।\nक्षितौ भारावतारायेत्युक्त्वा स्वयमिह प्रभुः ।\nअवतीर्णोऽथ देवक्या गर्भे भारावतारणे ।। २९ ।।\nविष्णुं चावतरिष्यन्तं ज्ञात्वा देवाः सनातनम् ।। ३० ।।\nरम्भातिलोत्तमाद्याश्च देव्यो रूपगुणान्विताः ।\nक्षितावुत्पादयामासुः सहस्राणि तु षोडश ।। ३१ ।।\nता: सर्वा हिमवत्पृष्ठे क्रीडमाना वरस्त्रियः ।\nअपश्यन्नरको भौमस्तान् जहार तदा हठात् ।।३२।।\nतेन ता धर्षिता देव्यो नीताः प्राग्ज्योतिषं प्रति ।\nनरकं प्रार्थयामासुः समयं मैथुनं प्रति ।। ३३ ।।\nनारदो यावदायाति नगरं प्रति भौम ते ।\nअस्माकं कुरु रक्षां च तावन्नो मुंच मैथुने ।। ३४ ।।\nस समेष्यति वीर त्वां न चिरान्नो ह्यनुग्रहात् ।\nतेन दृष्टा वयं सार्धमेष्यामः सङ्गमं त्वया ॥ ३५॥\nइति सम्प्रार्थितस्ताभिर्नरको भूमिनन्दनः ।\nब्रह्मवाक्यं तदा स्मृत्वा एवमस्तूचिवान् मुहुः ।। ३६ ।।\nएतस्मिन्नन्तरे देवो भगवान् लोकभावनः ।\nदेवक्या जठराज्जातो वृद्धो नन्दगृहेऽभवत् ।। ३७।।\nकंसकेशिप्रलंबादीन् हत्वा दैत्याननेकशः ।\nअकरोद् द्वारकावासं सागरे सलिलान्तरे ।।३८।।\nतत्राष्टौ कन्यकास्तेन स्वधर्मेण च स्वीकृताः ।\nकालिन्दी सत्यभामा च रूक्मिणी रमणी तथा ।। ३९ ।।\nनग्नजित्तनया भद्रा लक्ष्मणा चारुहासिनी ।\nसुशीला मित्रवृन्देति तथा जाम्बवती सती ।। ४० ।।\nएतासु स्त्रीषु च ततो ह्यनुरक्तस्य तस्य वै ।\nषट्त्रिंशद्वत्सरा जाता बलदेवसहायिनः ।।४१।।\nप्रद्युम्नसाम्बप्रमुखाः पुत्रास्तस्य महाबलाः ।\nजातोस्तत्र द्विजश्रेष्ठाः शास्त्रे शस्त्रे च कोविदाः ।।४२।।\nअनेके निहता दैत्या भारभूतास्तदा क्षितेः ।\nप्रहृष्ट: क्रीडमानश्च द्वारकायामुवास सः ।।४३।।\nअथ शक्रस्तदायातो नरकेणार्दितो भृशम् ।\nद्वारकां प्रति कृष्णस्य दर्शनाय गणैः सह ।। ४४ । ।\nतत्र गत्वा परिष्वज्य कृष्णं लोकनमस्कृतम् ।\nपूजितस्तेन बहुशः आसने काञ्चने स्थितः ।।४५।।\nकथयामास हरये नरकस्य विचेष्टितम् ।\nशक्रो यथा पूर्ववृत्तं यथा वा वर्ततेऽधुना ।। ४६।।\n।। शक्र उवाच ।।\nशृणु कृष्ण महाबाहो यदर्थमहमागतः ।\nकथयिष्यामि तत् सर्वं तत्र शङ्कां न संकुरु ।। ४७ ।।\nभूमिपुत्रोऽसुरो नाम्ना नरकः सुरमर्दनः ।\nचिरंजीवी पुरा विष्णुक्षितिभ्यां परिपालितः ।।४८ ।।\nअधुना स क्षितिं विष्णुमवज्ञाय दुरासदः ।\nबाणस्य वचनाद् भौमो ब्रह्माणं पर्यंतोषयत् ।। ४९ ।।\nब्रह्मतः स वरान् लब्ध्वा ह्यतीवाभूत् प्रदर्पितः ।\nमाधवं पृथिवीं वापि सस्मार न कदाचन ।। ५० ।।\nपूर्वमासीत् स धर्मात्मा ह्याराधितसुरो व्रती ।\nअधुना बाधते सर्वानासुरं भावमाश्रितः ।। ५१ ।।\nअदितेः कुण्डले मोहाज्जहारामृतसम्भवे ।\nदेवानृषीन् बाधमानो विप्राणामप्रिये रतः ।।५२।।\nमां चापि बाधते नित्यं कामगामी दुरासदः ।\nजेता तु सुरदैत्यानामवध्यः सर्वदेहिनाम् ।\nतव चाप्यन्तरप्रेक्षी तं पापं जहि भूतये ।। ५३ ।।\nत्वदर्थं सर्वदेवैर्या देवगन्धर्वकन्यकाः ।। ५४ । ।\nपुरा पर्वतमुख्ये तु हिमवत्यवतारिताः ।\nचतुर्दश सहस्राणि सहस्रे द्वे शताधिके ।। ५५।।\nताः सर्वाः कन्यकाः पापः प्रसह्य वरदर्पितः ।\nजहार स दुराधर्षो हयग्रीवसहायवान् ।। ५६ ।।\nसागरे यानि रत्नानि पृथिव्यां च त्रिविष्टपे ।\nतानि सर्वाणि संहृत्य प्रमथ्य सुरमानुषान् ।। ५७ ।।\nतीरे लौहित्यतीर्थस्य सोऽकरोन्मणिपर्वतम् ।\nतस्मिन् गिरौ पुरीं रम्यां कारयित्वाऽलकाह्वयाम् ।। ५८ ।।\nता: सर्वा वासयामास देवगन्धर्वयोषितः ।\nएकवेणीधराः सर्वाः सम्भोगपरिवर्जिताः ।\nत्वामेव ताः प्रतीक्षन्ते सनाथाः कुरु कृष्ण ताः ।। ५९ ।।\nयावदागच्छति पुरं भवतो नारदो मुनिः ।। ६० ।।\nतावन्न मैथुने यत्नं भौम त्वं संकरिष्यसि ।\nइति ताः समयं चक्रुर्नरकस्य दुरात्मनः ।। ६१ ।।\nनारदश्च तदायातः प्राग्ज्योतिषपुरं प्रति ।\nयदा त्वं नरकं हन्तुं गन्ता तत्पुरमुत्तमम् ।। ६२ ।।\nतस्मात् त्वं पापकर्माणं नरकं नरकोपमम् ।\nजहि देवमनुष्याणां कण्टकं तं दुरासदम् ।। ६३ ।।\nबधात् तस्य क्षितिर्देवी पुत्रशोकं न चाप्स्यसि ।\nस्वयमेव वधं तस्य देवेभ्यो यदयाचत ।।६४।।\nतस्मात् तं जहि पापिष्ठं नरकं पापपूरुषम् ।\nस्त्रीरत्नान्यपि रत्नानि तं निहत्य समुद्धर ।।६५।।\nइत्युक्तो जगतां नाथः शक्रेण सुमहात्मना ।\nप्रतिजज्ञे क्षितिसुतं हन्तुं प्रति तदैव हि ।। ६६ ।।\nप्रतिज्ञाय वधं तस्य शक्रेण सह केशवः ।\nतदैव यात्रामकरोत् प्राग्ज्योतिषपुरं प्रति ।। ६७ ।।\nआरुह्य गरुड़ं कृष्णः सत्यभामाद्वितीयकः ।\nप्राग्ज्योतिषमुखोऽगच्छद्वासवस्त्रिदिवं ययौ ।। ६८ ।।\nदिवमाक्रम्य गच्छन्तौ कृष्णशक्रौ महाद्युती ।\nयादवाः ददृशुस्तत्र सूर्याचन्द्रमसौ यथा ।।६९।।\nसंस्तूयमानौ गन्धर्वैर्देवैरप्सरसां गणैः ।\nकृष्णः शक्रः क्षणादेव गतौ खे तावदृश्यताम् ।।७० ।।\nततः क्षणेन गरुडेनाससाद जगत्पतिः ।\nपुरं प्राग्ज्योतिषं रम्यं नरकेण वशीकृतम् ।। ७१ ।।\nस दुर्गं मौरवैः पाशैः षट्सहस्रैर्भयङ्करैः ।\nक्षुरान्तैर्वेष्टितं पार्श्वे मृत्युपाशैरिवोच्छ्रितम् ।। ७२ ।।\nनिर्गच्छन्तं पुरात् तस्मात् नारदं च ददर्श सः ।\nस तु देवमुनिः श्रीमान् यदागान्नरकं प्रति ।।७३।।\nतदा प्राग्ज्योतिषं गत्वा सत्कृतस्तेन नारदः ।\nसङ्गमे समयं प्रोचे नरकाय स योषिताम् ।।७४।।\n।। नारद उवाच ।।\nप्रवर्ततेऽद्य चैत्रस्य शुक्लपक्षस्य पञ्चमी ।\nनवम्यां तु धरापुत्र प्राप्नोति महदापदम् ।।७५।।\nतदा यदि चतुर्दश्यां सुस्नाता योषितस्त्विमाः ।\nसुरतेषु त्वया तत्र प्रयोक्तव्या यथासुखम् ।।७६ ।।\nनारदस्य वचः श्रुत्वा नरको भयमोहितः ।\nआसारं च प्रसारं च नगरे सन्यवेदयत् ।। ७७ ।।\nरक्षिभी रक्षितं राज्यं रक्षितं च समन्ततः ।\nभयहर्षयुतो भौमः समयं समवैक्षत ॥ ७८ ॥\nतस्मिन्नवसरे प्राप कृष्णः प्राग्ज्योतिषं पुरम् ।\nप्रथमं पश्चिमं द्वारमासाद्य गरुडध्वजः ।।७९।।\nपाशानां षट्सहस्राणि क्षुरान् सञ्छिद्य नैकधा ।\nजघान स मुरुं दैत्यं सानुगं च सबान्धवम् ॥ ८०॥\nषट्सहस्रा महावीरा दानवा द्वारि संस्थिताः ।\nहताश्चक्रेण हरिणा तदैव मुरुणा सह ।। ८१ ।।\nमुरुं हत्वा सहस्राणि पुत्रांस्तस्यापरांश्च षट् ।\nजघान चक्रेण तदा खण्डशोऽन्यांश्च दानवान् ।। ८२ ।।\nततोऽनेकशिलासङ्घानतिक्रम्य जनार्दनः ।\nसगणं सानुगं चैव निसुन्दं समपोथयत् ॥ ८३ ॥\nएको यो योधयेद्देवान् सहस्रं वत्सरान् पुरा ।\nशक्रं च समतिक्रम्य महावीरपराक्रमः ।\nतं जघान हयग्रीवं समतिक्रम्य केशवः ।।८४ ।।\nमध्ये लौहित्यसंज्ञस्य भगवान् देवकीसुतः ।।८५।।\nऔदकायां विरूपाक्षं सुन्दं हत्वा महाबलः ।\nततः पञ्चजनं वीरं जघान परमेश्वरः ।। ८६ ।।\nएतान् हत्वा महाकायान् महावीर्यान् दुरासदान् ।\nआससाद जगन्नाथः पुरं प्राग्ज्योतिषाह्वयम् ।।८७।।\nवियत्स्थैर्दैवतैः सर्वैर्नारदेन महात्मना ।\nजयशब्दैः स्तूयमानः प्रविवेश यथेश्वरः ।।८८।।\nश्रिया युक्तां दीप्यमानां प्राकाराट्टालभूषिताम् ।\nस मेने नगरीं विष्णुः किमिन्द्रस्यामरावती? ।। ८९ ।।\nतत्र युद्धं महद्भूतं नानाप्रहरणोद्यतम् ।\nभीरूणां त्रासजननं शूराणां हर्षवर्धनम् ।\nयथा देवासुरं युद्धं तथैव समपद्यत ।। ९० ॥\nततः शार्ङ्गविनिर्मुक्तैर्बाणैस्तान् दानवान् बहून् ।\nनिजघान महाबाहुर्गरुडस्थो जनार्दनः ।।९१।।\nअष्टौ शतसहस्राणि अष्टौ शतशतानि च ।\nहत्वासुरान् महाबाहुर्नरकं तं समासदत् ।। ९२ ।।\nततः श्रुत्वा स नरकः पतितानसुरान् बहून् ।\nदृष्ट्वा कृष्णं महाबाहु गरुडस्थं महाबलम् ।।९३।।\nवसिष्ठशापं सस्मार समयं माधवस्य च ।\nनारदस्य वचश्चापि वरच्छिद्रं तथा विधेः ।। ९४ ।।\nस प्राप्तकालश्च तदा केशवेन समागतः ।\nयुद्ध वरं मेने स्मरन् बाणवचस्तदा ।। ९५ ।।\nसः काञ्चनं समारुह्य रथं वज्रध्वजं वरम् ।\nलोहचक्राष्टसंयुक्तं त्रिनत्वप्रमितं रथम् ।।९६।।\nयुक्तमश्वसहस्रैस्तु वज्रध्वजधिराजितम् ।\nनानाप्रहरणोपेतं बहुतूणीरसंयुतम् ।\nअगच्छत् समरायाशु नरकः पृथिवीसुतः ।। ९७ ।।\nस गच्छन् समरायाशु मानुषं भावमर्चितम् ।\nनिन्द्यं तथासुरं मेने स्मरन् पूर्ववचो हरेः ।। ९८ ।।\nक्षणात् कृष्णं स ददर्श गरुडोपरि संस्थितम् ।\nशङ्खचक्रगदाशार्ङ्गवरासिधरमच्युतम् ।।९९ ।।\nकिरीटकुण्डलयुतं श्रीवत्सवक्षसं हरिम् ।\nकौस्तुभोद्भासितोरस्कं पीताम्बरधरं परम् ।। १०० ॥\nस तेन युयुधे वीरो विष्णुना प्रभविष्णुना ।\nप्राग्ज्योतिषाधिपो भीमो नरकः पृथिवीसुतः ।। १०१ ।।\nस युध्यत् कृष्णनिकटे कालिकां कालिकोपमाम् ।\nरक्तास्यनयनां दीर्घा खड्गशक्तिधरां तदा ।। १०२ ।।\nअपश्यज्जगतां धात्रीं कामाख्यामपि मोहिनीम् ।। १०३ ।।\nस विस्मितस्तदा भीतस्तां दृष्ट्वा जगतां प्रसूम् ।\nयोद्धव्यमित्येव तदा युयुधे नरकोऽसुरः ।। १०४।।\nतेन सार्धं तदा कृष्णः कृत्वा सुमहदद्भुतम् ।\nयुद्धं यादृक् पुरा भूतं न देवे न च मानुषे ।।१०५ ।।\nततस्तेनाथ भौमेन युद्धकेलिं स माधवः ।\nचिरं कृत्वा जघानाथ देवेन्द्रं प्रतिहर्षयन् ।। १०६ ।।\nसुदर्शनेन चक्रेण मध्यदेशे तदा हरिः ।\nद्विधा चिच्छेद नरकं खण्डितोऽभ्यपतद् भुवि ।। १०७ ।।\nविभक्ततच्छरीरं तु भूमौ निपतितं तदा ।\nविराजते वज्रभिन्नो यथा गैरिकपर्वतः ।। १०८ ।।\nपतिते तनये देवी पृथ्वी दृष्ट्वा शरीरकम् ।\nशोकवेगं तदा सेहे ज्ञात्वा कालं तदागतम् ।। १०९ ।।\nआदितेः कुण्डलयुगं स्वयमादाय काश्यपी ।\nउपातिष्ठत गोविन्दं वचनं चेदमब्रवीत् ।। ११०।।\n।। पृथिव्युवाच ।।\nत्वया वराहरूपेण यदाहं चोद्धृता पुरा ।\nतदा त्वद्गात्रसंस्पर्शात् पुत्रो मे नरकः स्थितः ।\nसोऽयं त्वया पालितश्च पातितश्चाधुना सुतः ।। १११।।\nगृहाण कुण्डले चेमे अदितेः सर्वकामदे ।\nसन्ततिं चास्य गोविन्द प्रतिपालय नित्यदा ।। ११२ ।।\n।। श्रीभगवानुवाच ।।\nभारावतरणे देवि नरकस्य वधः पुरा ।\nत्वयैव प्रार्थितो यस्मात् तेनासौ निहतो मया ।। ११३ ।।\nपालयिष्येऽस्य सन्तानं देवि त्वद्वचनादहम् ।\nप्राग्ज्योतिषेऽभिषेक्ष्यामि नप्तारं भगदत्तकम् ।। ११४ ।।\nएवमुक्त्वा महाबाहुर्भगवान् मधुसूदनः ।\nअन्तःपुरं विवेशाथ नरकस्य धनालयम् ।। ११५ ।।\nस तत्र ददृशे वीरो रत्नानि विविधानि च ।\nराशीभूतानि शुद्धानि पर्वतानिव राजतः ।।११६।।\nमुक्तामणिप्रवालानां वैदूर्यस्य च पर्वतम् ।\nतथा रजतकूटानि वज्रकूटानि माधवः ।। ११७।।\nसुवर्ण संचयात् रुक्मदण्डान् रत्नमयध्वजान् ।\nवाहनानि विचित्राणि यानानि शयनानि च ।। ११८ ।।\nखचितानि स्वर्णरत्नैर्महार्हाणि महान्ति च ।\nयद् यद् दृष्टं च यावच्च धनं रत्नं मणिस्तथा ।\nभुवि तादृक् च नो दृष्टमन्यत्र नरकालयात् ।। ११९ ।।\nन कुबेरस्य नेन्द्रस्य न यमस्याप्यपां पतेः ।\nतावन्ति धनरत्नानि यावन्ति नरकालये ।। १२० ॥\nकेशवोऽप्यथ तत्रैव नारदेन च सङ्गतः ।। १२१ ।।\nअवेक्ष्यान्तःपुरधनं सारं सारतरं ततः ।\nतेषां समाददे ग्राह्यं प्रभूतं परवीरहा ।। १२२ ।।\nया दत्ता वैष्णवीशक्तिर्विष्णुना प्रभविष्णुना ।\nहत्वा भौमं तु तां शक्तिं जगृहे देवकीसुतः ।। १२३ ।।\nपृथिव्या नारदेनैव सहितः केशवस्तदा ।\nभगदत्तं भौमसुतं प्राग्ज्योतिषपुरोत्तमे ।\nअभिषिच्य तदा भूतं पुरमध्ये न्यवेशयत् ।। १२४ ।।\nअभिषिक्तं तु तं दृष्ट्वा भगदत्तं तदा क्षितिः ।\nनप्तुरर्थेऽथ तां शक्तिं केशवं समयाचत ।। १२५ ।।\nकेशवोऽपि क्षितेर्वाक्यान्नारदानुमतेन च ।\nतां शक्तिं भगदत्ताय सुप्रीतमनसा ददौ ।। १२६ ।।\nयच्छत्रं वरुणं जित्वा काञ्चनस्त्राविसंज्ञकम् ।\nसमानयत् पुरा भौमस्तच्छत्रं हरिराददे ।। १२७ ।।\nअष्टभारसुवर्णानि यत्संस्रवति चान्वहम् ।\nयत् क्रोशमात्रविस्तीर्णमर्धयोजनमुच्छ्रितम् ।। १२८ । ।\nरत्नोत्तमानि सर्वाणि चतुर्दन्तांस्तथा गजान् ।\nचतुर्दशसहस्राणि पूजिता: प्रमदास्तथा ।। १२९ ।।\nद्वारकां प्रति दैत्यौघैर्वाहयामास केशवः ।। १३० ।।\nया देवकन्यकाः पूर्वं नरकेण हृता बलात् ।\nतासां कृत्वा हृषीकेशो वेणीबन्धविमोक्षणम् ।।१३१।।\nवासोभिर्भूषणैर्दिव्यैस्ताः सत्कृत्य मुहुर्मुहुः ।\nआरोप्य च विमाने तु रक्षिभिर्बलिभिर्दृढैः ।\nनारदाधिष्ठिताः सर्वा द्वारकां प्रत्यवाहयत् ।। १३२ ।।\nयः कृतः सुरकन्यार्थे भौमेन मणिपर्वतः ।। १३३ ।।\nमणिरत्नौघसम्पूर्णो दिवाकरसमप्रभः ।\nउत्पाट्य तं जगन्नाथस्तार्क्षपृष्ठे न्यधापयत् ।। १३४ ।।\nतथैव वारुणं छत्रं गरुडोपरि माधवः ।\nआरोप्य सत्यभामा सहासीनः सुमना हरिः ।। १३५ ।।\nभगदत्तं समाभाष्य पृथिवीं च जगत्पतिः ।\nप्रतस्थे द्वारकां वीरो वियन्मार्गेण वै द्रुतम् ।। १३६ ।।\nसुपर्णः काञ्चनस्राविच्छत्रं समणिपर्वतम् ।\nकेशवं सत्यभामां च हेलया खे वहन् ययौ ।।१३७ ।।\nक्षणेन द्वारकां प्राप्य केशवः परवीरहा ।\nमुदं च लेभे सकलैर्बान्धवैश्च तथा गणैः ।। १३८ ।।\nएवं काली महामाया कालिकाख्या जगन्मयी ।\nविष्णुं च जगतां नाथं परापरपतिं हरिम् ।। १३९ ।।\nजगत्कारणकर्तारं ज्ञानगम्यं जगन्मयम् ।\nसन्मोहयत्येव तथा ह्यनुरागविरागवान् ।। १४० ।।\nअनुगृह्णाति मित्राणि ह्यमित्राणि निहन्ति च ।\nनारीषु मूढो रमते द्वन्द्वेनापि च मुह्यते ।।१४१।।\nइति वः कथितं विप्रा यथाभून्नरकोऽसुरः ।\nयथा च वरलाभोऽभूद् यथा चास्य विचेष्टितम् ।। १४२ ।।\nआराधितो यथा ब्रह्मा बाणबुद्ध्याथ भौमिना ।\nकिमन्यदुचितं वास्ति तद्ब्रुवन्तु द्विजोत्तमाः ।। १४३ ।।\n॥ इति श्रीकालिकापुराणे नरकोपाख्याने चत्वारिंशोऽध्यायः ॥ ४० ॥\nकालिका पुराण हिन्दी अनुवाद पढ़ने के लिए देखें-DP Karmakand"
  }
]
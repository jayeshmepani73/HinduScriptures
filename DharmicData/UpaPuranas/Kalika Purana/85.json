[
  {
    "text": "।। पञ्चाशीतितमोध्यायः ।।\n।।और्व्व उवाच।।\nसदाचारेषु राजेन्द्र विशेषाञ् शृणु सम्प्रति।\nयानवश्यं नृपः कुर्यात् तान्मत्तः सकलाञ् शृणु।। ८५.१ ।।"
  },
  {
    "text": "साधवः क्षीणदोषाश्च सच्छब्दः साधुवाचकः।\nतेषामाचरणं यत् तत् सदाचारः स उच्यते।। ८५.२ ।।"
  },
  {
    "text": "आगमेषु पुराणेषु संहितासु यथोदितान्।\nसमुद्दिष्टसदाचारान् गृह्णीयात् तान् गृहस्थवत्।। ८५.३ ।।"
  },
  {
    "text": "ऋषीन् यजेद् वेदपाठैर्देवान् होमैः प्रपूजयेत्।\nश्राद्धैः पितृं स्तर्पयेत् तु भूतानि वलिभिस्तथा।। ८५.४ ।।"
  },
  {
    "text": "मैत्रं प्रसाधनं स्नानं दन्तधावनमञ्जनम्।\nसर्वं गृहस्थवत् कुर्यान्निषेकाद्यं विधिं तथा।। ८५.५ ।।"
  },
  {
    "text": "षट्कर्मसु नियुञ्जीत राजा विप्रान् समन्ततः।\nतथैव क्षत्रियादींश्च स्वे स्वे धर्मे नियोजयेत्।। ८५.६ ।।"
  },
  {
    "text": "यः स्वधर्मं परित्यज्य परधर्मं समाचरेत्।\nतं शतेन नृपो दण्डं पुनस्तस्मिन् नियोजयेत्।। ८५.७ ।।"
  },
  {
    "text": "सांवत्सरेषु कृत्येषु विशिष्यैतान् समाचरेत्।\nअवश्यं पार्थिवो राजन् तान् विशेषाञ् शृणुष्व मे।। ८५.८ ।।"
  },
  {
    "text": "शरत्काले महाष्टम्यां दुर्गायाः परिपूजनम्।\nनीराजनं दशम्यां तु कुर्याद् वै बलवृद्धये।। ८५.९ ।।"
  },
  {
    "text": "पौषे मासि तृतीयायां कुर्यात् पुष्याभिषेचनम्।\nपूजयित्वा श्रियं देवीं पञ्चम्याँ नृपतिश्चरेत्।। ८५.१० ।।"
  },
  {
    "text": "श्रीयज्ञं धनधान्यस्य वृद्धये नृपसत्तम।\nज्यैष्ठे दशहरायां तु विष्णोरिष्टिं तथाचरेत्।। ८५.११ ।।"
  },
  {
    "text": "रवौ हरिस्थे द्वादश्यां शक्रपूजां समाचरेत्।\nविशिष्यैतांस्तु नृपतिः कुर्याद् यज्ञान् बहुव्ययैः।। ८५.१२ ।।"
  },
  {
    "text": "एभिः कृतैर्बलं राज्यं कोषश्चापि विवर्धते।\nअकृतेष्वेषु यज्ञेषु दुर्भिक्षं मरणं तथा।। ८५.१३ ।।"
  },
  {
    "text": "जायन्ते चेतयः सर्वा विशिष्यैतांस्ततश्चरेत्।\nशरत्काले महाष्टम्यां दुर्गाया; पूजने विधिः।। ८५.१४ ।।"
  },
  {
    "text": "पुरा प्रोक्तस्तु विधिना तेन कार्यं तु पूजनम्।\nविधिं नीराजनस्य त्वं शृणु पार्थिवसत्तम।। ८५.१५ ।।"
  },
  {
    "text": "कृतेन येन चाश्वानां गजानामपि वर्धनम्।\nआश्विने शुक्लपक्षै तु तृतीया स्वातीयोगिनी।। ८५.१६ ।।"
  },
  {
    "text": "ऐशान्यां स्वपुरस्यैव गृह्णीयात् स्थानमुत्तमम्।\nनीराजनं ततः कुर्यात् संप्राप्ते दिवसेऽष्टमे।। ८५.१७ ।।"
  },
  {
    "text": "नीराजनस्य कालस्तु पूर्वमुक्तो मया तव।\nविधानमात्रं शृणु मे कृतकृत्यो भविष्यसि।। ८५.१८ ।।"
  },
  {
    "text": "एकं हयं महासत्त्वं सुमनोहरमेव च।\nपूजयेत् सप्तदिवसान् गन्धपुष्पांशुकादिभिः।। ८५.१९ ।।"
  },
  {
    "text": "तृतीयादौ पूजयित्वा नयेत यज्ञमण्डलम्।\nचेष्टां निरूपयंस्तस्य जानीयात् तु शुभाशुभम्।। ८५.२० ।।"
  },
  {
    "text": "परराष्ट्रावमर्दः स्यादश्वो यदि पलायते।\nम्रियते राजपुत्रस्तु यदि चाश्रूणि मुञ्चति।। ८५.२१ ।।"
  },
  {
    "text": "नीयमानो न गच्छेत् तु महिषीमरणं ततः।\nतथैव मुखनासाक्षि शब्दं कुर्याद्धयो यदि।। ८५.२२ ।।"
  },
  {
    "text": "यः काष्ठाभिमुखः कुर्यात् तत् काष्ठायां जयेद्रिपून्।\nउत्क्षिप्य दक्षिणाग्रं तु पदमश्वो भवेत् पुरः।। ८५.२३ ।।"
  },
  {
    "text": "तदा यदि समस्तांश्च नृपतिर्विजयेद्रिपून्।\nप्रातर्नाराजनं कुर्याद् दशम्यां नृपसत्तम।। ८५.२४ ।।"
  },
  {
    "text": "तदप्राप्तौ च द्वादश्यां तस्यामेव समाचरेत्।\nकार्तिके पंचदश्यां वा तत्राभावे तु पार्थिव।। ८५.२५ ।।"
  },
  {
    "text": "ऐशान्यां स्वपुरस्योच्चैर्हस्तमानेन षोडश।\nदशहस्तं तु विपुलां कुर्याद् वै तत्र तोरणम्।। ८५.२६ ।।"
  },
  {
    "text": "द्वात्रिंशद्धस्तमात्रं तु हस्तषोडशविस्तृतम्।\nयज्ञार्थं मण्डलं कुर्यान्मध्ये वेदिं वनिर्दिशेत्।। ८५.२७ ।।"
  },
  {
    "text": "वेद्याश्चोत्तरतश्चाश्व-वेदिं कुर्यादनुत्तमाम्।\nयत्र संस्थाप्य चाश्वश्च पूजितव्यः पुरोहितैः।। ८५.२८ ।।"
  },
  {
    "text": "सर्जोदुम्बरशाखानामर्जुनस्याथवा नृप।\nमत्स्यशङ्खाङ्कितैचक्रैजैश्चाप्यभिभूषयेत्।। ८५.२९ ।।"
  },
  {
    "text": "तोरणं कनकरत्नस्तथा नानार्विधैः फलैः।\nभल्लातकं शालिकुष्ठं सिद्ध्यर्थं सैन्धवस्य तु।। ८५.३० ।।"
  },
  {
    "text": "कण्ठदेशे निबध्नीयात् पुष्टिशान्त्यर्थमेव च।\nवैष्णवं मण्डलं कृत्वा दिक्पालांश्च नवग्रहान्।। ८५.३१ ।।"
  },
  {
    "text": "विश्वेदेवांस्तु मन्त्रेण विष्णुमुख्यान् प्रपूजयेत्।\nआज्यैस्तिलैश्च पुष्पैश्च मिश्रीकृत्य पुरोहितः।। ८५.३२ ।।"
  },
  {
    "text": "रवेस्तु वरुणस्यैव प्रजेशस्य तथैव च।\nपुरुहुतस्य विष्णोश्च होमं सप्ताहमाचरेत्।। ८५.३३ ।।"
  },
  {
    "text": "एकैकस्य सहस्रं वा अष्टोत्तरशतं च वा।\nकुर्यात् तु प्रत्यहं होमं चतुर्वर्गस्य सिद्धये।। ८५.३४ ।।"
  },
  {
    "text": "समधश्चापि होतव्याः पालाशाः खादिरास्तथा।\nऔदुम्बर्यश्च काश्मर्या आश्वत्थाश्च पुरोधसा।। ८५.३५ ।।"
  },
  {
    "text": "सौवर्णान् राजतान् वापि मार्तिकान् वा यथेच्छया।\nकुर्यात् तु कलशानष्टौ फलाम्राम्वरयोजितान्।। ८५.३६ ।।"
  },
  {
    "text": "क्षिपेत् तेषु घटेष्वेव समङ्गहरितालकम्।\nचन्दनं च तथा कुष्ठं प्रियङ्गुं च मनःशिलाम्।। ८५.३७ ।।"
  },
  {
    "text": "अञ्जनं च हरिद्रां च श्वेतां दन्तीं तथैव च।\nभल्लातकं पूर्णकोशं सहदेवीं शतावरीम्।। ८५.३८ ।।"
  },
  {
    "text": "वचां सनागकुसुमां सोमराजीं सुगुप्तिकाम्।\nतुत्थं च करवीरं च तुलसीदलमेव च।। ८५.३९ ।।"
  },
  {
    "text": "एतानि निक्षिपेन्मध्ये कलशानां पुरोहितः।\nकनकरम्बुजैर्यज्ञदारुभिः स्रुक्स्रुवौ तथा।। ८५.४० ।।"
  },
  {
    "text": "कर्तव्ये शान्तिकामेन नीराजनविधौ नृप।\nएवं सप्ताहपर्यन्तं पूजाभिर्हवनैस्तथा।। ८५.४१ ।।"
  },
  {
    "text": "पूर्वोक्तान् पूजयित्वा तु नृपः सप्ताहमाचरेत्।\nयावन्नीराजनं कुर्यात् तावद्राजा वसेद् गृहे।। ८५.४२ ।।"
  },
  {
    "text": "रात्रौ न यज्ञभूमौ तु निवसेच्छान्तिमिच्छ्रुकः।\nनारोहयेत् तुरङ्गं तं गजं वा तत्र पार्थिवः।। ८५.४३ ।।"
  },
  {
    "text": "यावत् सप्ताहपर्यन्तं यानेनान्येन वै व्रजेत्।\nभक्ष्यैर्नानाविधैश्चैव मधुपायसयावकैः।। ८५.४४ ।।"
  },
  {
    "text": "मोदकैर्वा बलिं कुर्यादन्नव्यञ्जनसम्भवैः।\nपूर्वोक्तानां तु देवानां सप्ताहं यावदुत्तमम्।। ८५.४५ ।।"
  },
  {
    "text": "सप्तमेऽह्नि तु रेभन्तं पूजयेत् तोरणान्तरे।\nसूर्यपुत्रं महाबाहुं द्विभुजं कवचोज्ज्वलम्।। ८५.४६ ।।"
  },
  {
    "text": "ज्वलन्तं शुक्लवस्त्रेण केशानुद्ग्रथ्य वासवा।\nकशां वामकरे बिभ्रद् दक्षिणं तु करं पुनः।। ८५.४७ ।।"
  },
  {
    "text": "स खड्गं न्यस्य वामायां सितसैन्धवसंस्थितम्।\nएवंविधे तु रेभन्तं प्रतिमायां घटेऽपि वा।। ८५.४८ ।।"
  },
  {
    "text": "सूर्यपूजाविधानेन पूजयेत तोरणान्तरे।\nपूजयित्वा तु रेभन्त द्विरदं तुरगं तथा।। ८५.४९ ।।"
  },
  {
    "text": "अहताम्बरसंवीतं स्रक्चन्दनसमन्वितम्।\nसुवर्णविद्धनिस्त्रिंशं विचित्रं कवचादिभिः।। ८५.५० ।।"
  },
  {
    "text": "युक्तं तु होमकुण्डस्य ऐशान्यामश्ववेदिकाम्।\nपूर्वं कृतां नयेदश्वगजपालौ पृथक् पृथक्।। ८५.५१ ।।"
  },
  {
    "text": "नीयमाने गजे चाश्वे पूर्वोक्तं तु निमित्तकम्।\nयत्नाद् वीक्षेत नृपतिः फलं चैवावधारयेत्।। ८५.५२ ।।"
  },
  {
    "text": "होमकुण्डस्योत्तरस्यां वैयाघ्रे चर्मणि स्थितः।\nवेदविदा चाश्वविदा सहितो वीक्ष्य सैन्धवम्।। ८५.५३ ।।"
  },
  {
    "text": "नीताय तुरगायाशु भक्तपिण्डीं सुगन्धिनीम्।\nदद्यात् पुरोहितस्तत्र संमन्त्र्य शान्तिमन्त्रकैः।। ८५.५४ ।।"
  },
  {
    "text": "भक्षणाद् यदि जिघ्रेत् तदश्नीयाद् वा हयः सच।\nतदा स्यात् सर्वकल्याणं विपरीतमतोऽन्यथा।। ८५.५५ ।।"
  },
  {
    "text": "शाखामौदुम्बरीमाम्रीं सकुशां च घटोदके।\nआप्लाव्याप्लाव्य तुरगान् गजान् भूपं च सैनिकान्।। ८५.५६ ।।"
  },
  {
    "text": "रथांश्च संस्पृशेन्मन्त्रैः शान्तिकैः पौष्टिकैस्तथा।\nसेचयेत् सहितैर्विप्रैश्चतुरङ्गं पुरोहितः।। ८५.५७ ।।"
  },
  {
    "text": "दिक्पालानां ग्रहाणां च मन्त्रैश्च वैष्णवैस्तथा।\nबहुधा चाभिषिच्याथ ततः सौवर्ण दर्पणम्।। ८५.५८ ।।"
  },
  {
    "text": "वीक्षयित्वा नृपं चर्त्विक् ततो मन्त्रिणमेव च।\nराजपुत्रं तथामात्यानन्यानपि च सैनिकान्।। ८५.५९ ।।"
  },
  {
    "text": "कम्पयन् द्विजशार्दूलः सर्वानेव तु दर्शयेत्।\nचतुरंगस्य स्वस्यापि कृत्वैवं शान्तिपौष्टिके।। ८५.६० ।।"
  },
  {
    "text": "मृन्मयं शात्रवं कृत्वा चाभिचारिकमन्त्रकैः।\nहृदि शूलेन विध्वा तं शिरं खड्गेन छेदयेत्।। ८५.६१ ।।"
  },
  {
    "text": "आचार्यः कविकां पश्चादभिमन्त्र्य हयाय वै।\nऐन्द्रैः प्राभाकरैर्मन्दत्रैर्दद्याद् वक्त्रे स्वयं पुनः।। ८५.६२ ।।"
  },
  {
    "text": "तमनेन तु मन्त्रेण समारुह्य नृपस्तदा।\nगच्छेदुत्तरपूर्वां तु दिशं सर्वैर्बलैर्युतः।। ८५.६३ ।।"
  },
  {
    "text": "ऋत्विक् पुरोहिताचार्याः सर्व एव नृपं तदा।\nअनुगच्छेयुरन्यानि निमित्तानि विलोकितुम्।। ८५.६४ ।।"
  },
  {
    "text": "वादित्रघोषैस्तुमुलैरातपत्रैर्वृतस्तथा।\nगच्छेन्नीराजने राजा दारयन्निव मेदीनीम्।। ८५.६५ ।।"
  },
  {
    "text": "मणिविद्रुममुक्तादि-स्वर्ण-रत्नैरलङ्कृतः।\nक्रोशमात्रं ततो गत्वा पूर्वद्वारेण पार्थिवः।। ८५.६६ ।।"
  },
  {
    "text": "स्वपुरं प्रविशेद् विप्रैर्यज्ञं यायात् पुरोहितः।\nतत्र गत्वा दक्षिणां तु हिरण्यं गां तथा तिलम्।। ८५.६७ ।।"
  },
  {
    "text": "दत्त्वा पश्चाद् द्विजेभ्यस्तु दद्याद् दानानि शक्तितः।\nएवं नीराजनं कृत्वा बालानां च महीक्षितः।। ८५.६८ ।।"
  },
  {
    "text": "प्रेत्येह सुस्थिरां लक्ष्मीं नृपतिः प्राप्नुयात् तथा।\nत्वमश्वामृतसञ्जात सागरोद्भव सैन्धव।। ८५.६९ ।।"
  },
  {
    "text": "येन सत्येन बहसे शक्तं तेनेह मां वह।\nयेन सत्येन रेभन्तं येन सत्येन भास्करम्।। ८५.७० ।।"
  },
  {
    "text": "वहसे तेन सत्येन विजयाय वहस्व माम्।\nआभ्यां तु भूप मन्त्राभ्यामश्वारोहणमाचरेत्।। ८५.७१ ।।"
  },
  {
    "text": "आरुह्याग्रे महिष्यास्तु शुद्धान्ते लम्बयेत् ततः।\nमहिषी च ततो भूपं पर्यङ्कोपरि संस्थितम्।। ८५.७२ ।।"
  },
  {
    "text": "दूर्वाक्षतैः ससिद्धार्थः स्त्रीभिः सह तमर्चयेत्।\nकृते तु भूमिग्रहणे तृतीयायां निराजने।। ८५.७३ ।।"
  },
  {
    "text": "सूतकं यदि जायेत तत्र दुष्यति केवलम्।\nसूतकी मृतकी वापि पार्थिवस्तु यथा तथा।। ८५.७४ ।।"
  },
  {
    "text": "बलनीराजनं कुर्यात् तन्मात्रं च विशेषतः।\nसद्यः शौचं भवेद्राज्ञो व्यवहारविलोकने।। ८५.७५ ।।"
  },
  {
    "text": "तथाधिवासने यज्ञे परराष्ट्रविमर्दने।\nअयं ते कथितो राजन्नीराजनक्रमो मया।\nपुष्यस्नानविघानं तु पार्थिव शृणु साम्प्रतम्।। ८५.७६ ।।"
  },
  {
    "text": "।। इति श्रीकालिकापुराणेपञ्चाशीतितमोऽध्यायः।। ८५ ।।"
  }
]
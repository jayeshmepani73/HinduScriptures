[
  {
    "text": "।। अष्टसप्ततितमोऽध्यायः ।।\n।।मार्कण्डेय उवाच।।\nएतच्छ्रुत्वा तु संवादमुत्तमं शंकरस्य च।\nभैरवस्य तु वेतालसहितस्य महात्मनः।। ७८.१ ।।"
  },
  {
    "text": "भूयश्च सगरो राजा मुनिमौर्वं महामतिम्।\nपप्रच्छ मोदसंहृष्टः सूनृतं चेदमुत्तमम्।। ७८.२ ।।"
  },
  {
    "text": "।।सगर उवाच।।\nविचित्रमिदमाख्यातं भगवन्मुनिसत्तम।\nकामरूपस्य पीठस्य संस्थानं निर्णयं तथा।। ७८.३ ।।"
  },
  {
    "text": "भूयश्च श्रोतुमिच्छामि विस्तरेण महामते।\nवायव्यस्याथ मध्यस्य पूर्वभागस्य निर्णयम्।। ७८.४ ।।"
  },
  {
    "text": "यथा यस्मिन् निष्ठितोऽस्ति महादेवोऽम्बिका तथा।\nतत्सर्वं मुनिशार्दूल कथय श्रोतुमुत्सहे।। ७८.५ ।।"
  },
  {
    "text": "।।और्व उवाच।।\nउक्तो वायव्यभागस्य निर्णयो नृपसत्तम।\nनैर्ऋत्योत्तरमध्याद्रेः शृण्विदानीं विनिर्णयम्।। ७८.६ ।।"
  },
  {
    "text": "बहुरोका नाम ननी करतोया प्रदक्षिणे।\nउत्तरश्रावणी चास्ते तत् पूर्वं कामरूपकम्।। ७८.७ ।।"
  },
  {
    "text": "सुरसो नाम जीमूतः कामरूपं ततः स्थितः।\nनिःसृता बहुरोकेति नदी तस्माद् वृषप्रदा।। ७८.८ ।।"
  },
  {
    "text": "आसन्ने सुरसाख्यस्य शिवलिङ्गो महावृषः।\nमाहेश्वरी तत्र देवी योनिमण्डलरूपिणी।। ७८.९ ।।"
  },
  {
    "text": "स्नात्वा तु बहुरोकायामारुह्य सुरसाचलम्।\nमहावृषं पूजयित्वा महादेवीं महेश्वरीम्।। ७८.१0 ।।"
  },
  {
    "text": "धूतपापो जितद्वन्द्वः पुनर्योनौ न जायते।\nचतुर्भूजो वृषारूढो वरदाभयशूलधृक्।। ७८.११ ।।"
  },
  {
    "text": "शुद्धस्फटिकसंकाशौ जटावान स महावृषः।\nअघोरस्य तु मन्त्रेण पूजाऽस्य परिकीर्तिता।। ७८.१२ ।।"
  },
  {
    "text": "कामेश्वर्याः स्वरूपं तु माहेश्वर्याः प्रकीर्तितम्।\nपूजापि यद्वदेवास्यास्तद्वत्फलप्रदायिका।। ७८.१३ ।।"
  },
  {
    "text": "तत्र वसिष्ठकुण्डं तु वसिष्ठमुनिसेवितम्।\nयत्र स्थितो वसिष्ठस्तु नरकेण निवारितः।। ७८.१४ ।।"
  },
  {
    "text": "अप्राप्य गन्तुं जीमूतं नीलाख्यं वाशपत्तु तम्\nस्वस्नानार्थं कृतं तत्र कुण्डं देवगणार्चितम्।। ७८.१५ ।।"
  },
  {
    "text": "तत्र स्नात्वा नरो याति नाकपृष्ठं यथेच्छया।\nसुरसस्य च पूर्वस्यां कृत्तिवासाह्वयो गिरिः।। ७८.१६ ।।"
  },
  {
    "text": "कृत्तिवासाः स्वयं तत्र सत्या सहावसत् पुरा।\nचन्द्रिकाख्या नदी यत्र तस्यां स्नात्वा दिवं व्रजेत्।। ७८.१७ ।।"
  },
  {
    "text": "चन्द्रिकायां नरः स्नात्वा सम्पूज्य कृत्तिवाससम्।\nभाद्रशुक्लचतुर्थ्यां तु निष्कलङ्को भवेन्नरः।। ७८.१८ ।।"
  },
  {
    "text": "पूर्णभाद्रपदं मासं चन्द्रिकायां नरोत्तमः।\nस्नात्वा गच्छति भूतेशं दृष्ट्वै कृत्तिवाससम्।। ७८.१९ ।।"
  },
  {
    "text": "उत्तरस्राविणी नित्यं चन्द्रिकाख्या सरिद्वरा।\nनातिदूरे चन्द्रिकायाः पूर्वस्यां दिशि फेनिला।। ७८.२0 ।।"
  },
  {
    "text": "संज्ञया च सरिच्छ्रेष्ठा शतानन्दावतारिता।\nब्रह्मणो दुहिता सा तु गङ्गा पर्वतसम्भवा।। ७८.२१ ।।"
  },
  {
    "text": "फेनिलायां नरः स्नात्वा ब्रह्मोत्थानदिने पुनः।\nफाल्गुने मासि नरकं जित्वा स्वर्गमवाप्नुयात्।। ७८.२२ ।।"
  },
  {
    "text": "ततः सिताह्वया पूर्वं सरिदुत्तरगामिनी।\nतस्यां स्नात्वा महाचैत्र्यां गङ्गास्नानफलं लभेत्।। ७८.२३ ।।"
  },
  {
    "text": "ततः पूर्वं सुमदना योजनद्वतयान्तरे।\nनदी जनकराजेन समाराध्य वृषध्वजम्।। ७८.२४ ।।"
  },
  {
    "text": "हिताय भैरवाख्यस्य सुतीक्ष्णादवतारिता।\nसुतीक्ष्णं गिरिमारुह्य स्नात्वा सुमदनाजले।। ७८.२५ ।।"
  },
  {
    "text": "माघशुक्लचतुर्थ्यां तु पूजयित्वा महेश्वरम्।\nसंप्राप्य सकलान् कामान् शिवलोकाय गच्छति।। ७८.२६ ।।"
  },
  {
    "text": "एता नद्यः कामरूपे नैर्ऋत्यामुत्तरस्रवाः।\nपीठस्य पूर्वतस्तत्र त्रिपुरा यत्र पूज्यते।। ७८.२७ ।।"
  },
  {
    "text": "एवं ते कथितं राजन् महापुण्यदमुत्तमम्।\nकामरूपस्य नैर्ऋत्यां यत्र शम्भुः सदाम्बिका।। ७८.२८ ।।"
  },
  {
    "text": "पुनरेव महाराज या नद्यो दक्षिणस्रवाः।\nहिमवत्प्रभवा याताः क्रमशः शृणु भूपते।। ७८.२९ ।।"
  },
  {
    "text": "अगदस्य नदस्योर्ध्वं भद्राख्या तु महानदी।\nभाद्रे कृष्णचतुर्दश्यां यस्यां स्नात्वा दिवं व्रजेत्।। ७८.३0 ।।"
  },
  {
    "text": "ततः पूर्वं सुभद्राख्या नदी पुण्यतमा सदा।\nवैशाखस्य तृतीयायां यस्यां स्नात्वा दिवं व्रजेत्।। ७८.३१ ।।"
  },
  {
    "text": "ततस्तु मानसा नाम नदी पुण्यतमा मता।\nसरसो मानसाख्यात् तु तृणबिन्द्ववतारिता।। ७८.३२ ।।"
  },
  {
    "text": "वैशाखं सकलं मासं तस्यां स्नात्वा नरोत्तमः।\nविष्णुलोकमवाप्यैव ततो मोक्षमवाप्नुयात्।। ७८.३३ ।।"
  },
  {
    "text": "हिमवन्निकटे शैलो विभ्राटः स महाद्युतिः।\nयस्मिन् वसति भूतेशः सदा भैरवरूपधृक्।। ७८.३४ ।।"
  },
  {
    "text": "तस्मात् तु भैरवी नाम नदी पुण्योदका शुभा।\nप्रङ् मानसाद्या स्रवति गङ्गेव फलदायिनी।। ७८.३५ ।।"
  },
  {
    "text": "यस्यां वसन्तसमये स्नात्वा गच्छति वे दिवम्।\nयस्यां सम्पूज्य कामाख्यामिष्टं ज्ञानमवाप्नुयात्।। ७८.३६ ।।"
  },
  {
    "text": "सम्पूज्याथ महामायां द्विगुणं प्राप्नुयात् फलम्।\nऊर्ध्वं ततो देवगङ्गा वर्णासाख्या सरिद्वरा।। ७८.३७ ।।"
  },
  {
    "text": "हिमवत्प्रभवा नित्यं फलदा मानसोपमा।\nसुभद्राद्यास्तु याः प्रोक्ता वर्णासान्ताः सरिद्वराः।। ७८.३८ ।।"
  },
  {
    "text": "हिमवत्प्रभवास्तास्तु सर्वा एवोत्तरप्लवाः।\nपूर्वे तु मदनायास्तु ब्रह्मक्षेत्रस्य पश्चिमे।। ७८.३९ ।।"
  },
  {
    "text": "रविक्षेत्रं यत्र देव आदित्यः सततं स्थितः।\nभैरवस्य हितार्थाय यत्र सर्वेश्वराः स्थिताः।। ७८.४0 ।।"
  },
  {
    "text": "कामरूपे महापीठे ब्रह्मेन्द्रवरुणादयः।\nतदा तत्त्वाह्वये शैले श्री सूर्योऽपि व्यवस्थितः।। ७८.४१ ।।"
  },
  {
    "text": "त्रिस्रोता नाम यस्यास्ति नदी पूर्वदिशि स्थिता।\nकपोतकरणं पश्चादस्य कुण्डद्वयं स्थितम्।। ७८.४२ ।।"
  },
  {
    "text": "कपोतकुण्डे विधिवत् स्नात्वा करणकुण्डके।\nतत्त्वाचलं समारुह्य सम्पूज्य च दिवाकरम्।। ७८.४३ ।।"
  },
  {
    "text": "सकृदेव नरो याति भास्करस्य गृहं प्रति।\nसूर्यरश्मिसमुद्भूतं कपोतकरणामृतम्।। ७८.४४ ।।"
  },
  {
    "text": "पुण्यतोयसमाख्यातं पापं कपोत मे हर।\nइत्यनेन तु मन्त्रेण स्नात्वा कपोतपुष्करे।। ७८.४५ ।।"
  },
  {
    "text": "करणं समुपस्पृश्य तत्त्वशैले रविं यजेत्।\nत्रविधं ब्रह्मबीजं तु सहस्रपदमन्ततः।। ७८.४६ ।।"
  },
  {
    "text": "रश्मयेऽपि चतुर्थ्यां तु देवो जाया तु चेष्टतः।\nअङ्गबीजमिदं प्रोक्तमादित्यस्यातिकामदम्।। ७८.४७ ।।"
  },
  {
    "text": "पद्मासनः पद्मकरः पद्मगर्भसमद्युतिः।\nसप्ताश्वः सप्तरज्जुश्च द्विभुजो भास्करः सदा।। ७८.४८ ।।"
  },
  {
    "text": "वर्तुलं मण्डलं चास्य अष्टपत्रसमन्वितम्।\nअङ्गुष्ठाग्राङ्गुलीनां च हृदादीनां तथा च षट्।। ७८.४९ ।।"
  },
  {
    "text": "अङ्गमन्त्रेण सहित उपान्ते वह्निसंयुतः।\nसर्वन्यासे समुद्दिष्टो मन्त्रः सर्वफलप्रदः।। ७८.५0 ।।"
  },
  {
    "text": "हृच्छिरस्तु शिखावर्मनेत्रास्योदरपृष्ठतः।\nबाह्वोः पाण्योर्जङ्घयोस्तु पादयोश्चापि विन्यसेत्।। ७८.५१ ।।"
  },
  {
    "text": "जघने च समस्तानि क्रमान्मन्त्राक्षराणि च।\nक्रमाच्चोत्तरतः प्रोक्तः पूजने परिकीर्तितः।। ७८.५२ ।।"
  },
  {
    "text": "विसर्जनं तथैशान्यां विद्याद्या दलशक्तयः।\nनिर्माल्यधृक् तत्त्वचण्डो माठराद्यास्तु पार्श्वयोः।। २.८.५३ ।।"
  },
  {
    "text": "बीजमुत्तरतन्त्रस्य पूर्वतः प्रतिपादितम्।\nअनेन विधिना तत्त्वे पूजयित्वा नरोत्तमः।। ७८.५४ ।।"
  },
  {
    "text": "स कामानखिलान् प्राप्य इहलोके प्रमोदते।\nसुखी शेषे तथा गच्छेद् भास्करस्यालयं प्रति।। ७८.५५ ।।"
  },
  {
    "text": "नातिदूरे भास्करस्य दक्षिणस्यां शुभाह्वयः।\nतस्योर्ध्वसानौ वसति लिङ्गं शांकरमुत्तमम्।। ७८.५६ ।।"
  },
  {
    "text": "परिवार्य सदा यान्ति महाकायास्तु वानराः।\nपरिवार्यातिष्ठन्ते सेवमानाश्च शङ्करम्।। ७८.५७ ।।"
  },
  {
    "text": "त्रिस्रोतायां नरः स्नात्वा यः पश्येत् तु शुभाचले।\nमहात्मानं महादेवं काममिष्टं लभेन्नरः।। ७८.५८ ।।"
  },
  {
    "text": "ततः पूर्वं सुरनदी नाम्ना कुसुममालिनी।\nक्षीरोदाख्यापरा तस्मात् ते गते दक्षिणस्रवे।। ७८.५९ ।।"
  },
  {
    "text": "एते अपि महाराज पुण्यतोयेऽमृतस्रवे।\nतयोः स्नात्वा नरो याति शङ्करस्यालयं प्रति।। ७८.६0 ।।"
  },
  {
    "text": "ततोऽपि पूर्वतो देवी लोलाख्या चापरा नदी।\nयस्यां स्नात्वा महानद्यां शिवलोकाय गच्छति।। ७८.६१ ।।"
  },
  {
    "text": "ततः पूर्वं शिवा चण्डी चण्डिकाख्या महानदी।\nनिर्याति धवलाख्यात् तु पर्वतात् सुमनोहरात्।। ७८.६२ ।।"
  },
  {
    "text": "शिवलिङ्गद्वयं तत्र नातिदूरे व्यवस्थितम्।\nगोलोकं चाथ शृङ्गं च क्रोशमात्रान्तरे स्थितम्।। ७८.६३ ।।"
  },
  {
    "text": "चण्डिकायां नरः स्नात्वा आरुह्य धवलेश्वरम्।\nदक्षिणं सागरं वीक्ष्य पृष्ट्वा गोलोकसंज्ञकम्।। ७८.६४ ।।"
  },
  {
    "text": "ततोऽवतीर्य च पुनः शृङ्गिणं भूमिपीठकम्।\nशिवपूजाविधानेन पूजयित्वा महेश्वरम्।। ७८.६५ ।।"
  },
  {
    "text": "अश्वमेधस्य यज्ञस्य फलं सम्प्राप्य मानवः।\nसर्वान् कामानवाप्येह देहान्ते शिवतां व्रजेत्।। ७८.६६ ।।"
  },
  {
    "text": "एता याः कथिता नद्यः सर्वा वै दक्षिणस्रवाः।\nतस्मादीशानकाष्ठायां पर्वतो गन्धमादनः।। ७८.६७ ।।"
  },
  {
    "text": "यत्र भृङ्गाह्वयं लिङ्गं शिवस्यास्ते महत्तरम्।\nस एव पर्वतश्रेष्ठः प्राप्तः क्षेत्रस्य पश्चिमे।। ७८.६८ ।।"
  },
  {
    "text": "धृत्वा ब्रह्मशिलां देवीं सावित्रं प्रतिगामिनी।\nगन्धमादनकस्यान्ते भृङ्गेशस्य पदद्वयम्।। ७८.६९ ।।"
  },
  {
    "text": "स्रवद्गङ्गाजलं चास्ते कुण्डं तत्रान्तरालकम्।\nअन्तरालककुण्डे तु स्नात्वा पीत्वा च तज्जलम्।। ७८.७0 ।।"
  },
  {
    "text": "भृङ्गेशस्य ततो दृष्ट्वा शिलासंस्थं पदद्वयम्।\nपूजयित्वा महाभृङ्गं गाणपत्यमवाप्नुयात्।। ७८.७१ ।।"
  },
  {
    "text": "शम्भूपादसमुद्भूतमन्तरालदृशाकरम्।\nवृषध्वजपदानां त्वं संयोजय महावृष।। ७८.७२ ।।"
  },
  {
    "text": "इत्यनेन तु मन्त्रेण स्नानं कृत्वान्तराजले।\nभृङ्गदेवं ततः पश्येत् कुब्जपीठान्तवासिनम्।। ७८.७३ ।।"
  },
  {
    "text": "मणिकूटस्याथ गिरेर्गन्धमादनकस्य च।\nमध्ये स्रवति लौहित्यो ब्रह्मणाग्निसमुत्थितः।। ७८.७४ ।।\nवर्णाशाया दक्षिणस्यां लौहित्यो नाम सागरः।\nमणिकूटः स्थितः पूर्वे हयग्रीवो हरिर्यतः।। ७८.७५ ।।"
  },
  {
    "text": "स हयग्रीवरूपेण विष्णुर्हत्वा ज्वरासुरम्।\nनिहत्य स हयग्रीवः क्रीडायै यत्र संस्थितः।। ७८.७६ ।।"
  },
  {
    "text": "हत्वा ज्वरं तथा विष्णुस्तत्र वासमथाकरोत्।\nनरदेवासुरादीनां यथा भवति वै हितम्।। ७८.७७ ।।"
  },
  {
    "text": "ज्वरेणापीडित तनुर्ज्वरं हत्वा महासुरम्।\nसर्वलोकहितार्थाय सोऽगदस्ना नमचरेत्।। ७८.७८ ।।"
  },
  {
    "text": "अगदस्नानसम्भूतं संजातं च महासरः।\nतस्य स्वयं हयग्रीवो नाम चक्रेऽपुनर्भवम्।। ७८.७९ ।।"
  },
  {
    "text": "न पुनर्जायते यस्मात् तत्र स्नात्वा नरोत्तमः।\nअपुनर्भवसंज्ञं तत् सरस्तु परिकीर्तितम्।। ७८.८0 ।।"
  },
  {
    "text": "मणिकटाचले विष्णुर्हयग्रीवस्वरूपधृक्।\nशतव्यामप्रमाणेन विस्तरेणैव शोभितम्।। ७८.८१ ।।"
  },
  {
    "text": "तस्मात् पूर्वे भद्रकामः पर्वतस्तु त्रिकोणकः।\nयत्र कालहयो नाम शिवलिङ्गो व्यवस्थितः।। ७८.८२ ।।"
  },
  {
    "text": "तस्यासन्ने दक्षिणस्यामपुनर्भवकुण्डकम्।\nअपुनर्भूःसरस्तीरे पर्वते भद्रकामदे।। ७८.८३ ।।"
  },
  {
    "text": "हरवोथीति विख्यात शिला ब्रह्मस्वरूपिणी।\nतत्र योगी महादेवो योगज्ञो ध्यानतत्परः।। ७८.८४ ।।"
  },
  {
    "text": "यं दृष्ट्वा योगवान् मर्त्यो मृतो मोक्षमवाप्नुयात्।\nतस्यामेव शिलायां तु गोकर्णो नाम शङ्करः।। ७८.८५ ।।"
  },
  {
    "text": "गोकर्णो निहतो येन अन्धकस्य सखा पुरा।\nगोकर्णस्य तथैशान्यां केदारः शम्भुरन्ततः।। ७८.८६ ।।"
  },
  {
    "text": "ततोऽन्धकसमः प्रोक्तः कमलाकरभोगधृक्।\nयत्रास्ति शम्भुः केदारः स गिरिर्मदनाह्वयः।। ७८.८७ ।।"
  },
  {
    "text": "तत्रैव कमलः प्रोक्तः स महात्मालयप्रदः।\nस्नात्वाऽपुनर्भवजले दृष्ट्वा गोकर्णयोगिनौ।। ७८.८८ ।।"
  },
  {
    "text": "केदारकमलौ दृष्ट्वा मुक्तिर्माधवदर्शने।\nदृष्ट्वा तु माधवं देवं ततः कामं विलोकयेत्।। ७८.८९ ।।"
  },
  {
    "text": "कामं विलोक्य तत्रस्थो निरीक्षेदपुनर्भवम्।\nएवं कृत्वा पीठयात्रामनेन क्रमयोगतः।। ७८.९0 ।।"
  },
  {
    "text": "सप्त पूर्वान् सप्त परानात्मानं दश पञ्च च।\nपितृनुद्धृत्य त्रिदिवं नयेत् स पुरुषोत्तमः।। ७८.९१ ।।"
  },
  {
    "text": "विष्णुस्थानसमुद्भूता पुनर्भवहरीश्वर।\nपापं हर स्वर्गहेतोर्जितसङ्गमहोदधे।। ७८.९२ ।।"
  },
  {
    "text": "अनेनैव तु मन्त्रेण स्नायाद् वीरोऽपुनर्भवे।\nहयग्रीवस्य तन्त्रं तु पुरैव प्रतिपादितम्।। ७८.९३ ।।"
  },
  {
    "text": "रूपं शृणु महाराज चिन्तयेत् तस्य यादृशम्।\nकर्पूरकुन्दधवलः सितपद्मोपरिस्थितः।। ७८.९४ ।।"
  },
  {
    "text": "चतुर्भुजः कुम्डलादिनानालङ्कारभूषितः।\nवरदाभयहस्तस्तु वामहस्तद्वयेन तु।। ७८.९५ ।।"
  },
  {
    "text": "पुस्तकं सितपद्मं च धत्ते हस्तद्वयेऽपरे।\nश्रीवत्सकौस्तुभोरस्कः क्वचिच्च गरुडासनः।। ७८.९६ ।।"
  },
  {
    "text": "सर्व उत्तरतन्त्रोक्तः क्रमो ग्राह्यः प्रपूजने।\nविष्वक्सेनो हयारेस्तु निर्माल्यधृग्विसर्जने।। ७८.९७ ।।"
  },
  {
    "text": "शिलारूपप्रतिच्छन्नः सदास्ते गरुडध्वजः।\nक्रीडमानोऽथ गन्धर्वैः स्थितो लोकहिताय च।। ७८.९८ ।।"
  },
  {
    "text": "हयग्रीवस्य मन्त्रस्य सिद्धिर्लक्षद्वयेन तु।\nयावकैः पायसैराज्यैर्होमं कुर्वन् पुरश्चरेत्।। ७८.९९ ।।"
  },
  {
    "text": "एकेनैव तु राजेन्द्र पुरश्चरणकर्मणा।\nइष्टसिद्धिमवाप्येह विष्णुलोकमवाप्नुयात्।। ७८.१00 ।।"
  },
  {
    "text": "मन्त्रैस्तु पञ्चवक्त्राणां पञ्चमूर्तीः  सदार्चयेत्।\nपूर्वे तत्पुरुषादीनां कामादीन् पूजको द्विजः।। ७८.१0१ ।।"
  },
  {
    "text": "कामस्तत्पुरुषो ज्ञेयो योगीशानः प्रकीर्तितः।\nअधोरो ह्यथ गोकर्णः केदारो वामदेवकः।। ७८.१0२ ।।"
  },
  {
    "text": "सद्योजातस्तु कमलामन्त्रैस्तैस्तैः प्रपूजयेत्।\nपर्वतश्चेव केदारः शिवगङ्गा तु कालिका।। ७८.१0३ ।।"
  },
  {
    "text": "हयग्रीवस्य पूर्वस्यां केदारस्य तु पश्चिमे।\nछायाभोगाह्वयस्थानं पुरी भोगवती तथा।। ७८.१0४ ।।"
  },
  {
    "text": "यो गच्छेन्मणिकूटाख्यात् कौतुकाच्च पुनर्भवम्।\nस सर्वतीर्थयात्राणां फलमाप्नोति मानवः।। ७८.१0५ ।।"
  },
  {
    "text": "ज्यैष्ठे मासि सिते पक्षे पञ्चदश्यष्टमीषु च।\nस्नात्वाऽपुनर्भवजले यः पश्येद् विधिवद्धरिम्।\nस सर्वं कुलमुद्धृत्य विष्णुसायुज्यमाप्नुयात्।। ७८.१0६ ।।"
  },
  {
    "text": "ज्येष्ठ तु सकलं मासं नित्यं पश्येत् तु यो हरिम्।\nहरौ विलीनतां याति स सर्वैः सहितः कुलैः।। ७८.१0७ ।।"
  },
  {
    "text": "एतत् ते कथितं पुण्यं मणिकूटाह्वयं परम्।\nवाराणसीतो ह्यधिकं सिद्धविद्याधरार्चितम्।। ७८.१0८ ।।"
  },
  {
    "text": "यः पठेच्छृणुयाद्विप्रो मणिकूटस्य निर्णयम्।\nस सर्ववेदस्य फलं प्राप्नोत्येव न संशयः।। ७८.१0९ ।।"
  },
  {
    "text": "।। इति श्रीकालिकापुराणे अष्टसप्ततितमोऽध्यायः।। ७८ ।।"
  }
]
[
  {
    "text": "कालिकापुराणम् पञ्चदशोऽध्यायः हिमाद्रिनिवासगमनम्\nअथ कालिका पुराण अध्याय १५\n।। मार्कण्डेय उवाच ।।\nकदाचिदथ दक्षस्य तनया जलदागमे ।\nजगादाद्रेः शिखरिणः प्रस्थस्थं वृषभध्वजम् ।।१।।\n।। सत्युवाच ।।\nघनागमोऽयं सम्प्राप्तः कालः परमदुःसहः ।\nअनेकवर्णमेघौघस्थगिताम्बरदिक्चयः।।२।।\nविवान्ति वाता हृदयं दारयन्तोऽतिवेगिनः ।\nकदम्बरजसाधौतपाथोलेशादिवर्षिणः ।।३।।\nमेघानां गर्जितैरुच्चैर्धारासारं विमुंचताम् ।\nविद्युत्पताकिनान्तीत्रैः क्षुब्धं कस्य न मानसम् ॥४॥\nन सूर्यो दृश्यते नापि मेघाच्छन्नो निशापतिः ।\nदिवापि रात्रिवद्धाति विरहिव्यत्ययाकरम् ॥५॥\nमेघा नैकत्र तिष्ठन्तो ध्वनन्तः पवनेरिताः ।\nपतन्त इव लोकानां दृश्यन्ते मूर्धिन शङ्कर ॥६॥\nवाताहता महावृक्षा नृत्यन्त इव चाम्बरे ।\nदृश्यन्ते हर भीरूणां त्रासकाः कामुकेप्सिताः ।।७।।\nस्निग्धनीलाञ्जनश्याममुदिरौघस्य पृष्ठतः ।\nवलाकाराजिर्भात्युच्चैर्यमुनापृष्ठफेनवत् ॥८॥\nक्षणं क्षणं चञ्चलेयं दृश्यते कालिका गता ।\nअम्बुधाविव सन्दीप्तः पावको वडवामुखः ।।९।।\nप्ररोहन्ति हि शस्यानि मन्दिरप्रांगणेष्वपि ।\nकिमन्यत्र विरूपाक्ष शस्योद्भूतिं वदाम्यहम् ।।१०।।\nश्यामलै राजतैः ऋक्षैर्विशदोऽयं हिमाचलः ।\nमन्दराश्रमवृक्षौघपत्रैर्दुग्धाम्बुधिर्यथा ।। ११ ।।\nकुसुमश्रीश्च कुटजं भेजे सास्याथ किंशुकान् ।\nउच्चावचां कलौ लक्ष्मीर्यथा सन्त्यज्य सज्जनान् ।। १२ ।।\nमयूराः स्तनयित्नूनां शब्देन हर्षिता मुहुः ।\nकेकायन्ते प्रतिवनं सततं वृष्टिसूचकाः ।।१३।।\nमेघोन्मुखानां मधुरचातकानां स्वनो हर ।\nश्रूयतामतिमत्तानां वृष्टिसन्निधिसूचकः ।।१४।।\nगगने शक्रचापेन कृतं साम्प्रतमास्पदम् ।\nधारासार- शरैस्तापं भेत्तुं प्रति यथोद्गतः ।।१५।।\nमेघानां पश्य भर्गेह दुर्नयं करकोत्करः ।\nयत्ताडयन्त्यनुगतं मयूरं चातकं तथा ।। १६ ।।\nशिखिसारंगयोर्दृष्टवा मित्रादपि पराभवम् ।\nहंसा गच्छन्ति गिरिश विदूरमपि मानसम् ।।१७।।\nएतस्मिन् विषमे काले नीडं काकाश्च कोरकाः ।\nकुर्वन्ति त्वं विना गेहात् कथं शान्तिमवाप्स्यसि ।।१८।।\nमहती बाधते भीतिर्मा मेघोत्था पिनाकधृक् ।\nयतस्व तस्माद्वासाय मा चिरं वचनान्मम ।।१९।।\nकैलासे वा हिमाद्रौ वा महाकौष्यामथ क्षितौ ।\nतवोपयोग्यं त्वं वासं कुरुष्व वृषभध्वज ।।२०।।\nएवमुक्तस्तदा शम्भुर्दाक्षायण्या तया सकृत् ।\nइषज्जहास शीर्षस्थचन्द्ररश्मिसिताननः ।। २१ ।।\nअथोवाच सतीं देवीं स्मितभिन्नोष्ठसम्पुटः ।\nमहात्मा सर्वतत्त्वज्ञस्तोषयन् परमेश्वरीम् ।।२२।।\n।। ईश्वर उवाच ।।\nयत्र प्रीत्यै मया कार्यो वासस्तव मनोहरे ।\nमेघास्तत्र न गन्तारः कदाचिदपि मत्प्रिये ।। २३ ।।\nमेघा नितम्बपर्यन्तं सञ्चरन्ति महीभृतः ।\nसदा प्रालेयधाम्नस्तु वर्षास्वपि मनोहरे ।। २४ ।।\nकैलासस्य तथा देवी यावदामेखलं घनाः ।\nसञ्चरन्ति न गच्छन्ति तस्मादूर्ध्वं कदाचन ।। २५ ।।\nसुमेरोर्वारिधेरूर्ध्वं न गच्छन्ति वलाहकाः ।\nजानुमूलं समासाद्य पुष्करावर्तकादयः ।।२६।।\nएतेषु च गिरीन्द्रेषु यस्योपरि तवेहते ।\nमनः प्रिये निवासाय तमाचक्ष्व द्रुतं मयि ।। २७ ।।\nस्वेच्छाविहारैस्तव कौतुकानि सुवर्णपक्षानिलवृन्दवृन्दैः ।\nशकुन्तवर्गैर्मधुरस्वनैस्ते सदोपदेयानि गिरौ हिमोत्थे ।। २८ ।।\nसिद्धांगनास्ते सखितां सनातनी-मिच्छन्त्य एवोपकृतिं सकौतुकाम् ।\nस्वेच्छाविहारैर्मणिकुट्टिमे गिरौ कुर्वन्त्य एष्यन्ति फलादिदानकैः ।। २९ ।।\nया देवकन्या गिरिकन्यकाश्च या नागकन्याश्चतुरङ्गमुख्यः ।\nसर्वास्तु तास्ते सततं सहायतां समाचरिष्यन्त्यनुमोदविभ्रमैः ।।३०।।\nरूपं तवेदमतुलं वदनं सुचारु दृष्टवाङ्गना निजवपुर्निजकान्तिसङ्घम् ।\nहेलां निजे वपुषि रूपगुणेषु नित्यं कर्तार इत्यनिमिषेक्षणचारुरूपाः ।। ३१ ।।\nया मेनका पर्वतराजजाया रूपैर्गुणैः ख्यातवती त्रिलोके ।\nसा चापि ते तत्र मनोनुमोदं नित्यं करिष्यत्यथ सूचनाद्यैः ।।३२।।\nपुरन्ध्रिवर्गैगिरिराजवन्द्यैः प्रीतिं वितन्वद्भिरुदाररूपाम् ।\nशिक्षा सदा ते स्वकुलोचितापि कार्याम्यहं प्रीतियुता गुणौघैः ।।३३।।\nविचित्रकोकिलालापमोदकुञ्जगणावृतम् ।\nसदा वसन्तप्रभवं गन्तुमिच्छसि किं प्रिये ॥३४॥\nसर्वकामप्रदैर्वृक्षैः शाद्वलैः कल्पसंज्ञकैः ।\nसञ्छन्नं यस्य कुसुमान्युपयोक्ष्यसि तत्र वै ।। ३५ ।।\nप्रशान्तश्वापदगणं मुनिभिर्यतिभिर्वृतम् ।\nदेवालयं महाभागे नानामृगगणैर्वृतम् ।।३६।।\nस्फटिकस्वर्णवप्राद्यैः राजतैश्च विराजितम् ।\nमानसादिसरोवर्गैरभितः परिशोभितम् ।। ३७।।\nहिरण्मयैः रत्ननालैः पङ्कजैर्मुकुलैर्वृतम् ।\nशिशुमारैस्तथा शङ्खै: कच्छपैर्मकरैर्झषैः ।\nनिषेवितैमंजुलैश्च तथानीलोत्पलादिभिः ।। ३८ ।।\nदेवीशतस्नानसक्तसर्वगन्धैश्च कुंकुमैः ।\nविचित्रस्रग्गन्धजलैरापूर्णैः स्वच्छकान्तिभिः ।।३९।।\nशाद्वलैस्तरुभिस्तुंगैस्तीरस्थैरुपशोभितैः I\nनृत्यद्भिरिव शाखौघैर्व्यजयन्तं स्वसम्भवम् ॥४० ।।\nकादम्बैः सारसैर्मत्त- चक्रांगग्रामशोभितैः ।\nमधुराराविभिर्मोदकारिभिर्भ्रमरादिभिः ।। ४१ ।।\nवासवस्य कुबेरस्य यमस्य वरुणस्य च ।\nअग्नेः कौणपराजस्य मारुतस्य हरस्य च ।।४२।।\nपुरीभिः शोभिशिखरं मेरुमुच्चैः सुरालयम् ।\nरम्भाशचीमेनकादिरम्भोरुगणसेवितम् ।\nकिंत्वमिच्छसि सर्वेषां सारभूतं महागिरिम् ॥४३॥\nतत्र देवीशतयुता साप्सरोगण - सेविता ।\nनित्यं चरिष्यति शची तव योग्यां सहायताम् ।।४४ ।।\nअथवा मम कैलासमचलेन्द्रं सदाश्रयम् ।\nस्थानमिच्छसि वित्तेशपुरीपरिविराजितम् ।। ४५ ।।\nगङ्गाजलौघप्रयतं पूर्णचन्द्रसमप्रभम् ।\nदरीषु सानुषु सदा यक्षकन्याभिरीहितम् ।।४६ ।।\nनानामृगगणैर्जुष्टं पद्माकरशतावृतम् ।\nसर्वेर्गुणैश्च सदृशं सुमेरोरिव सुन्दरि ।।४७।।\nस्थानेष्वेतेषु यत्रास्ति तवान्तःकरणस्पृहा ।\nतद्द्रुतं मे समाचक्ष्व वासं कर्तास्मि तत्र ते ।।४८ ।।\n।। मार्कण्डेय उवाच ।।\nइतीरिते शङ्करेण तदा दाक्षायणी शनैः ।\nइदमाह महादेवं श्लक्ष्णं स्वेच्छाप्रकाशकम् ।।४९।।\n।। सत्युवाच ।।\nहिमाद्रावेव वसतिमहमिच्छे त्वया सह ।\nनचिरात् कुरुवासं त्वं तस्मिन्नेव महागिरौ ।। ५० ।।\n।। मार्कण्डेय उवाच ।।\nअथ तद्वाक्यमाकर्ण्य हर: परममोदितः ।\nहिमाद्रिशिखरं तुङ्गं दाक्षायण्या समं ययौ ।।५१ ।।\nसिद्धाङ्गनागणैर्युक्तमगम्यं मेघपक्षिभिः ।\nजगाम शिखरं तुङ्गं मरीचवनराजितम् ।।५२।।\n॥ इति श्रीकालिकापुराणे हिमाद्रिनिवास गमनं नाम पञ्चदशोऽध्यायः ॥ १५ ॥"
  }
]
[
  {
    "text": "।। त्रिसप्ततितमोऽध्यायः ।।\n।।श्रीभगवानुवाच।।\nमातृकान्यासमधुना शृणु वेताल भैरव।\nयेन देवत्वमायाति नरोऽपि विहितेन वै ।। ७३.१ ।।"
  },
  {
    "text": "वाग् ब्रह्माणीमुखा देव्यो मातृकाः परिकीर्तिताः।\nतासां मन्त्राणि सर्वामि व्यञ्जनानि स्वरास्तथा।। ७३.२ ।।"
  },
  {
    "text": "चन्द्रबिन्दुप्रयुक्तानि सर्वकामप्रदानि च।\nऋषिस्तु मातृमन्त्राणां ब्रह्मैव परिकीर्तितः।। ७३.३ ।।"
  },
  {
    "text": "प्रोक्तश्छन्दश्च गायत्री देवता त सरस्वती।\nशरीरशुद्धिमुख्ये तु सर्वकामार्थसाधने।। ७३.४ ।।"
  },
  {
    "text": "विनियोगः समुद्दिष्टो मन्त्राणां न्यूनपूरणे।\nअकारेण समं कादिर्वर्गो यः प्रथमः स्मृतः।। २.७४.५ ।।"
  },
  {
    "text": "तैश्चन्द्रबिन्दुसंयुक्तैस्तत्रस्थैरक्षरैर्बहिः।\nआकारं च तथोच्चार्य अङ्गुष्ठाभ्यां नमस्तथा।\nप्रथमं मातृकामन्त्रमङ्गुष्ठद्वयतो न्यसेत्।। ७३.६ ।।"
  },
  {
    "text": "परे वर्गाः स्वरैः सार्धं ये वान्ये न्यासकर्मणि।\nते सर्वे चन्द्रबिन्दुभ्यां युक्ताः कार्यास्तु सर्वतः।। ७३.७ ।।"
  },
  {
    "text": "ह्रस्वेकारश्चवर्गेण दीर्घेकारान्तकेन तु।। ७३.८ ।।"
  },
  {
    "text": "तर्जन्योर्विन्यसेत् सम्यक् स्वाहान्तेन तु पूर्ववत्।\nह्रस्वोकारष्टवर्गेण दीर्घोकारान्तकेन तु।। ७३.९ ।।"
  },
  {
    "text": "मध्यमायुगले सम्यग्वषडन्तेन् विन्यसेत्।\nएकारादितवर्गन्तु ऐकारान्तेन चैव हुम्।। ७३.१० ।।"
  },
  {
    "text": "न्यसेदनामिकायुग्मे नियतं तत्र भैरव।\nओकारादिपवर्गं तु औकारान्तमशेषतः।। ७३.११ ।।"
  },
  {
    "text": "वौष़न्तं कनिष्ठायां विन्यसेत् कार्यसिद्धये।\nअंकारादियकारादिवर्गेण क्षान्तकेन तु।। ७३.१२ ।।"
  },
  {
    "text": "अइत्यन्तेन वलयोर्बिन्यसेत् पाणिपृष्ठयोः।\nवषट्कारं शेषभागे अंगत्रन्यासे नियोजयेत्।। ७३.१३ ।।"
  },
  {
    "text": "हृदयादिषडङ्गेषु पूर्ववत् क्रमतो न्यसेत्।\nअङ्गुष्ठाद्युक्तवर्गैस्तु क्रमात् षड्भिस्तथाविधैः।। ७३.१४ ।।"
  },
  {
    "text": "पुनस्तथा पादजानुसक्थिगुह्येषु पार्श्वयोः।\nवस्तौ च विन्यसेन्मन्त्रान् क्रमात् पूर्ववदक्षरैः।। ७३.१५ ।।"
  },
  {
    "text": "बाह्वोः पाण्योस्तथा कट्यां नाभौ च जठरे तथा।\nस्तनयोरपि विन्यासं तथा षड्भिः समाचरेत्।। ७३.१६ ।।"
  },
  {
    "text": "वक्त्रे च चिवुके गण्डे कर्णयोश्च ललाटके।\nअंसे कक्षे च षड्वर्गैः पूर्ववन्न्यासमाचरेत।। ७३.१७ ।।"
  },
  {
    "text": "रोमकूपे ब्रह्मरन्ध्रे गुदे जङ्घायुगे तथा।\nनखेषु पादपार्ष्ण्योश्च तथा पूर्ववदाचरेत्।। ७३.१८ ।।"
  },
  {
    "text": "एवं तु मातृकान्यासं यः कुर्यान्नरसत्तमः।\nस सर्वयज्ञपूजासु पूतो योग्यस्तु जायते।। ७३.१९ ।।"
  },
  {
    "text": "नातः परतरं मन्त्रं विद्यते क्वचिदेव हि।\nयत्सर्वकामदं पुण्यं चतुर्वर्गप्रदं परम्।। ७३.२० ।।"
  },
  {
    "text": "वाग्देवतां हृदि ध्यात्वा मूर्तिसर्वाक्षराणि च।\nत्रिधा च मातृकामन्त्रैः सक्रमैश्च पिबेज्जलम्।। ७३.२१ ।।"
  },
  {
    "text": "स वाग्मी पणिडितो धीमान् जायते च वरः कविः।\nचन्द्रबिन्दुसमायुक्तान् स्वरान् पूर्वं पठेद् बुधः।। ७३.२२ ।।"
  },
  {
    "text": "व्यञ्जनानि तु सर्वाणि केवलानि पठेत् ततः।\nअकारादिक्षकारान्तान्येवं श्वासैश्च पूरकैः।। ७३.२३ ।।"
  },
  {
    "text": "जलं करतले गृह्य पठित्वाक्षरसंख्यकम्।\nअभिमन्त्र्य तु तत् तोयं प्रथमं पूरकैः पिबेत्।। ७३.२४ ।।"
  },
  {
    "text": "कुम्भकेन द्वितीयं तु तृतीयन्त्वथ रेचकैः।\nएवं सकृत् त्रिवारं तु पीत्वा तोयं विचक्षणः।। ७३.२५ ।।"
  },
  {
    "text": "दढाङ्गः पण्डितो भूयात् पुत्रपौत्रसमन्वितः।\nत्रिसन्ध्यमथ पीत्वैव मातृकामन्त्रमन्त्रितम्।। ७३.२६ ।।"
  },
  {
    "text": "तोयं कवित्वमाप्नोति सर्वान् कामांस्तथैव च।\nसततं कुरुते यस्तु मातृकामन्त्रमन्त्रितम्।। ७३.२७ ।।"
  },
  {
    "text": "तोयपानं महाभाग पूरकुम्भकरेचकैः।\nस सर्वकामान् संप्राप्य पुत्रपौत्रसमृद्धिमान्।। ७३.२८ ।।"
  },
  {
    "text": "भूत्वा महाकविर्लोके बलवान् सत्यविक्रमः।\nसर्वत्र वल्लभो भूत्वा चान्ते मोक्षमवाप्नुयात्।। ७३.२९ ।।"
  },
  {
    "text": "राजानमथवा राजपुत्रं भार्यामथापि वा।\nवशीकरोति नचिरान्मातृकामन्त्रपानतः।। ७३.३० ।।"
  },
  {
    "text": "न्यासक्रमे क्रमः प्रोक्तो वर्गक्रम इहैव तु।\nअक्षराणां क्रमेणाथ तोयपानं समाचरेत्।। ७३.३१ ।।"
  },
  {
    "text": "ये ये मन्त्रा देवतानामृषीणामथ रक्षसाम्।\nते मन्त्रा मातृकामन्त्रै नित्यमेव प्रतिष्ठिताः।। ७३.३२ ।।"
  },
  {
    "text": "सर्वमन्त्रमयश्चायं सर्ववेदमयस्तथा।\nचतुर्वर्गप्रदश्चायं मातृकामन्त्र उच्यते।। ७३.३३ ।।"
  },
  {
    "text": "इति ते कथितं पुत्र मातृकान्यासमद्भुतम्।\nविभागमथ मुद्राणां शृणु वेताल भैरव।। ७३.३४ ।।"
  },
  {
    "text": "।। इति श्रीकालिकापुराणे मातृकान्यासवर्णने त्रिसप्ततितमोऽध्यायः।। ७३ ।।"
  }
]
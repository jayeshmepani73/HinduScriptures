[
  {
    "text": "कालिकापुराणम् प्रथमोऽध्यायः कामप्रादुर्भाववर्णनम् \nअथ श्रीकालिका पुराण अध्याय १ \nश्रीकालिका पुराण \n॥ श्रीगणेशायनमः ॥ \n॥ श्रीकालिकायैनमः ॥ \n॥ कालिकायै विद्महे श्मशानवासिन्यै धीमहि तन्नो घोरे प्रचोदयात् ॥ \n॥ क्रीं कालिकायै नमः ॥ \nमङ्गलाचरण यद्योगिभिर्भवभयार्ति विनाशयोग्य- मासाद्य वन्दितमतीव विविक्तचित्तैः । \nतद् वः पुनातु हरिपादसरोजयुग्म- माविर्भवत् क्रमविलङ्घित-भूर्भुवः स्वः ॥ १ ॥ \nसा पातु वः सकलयोगिजनस्य चित्ते- ऽविद्यातमिस्त्रतरणिर्मतिमुक्ति हेतुः। \nया चास्य जन्तुनिवहस्य विमोहिनीति माया विभोर्जनुषि शुद्ध- कुबुद्धिहन्त्री ॥२॥ \nईश्वरं जगतामाद्यं प्रणम्य पुरुषोत्तमम् । \nनित्यज्ञानमयं वक्ष्ये पुराणं कालिकाह्वयम् ॥३॥ \nमार्कण्डेयं मुनिश्रेष्ठं स्थितं हिमधरान्तिके । \nमुनयः परिपप्रच्छुः प्रणम्य कमठादयः ॥४॥ \n।। मुनयः ऊचुः ।। \nभगवन् सम्यगाख्यातं सर्वशास्त्राणि तत्त्वतः । \nवेदान् सर्वांस्तथा सांगान् सारभूतं प्रमथ्य च ॥ ५ ॥ \nसर्ववेदेषु शास्त्रेषु यो यो नः संशयोऽभवत् । \nस स छिन्नस्त्वया ब्रह्मन् सवितेव तमश्चयः ।।६।। \nजैवातृकाग्र्य भवतः प्रसादाद्द्द्विजसत्तम । \nनिःसंशया वयं जाता वेदे शास्त्रे च सर्वशः ॥७॥ \nकृतकृत्या वयं ब्रह्मन्त्वत्तोऽधीत्य समन्ततः । \nसरहस्य धर्मशास्त्रं यदवादि स्वयम्भुवा ॥८॥ \nभूयस्तच्छ्रोतुमिच्छामो हरं काली पुरा कथम् । \nमोहयामास पतिनं सतीरूपेण चेश्वरम् ।।९।। \nसर्वदा ध्याननिलयं यतिनं पतिनां वरम् । \nकथं संक्षोभयामास संसारविमुखं हरम् ।।१०।। \nसती वा कथमुत्पन्ना दक्षदारासु शोभना । \nकथं हरी मनश्चक्रे दारग्रहणकर्मणि ।। ११॥ \nकथं वा दक्षकोपेन त्यक्तदेहा सती पुरा । \nहिमवत्तनया जाता भूयो वा कथमागता ।।१२।। \nकथमर्द्धशरीरं साहरत् स्मररिपोः पुनः । \nएतत् सर्वं समाचक्ष्व विस्तरेण द्विजोत्तमः ।।१३।। \nनान्योऽस्ति संशयच्छेत्ता त्वत्समो न भविष्यति । \nयथा जानीम विप्रेन्द्र तत् कुरुष्वैतदात्मवित् ।।१४।। \n।। मार्कण्डेय उवाच ।। \nशृण्वंतु मुनयः सर्वे गुह्याद् गुह्यतरं परम् । \nपुण्यं शुभकरं सम्यग् ज्ञानदं कामदं परम् ।।१५।। \nएतद् ब्रह्मा पुरोवाच नारदाय महात्मने । \nपृष्टस्तेन ततः सोऽपि बालखिल्येषु चोक्तवान् ।। १६ ।। \nबालखिल्या महात्मानस्तत आचक्षिरे पुनः । \nयवक्रीताय मुनये स प्रोवाचासिताय च । \nअसितो मे समाचक्ष्व एतद्विस्तरतो द्विजाः ।।१७।। \nअहं वः कथयिष्यामि कथामेतां पुरातनीम् । \nप्रणम्य परमात्मानं चक्रपाणिं जगत्पतिम् ।।१८।। \nव्यक्ताव्यक्तस्वरूपाय सदसद्व्यक्तरूपिणे । \nस्थूलाय सूक्ष्मरूपाय विश्वरूपाय वेधसे ।। १९ ।। \nनित्याय नित्यज्ञानाय निर्विकाराय चेतसे । \nविद्याऽविद्यास्वरूपाय कलारूपाय वै नमः ।।२०।। \nनिर्मलायोर्मिषट्कादिरहिताय विरागिणे । \nव्यापिने विश्वरूपाय सृष्टिस्थित्यन्तकारिणे ।। २१ ।। \nयोगिभिश्चिन्त्यते योऽसौ वेदान्तानान्तचिन्तकैः । \nअन्तर्वन्तः परं ज्योतिः स्वरूपं प्रणमामि तम् ।। २२ ।। \nतमेवाराध्य भगवान्, ब्रह्मा लोकपितामहः । \nप्रजाः सर्ज सकलाः सुरासुरनरादिकाः । \nसृष्ट्वा प्रजापतीन् दक्षप्रमुखान् स यथाविधि ।। २३ ।। \nमरीचिमत्रिं पुलहं तथैवाङ्गिरसं क्रतुम् । \nपुलस्त्यञ्च वशिष्ठञ्च नारदञ्च प्रचेतसम् ।।२४।। \nभृगुञ्च मानसान् पुत्रान् यदा दश ससर्ज सः । \nतदा तन्मनसो जाता चारुरूपा वरांगना । \nनाम्ना सन्ध्येतिविख्याता सायं सन्ध्यां बरान्तिकाम् ।।२५।। \nन तादृशी देवलोके न मर्त्ये न रसातले । \nकालत्रयेऽपि भविता सम्पूर्णगुणशालिनी ।। २६ ।। \nनिसर्गचारुनीलेन कचभारेण राजते । \nमयूरीव विचित्रेण वर्षासु द्विजसत्तमाः ।। २७ ।। \nआरक्तगौरपलकमाकर्णान्तं तथालकैः । \nरेजे सुराधिपधनुश्चारुबालेन्दुसन्निभम् ।।२८।। \nप्रफुल्लनीलनलिनश्यामलं नयनद्वयम् । \nचकाशे चकितायास्तु कुरङ्ग्याः सदृशं चलम् ।।२९।। \nनिसर्ग चञ्चलं चारु भ्रूयुग्मं श्रवणायतम् । \nमीनाङ्ककोदण्डसमं नीलं तस्याः द्विजोत्तमाः ।। ३० ।। \nभ्रूमध्याधोनिम्न भागादायत प्रांशु नासिका । \nलावण्यानि द्रवन्तीव ललाटात्तिलपुष्पवत् ।।३१।। \nतद्वक्त्रं शोणपद्माभ पूर्णचन्द्रसमप्रभम् । \nबिम्बाधरारुणिम्नातिरेजे रागि मनोहरम् ।।३२।। \nसौन्दर्यलावण्यगुणैरापूर्णं वदनं पुनः । \nअभितश्चिवुकं यातुमुद्यताविव तत्कुचौ ।।३३।। \nराजीवकुड्मलाकारी पीनोत्तुंगी निरन्तरौ । \nश्यामास्यौ तत्कुचौ विप्रा मुनीनामपि मोहनौ ।।३४।। \nवलिभाजि क्षीणमध्यं मुष्टिग्राह्यमिवांशुगम् । \nतन्मध्यं ददृशुः सर्वे शक्तितुल्यं मनोभुवम् ।। ३५ ।। \nतस्य चोरुयुगं रेजे स्थूलोर्द्ध करभायतम् । \nआनमद्वारणकरप्रतिमं मृदुमन्थरम् ।। ३६ ।। \nस्थलाम्बुजरुणं पादयुग्मं सत्पाणिराजितम् । \nअङ्गुलीदलसंकीर्णं कुसुमायुधबाणवत् ।।३७।। \nतां चारुदर्शनां तन्वीं तनुरोमावलीं शुभाम् । \nसस्वेदवदनां दीर्घनयनां चारुहासिनीम् ।।३८।। \nचारुकर्णयुगां कान्तां त्रिगम्भीरां षडुन्नताम् । \nदृष्ट्वा धाता समुत्थाय चिन्तयामास गतम् ।। ३९ ।। \nदक्षादयस्ते स्रष्टारो मरीच्याद्यास्तु मानसाः । \nदध्युः समुत्सुकाः सर्वे तां दृष्ट्वा वरवर्णिनीम् ।।४० ।। \nकिं कर्मास्या भवेत् सृष्टौ कस्य वा वरवर्णिनी । \nभविष्यतीति ते सर्वे चिन्तयामासुरुत्सुकाः ।।४१।। \nएवं चिन्तयतस्तस्य ब्रह्मणो मुनिसत्तमाः । \nमनसः पुरुषो वल्गुराविर्भूतो विनिसृतः ।। ४२ ।। \nकाञ्चनीचूर्णपीताभः पीनोरस्कः सुनासिकः। \nसुवृत्तोरुकटीजङ्घ नीलवेष्टितकेशरः । \nलग्नभ्रूयुगलो लोलः पूर्णचन्द्रनिभाननः ।।४३।। \nकपाटविस्तीर्णहृदि रोमराजिविराजितः । \nशुभ्रमातङ्गकरवत् पीननिस्तलबाहुकः । \nआरक्तपाणिनयनमुखपादकरोद्भवः ।। ४४ ।। \nक्षीणमध्यश्चारुदन्तः प्रमत्तगजबन्धनः । \nप्रफुल्लपद्मपत्राक्षः केशरप्राणतर्पणः । \nकम्बुग्रीवो मीनकेतुः प्रांशुर्मकरवाहनः ।।४५।। \nपञ्चपुष्पायुधो वेगी पुष्पकोदण्डमण्डितः । \nकान्तः कटाक्षपातेन भ्रामयन्नयनद्वयम् ।।४६ ।। \nसुगन्धमारुतभ्रान्तं श्रृंगाररससेवितम् । \nतं वीक्ष्य तादृशं दक्षप्रमुखा मानसाश्च ये ।। ४७ ।। \nमरीच्याद्या दश ततो विस्मयाविष्टचेतसः । \nऔत्सुक्यं परमं जग्मुरापुर्वैकारिकं मनः ।। ४८ ।। \nस चापि वेधसं वीक्ष्य स्रष्टारं जगतां पतिम् । \nप्रणम्य पुरुष: प्राह विनयानतकन्धरः ।। ४९ ।। \n।। पुरुष उवाच ॥ \nकिं करिष्याम्यहं कर्म ब्रह्मंस्तत्र नियोजय । \nमां न्याय्ये पुरुषो यस्मादुचिते शोभने विधे ।। ५० ।। \nअभिधानं च यद्योग्यं स्थानं पत्नी च या मम । \nतन्मे कुरुष्व लोकेश त्वं स्रष्टा जगतां यतः ।। ५१ ।। \n।। मार्कण्डेय उवाच ।। \nएवं तस्य वचः श्रुत्वा पुरुषस्य महात्मनः I \nक्षणं न किञ्चित् प्रोवाच स्वसृष्टावपि विस्मितः ।।५२।। \nततो मनः सुसंयम्य सम्यगुत्सृज्य विस्मयम् । \nउवाच पुरुषं ब्रह्मा तत्कार्योद्देशमावहन् ।।५३।। \n।। ब्रह्मोवाच ।। \nअनेन चारुरूपेण पुष्पबाणैश्च पञ्चभिः । \nमोहयन् पुरुषांस्त्रींश्च कुरु सृष्टिं सनातनीम् ।।५४।। \nन देवो न च गन्धर्वो न किन्नर - महोरगाः । \nनासुरो न च दैत्यो वा न विद्याधर - राक्षसाः ।। ५५ ।। \nन यक्षा न पिशाचाश्च न भूता न विनायकाः । \nन गुह्यका न वा सिद्धा न मनुष्या न पक्षिणः ।। ५६ ।। \nपशवो न मृगाः कीटपतङ्गाजलजाश्च ये । \nन ते सर्वे भविष्यन्ति न लक्षा ये शरस्य ते ।। ५७ ।। \nअहं वा वासुदेवो वा स्थाणुर्वा पुरुषोत्तमः । \nभविष्यामस्तव वशे किमन्यैः प्राणधारिभिः ।। ५८ ।। \nप्रच्छन्नरूपी जन्तूनां प्रविशन् हृदये सदा । \nसुखहेतुः स्वयं भूत्वा कुरु सृष्टिं सनातनीम् ।। ५९ ।। \nत्वत् पुष्पबाणस्य सदा मुख्यं लक्षं मनोऽस्तु तत् । \nसर्वेषां प्राणिनां नित्यं मदमोदकरो भवान् ।।६० ।। \nइति ते कर्म कथितं सृष्टि प्रावर्तकं पुनः । \nनामानि च गदिष्यामि यत्ते योग्यं भविष्यति ।। ६१ ।। \n।। मार्कण्डेय उवाच ।। \nइत्युक्त्वाथ च सुरश्रेष्ठो मानसानां मुखानि च । \nआलोक्य चासने पद्मे सूपविष्टोऽभवत् क्षणात् ।।६२।। \n॥ इति श्रीकालिकापुराणे कामप्रादुर्भाव वर्णनम् नाम प्रथमोऽध्यायः ॥ १ ॥"
  }
]
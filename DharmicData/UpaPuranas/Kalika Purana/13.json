[
  {
    "text": "कालिकापुराणम् त्रयोदशोऽध्यायः हरकोपोपशमनम्\nकालिकापुराण तेरहवाँ अध्याय -हर कोप शमन\nअथ कालिका पुराण अध्याय १३\n।। मार्कण्डेय उवाच ।।\nततो ब्रह्माण्डसंस्थानं दर्शयामास शम्भवे ।\nववृधे तोयराशिस्थं ब्रह्माण्डञ्च यथापुरा ।। १ ।।\nतन्मध्ये पद्मगर्भाभं ब्रह्माणञ्च जगत्पतिम् ।\nज्योतिरूपं प्रकाशार्थं सृष्ट्यर्थञ्च पृथग्गतम् ।।२।।\nशरीरिणञ्च ददृशे ब्रह्माण्डान्तर्गतं मुहुः ।\nचतुर्भुजं प्रकाशान्तं ज्योतिर्भिः कमलासनम् ॥३॥\nतत्रैव च त्रिधाभूतं वपुर्ब्राह्मयं ददर्श सः ।\nऊर्ध्वमध्यान्तभागैश्च ब्रह्मविष्णुशिवात्मकम् ।।४।।\nथोर्धभागो वपुषो ब्रह्मत्वमगमत्तदा ।\nमध्यं यथा विष्णुभूतं ददर्शान्तस्य शम्भुताम् ।।५।।\nएकमेव शरीरन्तु त्रिधाभूतं मुहुर्मुहुः ।\nहरो ददर्श स्वे गर्भे तथा सर्वमिदं जगत् ॥ ६ ॥\nकदाचिद्वैष्णवं कायं ब्राह्ये काये लयं व्रजेत् ।\nब्राह्यं तथा वैष्णवे च शाम्भवे वैष्णवं तथा ।।७।।\nशाम्भवं वैष्णवे काये ब्राह्मं वाप्यथ शाम्भवे ।\nगच्छन्तं लीनतां शम्भुरेकताञ्च मुहुर्मुहुः ॥८॥\nददर्श वामदेवोऽपि भिन्नञ्चाप्यपृथग्गतम् ।\nपरमात्मनि गच्छन्तं लीनतां तद्वपुः स्वयम् ।।९।।\nतन्मध्ये पृथिवीं शम्भुर्ददर्श विततां जले ।\nमहापर्वतसङ्घातैर्विरलं स्थगितन्ततः ।। १० ॥\nपुनर्ददर्श ब्रह्माणं कुर्वन्तं स्वर्गमादितः ।\nआत्मानञ्च पृथग्भूतं विष्णुञ्च गरुडासनम् ।।११।।\nदक्षं प्रजापतिं तत्र तथैव च निजान् गणान् ।\nमरीच्यादीन् दश तथा वीरिणीञ्च तथा सतीम् ।।१२।।\nसन्ध्यां रतिं च कन्दर्पं शृङ्गारं सवसन्तकम् ।\nहावान् भावांस्तथा मारान् ऋषीन् देवान् मरुद्गणान् ।।१३।।\nमेघाँश्च चन्द्रं सूर्यञ्च वृक्षान् वल्लीस्तृणानि च ।\nसिद्धान् विद्याधरान् यक्षान् राक्षसान् किन्नरांस्तथा ।।१४।।\nमानुषांश्च भुजंगांश्च ग्राहान्मत्स्यांश्च कच्छपान् ।\nउल्कानिर्घातकेतूंश्च कृमिकीटपतङ्गकान् ।। १५ ।।\nकाञ्चिद्ददर्श वनितां द्वन्द्वभावं प्रकुर्वतीम् ।\nउत्पन्नमुत्पद्यन्तंच विपद्यन्तञ्च कञ्चन ।।१६।\nहसतो रमतः कांश्चित् कांश्चिद्विलपतस्तथा ।\nधावतश्चापराञ्छम्भोर्ददर्श परमेश्वरः ।।१७।।\nदिव्यालङ्कारसंछन्ना माला चन्दनचच्चिताः ।\nवीक्षाञ्च चक्रिरे केचिच्छम्भुना क्रीडिता मुहुः ।। १८ ।।\nस्तुवन्तः प्रस्तुवन्तश्च शम्भुं विष्णुं तथा विधिम् ।\nकेचिद्ददृशिरे तेन मुनयश्च तपोधनाः ।। १९ ।।\nतपांसि चरतः केचिन्नदीतीरे तपोवने ।\nस्वाध्यायवेदनिरताः पाठ्यन्तश्चैव केचन ॥२०॥\nतथैव सागराः सप्त नद्यो देवसरांसि च ।\nतथैव पर्वतस्थोऽसौ ददृशे शम्भुना स्वयम् ।। २१ ।।\nमायालक्ष्मीस्वरूपेण हरिं सन्मोहयत्यलम् ।\nसतीरूपां तथात्मानं मोहयन्तीति शङ्करः ।।२२।।\nसत्या सार्धं स्वयं रेमे कैलासे मेरुपर्वते ।\nमन्दरे देवविपिने शृङ्गाररससेविते ।। २३ ।।\nसतीदेहं तथा त्यक्त्वा जाता हिमवतः सुता ।\nयथा प्राप पुनस्तान्तु यथा चैवान्धको हतः ।। २४ ।।\nकार्तिकेयः समुत्पन्नो यथाहंस्तारकाह्वयम् ।\nतत्सर्वं विस्तरात् सम्यग् ददर्श वृषभध्वजः ।। २५ ।।\nहिरण्यकशिपुर्जघ्ने नरसिंहस्वरूपिणा ।\nयथा हतः कालनेमिहिरण्याक्षो यथा हतः ।। २६ ।।\nविष्णुना यादृशं युद्धं दानवौघैः पुराकृतम् ।\nयथा ये ये च निहतास्तत्सर्वं दृष्टवान् हरः ।। २७ ।।\nजगत्प्रपञ्चान् ब्रह्मादीनक्षत्रग्रहमानुषान् ।\nसिद्धविद्याधरादींश्च दृष्ट्वा दृष्ट्वा पृथक् पृथक् ॥२८॥\nआत्मानं तान् संहरन्तं ददृशे शम्भुरीश्वरः ।\nसंहारान्ते ददर्शासौ ब्रह्मविष्णुमहेश्वरान् ।। २९ ।।\nशून्यं समभवत्सर्वं जगदेतच्चराचरम् ।। ३० ।।\nशून्ये जगति सर्वस्मिन् ब्रह्मा विष्णुशरीरगः ।\nलीनः शम्भुश्च तस्यैव शरीरं प्रविवेश ह ।। ३१ ।।\nएकमेवं ददर्शासौ विष्णुमव्यक्तरूपिणम् ।\nनान्यत्किंचिद्ददर्शासौ तदा विष्णुमृते हरः ।।३२।।\nअथ विष्णुश्च ददृशे लयं तं परमात्मनि ।\nभासमानं परं तत्त्वे ज्योतीरूपे सनातने ।। ३३ ।।\nततो ज्ञानमयं नित्यमानन्दं ब्रह्मणः परम् ।\nकेवलं ज्ञानगम्यञ्च ददर्शान्यन्न किञ्चन ।। ३४ ।।\nएकत्वञ्च पृथक्त्वञ्च जगतः परमात्मनि ।\nददर्श स्वशरीरान्तः सर्गस्थित्यन्तसंयमान् ।। ३५ ।।\nप्रकाशं परमात्मानं शान्तं नित्यमतीन्द्रियम् ।\nएकमेवाद्वयं ब्रह्म ददर्शान्यन्न किञ्चन ॥३६॥\nको वा विष्णुर्हरः को वा को ब्रह्मा किमिदं जगत् ।\nइति भेदो न जगृहे शम्भुना परमात्मनः ।। ३७।।\nएवं सम्पश्यतस्तस्य शरीराभ्यन्तराद्वहिः ।\nनिः ससाराथ मायादि प्रविवेश वृषध्वजम् ॥३८॥\nअनन्यत्वं पृथक्त्वञ्च दर्शयित्वा जनार्दनः ।\nशम्भवे तच्छरीरात्तु बहिर्भूतस्ततो द्रुतम् ।। ३९ ।।\nअथ त्यक्तसमाधेस्तु हरस्य चलितात्मनः ।\nसतीं मनो जगामाशु मोहितस्य च मायया ।। ४० ।।\nततो मुहुर्हरो वक्त्रं दाक्षायण्या मनोहरम् ।\nप्रबुद्धकमलाकारं वीक्षांचक्रे द्विजोत्तमाः ।। ४१ ।।\nततो दक्षमरीच्यादीन् स्वगणान् कमलासनम् ।\nविष्णुञ्च तत्र संवीक्ष्य शङ्करो विस्मितोऽभवत् ।।४२।।\nअथ तं विस्मयाविष्टं महादेवं वृषभध्वजम् ।\nस्मितप्रफुल्लवदनं हरमाह जनार्दनः ।।४३।\n।। श्रीभगवानुवाच ।।\nयद्यत् पृष्टं त्वयैकत्वे भिन्नतायाञ्च शङ्कर ।\nत्रयाणामथ देवानां तज्ज्ञातमधुना त्वया ॥४४॥\nप्रकृतिः पुरुषश्चैव कालो माया निजान्तरे ।\nत्वया ज्ञाता महादेव कीदृशास्ते च के पुनः ।। ४५ ।।\nएकं ब्रह्म सदा शान्तं नित्यञ्च परमं महत् ।\nतत् कथं भिन्नतां जातं दृष्टं तत् कीदृशं त्वया ।। ४६ ।।\n।। मार्कण्डेय उवाच ।।\nइति पृष्टो भगवता भगवान् वृषभध्वजः ।\nजगाद हरये तथ्यमेतद्वाक्यं द्विजोत्तमाः ।। ४७ ।।\n।। ईश्वर उवाच ।।\nएकं शिवं शान्तमनन्तमच्युतं ब्रह्मास्ति तस्मान्नहि किञ्चिदीदृशम् ।\nतस्मादभिन्नं सकलं जगद्धरे: कालादिरूपाणि च सृष्टिहेतुः ।।४८।।\nसमस्त भूतप्रभवं निरञ्जनं वयञ्च तस्यैव सदांशरूपिणः ।\nसृष्टिस्थितिं संयमनं तदीरितं रूपत्रयं तस्य विभाति भेदतः ।। ४९ ।।\nनाहं न च त्वं न हिरण्यगर्भो न कालरूपं प्रकृतिं न चान्यत् ।\nतत् प्रेरणां कर्तुमलं च किञ्चिद्विनापि रूपं सदपीह तस्य ।। ५० ।।\n।। श्रीभगवानुवाच ।।\nइति तत्त्वं त्वया प्रोक्तं ज्ञातञ्च वृषभध्वज ।\nतदंशभूतास्तु वयं ब्रह्मविष्णुपिनाकिनः ।। ५१ ।।\nतस्मात् त्वया न वध्योऽयं विरिञ्चिस्तव चेद्भवेत् ।\nएकता विदिता शम्भो ब्रह्मविष्णुपिनाकिनाम् ।। ५२ ।।\n।। मार्कण्डेय उवाच ।।\nइति तस्य वचः श्रुत्वा विष्णोरमिततेजसः ।\nन जघान महादेवो विधिं दृष्ट्वाथ चैकताम् ।।५३ ।।\nइति वः कथितं विष्णुर्यथानन्यत्वमादिशत् ।\nशम्भवे प्रस्तुतं तद्वः कथयामि पुनर्द्विजाः ।।५४।।\n॥ इति श्रीकालिकापुराणे हरकोपोपशमनं नाम त्रयोदशोऽध्यायः ॥ १३ ॥"
  }
]
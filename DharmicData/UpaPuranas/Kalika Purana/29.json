[
  {
    "text": "कालिकापुराणम् एकोनत्रिंशोऽध्यायः वाराहशङ्करसंवादः\nअथ कालिका पुराण अध्याय २९\n।। ऋषयः ऊचुः ।।\nये सृष्टाः शम्भुना पूर्वं भूतग्रामाश्चतुर्विधाः ।\nकिमर्थं समुत्पन्नाः कथं वानेकरूपता ।। १ ।।\nशरीरमर्द्ध वाराहमर्द्ध दन्ताबलं तथा ।\nसिंहव्याघ्रशरीराच्च केचित्केचिद्गणाधिपाः ॥२॥\nकथं ते वा गणाः क्रूराः किं भोगास्ते महौजसः ।\nएतत् सर्वं वयं श्रोतुमिच्छामो द्विजसत्तम ।। ३ ।।\n।। मार्कण्डेय उवाच ।।\nशृण्वन्तु मुनयः सर्वे यथा शम्भुगणाभवन् ।\nयदर्थं ते समुत्पन्ना यस्मात्ते नैकरूपिणः ॥४॥\nएतद्वः परमं गुह्यमिदं धर्मार्थकामदम् ।\nएतद् हि परमं तेजः सततं परमं तपः ॥५॥\nइदं श्रुत्वा महाख्यानं परत्रेह न सीदति ।\nयशस्यं धर्म्यमायुष्यं तुष्टिपुष्टिप्रदं परम् ॥ ६ ॥\nआदिसर्गेऽथ वाराहे सम्पूर्णे मुनिसत्तमाः ।\nशङ्करः प्राह सर्वेशं वाराहं जगतां पतिम् ।।७।।\n।। ईश्वर उवाच ।।\nयदर्थं भवता रूपं वाराहं कल्पितं विभो ।\nतत्ते पूर्णं कृतं पृथ्वी यथावत् स्थापिता त्वया ॥८॥\nसागराणां च संस्थानं नदीनां च तथा क्षितेः ।\nसृष्टिर्ब्रह्मकृता चापि संजाता त्वत्प्रसादतः ।।९।।\nत्वं हि सर्वमयो यज्ञमयस्तेजोमयस्तथा ।\nगुरूणामथ सर्वेषां त्वं गुरुस्त्वं परात्परः ।। १० ।।\nत्वां वोढुं न क्षमा पृथ्वी विशीर्णेव जगत्पते ।\nयन्त्रिता शैलसङ्घातैर्भवता स्थापितैः पुरा ।। ११ ।।\nतस्मात्त्वं त्यज वाराहं शरीरं जगतां पतेः ।\nजगन्मयं जगद्रूपं जगत्कारणकारणम् ।। १२ ।।\nकस्त्वां चान्यः क्षमो वोढुं वाराहं ते वपुर्विभो ।\nविशेषतस्त्वया पृथ्वी सकामा धार्षिता जले ।\nस्त्रीधर्मिणी त्वत्तेजोभिः साधाद्गर्भं च दारुणम् ।। १३ ।।\nरजस्वला क्षमा गर्भं यमाधत्त जगत्पते ।\nतस्माद्यस्तनयो भावी सोऽप्यादास्यति दुर्यशः ॥ १४ ॥\nएष प्राप्यासुरं भावं देवगन्धर्वहिंसकः ।\nभविष्यतीति लोकेशः प्राह मां दक्षसन्निधौ ।। १५ ।।\nमलिनीरतिसंजातं दुष्टन्तेऽनिष्टकारकम् ।\nकामुकं त्यज लोकेश वाराहं कायमीदृशम् ।। १६ ।।\nत्वमेव शृष्टिस्थित्यन्तकारको लोकभावनः ।\nकाले प्राप्ते स्थितिं सृष्टिं संहारं च करिष्यसि ।। १७ ।।\nतस्माल्लोकहितार्थाय त्यक्त्वा कायं महाबल ।\nकाले प्राप्ते पुनस्त्वन्यं कायं पोत्रं करिष्यसि ।। १८ ।।\n।। मार्कण्डेय उवाच ।।\nइति तस्य वचः श्रुत्वा शङ्करस्य महात्मनः ।\nवाराहमूर्तिर्भगवान् महादेवमुवाच ह ।। १९ ।।\n।। श्रीभगवानुवाच ।।\nकरिष्येऽहं तव वचस्त्वं यथात्थमहेश्वर ।\nइमं तु यज्ञवाराहं कायं त्यक्ष्ये न संशयः ।। २० ।।\nकाले प्राप्ते पुनस्त्वन्यं कायं वाराहमद्भुतम् ।\nकरिष्येऽहं दुराधर्षं लोकानां भावनाय वै ।। २१ ।।\n।। मार्कण्डेय उवाच ।।\nइत्युक्त्वा स महाकायस्तत्रैवान्तरधीयत ।\nजगत्गुरुर्जगत्स्रष्टा जगद्धाता जगत्पतिः ।। २२ ।।\nतस्मिन्नन्तर्हिते देवे देवदेवो महेश्वरः ।\nनिजं स्थानं देवगणैः स्वगणैश्च जगाम ह ।। २३ ।।\nवाराहोऽपि स्वयं गत्वा लोकालोकाह्वयं गिरिम् ।\nवाराह्या सह रेमे स पृथिव्या चारुरूपया ।। २४ ।।\nस तया रममाणस्तु सुचिरं पर्वतोत्तमे ।\nनावाप तोषं लोकेशःपोत्री परमकामुकः ।। २५ ।।\nपृथिव्याः पोत्रीरूपाया रमयन्त्यास्ततः सुताः ।\nत्रयो जाता द्विजश्रेष्ठास्तेषां नामानि मे शृणु ।। २६ ।।\nसुवृत्तः कनको घोरः सर्व एव महाबलाः ।। २७ ।।\nशिशवस्ते मेरुपृष्ठे काञ्चने वप्रसंस्तरे ।\nरेमिरेऽन्योन्यसंसक्ता गह्वरेषु सरः सु च ।। २८ ।।\nस तैः पुत्रैः परिवृतो वाराहो भार्यया स्वया ।\nरममाणस्तदा कायत्यागं नैवागणद्विजाः ।। २९ ।।\nकदाचिच्चिशुभिस्तैस्तु संश्लिष्ट: कर्दमान्तरे ।\nचकार कर्दमक्रीडां भार्यया च महाबलः ।। ३० ।।\nसपंकलेपः शुशुभे वराहो मधुपिंगलः ।\nसन्ध्याघनो यथातोयं क्षरंस्तोयं तथाविधः ।। ३१ ।।\nस पुत्रैः परमप्रीतो भार्यया च पृथिव्यया ।\nविरुजं धरणीं रेमे मध्यनिम्नाथ साभवत् ।। ३२।।\nअनन्तोऽपि समाक्रम्य कूर्मं स पृथिवीतले ।\nहरिं वहन् भग्नशिराः सातंकोऽभूत्प्रपीडया ।। ३३ ।।\nसुवृत्तेन स्वर्णवप्रं घोरेण कनकेन च ।\nविदारितं पोत्रघातैः स्वर्णभग्नात् कृतं समम् ।। ३४ ।।\nमेरुपृष्ठे यानि यानि सौवर्णानि द्विजोत्तमाः ।\nरचितानि सुरैर्यनात्तानि भग्नानि तत्सुतैः ।। ३५।।\nमानसादीनि देवानां सरांसि शिशवोऽथ ते ।\nआविलानि तदा चक्रुः पोत्रधातैः समन्ततः ।। ३६ ।।\nपृथिवीवनितारूपा रमयामास पोत्रिणम् ।\nस्थावरेण तु रूपेण दुःखमाप्नोति वै दृढम् ।। ३७ ।।\nसागराश्च सुवृत्ताद्यैरवगाह्य समन्ततः ।\nविकीर्णरत्न: पोत्रौधैः सर्व एवाकुलीकृताः ॥३८॥\nइतस्ततश्च शिशुभिः क्रीडद्धिः पोत्रिभिस्तदा ।\nजगन्ति तत्र भग्नानि नद्यः कल्पद्रुमास्तथा ।। ३९ ।।\nजानन्नपि जगद्धर्ता वराहः स्वयमेव हि ।\nजगत्पीड़ां सुतस्नेहाद्वारयामास नैव तान् ।। ४० ।।\nसुवृत्तः कनको घोरो यदागच्छति वै दिवम् ।\nतदा देवगणाः भीताः प्राद्रवन्ति दिशो दश ।। ४१ ।।\nएवं सुतैर्भाया यज्ञपोत्री क्रीडंस्तुष्टिं नाप काञ्चित् कदाचित् ।\nनित्यं नित्यं वर्ध तस्य कामः कायं त्यक्तुं नैच्छदेष प्रदिष्टः ।। ४२ ।।\n॥ इति श्रीकालिकापुराणे वाराहशङ्कर संवादे एकोनत्रिंशोऽध्यायः ॥ २९ ॥"
  }
]
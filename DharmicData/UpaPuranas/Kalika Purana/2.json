[
  {
    "text": "कालिकापुराणम् द्वितीयोऽध्यायः ब्रह्मामोहवर्णनम्\nअथ कालिका पुराण अध्याय २    \n।। मार्कण्डेय उवाच ।।\nततस्ते मुनयः सर्वे तदभिप्रायवेदिनः ।\nचक्रुस्तदुचितं नाम मरीच्यत्रिमुखास्तथा ।। १ ।।\nमुखावलोकनादेव ज्ञात्वा वृत्तान्तमन्यतः ।\nदक्षादयस्तु स्रष्टारः स्थानं पत्नीञ्च ते ददुः ।।२।।\nततो निश्चित्य नामानि मरीचिप्रमुखाद्विजाः ।\nऊचुः सङ्गतमेतस्मै पुरुषाय द्विजोत्तमाः ।।३।।\n।। ऋषय ऊचुः ।।\nयस्मात् प्रमथ्य चेतस्त्वं जातोऽस्माकं तथा विधेः । \nतस्मान्मन्मथनाम्ना त्वं लोके ख्यातो भविष्यसि ।।४।।\nजगत्सु कामरूपस्त्वं त्वत्समो नहि विद्यते ।\nअतस्त्वं काम नाम्नापि ख्यातो भव मनोभव ॥५॥\nमदनान्मदनाख्यस्त्वं शम्भोदर्पाच्च दर्पकः ।\nतथा कन्दर्प- नाम्नापि लोके ख्यातो भविष्यसि ॥६ ॥ \nत्वदाशुगानां यद्वीर्यं तद्वीर्यं न भविष्यति ।\nवैष्णवानाञ्च रौद्राणां ब्रह्मास्त्राणाञ्च तादृशम् ।।७।। \nस्वर्गे मत्यें च पाताले ब्रह्मलोके सनातनः । \nतव स्थानानि सर्वाणि सर्वव्यापी भवान् यतः । \nकिं वाचातिविशेषेण सामान्ये नास्ति ते समः ॥८॥\nयत्र यत्र भवेत्प्राणी शाद्वलास्तरवोऽथवा ।\nतत्र तत्र तव स्थानमस्त्वाब्रह्मस भोदयम् ।।९।।\nदक्षोऽयं भवतः पत्नीं स्वयं दास्यति शोभनाम् ।\nआद्यः प्रजापतियों हि यथेष्टं पुरुषोत्तम ।।१०।। \nएषा च कन्यका चारुरूपा ब्रह्ममनोभवा ।\nसन्ध्यानामेति विख्याता सर्वलोके भविष्यति ।। ११ ।। \nब्रह्मणो ध्यायतो यस्मात् सम्यग्जाता वराङ्गना ।\nअतः सन्ध्येति लोकेऽस्मिन्नाम्ना ख्यातिर्भविष्यति ।।१२।।\n।। मार्कण्डेय उवाच ।।\nइत्युक्त्वा मुनयः सर्वे तूष्णीं तस्थुर्द्विजोत्तमाः । \nअवेक्ष्य ब्रह्मवदनं विनयावनताः पुरः ।।१३।।\nततः कामोऽपि कोदंडमादाय कुसुमोद्भवम् ।\nउन्मादनेति विख्यातं कान्ताभ्रूतुल्य- वेल्लिताम् ।।१४।।\nकौसुमानि तथास्त्राणि पञ्चादाय द्विजोत्तमाः ।\nहर्षणं रोचनाख्यञ्च मोहनं शोषणं तथा ।। १५ ।।\nमारणञ्चेति संज्ञाभिर्मुनिमोहकराण्यपि ।\nप्रच्छन्नरूपी तत्रैव चिन्तयामास निश्चयम् ।। १६ ।।\nब्रह्मणा मम यत्कार्यं समुद्दिष्टं सनातनम् । \nतदिहैव करिष्यामि मुनीनां सन्निधौ विधेः ।। १७ ।। \nतिष्ठन्ति मुनयश्चात्र स्वयञ्चापि प्रजापतिः ।\nएषा सन्ध्या वरस्त्री च दक्षोऽप्यत्र प्रजापतिः ।। १८ ।।\nएते शरव्यभूता मे भविष्यन्त्यद्य निश्चयम् ।\nसन्ध्यापि ब्रह्मणा प्रोक्तमिदानीमेव तद्वचः ।।१९।।\nअहं विष्णुर्हरश्चापि तवास्त्रवशवर्तिनः ।\nकिमन्यैर्जन्तुभिरिति तत्सार्थं करवाण्यहम् ।।२०।।\n॥ मार्कण्डेय उवाच ।।\nइति सञ्चित्यमनसा निश्चित्य च मनोभवः । \nपुष्पज्यां पुष्पचापस्य योजयामास मार्गणैः ।। २१ ।। \nआलीढस्थानमासाद्य धनुराकृष्य यत्नतः ।\nचकार वलयाकारं कामो धन्विवरस्तदा ।। २२।। \nसंहिते तेन कोदण्डे मारुताश्च सुगन्धयः ।\nववुस्तत्र मुनिश्रेष्ठाः सम्यगाह्लादकारिणः ।। २३ ।।\nततस्तानथ धात्रादीन् सर्वानेव च मानसान् । \nपृथक् पृथक् पुष्पशरैर्मोहयामास मोहनः ।। २४ । ।\nततस्ते मुनयः सर्वे मोहिताश्चतुराननः ।\nमोहितो मनसा किञ्चिद्विकारं प्रापुरादितः ।।२५।।\nसन्ध्यां सर्वे निरीक्षन्तः सविकाराः मुहुर्मुहुः ।\nआसन्प्रवृद्धमदनाः स्त्रीयस्मान्मदवर्द्धिनी ।।२६।।\nततः सर्वान् स मदनो मोहयित्वा पुनः पुनः ।\nयथेन्द्रियविकारांस्ते प्रापुस्तानकरोत्तथा ।। २७।।\nउदीरितेन्द्रियो धाता वीक्षाञ्चक्रे यदाप्य ताम् । \nतदैव ह्यूनपञ्चाशद्भावा जाताः शरीरतः ॥२८॥ \nविव्वोकाद्यास्तथा हावाश्चतुःषष्टिकलास्तथा । \nकन्दर्पशरविद्वायाः सन्ध्याया अभवन् द्विजाः ।। २९ ।।\nसापि चक्रे तैर्वीक्ष्यमाणाथ कन्दर्पशरपातजान् ।\nमुहुर्मुहुर्भावान् कटाक्षावरणादिकान् ।। ३० ।।\nनिसर्गसुन्दरी सन्ध्या तान् भावान् मदनोद्भवान् ।\nकुर्वन्त्यतितरां रेजे स्वर्नदीव तनूर्मिभिः ।। ३१ ।।\nअथ भावयुतां सन्ध्यां वीक्षमाणः प्रजापतिः । \nधर्म्माम्भपूरिततनुः अभिलाषमथाकरोत् ।।३२।।\nततस्ते मुनयः सर्वे मरीच्यत्रिमुखा अपि ।\nदक्षाद्याश्च द्विजश्रेष्ठाः प्रापुर्वैकारिकेन्द्रियम् ।।३३।।\nदृष्ट्वा तथाविधान् दक्षमरीचिप्रमुखान् विधम् । \nसन्ध्याञ्च कर्मणि निजे श्रद्दधे मदनस्तदा ॥३४॥ \nयदिदं ब्रह्मणा कर्म ममोद्दिष्टं मयापि तत् । \nकर्तुं शक्यमिति श्रद्धा भावितात्मा भवत्तदा ।। ३५ ।। \nततो वियद्गतः शम्भुर्विधिं दृष्ट्वा तथाविधम् । \nसदक्षान्मानसाञ्चापि जहासोपजहास च ।। ३६।। \nससाधुवादं तान् सर्वान् विहस्य च पुनः पुनः । \nउवाचेदं द्विजश्रेष्ठा लज्जयंस्तान् वृषध्वजः ।। ३७।। \n।। ईश्वर उवाच ।।\nअहो ब्रह्मन् अत्र कथं कामभावाः समुद्गताः ।\nदृष्ट्वा स्वतन्यां नैतद्योग्यं वेदानुसारिणाम् ॥३८॥\nयथा माता तथा जामिर्यथा जामिस्तथा सुता ।\nएष वै वेदमार्गस्य निश्चयस्त्वन्मुखोत्थितः ।\nकथन्तु काममात्रेण तत्ते विस्मारितं विधे ।। ३९ ।।\nधैर्ये जागरितं ब्रह्मन् समस्तं चतुरानन ।\nकथं क्षुद्रेण कामेन तत्ते विघटितं विधे ॥४०॥\nएकान्तयोगिनः कस्मात् सर्वज्ञा दिव्यदर्शनाः । \nकथं दक्षमरीच्याद्या लोलुपाः स्त्रीषु मानसाः ।।४१।। \nकथं कामोऽपि मन्दात्मा प्राप्तकर्माधुनैव तु । \nयुष्मान् शरव्यान् कृतवानकालज्ञोऽल्पचेतसः ।।४२।। \nधिगस्तु तं मुनिश्रेष्ठं यस्य कान्ताजनो हठाद् । \nधैर्यमाकृष्य लौल्येषु मज्जयत्यपि तन्मनः ॥४३॥\nमार्कण्डेय उवाच । । \nइति तस्य वचः श्रुत्वा लोकेशो गिरिशस्य च । \nव्रीडया द्विगुणीभूतस्वेदार्द्रा ह्यभवत् क्षणात् ।। ४४ ।।\nततो निगृह्यैन्द्रियकं विकारं चतुराननः । \nजिघृक्षुरपि तत्याज तां सन्ध्यां कामरूपिणीम् ।।४५ ।। \nतच्छरीरात्तु धर्माम्भो यत्पपात द्विजोत्तमाः । \nअग्निष्वात्ता वर्हिषदो जाताः पितृगणास्तथाः ।। ४६ ।।\nभिन्नाञ्जननिभाः सर्वे फुल्लराजीवलोचनाः । \nनितान्त यतयः पुण्याः संसारविमुखाः पराः ।।४७।। \nसहस्राणां चतुः षष्टिरग्निष्वात्ताः प्रकीर्तिताः ।\nषडशीतिसहस्राणि तथा वर्हिषदो द्विजाः ।।४८ ।।\nघर्माम्भः पतितं भूमौ यद्दक्षस्य शरीरतः ।\nसमस्तगुणसम्पन्ना तस्माज्जाता वराङ्गना ।। ४९ ।।\nतन्वङ्गी तनुमध्या च तनुमावली शुभा ।\nमृदङ्गी चारुदशना तप्तकाञ्चनसुप्रभा ।।५०।।\nमरीचिप्रमुखैः षड्भिर्निगृहीतेन्द्रियक्रिया ।\nऋते क्रतुं वशिष्ठञ्च पुलस्त्याङ्गिरसौ तदा ।। ५१ ।। \nक्रत्वादीनां चतुर्णाञ्च यो भूमौ निपपात ह । \nतेभ्यः पितृगणा जाता अपरे द्विजसत्तमाः ।। ५२ ।।\nसोमपा आज्यपा नाम्ना तथैवान्ये सुकालिनः ।\nहविर्भुजस्तु ते सर्वे कव्यवाहाः प्रकीर्तिताः ।।५३ ।। \nक्रतोस्तु सोमपाः पुत्रा वसिष्ठस्य सुकालिनः । \nआज्यपाख्याः पुलस्त्यस्य हविष्मन्तोऽङ्गिरः सुताः ।। ५४ ।। \nजातेषु तेषु विप्रेन्द्रा अग्निष्वात्तादिकेष्वथ ।\nलोकानां पितृवर्गेषु कव्यवाहाः समन्ततः ।। ५५।।\nसर्वेषामेव भूतानां ब्रह्माभूतः पितामहः ।\nसन्ध्या पितृप्रसूर्भूता तदुद्देशाद्यतोऽभवत् ।। ५६ ।।\nअथ शङ्करवाक्येन लज्जित: स पितामहः । \nकन्दर्पाय चुकोपाशु भ्रुकुटीकुटिलाननः ।। ५७ ।। \nपुरैव तदभिप्रायं विदित्वा सोऽपि मन्मथः ।\nस्वबाणान् सञ्जहाराशु भीतः पशुपतेर्विधेः ।। ५८ ।। \nततः क्रोधसमाविष्टो ब्रह्मा लोक- पितामहः ।\nयच्चकार द्विजेन्द्रास्तच्छृणुध्वं सुसमाहिताः ।। ५९ ।।\n॥ श्रीकालिकापुराणे ब्रह्मामोहनो नाम द्वितीयोऽध्यायः ॥ २ ॥ \nकालिका पुराण हिन्दी अनुवाद पढ़ने के लिए देखें-DP Karmakand"
  }
]
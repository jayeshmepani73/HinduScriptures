[
  {
    "text": "।।श्रीभगवानुवाच।।\nनिवेदनीयं यद्‌ द्रव्यं प्रशस्तं प्रयतं तथा।\nतद्भक्ष्याद्यं पञ्चविधं नैवेद्यमिति गद्यते।। ७०.१ ।।"
  },
  {
    "text": "भक्ष्यं भोज्यं च लेह्यं च पेयं चोष्यं च पञ्चमम्।\nसर्वत्र चैतन्नैवेद्यमाराध्येष्टे निवेदयेत्।। ७०.२ ।।"
  },
  {
    "text": "तेषु देव्याः कथये शृणुतं तु वाम् ।\nभक्ष्यादिपञ्चकैर्देवी दत्तैरेवाभितुष्यति।। ७०.३ ।।"
  },
  {
    "text": "नादत्ते विधिवत् किंचिद् दत्तं चैतन्न विद्यते ।\nनागरं च कपित्थं च द्राक्षां क्रमुकमेव च।। ७०.४ ।।"
  },
  {
    "text": "करकं वरदं कोलं कुष्माण्डं पनसं तथा।\nबकुलं च मधूकं च रसालाम्रातकेशरम् ।। ७०.५ ।।"
  },
  {
    "text": "आक्षोडं पिण्डखर्जूरं करुणं श्रीफलं तथा।\nऔदुम्बरं च पुन्नागं माधवं कर्कटीफलम्।। ७०.६ ।।"
  },
  {
    "text": "जाम्बवं पिण्डखर्जूरं बीजपूरं च जाम्बवम्।\nहरीतकीमामलक षड्‌विधं नागरङ्गकम्।। ७०.७ ।।"
  },
  {
    "text": "देवकं मधुकं शीतं पटोलं क्षीरवृक्षजम्।\nपाटलं शालजं वृन्तमग्निजं कदलीफलम्।। ७०.८ ।।"
  },
  {
    "text": "तिन्दुकं कुसुमं पोतं कारविन्दं करूषकम्।\nगर्भावर्तं च तत्‌पुष्पं क्षीरस्राव्यमनङ्गजम्।। ७०.९ ।।"
  },
  {
    "text": "कुमुदानां पङ्कजानां फलानि विविधानि च।\nवन्यानां सकलैर्देवीं फलैः पुष्पैः प्रपूजयेत्।। ७०.१० ।।"
  },
  {
    "text": "ऋते श्लेष्मातकं बिम्बशैलकं वैष्णवीं तथा।\nसर्वेषां फलजातीनां मध्ये देवीप्रियं फलम्।। ७०.११ ।।"
  },
  {
    "text": "लाङ्गलं मातुलुङ्गं च करमर्दं रसालकम्।\nएवं फलानि देयानि कामाख्यायै च भैरव।। ७०.१२ ।।"
  },
  {
    "text": "त्रिपुरायै तथा सम्यक् पीठदेवीभ्य एव च।\nशृङ्गाटकं कशेरुं च शालूकं च मृणालकम्।। ७०.१३ ।।"
  },
  {
    "text": "शृङ्गवेरं काञ्चनं च स्थूलं कन्दं बकुलकम्।\nएवमादीनि कन्दानि देव्यै सर्वाणि चोत्सृजेत्।। ७०.१४ ।।"
  },
  {
    "text": "परमान्नं पिष्टकं च यावकं कृशरं तथा।\nमोदकं पृथुकादीनि कन्दुपक्वानि चोत्सृजेत्।। ७०.१५ ।।"
  },
  {
    "text": "हविःशाल्योदनं दिव्य माज्ययुक्तं सशर्करम्।\nनिवेदयेन्महादेव्यै सर्वाणि व्यञ्जनानि च।। ७०.१६ ।।"
  },
  {
    "text": "क्षीरादीन्यथ गव्यानि माहिष्याणि च सर्वशः।\nअजाविकमृगाणां च क्षीरादीनि निवेदयेत्।। ७०.१७ ।।"
  },
  {
    "text": "मध्वादीनि च सर्वाणि गुडधानाः सितां तथा।\nअन्नानि चैव पानानि मांसानि विनिवेदयेत्।। ७०.१८ ।।"
  },
  {
    "text": "सर्वं सुरभिगन्धाढ्यं व्यञ्जनं सुमनोहरम्।\nशाकमांसादिसम्भूतं माहादेव्यै निवेदयेत्।। ७०.१९ ।।"
  },
  {
    "text": "आभिषं परमान्नं च दधिसर्पिः सशर्करम्।\nमहादेव्यै निवेद्याथ वाजिमेधफलं लभेत्।। ७०.२० ।।"
  },
  {
    "text": "सितासम्मिश्रितां दत्त्वा सुरां मधुसमन्विताम्।\nदेवीलोके चिरं स्थित्वा राजा क्षितितले भवेत्।। ७०.२१ ।।"
  },
  {
    "text": "लाङ्गलं क्रमुकं दत्त्वा रुचकं करमर्दकम्।\nसौभाग्ममतुलं प्राप्य देवीलोके महीयते।। ७०.२२ ।।"
  },
  {
    "text": "माषान् मुद्‌गान् मसूरां श्चतिलान् भङ्गास्तथैव च।\nयवादीनन्यथ सर्वाणि यतायोग्यं निवेदयेत्।। ७०.२३ ।।"
  },
  {
    "text": "यथा यथा भवेद्भक्ष्यं यता द्रव्यं तथा तथा।\nसंस्कृत्य वेशवाराद्यैर्मदेव्यै निवेदयेत्।। ७०.२४ ।।"
  },
  {
    "text": "महावीरो मुनिर्वापि ब्राह्मणश्चेतरोऽथ वा।\nयद् यद् भक्ष्यं स्वमर्थं तु प्रकल्प्यं स्याद् यथा यथा।। ७०.२५ ।।"
  },
  {
    "text": "तथा तथा महादेव्यै भक्तियुक्तो निवेदयेत्।\nसंस्कार्याण्यथ संस्कृत्य यया संस्कारकं भवेत्।। ७०.२६ ।।"
  },
  {
    "text": "संस्कार्यश्च यथा तस्यास्तत्‌तद् दद्यात्तथा तथा।\nयत्‌पूतिगन्धसंयुक्तं दग्धं भोज्यंविवर्जितम् ।। ७०.२७ ।।"
  },
  {
    "text": "तदुक्तमपि नो दद्यान्महादेव्यै कदाचन।\nताम्बूलं गन्धसंयुक्तं कर्पूराद्यधिवासितम्।। ७०.२८ ।।"
  },
  {
    "text": "सञ्चूर्णेर्जलजानां च संस्कृतं विनिवेदयेत्।\nवलिदानेषु विहिता य एव मृगपक्षिणः।। ७०.२९ ।।"
  },
  {
    "text": "तेषआं मांसानि मत्स्यानां मांसानि च निवेदयेत्।\nखड्गवार्ध्रीणसच्छागमांसैर्मिश्रीकृतैः कृतम्।। ७०.३० ।।"
  },
  {
    "text": "व्यञ्जनं स्वादुगन्धाढ्यं पासितं सुमनोहरम्।\nसकृद् दत्त्वा महादेव्यै सार्वभौमो नृपो भवेत्।। ७०.३१ ।।"
  },
  {
    "text": "मूलकैरेणमांसेन लोहपात्रे सुसंस्कृतम्।\nव्यञ्जनं गन्धिनं दत्त्वा देवीलोकमवाप्नुयात्।। ७०.३२ ।।"
  },
  {
    "text": "खर्जूरं पिण्डखर्जूरं यवचूर्णं च साज्यकम्।\nवैष्णव्यै विनिवेद्यैव राजसूयफलं लभेत्।। ७०.३३ ।।"
  },
  {
    "text": "कृशरान्नप्रदानेन सौभाग्यमतुलं भवेत्।\nदत्त्वैव नारिकेलाम्बु वह्निष्टोमफलं लभेत्।। ७०.३४ ।।"
  },
  {
    "text": "जाम्बवं लवली-धात्री-श्रीफलानि निवेद्य च।\nवह्निष्टोमफलं लब्ध्वा देवीलोकमवाप्युयात्।। ७०.३५ ।।"
  },
  {
    "text": "द्राक्षां सितासमायुक्तां नागरङ्गकसंयुताम्।\nविनिवेद्य महादेव्ये लक्ष्मीवान् रूपवान् भवेत्।। ७०.३६ ।।"
  },
  {
    "text": "धान्यं च पृथुकं देव्यै दत्त्वा श्रियमवाप्नुयात्।\nइक्षुदण्डं मुद्‌गमण्डं नवनीतं निवेद्य च।। ७०.३७ ।।"
  },
  {
    "text": "सौभाग्यमुत्तमं प्राप्य देवीलोके महीयते।\nनवनीतसमायुक्तं तिलं देव्यै निवेद्य च।। ७०.३८ ।।"
  },
  {
    "text": "इह कामानवाप्यैव मृतो मोक्षमवाप्नुयात्।\nअभक्ष्यवर्ज्यं सर्वान्नं व्यञ्जनेन समन्वितम्।। ७०.३९ ।।"
  },
  {
    "text": "भोज्यवत् परिकल्प्याथ महादेव्यै निवेदयेत्।\nरत्नतोयसमायुक्तं सलिलं नारिकेलजम्।। ७०.४० ।।"
  },
  {
    "text": "क्षोराज्यमधुभिर्मिश्रं सितादधिसमन्वितम्।\nयस्तैजसेन पात्रेण पेयं देव्यै निवेदयेत्।। ७०.४१ ।।"
  },
  {
    "text": "भक्तिप्रवणचित्तेन तस्य पुण्यफलं शृणु।\nकल्पकोटिसहस्राणि कल्पकोटिशतानि च।। ७०.४२ ।।"
  },
  {
    "text": "स्थित्वा देवीपुरे धीरः सार्वभौमौ भवेत् क्षितौ।\nततः परं तु कैवल्यमाप्नोति च यथेच्छया।। ७०.४३ ।।"
  },
  {
    "text": "कलायं च सनीवारं क्वथितं दधिसंयुतम्।\nमहादेव्यै निवेद्यैव काममिष्टमवाप्नुयात्।। ७०.४४ ।।"
  },
  {
    "text": "मरीचं पिप्पलीकोलं जीरकं तन्तुभं तथा।\nसंस्कारे च समक्षे च महादेव्यै निवेदयेत्।। ७०.४५ ।।"
  },
  {
    "text": "तिन्तिडीं खण्डसंयुक्तां भक्तियुक्तो निवेद्य च।\nज्योतिष्टोमफलं लब्ध्वा देवीलोकमवाप्नुयात्।। ७०.४६ ।।"
  },
  {
    "text": "राजमाषं मसूरं च पालङ्गं चाथ पोतिकाम्।\nकालशाकं कलायं च ब्राह्मोमूलकमेव च।। ७०.४७ ।।"
  },
  {
    "text": "वास्तूकं च कलम्बीं च कञ्चुकं हिलमोचिकाम्।\nचक्रं विद्रुमपत्रं च तथैव च पुनर्नवाम्।। ७०.४८ ।।"
  },
  {
    "text": "शाकानेतान् महादेव्यै योजयेद् भक्तिसंयुतः।\nसोऽतुलां श्रियमाप्नोति मम लोके महीयते।। ७०.४९ ।।"
  },
  {
    "text": "श्रद्धापरीष्टिसंस्कारभक्तिद्रव्याभिसम्भ्रमम् ।\nरागाधिक्यात् फलाधिक्यं हीनाद् वै हीनतां व्रजेत्।। ७०.५० ।।"
  },
  {
    "text": "मन्त्रकालविरुद्धानि नैवेद्यानि कदाचन।\nदेवेभ्यो नोपयुञ्जीत गुरुताविहितानि च।। ७०.५१ ।।"
  },
  {
    "text": "राजते वाऽथ सौवर्णे ताम्रे वा प्रस्तरेऽपि च।\nपद्मपत्रेऽथवा दद्यान्नैवेद्यं मत्प्रियाप्रियम्।। ७०.५२ ।।"
  },
  {
    "text": "तैजसेषु च पात्रेषु सौवर्णं ताम्रमेव वा।\nप्राशनार्थमुपादद्यादर्ध्यपात्रार्थमेव वा।। ७०.५३ ।।"
  },
  {
    "text": "यज्ञदारुमयं वापि पात्रः मध्यममिष्यते।\nसर्वालाभे तु माहेयं स्वहस्तघटितं यदि।। ७०.५४ ।।"
  },
  {
    "text": "एतद् वां कथितं पुत्रौ नैवेद्यं वैष्णवीप्रियम्।\nकामाख्यायास्तथा देव्यास्त्रिपुराया विशेषतः।"
  },
  {
    "text": "प्रदक्षिणनमस्कारौ साम्प्रतं शृणुतं युवाम्।। ७०.५५ ।।"
  }
]
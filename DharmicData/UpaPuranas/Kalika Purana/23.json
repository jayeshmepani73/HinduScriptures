[
  {
    "text": "कालिकापुराणम् त्रयोविंशोऽध्यायः\nअरुन्धतीविवाहवर्णनम्\nअथ कालिका पुराण अध्याय २३\n।। मार्कण्डेय उवाच ।।\nअथ सा ववृधे देवी तस्मिन् मुनिवराश्रमे ।\nचन्द्रभागानदीतीरे तापसारण्यसंज्ञके ।।१।।\nयथा चन्द्रकला शुक्लपक्षे नित्यं विवर्धते ।\nयथा ज्योत्स्ना तथा सापि प्राप वृद्धिमरुन्धती ।।२।।\nसम्प्राप्ते पञ्चमे वर्षे चन्द्रभागां तदा गुणैः ।\nतापसारण्यमपि सा पवित्रमकरोत् सती ।।३।।\nतत्र तीर्थं महापुण्यं मेधातिथिनिषेवितम् ।\nक्रीडास्थानमरुन्धत्याः पूतं बाल्योचितं कृतम् ।।४।।\nअद्यापि तापसारण्ये चन्द्रभागानदीजले ।\nअरुन्धतीतीर्थतोये स्नात्वा याति हरिं नरः ।।५।।\nकार्तिकं सकलं मासं चन्द्रभागानदीजले ।\nस्रात्वा विष्णुगृहं गत्वा ह्यन्ते मोक्षमवाप्नुयात् ॥६॥\nमाघे मासि पौर्णमास्याममायां वा तथैव च ।\nचन्द्रभागाजले स्नानं यस्तु कुर्यात् सकृत् सकृत् ।।७।।\nतस्य वंशे राजयक्ष्मा न कदाचिद् भविष्यति ।\nदेहान्ते चन्द्रभवनं गत्वा हरेर्गृहम् ।।८।।\nपुण्यक्षयादिहागत्य वेदज्ञो ब्राह्मणो भवेत् ।\nचन्द्रभागाजलं पीत्वा चन्द्रलोकमवाप्नुयात् ।।९।।\nसकृत् स्नात्वा तु विधिवद्वाजिमेधायुतं लभेत् ।। १० ।।\nचन्द्रभागाजले स्नात्वा क्रीडन्ती बाल्यलीलया ।\nपितुः समीपे तत्तीरे कदाचित्तामरुन्धतीम् ।\nगच्छन्नाकाशमार्गेण ददर्श कमलासनः ।। ११ ।।\nअथावतीर्य भगवान् ब्रह्मा लोकपितामहः ।\nअरुन्धत्यास्तदा कालमुपदेशे ददर्श ह ।।१२।।\nअथोवाच तदा ब्रह्मा मुनिभिः परिपूजितः ।\nमेधातिथिप्रभृतिभिरुचितं तं महामुनिम् ।।१३।।\n।। ब्रह्मोवाच ।।\nउपदेशस्य कालोऽयमरुन्धत्या महामुने ।\nतस्मादेनां सतीनान्तु स्त्रीणां त्वं कुरु सन्निधिम् ।।१४।।\nस्त्रिभिस्त्रियश्चोपदेश्याः काचिदन्यत्र विद्यते ।\nबहुलायाश्च सावित्र्याः पुत्रीं त्वं स्थापयान्तिके ।। १५ ।।\nतयोः संसर्गमासाद्य पुत्री तव महामुने ।\nमहागुणैश्वर्ययुता माचिरात् तु भविष्यति ।। १६ ।।\nमेधातिथिर्वचः श्रुत्वा ब्रह्मण: परमात्मनः ।\nएवमेषेति प्रोवाच तं तदा मुनिसत्तमः ।।१७।।\nततो गते सुरश्रेष्ठे पुत्रीं मेधातिथिर्मुनिः ।\nसमादाय ययौ सूर्यभवनं प्रति तत्क्षणात् ।। १८ ।।\nददर्श तत्र सावित्रीं सूर्यमण्डलमध्यगाम् ।\nपद्मासनगतां देवीमक्षमालाधरां सिताम् ।।१९।।\nदृष्टा सा तेन मुनिना निःसृत्य रविमण्डलात् ।\nबहुलां सा गता तूर्णं प्रस्थं मानसभूभृत: ।।२०।।\nप्रत्यहं तत्र सावित्री गायत्री बहुला तथा ।\nसरस्वती च द्रुपदा पञ्चैता मानसाचले ।। २१ ।।\nधर्माख्यानैस्तथा साध्वीः कथाः कृत्वा परस्परम् ।\nस्वं स्वं स्थानं पुनर्यान्ति लोकानां हितकाम्यया ।। २२ ।।\nमेधातिथिस्तु ताः सर्वा दृष्ट्वैकत्र तपोधनः ।\nमातृः सर्वस्य लोकस्य प्रणनाम पृथक् पृथक् ।। २३ ।।\nउवाच च स ताः सर्वा ऋषिः श्लक्ष्णं तपोधनः ।\nससाध्वसो विस्मितश्च तासामेकत्र दर्शनात् ।। २४ ।।\n।। मेधातिथिरुवाच ।।\nमातः सावित्रि बहुले मत्पुत्रीयं महायशाः ।\nकालोऽयमुपदेशेऽस्यास्तदर्थमहमागतः।। २५ ।।\nजगत्स्रष्ट्रा समादिष्टा प्रयातु तव शिष्यताम् ।\nएषा तेन भवत्पार्श्वमानीता पुत्रिका मम ।। २६ ।।\nसौचारित्र्यं यथास्याः स्यात्तथैनां बालिकां मम ।\nयुवां विनयतं देव्यौ मातर्मातर्नमोऽस्तु वाम् ।।२७।।\nअथोवाच तदा देवी सावित्री मुनिसत्तमम् ।\nस्मितपूर्वं बहुलया सहिता ताञ्च बालिकाम् ।।२८।।\n।। ते ऊचतुः ।।\nब्रह्मन् विष्णोः प्रसादेन सुचरित्रा भवत्सुता ।\nपूर्वमेव मुने भूता तदुद्देशेन किं पुनः ।। २९ ।।\nकिं त्वहं ब्रह्मवाक्येण बहुला च महासती ।\nविनेष्यावस्तव सुतां धीरा स्यान्नचिराद् यथा ।। ३० ।।\nब्रह्मण: पूर्वदुहिता भवतस्तु तपोवलात् ।\nतथा विष्णोः प्रसादेन सुता तेऽभूदरुन्धती ।। ३१ ।।\nकुलं पुनाति भवतः सत्यसौ वर्धयिष्यति ।\nलोकानामथ देवानां शिवमेषा करिष्यति ।।३२।।\n।। मार्कण्डेय उवाच ।।\nअथ ताभिर्विसृष्टः स मुनिर्मेधातिथिः सुताम् ।\nआश्वास्यारुन्धतीं नत्वा ताः स्वस्थानं जगाम ह ।।३३।।\nगते तस्मिन् मुनिवरे सह ताभ्यामरुन्धती ।\nमातृभ्यामिव निर्भीता पालिता मोदमाप सा ।। ३४ ।।\nकदाचित् सह सावित्र्या रात्रौ याति रवेर्गृहम् ।\nतथा बहुलया याति शक्रगेहं कदाचन ।।३५।।\nएवं ताभ्यां समं देवी विहरन्ती सुरालये ।\nनिनाय दिव्यमानेन सा सप्त परिवत्सरान् ।। ३६ ।।\nताभ्यां तथोपविष्टा सा स्त्रीधर्ममचिरात् सती ।\nसर्वं ज्ञातवती भूता सावित्री- बहुलाधिका ।। ३७।।\nअथ तस्यास्तदा काले सम्प्राप्ते उचितेऽभवत् ।\nशोभनो यौवनोद्भेदः पद्मिनीनां रुचिर्यथा ।। ३८ ।।\nउद्भूत-यौवना सा तु वसिष्ठं मानसाचले ।\nविहरन्ती ददशैँकं चारुतेजस्विनं मुनिम् ।।३९।।\nदृष्ट्वा तमिच्छयाञ्चक्रे कामभावेन सा सती ।\nबालसूर्यप्रभं चारुरूपं ब्रह्मश्रिया युतम् ।। ४०।।\nअथ सोऽपि महातेजा वसिष्ठो वरवर्णिनीम् ।\nदृष्टैवोद्भूतमदनो वीक्षाञ्चके त्वरुन्धतीम् ।।४१।।\nतयोः परस्परं दृष्ट्वा ववृधे हृच्छयो महान् ।\nअमर्यादं द्विजश्रेष्ठाः प्राकृते मदनो यथा ।।४२।\nअथ धैर्यं समालम्व्य तथा मेधातिथेः सुता ।\nआत्मानं धारयामास मनश्च मदनेरितम् ।।४३।।\nवसिष्ठोऽपि महातेजा धैर्यमालम्ब्य चात्मनः ।\nमनः संस्तम्भयामास मदनोन्मथितं ततः ।। ४४ ।।\nअरुन्धती ततो देवी विहाय मुनिसन्निधिम् ।\nजगाम यत्र सावित्री निन्दन्ती स्वं मनोरथम् ।। ४५ ।।\nबाध्यमानातिदुःखेन मानसेन महासती ।\nसतीभावः परित्यक्तश्चिन्तयन्ती मयेति वै ।। ४६ ।।\nतस्या मनोजदुःखेन विवर्णमभवन्मुखम् ।\nशरीरं सकलं म्लानं गतिश्च वलिताभवत् ।। ४७ ।।\nइदं विममृषे सा च गर्हयन्ती स्वकं मनः ।\nमृणालतन्तुवत् सूक्ष्मा छिन्ना च तत्क्षणादपि ।।४८ ।।\nस्थिति: सतीनामल्पेन चापल्येनैव नश्यति ।\nइति स्त्रीधर्ममध्याप्य मामाह चरितव्रता ।\nसावित्री सारमेतद् हि सतीधर्मस्य चोद्धृतम् ।।४९।।\nतदद्य नाशितं पुंसि परकीये मनोरथम् ।\nवर्द्धयन्त्या तदा किं मे परत्रेह भविष्यति ।।५०।।\nइति सञ्चिन्तयन्ती सा पुत्री मेधातिथेस्तदा ।\nदुःखार्ता बहुलां देवी सावित्रीं चाससाद ह ।। ५१ ।।\nतथाविधान्तु तां दृष्ट्वा विवर्णवदनां सतीम् ।\nध्यानचिन्तापरा भूत्वा सावित्री विममर्ष ह ।। ५२ ।।\nविमृष्य दिव्यज्ञानेन सर्वं ज्ञातवती सती ।\nवसिष्ठेन त्वरुन्धत्या यथाभुद्दर्शनं तथा ।। ५३ ।।\nयथा तयोः सम्प्रवृद्धो मनोजश्चातिदुःसहः ।\nमुखवैवर्ण्यहेतुश्च सावित्री दिव्यदर्शिनी ।। ५४ ।।\nअथ मेधातिथेः पुत्र्या मूर्ध्नि हस्तं निवेश्य सा ।\nइदमाह महादेवी सावित्री चरितव्रता ।। ५५ ।।\nवत्से तव मुखं कस्माद्भिन्नवर्णमभूदिदम् ।\nछिन्ननालं यथापद्मं सूर्यांशुपरितापितम् ।।५६।।\nकथं शरीरमभवत् म्लानं ते गुणवत्तमे ।\nयथा निशापतेर्विम्बं तनुकृष्णाभ्रसंवृतम् ।।५७।।\nअन्तर्मनश्च ते भद्रे सचिन्तमिव लक्ष्यते ।\nतन्मे कथय ते गुह्यं नैतच्चेद्दुः खकारणम् ।।५८।।\n।। मार्कण्डेय उवाच ।।\nअथ साधोमुखी भूत्वा किञ्चिन्नोवाच लज्जया ।\nसावित्रीं मातरं गुर्वीं तथा पृष्टाप्यरुन्धती ।। ५९ ।।\nयदा नोक्तवती किञ्चित्तदा मेधातिथेः सुता ।\nस्वयं प्रकाशन सावित्री तामुवाच तपस्विनी ।।६०॥\nवत्से योऽसौ त्वया दृष्टो मुनिर्भास्करसन्निभः ।\nस वसिष्ठो ब्रह्मसुतस्तव स्वामी भविष्यति ।\nतव तस्य च दाम्पत्यं पुरा धात्रैव निर्मितम् ।।६१ ।।\nअतस्तव सतीभावो न हीनस्तस्य दर्शनात् ।\nयद्वा तवाभूद्धृदयं सकामं तस्य दर्शनात् ।\nन तद्दोषकरं पुत्रि मनोदुःखं ततस्त्यज ।।६२।।\nत्वया परं तपः कृत्वा पूर्वजन्मनि शोभने ।\nवृतः स एव दयितः सकामस्तेन स त्वयि ।। ६३ ।।\nशृणु पूर्वं त्वया वत्से वसिष्ठोऽयं वृतः पतिः ।\nयथा तपः कृतं तत्र येन भावेन सन्ततम् ।।६४।।\n।। मार्कण्डेय उवाच ।।\nइत्युक्त्वा सा च सावित्री यथा सन्ध्याभवत् पुरा ।\nकृतं तपो यदर्थन्तु चन्द्रभागाह्वये गिरौ ।।६५ ।।\nवसिष्ठेन तथा पूर्वं वर्णिरूपेण वेधसः ।\nवचनादुपदिष्टा सा तपश्चर्यां दुरत्ययाम् ।।६६ ।।\nयथा प्रसन्नो भगवान् विष्णुः प्रत्यक्षतां गतः ।\nवरं यथा ददौ तस्यै मर्यादा स्थापिता यथा ।। ६७ ।।\nयथा वा वाञ्छितः स्वामी वसिष्ठः स तया मुनिः ।\nमेधातिथेर्यथा यज्ञे वह्नौ त्यक्तं तया वपुः ।। ६८ ।।\nयथा तत्तनया जाता तस्यैतद्विस्तरात् तदा ।\nसावित्री कथयामास क्रमाद् बहुलया सह ।। ६९ ।।\nअथ तस्याः वचः श्रुत्वा यदभूत् पूर्वजन्मनि ।।७० ।।\nतच्छ्रुत्वा वै तदा ज्ञातं मम सर्वं मनोगतम् ।।७१ ।।\nइत्यतीवत्रपां प्राप्य सातीवाभूदधोमुखी ।\nसावित्रीवचनाद्भूता पूर्वजन्मस्मरा च सा ।।७२।।\nतथैवाधोमुखी भूत्वा यद्वृत्तं पूर्वजन्मनि ।\nतस्य सर्वस्य सस्मार दिव्यज्ञारुन्धती तदा ।।७३।\nपूर्वं विष्णुप्रसादेन सा भूत्वा दिव्यदर्शिनी ।\nअधुना बाल्यभावेन प्रच्छन्ना दिव्यदर्शना ।।७४ ।।\nसावित्रीवचनान्श्रुत्वा वृत्तान्तं पूर्वजन्मनः ।\nप्रत्यक्षमिव तत् सर्वं पूर्वज्ञानमवाप सा ।।७५।।\nअवाप्य पूर्वं ज्ञानं तद्यद्दत्तं विष्णुना पुरा ।\nवसिष्ठोऽयं वृतः स्वामी मया वै पूर्वजन्मनि ।। ७६ ।।\nइति ज्ञातवती देवी सामोदारुन्धती स्वयम् ।\nवसिष्ठदर्शनोद्भूते पूर्वं तस्यास्तु हृच्छये ।।७७।।\nयथातंकः समुत्पन्नः सतीत्वस्य निवारणे ।\nतञ्च स्वयं सा तत्याज तदा मेधातिथेः सुता ।।७८।।\nत्यक्तचिन्तां ततस्तान्तु विज्ञायारुंधती सतीम् ।\nसावित्री सूर्यभवनं तया सार्धं जगाम ह ।। ७९ ।।\nअरुन्धतीं निवेश्याथ सावित्रीं सूर्यमन्दिरे ।\nजगाम ब्रह्मभवनं सर्वज्ञा सासतीवरा ।।८० ॥\nअथ प्रणम्य ब्रह्माणं पृष्टा तेनैव तत्क्षणात् ।\nइदं जगाद सावित्री ब्रह्माणममितौजसम् ।।८१।।\n।। सावित्र्युवाच ।।\nभगवन् जगतां नाथ वसिष्ठं भवतः सुतम् ।\nमानसस्य गिरेः सानौ ददर्शारुन्धती सती ।।८२।।\nतयोर्दर्शनमात्रेण ववृधे हृच्छयो महान् ।\nपरस्परं तौ स्पृहयाञ्चक्रतुश्च प्रजापते ॥८३॥\nततो धैर्यात्तु संस्तभ्य मनोजं तौ सुदुःखितौ ।\nविमनस्कौ गतौ स्थानं लज्जितौ तौ स्वकं स्वकम् ॥८४ ।।\nएवम्प्रवृत्ते ययोग्यं तदा त्वेतद्विधीयताम् ।\nआयत्याञ्च सुरश्रेष्ठ लोकानां हितकाम्यया ।। ८५ ।।\n।। मार्कण्डेय उवाच ।।\nइति श्रुत्वा वचस्तस्याः ब्रह्मा सर्वजगद्गुरुः ।\nददर्श दिव्यज्ञानेन प्रवृत्तिं भाविकर्मणः ॥८६ ।।\nइदञ्च स्वागतं प्रोचे तदा लोकपितामहः ।\nतयोर्दाम्पत्यभावस्य कालोऽयं समुपस्थितः ।\nअतो लोकहितार्थाय यास्येऽहं तत्प्रवृत्तये ।।८७।।\nइति निश्चत्य मनसा सावित्रीसहितो विधिः ।\nजगाम मानसप्रस्थं यत्राभूद्दर्शनं तयोः ।।८८।।\nपितामहे तत्र याते शर्वः सुरगणैर्युतः ।\nनन्दिभृंगिप्रभृतिभिः समायातो वृषध्वजः ।। ८९ ॥\nभगवान् वासुदेवोऽपि ब्रह्मणा परिचिन्तितः ।\nभक्त्या सोऽपि जगन्नाथः शङ्खचक्रगदाधरः ।\nस्थितौ ब्रह्माहरौ यत्र तत्रैव स्वयमागतः ।। ९० ।।\nअथ ते जगतां नाथाः ब्रह्मविष्णुमहेश्वराः ।\nनारदं प्रेषयामासुर्दूतं मेधातिथिं प्रति ।।९१।।\nयाहि द्रुतं नारद त्वं चन्द्रभागाह्वयं गिरिम् ।\nमुनिस्तस्योपत्यकायामास्ते मेधातिथि: परः ।।९२।।\nतमानय यथाकाममस्माकं वचनात् स्वयम् ।\nमेधातिथिं समादाय भवानागच्छतु द्रुतम् ।।९३।।\nब्रह्मादीनां वचः श्रुत्वा नारदोऽपि द्रुतं ययौ ।\nमेधातिथिं समानेतुं महाकार्यस्य सिद्धये ।।९४।।\nमेधातिथिं समादाय ययौ मानसपर्वतम् ।। ९५ ।।\nसेन्द्रा देवगणाः सर्वे मुनयश्च तपोधनाः ।\nसाध्या विद्याधरा यक्षा गन्धर्वाश्च समागताः ।। ९६ ।।\nदेवाश्च सर्वे देव्यश्च ये देवानुचरास्तथा ।\nते सर्वे मानसप्रस्थं याताश्चान्ये च जन्तवः ।। ९७ ।।\nअथ भूते समाजे तु देवानां कमलासनः ।\nमेधातिथिं मुनिं वाक्यमिदमाहातिदेशयन् ।। ९८ ।।\n।। ब्रह्मोवाच ।।\nमेधातिथे वसिष्ठाय पुत्रीं ते चरितव्रताम् ।\nदेहि ब्राह्मेण विधिना समाजे त्रिदिवौकसाम् ।।९९ ।।\nबधूवरत्वमनयोः पूर्वं सृष्टं मयैव हि ।\nहरिणा चाप्यनुज्ञातं कर्म चैतत् समञ्जसम् ।। १०० ।।\nएवं कृते तव कुले भविष्यति महद्यशः ।\nहितं च सर्वभूतानां देहि त्वं मा चिरं कृथाः ।। १०१ ।।\n।। मार्कण्डेय उवाच ।।\nततो ब्रह्मवचः श्रुत्वा ह्यतिप्रमोदितो मुनिः ।\nएवमस्त्विति चोवाच नत्वा तान् सुरपुङ्गवान् ।। १०२ ।।\nएषां तु वचनात् पुत्रीमादायारुन्धतीं मुनिः ।\nध्यानस्थस्य वसिष्ठस्य देवैः सह जगाम ह ।। १०३ ।।\nगत्वा वसिष्ठनिकटं देवैः परिवृतो मुनिः ।\nब्राह्मश्रिया दीप्यमानं ज्वलन्तमिव पावकम् ।। १०४ ।।\nधर्मार्थकाममोक्षेषु धृतबुद्धिं पृथक् पृथक् ।\nददर्श मुनिमासीनं मानसाचलकन्दरे ।\nवसिष्ठमोजस्विवरं बालसूर्यमिवोदितम् ।। १०५ ।।\nअथ पुत्रीमग्रगतां कृत्वा मेधातिथिर्मुनिः ।\nवसिष्ठं नियतात्मानमुवाचारुन्धतीपिता ।। १०६ ।।\n।। ऋषिरुवाच ।।\nभगवन् ब्रह्मणः पुत्र पुत्रीं मे चरितव्रताम् ।\nदत्तां प्रतिगृहाणैनां मया ब्राह्मेण धर्मतः ।। १०७ ।।\nयत्र यत्राश्रमे ब्रह्मन् स्वेच्छया निवसिष्यसि ।\nत्वद्भक्त्येषा भवित्री च च्छायेवानुगता तव ।। १०८ ।।\nतत्र तत्रैव मे पुत्री समानव्रतधारिणी ।\nपतिव्रता वरारोहा शुश्रूषां ते करिष्यति ।। १०९ ।।\n।। मार्कण्डेय उवाच ।।\nइति श्रुत्वा वसिष्ठस्तु मुनेर्मेधातिथेर्वचः ।\nदृष्ट्वा समागतान् देवान् ब्रह्मविष्णुशिवादिकान् ।\nअवश्यमेतद्भावीति निश्चित्य दिव्यचक्षुषा ।। ११० ।।\nब्रह्मणः सम्मते पुत्रीं तदा मेधातिथेर्मुनेः ।\nवसिष्ठः प्रतिजग्राह वाढमित्युक्तवांश्च ह ।।१११।।\nगृहीतपाणिः सा देवी वसिष्ठेन महात्मना ।\nपत्युः पादयुगे चक्षुर्युगं न्यस्तवती सती ।। ११२ ।।\nततो ब्रह्मा च विष्णुश्च रुद्रश्चान्ये तथामराः।\nविवाहविधिना तौ तु मोदयाञ्चक्रुरुत्सवैः ।। ११३ ।।\nसावित्री प्रमुखा देव्यो देवाश्चेन्द्रादयस्तथा ।\nदक्षाद्याः कश्यपाद्यास्तु मुनयोऽतितपोधनाः ।। ११४।।\nउन्मुच्य ब्रह्मवचनाद्वल्कलञ्चाजिनं जटाः ।\nमन्दाकिनीजलेनाशु स्नापयित्वा सुतं विधेः ।। ११५ ।।\nजाम्बुनदैस्तथा दिव्यैर्भूषणैश्च मनोहरैः ।\nवसिष्ठं भूषयांचक्रुस्तथैवारुन्धतीं सतीम् ।।११६।।\nभूषयित्वाथ तौ तत्र समाप्य मुनिभिर्विधिम् ।\nविवाहावभृथंचक्रुस्तयोर्विधि हरीश्वराः ।। ११७ ।।\nनिधाय सर्वतीर्थानां तोयं जाम्बुनदे घटे ।\nआशीर्वादकरैर्मन्त्रैर्गायत्र्या द्रुपदादिभिः ।।११८।।\nस्वयं तौ स्नापयाञ्चक्रुर्ब्रह्मविष्णुमहेश्वराः ।\nततो महर्षयश्चान्ये तथा देवर्षयश्च ये ।। ११९ ।।\nते सर्वे ऋग्यजुः सामवेदभागैर्महास्वरैः ।\nगङ्गादि सरितां तोयैश्चक्रुः शान्तिं तयोर्मुहुः ।।१२० ।।\nभुवनत्रयसञ्चारि विमानं सूर्यवर्चसम् ।\nअव्याहतगतिं ब्रह्मा सतोयञ्च कमण्डलुम् ।।१२१ ।।\nताभ्यां दायं ददौ विष्णुर्दुप्रापं स्थानमुत्तमम् ।\nयदूर्ध्व सर्वदेवानां मरीच्यादेः समीपतः ।\nसप्तकल्पान्तजीवित्वं रुद्रः प्रादात्तयोर्वरम् ।। १२२ ।।\nअदितिः कुण्डलयुगं ब्रह्मणा निर्मितं स्वकम् ।\nददौ स्वकर्णादाकृष्य पुत्र्यै मेधातिथेस्तदा ।। १२३।।\nपतिव्रतात्वं सावित्री बहुला बहुपुत्रताम् ।\nदेवेन्द्रो बहुरनानि धनेशेन समं ददौ ।। १२४ ।।\nएवं देवाश्च मुनयो देव्यश्चान्ये च ये स्थिताः ।\nददुस्तत्र यथायोग्यं दायं ताभ्यां पृथक् पृथक् ।। १२५ ।।\nएवं विवाह्य विधिवत् सौवर्णे मानसाचले ।\nअरुन्धतीं वसिष्ठस्तु मोदमाप तया सह ।। १२६ ।।\nतत्र यत् पतितं तोयं मानसाचलकन्दरे ।\nविवाहावभृथार्थाय शान्तये च सुराहृतम् ।। १२७ ।।\nब्रह्मविष्णुमहादेवपाणिभिः समुदीरितम् ।\nतत्तोयं सप्तधा भूत्वा पतितं मानसाचलात् ।\nहिमाद्रेः कन्दरे सानौ सरस्याञ्च पृथक् पृथक् ।।१२८।।\nतत्तोयं पतितं शिप्रे देवभोग्ये सरोवरे ।\nतेन शिप्रानदीजाता विष्णुना प्रेरिता क्षितौ ।। १२९ ।।\nमहाकौषी प्रपाते तु यद्वारि पतितं तु वै ।\nकौषिकी नाम सा जाता विश्वामित्रावतारिता ।। १३० ।।\nउमा क्षेत्रे यत् पतितं तोयं तेन महानदी ।।१३१।\nकावेरी नाम सा जाता महाकालसरः सृता ।\nमहाकाले सरः श्रेष्ठे पतितं तज्जलं गिरेः ।। १३२ ।।\nहिमाद्रेः पार्श्वभागे तु दक्षिणे शंभुसन्निधौ ।\nगोमती नाम तैर्जाता नदी गोमदुदीरिता ।। १३३ ।।\nमैनाको नाम यः पुत्रः शैलराजस्य तत्समः ।\nतस्मिन् सानौ समुत्पन्नो मेनकोदरतः पुरा ।। १३४ ।।\nयत्तत्र पतितं तोयं तेन जाता महानदी ।\nदेविकाख्या महादेवप्रेरितो सागरं प्रति ।। १३५ ।।\nयत्तोयं सङ्गतं दर्यां हंसावतारसन्निधौ ।\nतेनाभूत् सरयूर्नाम्ना नदी पुण्यतमा स्मृता ।।१३६ ॥\nयान्यम्भांसि महापार्श्वे खाण्डवारण्यसन्निधौ ।\nहिमवत्कन्दरे याम्ये इराया हृदमध्यतः ।\nइरावती नाम नदी तैर्जाता च सरिद्वरा ।।१३७ ।।\nएता: सर्वाः स्नानपान सेवनैर्जाह्नवी यथा ।\nफलं ददति मर्त्यानां दक्षिणोदधिगाः सदा ।।१३८ ।।\nधर्मार्थकाममोक्षाणां बीजभूताः सनातनाः ।\nमहानद्यस्तु सप्तैताः सर्वदा देवभोगदाः ।। १३९ ।।\nएवं नद्यः सप्तजाताः सदापुण्यतमोदकाः ।\nअरुन्धत्या वसिष्ठस्य विवाहे देवसन्निधौ ।। १४० ।।\nएवं विवाह्य स तदा वसिष्ठस्तामरुन्धतीम् ।\nदेवैर्दत्तं तदा स्थानं विमानेन जगाम ह ।। १४१ ।।\nब्रह्म विष्णु महेशानां वचनान्मुनिसत्तमः ।\nहिताय सर्वजगतां त्रिषु लोकेषु सर्वदा ।।१४२ ।।\nयस्मिन् यस्मिन् युगे यादृक् स्त्रीणां भवति तादृशम् ।। १४३ ।।\nवेशं भावं शरीरं च कृत्वा धर्मे नियोजनम् ।\nविचरत्येष लोकांस्त्रीनप्रमत्तः प्रसन्नधीः ।। १४४ ।।\nएवं पुरा वसिष्ठेन परिणीतात्वरुन्धती ।। १४५ ।।\nसा हितार्थाय जगतां देवानां वचनात् पुरा ।। १४६ ।।\nय इदं शृणुयान्नित्यमाख्यानं धर्मसाधनम् ।\nसर्वकल्याणसंयुक्तं चिरायुर्वित्तवान् भवेत् ।।१४७।।\nया स्त्री शृणोति सततमरुन्धत्याः कथामिमाम् ।\nपतिव्रता सा भूत्वेह परत्र स्वर्गमाप्नुयात् ।। १४८ ।।\nइदं परं स्वस्त्ययनमिदं धर्मप्रदं परम् ।\nआख्यानं सर्वदा कीर्तिर्यशः पुण्यविवर्धनम् ।। १४९ ।।\nविवाहे पुंसि यात्रायां यः श्राद्धे श्रावयेत्तथा ।\nस्थैर्यं पुंसवनं सिद्धिः पितृप्रीतिश्च जायते ।। १५० ।।\nइति वः कथितं सर्वं वसिष्ठस्य महात्मनः ।\nअरुन्धती यथाभूता भार्या वापि पतिव्रता ।। १५१ ।।\nयस्य वा तनया जाता यथोत्पन्ना च यत्र च ।\nयथा ब्रह्महरीशानां वचनात् स वृतः पतिः ।।१५२।।\nएतत् वः सर्वमाख्यातं गुह्यतरं परम् ।\nपुण्यदं पापहरणमायुरारोग्यवर्धनम् ।। १५३ ।।\nइति विपुलवृषौघ क्षेमकारीतिहासं सदसि सकृदपीह श्रावयेद्यो द्विजानाम् ।\nस भवति कलुषौद्यैर्हीन देहः समेतो मुनिवरसहचर्यां प्रेत्य गीर्वाण एव ।। १५४ ।।\n।। इति श्रीकालिकापुराणे वसिष्ठारुन्धतीविवाहो नाम त्रयोविंशोऽध्यायः ॥ २३॥"
  }
]
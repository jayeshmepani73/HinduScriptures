[
  {
    "text": "।। एकाशीतितमोऽध्यायः ।।\n।।और्व्व उवाच।।\nकमारूपे महापीठे स्नात्वा पीत्वा च देवताः।\nपूजयित्वा च विपुला लोकाः स्वर्गं पुरा ययुः।। ८१.१ ।।"
  },
  {
    "text": "केचिद् भेजुश्च निर्वाणं केचिद् यान्ति स्म शम्भुताम्।\nन यमस्तान् वारयितुं नेतुं च निजमन्दिरम्।। ८१.२ ।।"
  },
  {
    "text": "क्षमोऽभून्नरशार्दूल शिवायाजातसाध्वसः।\nयमदूतं तत्र यान्तं बाधन्ते शंकरा गणाः।। ८१.३ ।।"
  },
  {
    "text": "न तद्भिया तत्र यान्ति यमदूताः प्रचोदिताः।\nतथा दृष्ट्वाथ शमनः स्वक्रियापरिवर्जितः।। ८१.४ ।।"
  },
  {
    "text": "विधातारं समासाद्य वचनं चेदमब्रवीत्।\nविधातः कामरूपेऽस्मिन् स्नात्वा पीत्वा च मानवः।। ८१.५ ।।"
  },
  {
    "text": "कामाख्यागणतां याति तथा शभ्भुगणेशताम्।\nतत्र मे नाधिकारोऽस्ति न तान् वारयितुं क्षमः।। ८१.६ ।।"
  },
  {
    "text": "विधत्स्वात्रोचितां नीतिं युज्यते यदि गोचरे।\nतस्य तद्वचनं श्रुत्वा ब्रह्मा लोकपितामहः।। ८१.७ ।।"
  },
  {
    "text": "जगाम विष्णुभवनं सहैव समवर्तिना।\nतमासाद्य तथा प्राह  विष्णुंवै यमभाषितम्।। ८१.८ ।।"
  },
  {
    "text": "यथावत् सर्वलोकेशः स च तद्वाक्यमग्रहीत्।\nसह ब्रह्मयमाभ्यां तु विष्णुः शम्भुं ययौ ततः।\nसत्कृतस्ततेन पृष्टश्च प्राहेदं यमभाषितम्।। ८१.९ ।।"
  },
  {
    "text": "।।श्रीभगवानुवाच।।\nसर्वदेवैः सर्वतीर्थैः सर्वक्षेत्रैस्तथैव च।\nएतद् व्याप्तंकामरूपं नातोऽन्यद् विद्यते परम्।। ८१.१० ।।"
  },
  {
    "text": "इदं पीठं समासाद्य देवत्वं यान्ति मानवाः।\nअमृतत्वं गणत्वं च तत्र शक्तो यमो नहि।। ८१.११ ।।"
  },
  {
    "text": "तथा कुरु महादेव यथा तत्र क्षमो यमः।\nयमो निरस्तो यत्रास्ति मर्यादा न प्रदृश्यते।। ८१.१२ ।।"
  },
  {
    "text": "।।और्व्व उवाच।।\nएतद् विष्णुवचः श्रुत्वाः विधिना सहितस्य तु।\nअङ्गीचकार हृदये तद्वचः साध्यसाधने।। ८१.१३ ।।"
  },
  {
    "text": "विसृज्य तान् ब्रह्मविष्णुयमान् वृषभवाहनः।\nआदाय स्वगणान् सर्वान् कामरूपान्तरं यमौ।। ८१.१४ ।।"
  },
  {
    "text": "उग्रतारां ततो देवीं गणं च प्राह शङ्करः।\nउत्सारयन्तु सकलान्निमाँल्लोकान् गणा द्रुतम्।। ८१.१५ ।।"
  },
  {
    "text": "उग्रतारे महादेवि त्वं चाप्युत्सारय द्रुतम्।\nततो गणाः कामरूपाद्देवी चाप्यपराजिता।। ८१.१६ ।।"
  },
  {
    "text": "लोकानुत्सारयामासुः पीठं कर्तुं हरस्यकम्।\nउत्सार्यमाणे लोके तु चतुर्वर्णद्विजातिषु।। ८१.१७ ।।"
  },
  {
    "text": "सन्ध्याचलगतो विप्रो वसिष्ठः कुपितो मुनिः।\nसोऽप्युग्रतारया देव्या उत्सारयितुमीशया।। ८१.१८ ।।"
  },
  {
    "text": "गणैः सह धृतः प्राह शापं कुर्वन् सुदारुणम्।\nयस्मादहं धृतो वामे त्वयोत्सारयितुं मुनिः।। ८१.१९ ।।"
  },
  {
    "text": "तस्मात् त्वं वाम्यभावेन पूज्या भव समन्त्रिका।\nभ्रमन्ति म्लेच्छवद् यस्माद् गणानां मन्दबुद्धयः।। ८१.२० ।।"
  },
  {
    "text": "भवन्तु म्लेच्छास्तस्माद् वै भवन्तः कामरूपके।\nमहादेवोऽपि यस्मान्मां निःसारयितुमुद्यतः।। ८१.२१ ।।"
  },
  {
    "text": "तपोधनं मुनिं दान्तं म्लेच्छवद् वेदपारगम्।\nतस्माद् म्लेच्छप्रियो भूयाच्छङ्करश्चास्थिभस्मधृक्।। ८१.२२ ।।"
  },
  {
    "text": "एतत् तु कामरूपाख्यं म्लेच्छैर्गुप्तं मदत्वरम्।\nस्वयं विष्णुर्न चायाति यावत् स्थानमिदं पुनः।। ८१.२३ ।।"
  },
  {
    "text": "विरलाश्चागमाः सन्तु य एतत्प्रतिपादकाः।\nविरलं यस्तु जानाति कामरूपागमं बुधः।। ८१.२४ ।।"
  },
  {
    "text": "स एव प्राप्ते कालेऽपि सम्पूर्णं फलभाप्स्यति।\nएवमुक्त्वा वसिष्ठस्तु तत्रैवान्तरधीयत।। ८१.२५ ।।"
  },
  {
    "text": "ते गणा म्लेच्छतां याताः कामरूपे सुरालये।\nवामाऽभूद्रुग्रतारापि शम्भुर्म्लेच्छरतोऽभवत्।। ८१.२६ ।।"
  },
  {
    "text": "आगमा विरलाश्चासन् ये च मत्प्रतिपादकाः।\nवेदमन्त्रविहीनं तु चतुर्वर्णविवर्जितम्।। ८१.२७ ।।"
  },
  {
    "text": "कामरूपं क्षणाज्जातं यद् यमेनानुसाश्तिम्।\nआगतेऽपि हरौ मुक्ते शापात् पीठे फलप्रदे।। ८१.२८ ।।"
  },
  {
    "text": "यथा न सम्यक् स्थास्यन्ति तत्पीठे देवमानुषाः।\nगुप्तये सर्वकुण्डानां ब्रह्मोपायं तथाऽकरोत्।। ८१.२९ ।।"
  },
  {
    "text": "अपुनर्भवकुण्डस्य सोमकुण्डस्य चोभयोः।\nब्रह्मोर्वशीकुण्डस्य नदीनामपि भूरिशः।। ८१.३० ।।"
  },
  {
    "text": "नदीनां पूर्वमुक्तानामनुक्तानां च गुप्तये।\nसर्वस्यैकफलज्ञाने ब्रह्मोपायं तथाऽकरोत्।। ८१.३१ ।।"
  },
  {
    "text": "अमोघायां शान्तनोस्तु भार्यायां तनयं स्वकम्।\nजलरूपं समुत्पाद्य जामदग्न्येन धीमता।। ८१.३२ ।।"
  },
  {
    "text": "अवतारयदव्यग्रं प्लवयन् कामरूपकम्।\nस तु ब्रह्मसुतो धीरः प्लावयन् कुण्डसञ्चयान्।। ८१.३३ ।।"
  },
  {
    "text": "आच्छाद्य सर्वतीर्थानि भुवि गुप्तानि चाकरोत्।\nलौहित्यमात्रं ये केचिज्जानन्ति तत्र वै नराः।। ८१.३४ ।।"
  },
  {
    "text": "ते लौहित्यस्नानफलं प्राप्नुवन्ति सुनिश्चितम्।\nन जानन्ति च कुण्डानि नापि तीर्थानि चान्यतः।। ८१.३५ ।।"
  },
  {
    "text": "वसिष्ठशापादेतत् तु प्रवृत्तं तीर्थगोपनम्।\nयः कश्चित् तत्र जानाति तीर्थानां च विशेषताम्।। ८१.३६ ।।"
  },
  {
    "text": "समवाप्नोति तत् स्नानफलं सम्यग् नरोत्तम।\nसर्वा नदीः समाप्लाव्य सर्वतीर्थानि सर्वतः।\nलौहित्यो ब्रह्मणः पुत्रो याति दक्षिणसागरम्।। ८१.३७ ।।"
  },
  {
    "text": "एवं ते कथितं राजन् कामरूपस्य कीर्तनम्।\nयदन्यद्रोचते तुभ्यं तत् पृच्छ निगदामि ते।। ८१.३८ ।।"
  },
  {
    "text": "।। इति श्रीकालिकापुराणे एकाशीतितमोऽध्यायः।। ८१ ।।"
  }
]
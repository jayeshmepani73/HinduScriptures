[
  {
    "text": "।। पञ्चसप्ततितमोऽध्यायः ।।\n।।श्रीभगवानुवाच।।\nनिष्पल्लवोद्वादशभिर्लक्षैर्मन्त्रजपैस्तथा।\nपुरश्चरेत् साधकस्तु काममिष्टाप्तिहेतवे।। ७५.१ ।।"
  },
  {
    "text": "जातीपुष्पं च बकुलं मालतीपुष्पमेव च।\nनन्द्यावर्तं पाटलं च सितपद्ममतः परम्।। ७५.२ ।।"
  },
  {
    "text": "आज्यमन्नं पायसं च दधिक्षीरं तथा मधु।\nलाजाश्चापि सकर्पूरा अमी एव चतुर्दश।। ७५.३ ।।"
  },
  {
    "text": "पुरश्चरणसम्भूता त्रिपुरायाः प्रकीर्तिताः।\nद्वादशष्वेव लक्षेषु जप्तेष्वपि च साधकः।। ७५.४ ।।"
  },
  {
    "text": "एतानि सर्वद्रव्याणि जुहुयादनलोज्ज्वले।\nलक्षत्रयं तु यो जप्त्वा पुरश्चरणमाचरेत्।। ७५.५ ।।"
  },
  {
    "text": "स तु साज्यं सकर्पूरं जुहुयात् तु चतुष्टयम्।\nदशभिर्नवलक्षेषु द्रव्यैर्मन्त्री पुरश्चरेत्।। ७५.६ ।।"
  },
  {
    "text": "जप्तेषु चाष्टभिः षट्सु सर्वैः सर्वत्र चाचरेत्।\nहस्तमात्रं तु कुण्डं स्यात् षट्कोणं त्र्यङ्गुलाधिकम्।। ७५.७ ।।"
  },
  {
    "text": "त्रिपुरायास्तु मध्याया बालायाश्च सदैव हि।\nतथा त्रिपुरभैरव्याः कुण्डमानं प्रकीर्तितम्।। ७५.८ ।।"
  },
  {
    "text": "चतुष्कोणं भवेत् कुम्डं हस्तमात्रद्वयेषु च।\nअष्टाङ्गुलाधिकं प्रोक्तं वैष्णव्यास्तु पुरश्चरे।। ७५.९ ।।"
  },
  {
    "text": "त्रिकोणं हस्तमात्रं तु कामाख्यायास्तु कुण्डकम्।\nएवं सर्वप्रपञ्चानामासामपि तथा तथा।। ७५.१० ।।"
  },
  {
    "text": "संस्कुर्यादनलं वृद्धं विधिवद् वैष्णवीकृतौ।\nकामाख्यायास्तथा कुर्याज्ज्योतिष्टोमादि मत्सुत।। ७५.११ ।।"
  },
  {
    "text": "आदौ त्रिपुरभैरव्याश्चतुर्भिदंशभिस्तथा।\nजुहुयादनले वृद्धे आहुतीश्च चतुर्दश।। ७५.१२ ।।"
  },
  {
    "text": "पश्चात् तु मूलमन्त्रेण अष्टोत्तरशतत्रयम्।\nहोमं यन्पन् वा तेन शतानि नव वाऽथवा।। ७५.१३ ।।"
  },
  {
    "text": "जपान्ते तु बलिं दद्याद् वैष्णव्या बलिदानतः।\nरत्नकर्पूरकनकान् यत्रैव गुरुदक्षिणाः।। ७५.१४ ।।"
  },
  {
    "text": "अलाभे दधिपुष्पाज्यलाजैर्देव्याः पुरश्चरेत्।\nलाभे चतुर्दशद्रव्यैर्जुहुयाद् विधिपूर्वकम्।। ७५.१५ ।।"
  },
  {
    "text": "अस्या यन्त्रं रहस्येन शृंणु वेतालभैरव।\nयत्कृत्वैवाखिलान् कामाँल्लभते नरसत्तमः।। ७५.१६ ।।"
  },
  {
    "text": "षट्कोणं मण्डलं कृत्वा तत् तु कोणत्रये लिखेत्।\nमन्त्रं त्रिपुरभैरव्यास्त्रिवर्णं तु ततस्त्वधः।। ७५.१७ ।।"
  },
  {
    "text": "आद्यायास्त्रिपुरायास्तु त्रिबीजानि लिखेदनु।\nमध्यबीजत्रयं मध्ये लिखित्वा पीठयन्त्रके।। ७५.१८ ।।"
  },
  {
    "text": "सर्वैस्तु मातृकावर्णैस्त्रिधा संवेष्टयेदनु।\nलाक्षारसैर्लिखित्वा तु त्रिलोहैर्वेष्टयेत् ततः।। ७५.१९ ।।"
  },
  {
    "text": "तद् धार्यं मूर्ध्नि सततं तेन सर्वजयी भवेत्।\nरूपवान् बलवान् वाग्मी धनरत्नयुतः सदा।। ७५.२० ।।"
  },
  {
    "text": "दीर्घायुः कामभोगी च सुप्रजः स च जायते।\nमध्ये बीजं लिखित्वैकं मूर्ध्नि चाधस्तथापरम्।। ७५.२१ ।।"
  },
  {
    "text": "आद्यायास्त्रिपुरायास्तु भैरव्यास्तद्वदेव हि।\nइमानि षटक्मन्त्राणि क्रमाद् वेतालभैरव।। ७५.२२ ।।"
  },
  {
    "text": "पूर्ववत् सँल्लिखित्वैकं संवेष्ट्याथ त्रिलोहकैः।\nवामे बाहौ दक्षिणे च हृदि कण्ठे करे तथा।। ७५.२३ ।।"
  },
  {
    "text": "मूर्ध्नि धार्याणि क्रमतः फलमेतच्च तद्भवम्।\nसम्पत्सौभाग्यसंस्तम्भ-वशीकरणमोहनम्।। ७५.२४ ।।"
  },
  {
    "text": "कवित्वमथ सर्वत्र भवेदेतन्न संशयः।\nयन्त्रमन्त्राणि तन्त्राणि त्रैपुराणि तु भैरव।। ७५.२५ ।।"
  },
  {
    "text": "स पञ्च षट् सहस्राणि मन्त्रौघैस्त्रिगुणीकृतैः।\nतज्ज्ञात्वा पूजको धीमान् परत्रेह न सीदति।। ७५.२६ ।।"
  },
  {
    "text": "मन्त्रौर्घस्तन्त्रमन्त्रैरविचलितपदं त्रैपुरं यत् प्रधानं यद्विप्राद्यैरदेयं विगतभयपदं यत्कवित्वप्रदातृ।\nत्रैवर्गीयं त्रिरूपं त्रिदिवमथ सुरा यत्र सन्ति त्रयोऽपि तज्ज्ञानौधैः सुभूतं सकलशुभफलं यन्महस्त्रैपुराख्याम्।। ७५.२७ ।।"
  },
  {
    "text": "कवचं त्रिपुरायास्तु शृणु वेताल भैरव।\nयज्ज्ञत्वा मन्त्रवित् सम्यक् फलमाप्नोति पूजने।। ७५.२८ ।।"
  },
  {
    "text": "उपचाराः पुरा प्रोक्ता येन एवात्र पूजने।\nप्रतिपत्तिस्तु सैवात्र कीर्तिता नित्यपूजने।। ७५.२९ ।।"
  },
  {
    "text": "कवचस्य च माहात्म्यमहं ब्रह्मा न केशवः।\nवक्तुं क्षमस्त्वनन्तोऽपि बहुजिह्वः कदाचन।। ७५.३० ।।"
  },
  {
    "text": "क्रव्याद् भयं न लभते तथा तोयपरिप्लवे।"
  },
  {
    "text": "कवचस्मरणादेव सर्वं कल्याणमाप्नुयात्।। ७५.३१ ।।\nओं त्रिपुराकवचस्यास्य ऋषिर्दक्षिम उच्यते।"
  },
  {
    "text": "छन्दश्चित्राह्वयं प्रोक्तं देवी त्रिपुर भैरवी।। ७५.३२ ।।"
  },
  {
    "text": "धर्मार्थकाममोक्षाणां विनियोगस्तु साधने।\nयथाद्यात्रिपुराख्याया बीजानि क्रमतः सुत।। ७५.३३ ।।"
  },
  {
    "text": "नामतो वाग्भवादीनि कीर्तितानि मया पुरा।\nतथा त्रिपुरभैरव्या बीजानामपि नामतः।। ७५.३४ ।।"
  },
  {
    "text": "वाग्भवः कामराजश्च तथा त्रैलोक्यमोहनः।। ७५.३५ ।।"
  },
  {
    "text": "अवतु सकलशीर्षं वाग्भवे वाचमुग्रां निखिलरचितकामान् कामराजोऽवतान्मे।\nसकलकरणवर्गमीश्वरः पातु नित्यं तनुगतबहुतेजो वर्धयन् बुद्धिहेतुः।। ७५.३६ ।।"
  },
  {
    "text": "कुटैस्तु पञ्चभिरिदं गदितं हि यन्त्रम् मन्त्रं ततोऽनु सततं मम तेज उग्रम्।\nतेजोमयं महति नित्यपरायणस्थं तन्त्रो हृदि प्रविततां तनुतां सुबुद्धिम्।। ७५.३७ ।।"
  },
  {
    "text": "आधारे वाग्भवः पातु कामराजस्तथा हृदि।। ७५.३८ ।।"
  },
  {
    "text": "भ्रुवोर्मध्ये च शीर्षे च पातु त्रैलोक्यमोहनः।। ७५.३९ ।।"
  },
  {
    "text": "विततकुलकलाज्ञा कामिनी भैरवी या त्रिपुरपुरदहाख्या सर्वलोकस्य माता।\nवितरतु मम नित्यं नाभिपद्मे सकुक्षौ गणपतिवनिता मां रोगहानिं सुखं च।। ७५.४० ।।"
  },
  {
    "text": "योगैर्जगन्ति परिमोहयतीव नित्यं जागर्ति या त्रिपुरभैरवभामिनीति।\nसायं च भावकलिता मम पञ्चभागे नासाक्षिकर्णरसनात्वचि पातु नित्यम्।। ७५.४१ ।।"
  },
  {
    "text": "आद्या तु त्रिपुरेयं या मध्या या कामदायिनी।। ७५.४२ ।।"
  },
  {
    "text": "त्रिधा तु ह्यवतां नित्यं देवी त्रिपुरभैरवी।। ७५.४३ ।।"
  },
  {
    "text": "उदयदिशि सदा मां पातु बाला तु माता यमदिशि मम मध्याभद्रमुग्रं विदध्यात्।\nवरुणपवनकाष्ठामध्यतो भैरवी मामवतु सकलरक्षां कुर्वती सुन्दरी मे।। ७५.४४ ।।"
  },
  {
    "text": "महामाया महायोनिर्विश्वयोनिः सदैव तु।\nसा पातु त्रिपुरा नित्यं सुन्दरीं भैरवी च या।। ७५.४५ ।।"
  },
  {
    "text": "ललाटे सुभगा देवी पूर्वस्यां दिशि कामदा।\nनित्यं तिष्ठतु रक्षन्ती सदा त्रिपुरसुन्दरी।। ७५.४६ ।।"
  },
  {
    "text": "भ्रुवोर्मध्ये तथाग्नेय्यां दिशि मां त्रिपुरा च या।\nवर्धयन्ती भगगणान् पातु त्रिपुरभैरवी।। ७५.४७ ।।"
  },
  {
    "text": "वदने दक्षिणस्यां च दिशि मां भगसर्पिणी।\nत्रिपुरा यमदूतादीन् वारयन्ती सदाऽवतु।। ७५.४८ ।।"
  },
  {
    "text": "कर्मयोः पश्चिमायां च दिशि मां भगमालिनी।\nअयोनिजा जगद्योनिर्बाला मां त्रिपुराऽवतु।। ७५.४९ ।।"
  },
  {
    "text": "अनङ्गकुसुमाकण्ठे प्रतीच्यां दिशि सुन्दरी।\nत्रिपुराभैरवी माता नित्यं पातु महेश्वरी।। ७५.५० ।।"
  },
  {
    "text": "हृदि मारुतकाष्ठायां देवी चानङ्गमेखला।\nनाभावुदीच्यां दिशि मां मातङ्गी त्रिपुरापरा।। ७५.५१ ।।"
  },
  {
    "text": "अनङ्गमदना देवी पातु त्रिपुरभैरवी।\nऐशान्यां दिशि लिङ्गे च मदविभ्रममन्थरा।। ७५.५२ ।।"
  },
  {
    "text": "वाग्नवादिनी रक्षतु मां सदा त्रिपुरभैरवी।\nगुदमेढान्तरे पातु रतिस्त्रिपुरभैरवी।। ७५.५३ ।।"
  },
  {
    "text": "हृदयाभ्यन्तरे प्रीतिः पातु त्रिपुरभैरवी।\nभ्रूनासयोर्मध्यदेशे नित्यं पातु मनोभवः।। ७५.५४ ।।"
  },
  {
    "text": "द्रावणी मां ग्रहत् पातु वाणी मां दुर्गमूर्धनि।\nक्षोभणा मां साद पातु क्रव्याद्भ्योऽनिष्टभीतितः।। ७५.५५ ।।"
  },
  {
    "text": "वशीकरणवाणी मामग्नितः पातु राजतः।\nआकर्षणाह्वया वाणी मां पातु शस्त्रघाततः।। ७५.५६ ।।"
  },
  {
    "text": "मोहनः सर्वभूतेभ्यः पिशाचेभ्यो जलात्तथा।\nनित्यं पातु महाबाणस्तन्वानः काममुत्तमम्।। ७५.५७ ।।"
  },
  {
    "text": "माला मां शास्त्रबोधाय शास्त्रवादे सदाऽवतु।\nपुस्तकं पातु मनसि सङ्कल्पं वर्धयन् मम।। ७५.५८ ।।"
  },
  {
    "text": "वरः पातु सदा धाम्निधामतेजो विवर्धयन्।\nअभयं ह्यभयं धत्तां सर्वेभ्यो भूतिभावनम्।। ७५.५९ ।।"
  },
  {
    "text": "ऊर्ध्वाधोभावभूतस्थिततरकरणै रक्तकीर्णा सुचक्रा कालाग्निप्रख्यरोचिः सकलसुरगणैरर्चिता मुण्डमाला।\nज्ञानध्यानैकतानप्रबलबलकरं तत्त्वभूतप्रतिष्ठं पातादूर्ध्वं तथाधः सकलभयभृतो भोगभीरोस्तु विद्या।। ७५.६० ।।"
  },
  {
    "text": "हः पातु हृदि मां नित्यं सः शीर्षे पातु नित्यशः।\nरः पातुगुह्यदेशे मां सौः पातु कण्ठपार्श्वयोः।। ७५.६१ ।।"
  },
  {
    "text": "रकारो मम नाडीषु शिरः सौः पातु सर्वदा।\nशक्रः पातु सदाकाशेब्रह्मा रक्षतु सर्वतः।। ७५.६२ ।।"
  },
  {
    "text": "विद्या विद्याभाविनी कामरूपा स्थूला सूक्ष्मा मायया यादिमाया।\nब्रह्मेन्द्राद्यैरचिता भूतिदात्री रक्षां कुर्यात् सर्वतो भैरवी माम्।। ७५.६३ ।।"
  },
  {
    "text": "आद्या मध्या भाविनी नीतियुक्ता सम्यग्ज्ञानज्ञेयरूपापरा या।\nआदावन्ते मध्यभागे च तारा पायाद् देवी त्रैपुरी भैरवी या।। ७५.६४ ।।"
  },
  {
    "text": "यन्मन्त्रभागतन्त्राणां यन्त्राणामपि केशवः।\nब्रह्मा रुद्रश्च जानाति तत्वं नान्यो नमोऽस्तु तान्।। ७५.६५ ।।"
  },
  {
    "text": "त्वं ब्रह्माणी भवानि विश्वभवितुर्लक्ष्मीरतिर्योगिनी।\nत्वं वाग्मी सुभगा भवायुतयुगं मन्त्राक्षरं निष्कलम्।\nवर्णास्ते निखिला स्तनावचलितस्त्वं कामिनीकामदा त्वं देवि त्रिपुरे कवित्वममलं सौभाग्यमुच्चैः कुरु।। ७५.६६ ।।"
  },
  {
    "text": "इदं तु कवचं देव्या यो जानाति स मन्त्रवित्।\nनाधयो व्याधयस्तस्त न भयं च सदा क्वचित्।। ७५.६७ ।।"
  },
  {
    "text": "इति ते परमं गुह्यमाख्यातं कवचं परम्।\nतद्भजस्व महाभाग ततः सिद्धिमवाप्स्यसि।। ७५.६८ ।।"
  },
  {
    "text": "इदं पवित्रं परमं पुण्यं कोर्तिविवर्धनम्।\nत्रिपुरायास्त्रिमूर्तेस्तु कवचं मयकोदितम्।। ७५.६९ ।।"
  },
  {
    "text": "यः पठेत् प्रातरुत्थाय स प्राप्नोति मनोगतम्।\nलिखितं कवचं यस्तु कण्ठे गह्वाति मन्त्रवित्।। ७५.७० ।।"
  },
  {
    "text": "न तस्य गात्रं कृन्तन्ति रणे शस्त्राणि भैरव।\nसंग्रामे शास्त्रवादे च विजयस्तस्य जायते।। ७५.७१ ।।"
  },
  {
    "text": "इदं कवचमज्ञात्वा यो जपेत् त्रिपुरां नरः।\nस शस्त्रघातमाप्नोति भैरवीं सुन्दरीमपि।। ७५.७२ ।।"
  },
  {
    "text": "बीजमुच्चारयेत् स्वस्थो गतवाग् दोषनिश्चितः।\nसंयोगबोधः प्रत्येकभेद-श्रवणगोचरः।। ७५.७३ ।।"
  },
  {
    "text": "यथैव जायते सम्यग्यज्ञादिदिषवर्जितः।\nयस्योच्चारणरणकृत्ये तु संयोगो बोधदूषणम्।। ७५.७४ ।।"
  },
  {
    "text": "प्रत्येकभिन्नताबोधः स कुष्ठी जायते नरः।\nन्यासानां प्रचुरत्वे तु फलानामपि भूरिता।। ७५.७५ ।।"
  },
  {
    "text": "उक्तन्यासो न हि त्याज्यो ह्यधिकं तु समाचरेत्।\nमयोक्तन्यासमज्ञात्वा न कृत्वा वा प्रमादतः।। ७५.७६ ।।"
  },
  {
    "text": "यः कुर्यात् पूजनं देव्या आप्नुयात् स महापदम्।\nमन्त्राक्षरस्य विन्यासः सर्वमन्त्रेषु कीर्तितः।। ७५.७७ ।।"
  },
  {
    "text": "वैष्णवे चाथवा रौद्रे महाभागेऽथवा पुनः।\nमन्त्रे कलेवरगते महामायाप्रपूजने।। ७५.७८ ।।"
  },
  {
    "text": "मन्त्रन्यासे न वा कुर्यात् कुर्याद् वान्यत्र वाचरेत्।\nअङ्गरागेषु सिन्दूरं पानेषु मदिरा तथा।। ७५.७९ ।।"
  },
  {
    "text": "वस्त्रं रक्तं तु कौशेयं त्रिपुराप्रीतिदं मतम्।\nत्रयो दीपाः प्रदातव्याः पञ्च वा सप्त भैरव।। ७५.८० ।।"
  },
  {
    "text": "इतो न्यूनान् न प्रदद्यात् त्रिपुरायै कदाचन।\nमल्लिकामालतीकुन्दं वको द्रोणः सिताम्बुजम्।। ७५.८१ ।।"
  },
  {
    "text": "शुक्लपुष्पाणि त्रिपुराप्रीतिदानि तु भैरव।\nरक्ताम्बुजं जवा रक्ता करवीरोऽथ कोमलः।। ७५.८२ ।।"
  },
  {
    "text": "रक्तं त्रिपुरभैरव्याः प्रीतिदा स्नेहकाञ्चनैः।\nइदं ते कथितं पुत्र संक्षेपादेव भैरव।। ७५.८३ ।।"
  },
  {
    "text": "अवाप्य सिद्धिं परमां स्वयं विस्तारयिष्यसि।\nआराध्य त्वं महामायामवाप्य च गणेशताम्।। ७५.८४ ।।"
  },
  {
    "text": "कल्पमन्त्रौधमन्त्राणां भविष्यसि वितानक।\nअस्यास्त्रिपुरभैरव्याः शुक्लरूपाणि यानि तु।। ७५.८५ ।।"
  },
  {
    "text": "तानि सारस्वताख्यानि मन्त्राः सम्यगुदीरिताः।\nसरस्वती तु या देवी वीणापुस्तकधारिणी।। ७५.८६ ।।"
  },
  {
    "text": "स्रक् कमण्डलुहस्ता च दक्षिणे शुक्लपर्णिका।\nमहाचलस्य पृष्ठस्था सितपद्मोपरिस्थिता।। ७५.८७ ।।"
  },
  {
    "text": "शुक्लवर्णा शुक्लवस्त्रा शुक्ललाभरणभूषिता।\nतस्यास्तु वाग्भवाद्याभ्यां नेत्रबीजं द्वितीयकम्।। ७५.८८ ।।"
  },
  {
    "text": "कृत्वान्ते विनियोज्यैव मन्त्रं प्राक्प्रतिपादितम्।\nवरदाभयहस्ता च मालापुस्तकधारिणी।। ७५.८९ ।।"
  },
  {
    "text": "शुक्लपद्मासनगता सा परा वाग् सरस्वती।\nबालाबीजाद्यक्षरं तु द्विरुक्तं चार्ध चन्द्रकम्।। ७५.९० ।।"
  },
  {
    "text": "मन्त्रमस्याः पुरा प्रोक्तं तन्त्रं सामान्यमीरितम्।\nएषा तु या रक्तवर्णा मुण्डमालाविभूषिता।। ७५.९१ ।।"
  },
  {
    "text": "तस्याः प्रोक्तः पुरा मन्त्रः सा तु वृद्धा सरस्वती।\nषष्ठमन्त्रस्तथैतस्यास्त्रयोदशनिरूपणे।। ७५.९२ ।।"
  },
  {
    "text": "एषा कवित्वशास्त्रैध-तत्त्वादविनिश्चये।\nसुखसम्पत्करा प्रोक्ता नित्यमेव तु भैरव।। ७५.९३ ।।"
  },
  {
    "text": "अस्या व्यस्तसमस्तैश्च शुक्रक्तादिभेदतः।\nचतुःषष्टिमूर्तयश्च त्रैपुरादुत वाग्भवम्।। ७५.९४ ।।"
  },
  {
    "text": "महामाया योगनिद्रा मूलभूत जगत्प्रसूः।\nजगन्माता जगद्धात्री विद्याविद्यापरात्मिका।। ७५.९५ ।।"
  },
  {
    "text": "तस्या एव महाभाग त्रिपुराद्या विभूतयः।\nप्रस्तुताः कथिता नित्यं ताः स्वयंगत एव हि।। ७५.९६ ।।"
  },
  {
    "text": "इति ते कथितं पुत्र महादेव्या मनोहरम्।\nरहस्यं वामदाक्षिण्यं मन्त्रसिद्धिं शृणुष्व मे।। ७५.९७ ।।"
  },
  {
    "text": "।। इति श्रीकालिकापुराणे त्रिपुराकवचं नाम पञ्चसप्ततितमोऽध्यायः।। ७५ ।।"
  }
]
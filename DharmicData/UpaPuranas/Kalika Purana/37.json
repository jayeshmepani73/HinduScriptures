[
  {
    "text": "कालिकापुराणम् सप्तत्रिंशोऽध्यायः नरकासुरजन्मकथनम्\nअथ श्रीकालिका पुराण अध्याय ३७\n।। मार्कण्डेय उवाच ॥\nअथ काले वहुतिथे व्यतीते द्विजसत्तमाः ।\nविदेहविषये राजा जनको नाम वीर्यवान् ॥ १ ॥\nसर्वराजगुणैर्युक्तो राजनीतिविवर्धितः ।\nसत्यवाक् शीलवान् दक्षो ब्रह्मण्यः प्रयत: शुचिः ॥ २ ॥\nदेवद्विजगुरूणां च पूजासु निरतः सदा ।\nबभूव सर्वलोकानां पितेव परिपालकः ॥३ ॥\nतस्य राज्ञः सुतो नाभूत् प्राप्ते कालेऽपि वै सदा ।\nतदा स विमना भूत्वा चिन्ताध्यानपरोऽभवत् ॥४॥\nएकदा सोऽथ शुश्राव नारदस्य मुखान्नृपः ।\nअपुत्रो नृपतिर्वृद्धो नाम्ना दशरथो महान् ।।५।।\nपुत्रान् लेभे महासत्वानध्वरेण महामतिः ।\nअयोध्यायां नगर्यां तु ऋष्यशृङ्गपुरोगमैः ॥६॥\nमुनिभिर्विहितैर्यज्ञैर्लब्धवान् स नृपः सुतान् ।\nरामं च भरतं चैव शत्रुघ्नं लक्ष्मणं तथा ।\nमहासत्वान् महावीरान् देवगर्भोपमाञ्छुभान् ।।७।।\nतच्छ्रुत्वा जनको राजा प्रविश्यान्तः पुरं स्वकम् ।\nभार्याभिर्मन्त्रयामास यज्ञार्थं पुत्रजन्मने ॥८॥\nमन्त्रयित्वा तदा राजा महिषीप्रमुखैः स्वयम् ।\nचतसृभिस्तु भार्याभिर्यज्ञार्थं दीक्षितोऽभवत् ।। ९ ।।\nततः पुरोधसं राजा गौतमं मुनिसत्तमम् ।\nतत्पुत्रं च शतानन्दं पुरोधायोकरोन्मखम् ।।१०।।\nद्वौ पुत्रौ तस्य संजातौ यज्ञभूमौ मनोहरौ ।\nएका च दुहिता साध्वी भूम्यन्तरगता शुभा ।। ११ ।।\nनारदस्योपदेशेन यज्ञभूमिं ततो नृपः ।\nहलेन दारयामास यज्ञबाटावधिस्वयम् ।। १२ ।।\nतद्भूमिजातसीतायां शुभां कन्यां समुत्थिताम् ।\nलेभे मुदा युक्तः सर्वलक्षणसंयुताम् ।।१३।।\nतस्यां तु जातमात्रायां पृथिव्यन्तर्हिता स्वयम् ।\nजगाद वचनं चेदं गौतमं नारदं नृपम् ।।१४।।\n।। पृथिव्युवाच ।।\nएषा सुता मया दत्ता तव राजन् मनोहरा ।\nएनां गृहाण सुभगां कुलद्वयशुभावहाम् ।। १५ ।।\nअनया मे महाभारस्तत्त्वतो हेतुभूतया ।\nक्षयं यास्यति भारार्ति मोचयिष्यामि दारुणाम् ।। १६ ।।\nरावणाद्या महावीराः कुम्भकर्णादयोऽपरे ।\nनाशं यास्यन्ति दुर्धर्षाः कृतेऽस्या राक्षसाः परे ।। १७ ।।\nत्वञ्च मोदं दुराधर्षं दुहितृकृतिजं नृपः ।\nअवाप्स्यसि सुराणां च पितॄणामृणशोधनम् ।। १८ ।।\nकिन्त्वेक: समय: कार्यस्त्वया मम नरोत्तम ।\nतमहं ते प्रवक्ष्यामि पुरो नारदगौतमौ ।।१९।।\nनिहते रावणे वीरे भारार्ति रहिता सुखम् ।\nसुपुत्रं जनयिष्यामि यज्ञभूमावहं तव ।।२०।।\nतं पालयिता भवान् नृपतिसत्तम ।\nयावद्व्यतीतबाल्यः सन् भविता तनयो मम ।। २१ ।।\nव्यतीतबाल्यं तमहं पालयिष्ये स्वयं नृप ।\nतस्य स्यान्मानुषो भावो यथा त्वं तत्करिष्यसि ।। २२ ।।\n।। मार्कण्डेय उवाच ।।\nइति पृथिव्या वचनं श्रुत्वा राजा तदा मुदा ।\nप्रणम्य पृथिवीं प्राह साम्रा स जनकाह्वयः ।। २३ ।।\n।। राजोवाच ।।\nयत् त्वं ब्रूषे जगद्धात्रि करिष्ये तद्वचस्तव ।\nममापीष्टं प्रयच्छस्व प्रसीद परमेश्वरि ।।२४।।\nदेवि प्रत्यक्षतो रूपं द्रष्टुमिच्छाम्यहं तव ।\nशक्तिस्त्वं लोकजननी त्वां नमामि प्रसीद मे ॥२५॥\nइति तस्य वचः श्रुत्वा जनकस्य तदा क्षितिः ।\nमुनीनां सन्निधौ रूपं दर्शयामास भूभृते ।। २६ ।।\nनीलोत्पलदलश्यामामक्षमालाब्जधारिणीम् ।\nबाहुयुग्मेन शुभ्रेण मृणालायतशोभिना ।\nसुन्दरीं लोकधात्रीं तां दृष्ट्वा शश्वत् नृपोऽनमत् ।। २७ ।।\nततः सा पृथिवी देवी सीतां जातां नृपात्मजाम् ।\nकरेण शश्वत् संस्पृश्य वचनं चेदमब्रवीत् ।। २८ ।।\n।। पृथिव्युवाच ।।\nइयं ते मानुषं भावमवाप्स्यति जगत्प्रसूः ।\nतव पुत्री नृपश्रेष्ठ समयं प्रतिपालय ।। २९ ।।\n।। मार्कण्डेय उवाच ।।\nइत्युक्त्वा पृथिवी देवी राजानं जनकाह्वयम् ।\nसम्भाष्य नारदादींस्तांस्तत्रैवान्तरधीयत ।। ३० ।।\nजनकोऽपि सुतां लब्धा सर्वलक्षणशालिनीम् ।\nसुतद्वयं तथा प्राप्य मुदितः स्वगृहं ययौ ।। ३१ ।।\nततः काले तु सम्प्राप्ते रावणे राक्षसे हते ।\nमानुषेण स्वरूपेण विष्णुना प्रभविष्णुना ।। ३२ ।।\nगत्वा विदेहराजस्य यज्ञभूमिं तदा क्षितिः ।\nसुषुवे तनयं वीरं यत्र सीता पुराभवत् ।।३३।।\nजाते पुत्रे तदा देवी जगद्धात्री जगत्प्रभुम् ।\nसस्मार समये विष्णुं स्मरन्ती समयं पुरा ।। ३४ ।।\nस्मृतमात्रस्तदा देवः समयं प्रत्यपालयत् ।\nक्षितेर्यत्र सुतो जातस्तत्र प्रादुर्बभूव ह ।। ३५ ।।\nप्रादुर्भूतं तदा देवी प्रणम्य परमेश्वरम् ।\nसंस्तूय सुनृतं शश्वदिदमाह जगत्प्रभुम् ।। ३६ ।।\n।। पृथिव्युवाच ।।\nएष ते तनयो जातः सुकुमारो महाप्रभः ।\nसंस्मरन् समयं पूर्वं त्वमेनं प्रतिपालय ।। ३७।।\n।। श्रीभगवानुवाच ।।\nअयं ते तनयो देवी महाबलपराक्रमः ।\nभविता मानुषं भावं तन्वानः सुचिरं बुधः ॥३८॥\nयावन्मानुषभावं ते तनयो भावयिष्यति ।\nतावत् कल्याणभाग्भूत्वा चिरं राज्यं करिष्यति ।। ३९ ।।\nत्यक्तमानुषभावस्तु यदा चायं विचेष्टते ।\nतदा तु नास्य सुचिरं जीवितं सम्भविष्यति ।। ४० ।।\nसम्प्राप्ते षोडशे वर्षे राज्यमासादयिष्यति ।\nधनरत्नगजैश्वर्ययुक्तोऽयं रथसञ्चयैः ।\nआसाद्य महतीं नित्यं श्रियं भोक्ष्यति वीर्यवान् ।। ४१ ।।\nयस्मिन् यस्मिन् युगे भावो यो वा भवति वै नृणाम् ।\nतं तं भावं तथैवायं करिष्यति तथा कुरु ।।४२।।\nएतस्य निभृतं राज्यं यत् प्राग्ज्योतिषसंज्ञकम् ।\nपुरं तत्र चिरं शास्ता राज्यमेष सुतस्तव ।। ४३ ।।\nइत्युक्त्वा पृथिवीं विष्णुः समाभाष्य जगत्पतिः ।\nदृश्यमानस्तया क्षिप्रं तत्रैवान्तर्दधे प्रभुः ।। ४४ ।।\nप्रसूय पृथिवी पुत्रं मध्यरात्रे महाद्युतिम् ।\nजनकं ज्ञापयामास रहस्यं पूर्वमीरितम् ।।४५।।\nविदेहराजो ज्ञात्वैव पृथिवीजनितं सुतम् ।\nतत्रैव यज्ञवाटं स रात्रावागात् कृतक्रियः ।। ४६ ।।\nगच्छन्तं यज्ञवाटं तं दृष्ट्वा सर्वंसहा तदा ।\nनोक्त्वा किञ्चन तं शश्वदन्तर्धानं गता नृपम् ।। ४७ ।।\nअथ गत्वा तदा तत्र विदेहाधिपतिः सुतम् ।\nधरायां ददृशे कान्त्या चन्द्रार्कज्वलनोपमम् ।।४८।।\nरुदन्तं बहुश: स्निग्धं चलद्हस्तपदद्वयम् ।\nवपुष्मन्तं श्रियादीप्तं कार्तिकेयमिवापरम् ।। ४९ ।।\nउद्गच्छन् स रुदन् बालो यज्ञभूमिं व्यतीत्य च ।\nकियद्दूरं जगामाशूत्तानशायी महाद्युतिः ।। ५० ।।\nमनुष्यस्य शिरस्तत्र मृतस्य प्राप्य बालकः ।\nस्वशिरस्तत्र विन्यस्य रुदंस्तस्थौ क्षणं तदा ।। ५१ ।।\nततो विदेहराजोऽपि मार्गमाणः क्षितेः सुतम् ।\nव्यतीत्य यज्ञभूमिं तमाससादाञ्जसा बहिः ।।५२।।\nआसाद्य बालकं दीप्तं प्रदीप्तमिव पावकम् ।\nकान्त्या चन्द्रमसस्तुल्यं तेजोभिर्भास्करोपमम् ।। ५३ ।।\nशरमध्यगतं पूर्वं पावकिं पावको यथा ।\nस्वयं जग्राह तं राजा पृथिव्याः समयं स्मरन् ।। ५४ ।।\nउद्वृह्णन् तच्छिरोदेशे ददृशे मानुषं शिरः ।\nशशंस चाचिरं शीर्षं मानुषं गौतमाय सः ।। ५५ ।।\nअथ बालं समादाय प्रविश्यान्तः पुरं स्वकम् ।\nमहिष्यै कथयामास प्राप्तं पुत्रं गुहोपमम् ।। ५६।।\nसा तं दृष्ट्वा विशालाक्षं सिंहस्कन्धं महाभुजम् ।\nविस्तीर्णहृदयं कान्तं नीलोत्पलदलच्छविम् ।\nमुमोद पालनीयोऽयं मयेति न्यवदत् नृपम् ।। ५७ ।।\nतां राजापि ततः प्राह पुत्रोऽयं मम सुन्दरि ।\nयज्ञभूमौ समुत्पन्नः स्वच्छन्दं पाल्यतामयम् ।।५८।।\nयत् पृथिव्या रहः प्रोक्तं न तद्देव्यै न्यवेदयत् ।\nसत्यसन्धो नृपश्रेष्ठः प्रियाया अपि भाषितम् ।। ५९ ।।\nमम सुतसुतवंशान् पालयित्री घरेय-\nमिति नरपतिवर्यो मोदवांस्तद्दिने च ।\nसुरतनयसमानं पुत्रमासाद्य देवी ।\nजितरिपुरतिधीमान् स्यादयञ्चेत्यमोदत् ।। ६० ।।\n।। इति श्रीकालिकापुराणे नरकजन्म-कथने सप्तत्रिंशोऽध्यायः ॥ ३७॥\nकालिका पुराण हिन्दी अनुवाद पढ़ने के लिए देखें-DP Karmakand"
  }
]
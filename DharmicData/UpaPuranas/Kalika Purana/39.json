[
  {
    "text": "कालिकापुराणम् एकोनचत्वारिंशोऽध्यायः भौमतपस्यावर्णनम्\nअथ श्रीकालिका पुराण अध्याय ३९\n।। मार्कण्डेय उवाच ।।\nस राजा नरक: श्रीमांश्चिरञ्जीवी महाभुजः ।\nमानुषेणैव भावेन चिरं राज्यमथाकरोत् ॥१॥\nत्रेतायां च व्यतीतायां द्वापरस्य तु शेषतः ।\nअभवच्छोणितपुरे बाणो नाम महासुरः ।।२।।\nतस्याग्निदुर्गं नगरं स च शम्भुसखो बली ।\nसहस्रबाहुर्दुर्धर्षः प्रियः पुत्रः स वै बले: ।।३।।\nनरकेण समं तस्य महामैत्री व्यजायत ।\nगमनागमनान्नित्यमन्योन्यानुग्रहैस्तथा ।\nतयोरभूद् महाप्रीतिः पवनानलयोर्यथा ॥४॥\nस च बाणः समाराध्य महादेवं जगत्प्रभुम् ।\nसुरेणाथ भावेन व्यचरच्चाकुतोभयः ।।५।।\nतत्संसर्गात् स नरको दृष्ट्वा तस्याद्भुतां कृतिम् ।\nतेनैव सह भावेन विहर्तुमुपचक्रमे ।।६।।\nन ब्राह्मणान् पूजयति यथा पूर्वं तथा द्विजाः ।\nन च यज्ञेषु दानेषु पूर्ववन्मुदितः स च ।। ७ ।।\nन तथा विष्णुमभ्येति पृथिवीं वापि नार्च्चति ।\nकामाख्यायां तथा भक्तिस्तदा तस्थाय नाभवत् ॥८॥\nएतस्मिन्नन्तरे धातुस्तनयो मुनिसत्तमः ।\nवसिष्ठो नाम कामाख्यां द्रष्टुं प्राग्ज्योतिषं गतः ॥९॥\nतां दुर्गाभ्यन्तरे नीलकूटदेवीं व्यवस्थिताम् ।\nद्रष्टुं गन्तुं वसिष्ठस्य न द्वारं नरको ह्यदात् ।। १० ।।\nततो वसिष्ठः कुपितो वचनं परुषं मुनिः ।\nजगाद नरकं वीरं गर्हयन्मुनिसत्तमः ।। ११।।\n।। वसिष्ठ उवाच ॥\nकथं पृथिव्यास्तनयो वराहस्य सुतोऽञ्जसा ।\nदेवीं द्रष्टुं ब्राह्मणस्य न ददासि तथागतः ।।१२।।\nकिं ते कुलोचितं कर्म त्वं करोषि धरात्मज ।\nदेवीं प्राग्ज्योतिषं गत्वा पूजयिष्ये जगन्मयीम् ।। १३ ।।\n।। मार्कण्डेय उवाच ।।\nततः स नरको राजा प्राप्तकालः क्षितेः सुतः ।\nपरुषेणाथ वाक्येन तमाक्षिप्य निरस्तवान् ।\nततो मुनिः स कुपितः शशाप नरकं नृपम् ।। १४ ।।\n।। वसिष्ठ उवाच ॥\nनचिराद् येन जातोऽसि तेन मानुषरूपिणा ।\nमरणं भविता पाप वराहकुंलपांसन ।। १५ ।।\nमृते त्वयि महादेवीं कामाख्यां जगतां प्रभुम् ।\nपूजयिष्याम्यहं पाप तिष्ठ यास्ये स्वमालयम् ।। १६ ।।\nत्वं यावज्जीविता पाप कामाख्यापि जगत्प्रभुः ।\nसर्वैः परिकरैः सार्धमन्तर्धानाय गच्छतु ।।१७।।\n।। मार्कण्डेय उवाच ।।\nइत्युक्त्वा ब्रह्मपुत्रः स स्वस्थानं गतवान् मुनिः ।\nवसिष्ठस्तेन भौमेन निरस्तः कुपितो भृशम् ।। १८ ।।\nगते वसिष्ठे नरकः शीघ्रं विस्मयसंयुतः ।\nजगाम देवीभवनं नीलकूटं महागिरिम् ।। १९ ।।\nतत्र गत्वा न चापश्यत् कामाख्यां कामरूपिणीम् ।\nन योनिमण्डलं तस्याः सर्वान् परिकरांस्तथा ।। २० ।।\nततः स विमना भूत्वा क्षितिं सस्मार मातरम् ।\nपितरं च जगन्नाथं नरकः प्रभुमव्ययम् ।। २१ ।।\nन तावपि तदा यातौ तस्य प्रत्यक्षतां द्विजाः ।\nव्युत्क्रान्तसमयस्येति नीतिहीनस्य शम्भवे ।। २२ ।।\nचिरं प्रतीक्ष्य तौ तत्र भौमो वज्रध्वजस्तदा ।\nअप्राप्तक्षितिविष्णुः स सशोकः स्वं निवेशनम् ।। २३ ।।\nस गच्छन् स्वगृहं भौमः पुरीं स्वां दृष्टवांस्तु सः ।\nपूर्वश्रिया परित्यक्तां मलिनां वनितामिव ।। २४ ।।\nदेव्यामन्तर्हितायां तु वेदवादविवर्जितम् ।\nपुण्यस्वल्पदारजनं तत् पुरं समपद्यत ।। २५ ।।\nन देवास्तत्र गच्छन्ति न विप्रा न महर्षयः ।\nबभूव नगरं तस्य स्वल्पयज्ञक्रियोत्सवम् ।। २६ ।।\nईतयो बहवो जाता मृताश्च बहवो जनाः ।\nलौहित्यनदराजोऽपि हीनतोयस्तदाऽभवत् ।। २७ ।।\nबहूनि विपरीतानि दृष्ट्वा स नरकस्तदा ।\nमेने मरणमासन्नमात्मनो ब्रह्मशापतः ।। २८।।\nततः प्राग्ज्योतिषाध्यक्षः शोकविह्वलचेतनः ।\nचिन्तयन् मनसा मित्रं बाणं बलिसुतं ययौ ।। २९।।\nसखा प्राणसमः सोऽस्य सततान्योन्यरक्षणे ।\nतत्परौ बाणनरकौ स्वर्वैद्यावश्विनाविव ।। ३० ।।\nएतस्मिन्नन्तरे बाणो मित्रं शम्भुसखो बली ।\nअनुकूलयिता मन्त्रप्रदानेन महाबुधः ।। ३१ ।।\nइति चासीन्मतिस्तस्य वज्रकेतोस्तदाचला ।\nदूतं च प्राहिणोद् दीप्तं बाणस्य नगरं प्रति ।। ३२ ।।\nस शोणितपुरं गत्वा स्यन्दनेनाशुगामिना ।\nततो भौमस्य वृत्तान्तं वाणायाशु न्यवेदयत् ।। ३३ ।।\nयथा शप्तो वसिष्ठेन यथा चान्तर्हिताम्बिका ।\nयथा विघ्नः पुरवरे जातः प्राग्ज्योतिषाह्वये ।। ३४ ।।\nसमयस्य व्यतिक्रान्तिर्भूमिमाधवयोर्यथा ।\nतथा स दूतो भौमस्य शशंस बलिसूनवे ॥३५॥\nस समाकारमित्रस्य सम्यग् दैवपराभवम् ।\nस्वयं जगाम नरकं सभाजयितुमीश्वरः ।। ३६।।\nस काञ्चनविचित्राङ्गं युक्तमश्वशतैस्त्रिभिः ।\nलोहचक्रं च वैयाघ्रं मयूरध्वजभूषितम् ।। ३७ ।।\nहेमदण्डसितच्छत्रच्छादितं किंकिणीगणैः ।\nनानारत्नौघरचितमारुरोह महारथम् ।। ३८ ।।\nस सहस्रभुजः श्रीमांश्चतुरङ्गबलैर्युतः ।\nप्राग्ज्योतिषं भौमपुरमचिरादाजगाम ह ।। ३९ ।।\nतमासाद्य महाबाहुर्बाणः प्राग्ज्योतिषेश्वरम् ।\nहीनं पूर्वश्रिया मित्रमपश्यन्नगरं च तत् ।।४० ॥\nस तेन पूजितो बाणो यथायोग्यं सुतेन कोः ।\nपप्रच्छ किं निमित्तं ते हीनश्रीकमभूत् पुरम् ।।४१।।\n।। बाण उवाच ।।\nशरीरं च यथापूर्वं तथा न तव राजते ।\nमनश्च ते नाति हृष्टं तत्र हेतुं वदस्व मे ।। ४२ ।।\n।। मार्कण्डेय उवाच ।।\nएवमादीनि पृष्टः स नरकः क्षितिनन्दनः ।\nयथा वसिष्ठशापोऽभूत् तत् सर्वं तस्य चाब्रवीत् ।।४३।।\nयच्छुतं भौमवदनात्तद्दूतावेदितं पुरा ।\nज्ञात्वां तथा तं प्रोवाच बाणो वज्रध्वजं पुनः ॥ ४४ ॥\n।। बाण उवाच ।।\nनहिमन्युस्त्वया कार्यः सुखे दुःखे शरीरिणाम् ।\nचक्रवत् परिवर्तेते नैताभ्यां कोऽपि हीयते ।। ४५ ।।\nपरं तत्र प्रतीकारः कार्यो धीरैर्विभूतये ।\nभवानपि प्रतीकारं कर्तुमर्हति सम्प्रति ।। ४६ ।।\nय एष मानुषः पृथ्व्यामसाधारणभूतिभिः ।\nवर्धते दानवो वापि दैत्यो वाप्यथवासुरः ।\nराक्षसः किन्नरो वापि शक्रस्तान् सहते नहि ।। ४७ ।।\nस कौटिल्यं देवगणैः सार्धं कुर्वन्नितस्ततः ।\nयथा तथा प्रकारेण भ्रंशयत्येव तं श्रियः ।।४८ ।।\nतस्य चेष्टतमो देवो विष्णुर्नित्यं सनातनः ।\nस न शक्रस्य कुरुते मनोऽनिष्टं मनागपि ।। ४९ ।।\nयः समाराधयेद् विष्णुं शक्रस्यानिष्टकारकः ।\nतस्मै वरं तु सच्छिद्रं दत्त्वा तं शातयत्वितः ।। ५० ।।\nचिरमाराधितो विष्णुरिष्टान् कामान् प्रयच्छति ।\nमहता कायदुःखेन पूजितः सम्प्रसीदति ।। ५१ ।।\nविनेष्टदेवतापूजां विभूतिमतुलां पुमान् ।\nकः प्राप्नोति श्रुतः पूर्वं न वा पूर्वतरैः क्वचित् ।। ५२ ।।\nत्वया नाराधितः पूर्वं ब्रह्मा वा विष्णुरीश्वरः ।\nतेन तेऽद्य महाविघ्ना उत्पन्ना विषये तव ।।५३ ।।\nयो वा विष्णुः पालकस्ते न निसर्गानुकम्पकः ।\nकिन्तु ते स क्षितेर्वाक्यात्तया चाराधितो मुहुः ।। ५४ ।।\nदत्तं छिद्रं च ते विष्णुर्नापराध्यास्त्वया द्विजाः ।\nइतोऽन्यथा त्वं भविता हतश्रीरिति नः श्रुतम् ।। ५५ ।।\nअपराध्यस्त्वया भूप वसिष्ठः परमो मुनिः ।\nतेन स्मरणमात्रेण नायातौ क्षितिमाधवौ ।। ५६ ।।\nतस्मात्त्वं मित्र बुध्यस्व कौटिल्यं हरिमेधसः ।\nनाधुना युज्यते भौम तवोदासीनताकृतिः ।।५७।।\nयत्ते मनसि तातोऽयमिति सम्प्रत्ययः स ते ।\nवराह एव ते तातः स च लोकान्तरं गतः ।। ५८ ।।\nवराहोऽपि हरेरंश इति यच्छ्रयते त्वया ।\nतस्यांश इत्यनुक्रोशः केन वा क्रियते वद ।। ५९ ।।\nतस्मात्त्वं कुरु शम्भोर्वा ब्रह्मणो वाधुनार्च्चनम् ।\nस ते प्रसन्नः परममिष्टकामं प्रदास्यति ।। ६० ।।\nविघ्नो वा मुनिशापो वा महेतिर्वातिपीडकः ।\nविधौ प्रसन्ने शम्भौ वा नचिरात्क्षयमेष्यति ।। ६१ । ।\n।। मार्कण्डेय उवाच ।।\nजातसम्प्रत्ययो भौमो बाणस्य वचनात् तदा ।\nसुप्रीतः समुवाचेदं धीरघर्घरनिःस्वनः ।।६२।।\n।। भौम उवाच ।।\nयत् त्वया गदितं बाण हितं मे मित्रवत्सल ।\nतत् कार्यमचिरादेव तपश्चरणमुत्तमम् ।।६३॥\nविष्णुर्नाराधनीयो मे तत्र हेतुस्त्वयोदितः ।\nनैवाराध्यस्तथा शम्भुरन्तर्गुप्तः स मे पुरे ।। ६४ । ।\nतस्माद् ब्रह्मा समाराध्यो वचनात् तव मित्रक ।\nतत्पुत्रस्य महाबाहो लौहित्यस्याम्बुसन्निधौ ।।६५॥\nशिष्योऽथ भवताध्यापितश्चाहं गुरुणा यथा ।\nमित्रं मित्रं यथा धीर साम्ना परमवल्गुना ।। ६६ ।।\n।। मार्कण्डेय उवाच ।।\nइत्युक्त्वा स महाबाहुर्बाणं वज्रध्वजस्तदा ।\nयथावत् पूजयामास तन्मित्रं मित्रवत्सलः ।। ६७ ।।\nअर्चयित्वा यथायोग्यं प्रस्थाप्य च बलेः सुतम् ।\nब्रह्माराधनमत्युग्रं कर्तुमिच्छन् क्षितेः सुतः ।। ६८ ।।\nस तीरे नदराजस्य लौहित्यस्य महात्मनः ।\nब्रह्माचलं समारुह्य तपस्तप्तुमुपस्थितः ।। ६९ ।।\nस मानुषेण मानेन क्षितिपुत्रः शतं समाः ।\nजलाहारव्रतेनैव समानर्च पितामहम् ।।७० ।।\nसन्तुष्टः शतवर्षान्ते ब्रह्मा लोकपितामहः ।\nप्रत्यक्षीभूय नरकस्याग्रतः समुपस्थितः ।। ७१ ।।\nप्रीतोऽस्मि ते वरं दास्ये वरं वरय सुव्रत ।\nइति चोवाच नरकं स तदा कमलासनः ।।७२।।\nस दृष्ट्वा सर्वलोकेशं प्रत्यक्षं कमलासनम् ।\nप्रणम्य प्राञ्जलिः प्रोचे विनयानतकन्धरः ।।७३।।\n।। भौमो वाच ।।\nदेवासुरेभ्यो रक्षोभ्यः सर्वेभ्यो देवयोनितः ।\nअवध्यत्वं सुरश्रेष्ठ वरमेकं प्रयच्छ मे ।। ७४ ।।\nअविच्छिन्ना सन्ततिर्मे यावच्चन्द्रो रविस्तपेत् ।\nतावद्भवतु लोकेश द्वितीयोऽयं वरो मम ।। ७५ ।।\nतिलोत्तमाद्या या देव्यः सद्रूपगुणसंयुताः ।\nतास्ता मे दयिताः सन्तु सहस्राणि तु षोडश ।। ७६ ।।\nअजेयत्वं सदा श्रीर्मां न जहातु कदाचन ।\nइति पञ्च वरा मेऽद्य वृतास्वत्तः पितामह ।।७७।।\n।। मार्कण्डेय उवाच ।।\nमायया मोहितो भौमो मुनिशापं विस्मृत्य च ।\nअन्यद्वरान्तरं वव्रे मुनिशापस्तथा स्थितः ।।७८।।\nएवमस्त्विति तान् सर्वान् वरान् दत्त्वा पितामहः ।\nउवाचेदं द्वापरान्ते सन्ध्यायां सुरकन्यकाः ।\nतिलोत्तमाद्यास्ते जाया: सम्भविष्यन्ति भूतले ।। ७९ ।।\nन यावन्नारदो याति वज्रध्वज पुरं तव ।\nतावन्न मैथुने योज्या भवता ताः क्षितेः सुत ।।८०।।\nइत्युक्त्वा सर्वलोकेशः क्षणादन्तर्हितोऽभवत् ।\nमुदमासाद्य परमां स्वस्थानं नरकोऽभ्यगात् ।।८१ ।।\nततो मुदितलोकं तं नगरं श्रीनिषेवितम् ।\nसदा सोत्साहसम्पूर्णभीतिविघ्नविवर्जितम् ।। ८२ ।।\nअभवत् पशुसंधैश्च वाजिवारणकुम्भकैः ।\nसम्पूर्णं देवराजस्य दयितेवामरावती ।।८३ ।।\nउत्तीर्णतपसं श्रुत्वा बाणो दत्तवरं तथा ।\nस्वयं पुनरुपातिष्ठद् भौमं वज्रध्वजं तदा ।। ८४ ।।\nस गत्वा भौमनगरं बाणः प्राग्ज्योतिषाह्वयम् ।\nपप्रच्छ नरकं मित्रं तपसः सन्निवेशनम् ।। ८५ ।।\n।। बाण उवाच ।।\nकुत्र त्वया तपस्तप्तं किं वा चीर्णं त्वया व्रतम् ।\nकीदृशो वा वरो लब्धस्त्वं ममाख्यातुमर्हसि ।। ८६ ।।\nदृष्टं तव पुरं सर्वं प्रहृष्टजनसंकुलम् ।\nवाजिवारणरत्नौघैः पूरितं मङ्गलस्वनैः ।।८७।।\nदृश्यतेऽद्य त्वया पाल्यं शस्यपूर्णमनामयम् ।\nकथ्यतां वा कथं ब्रह्मा वरं तुभ्यं प्रदत्तवान् ।। ८८ ।।\n।। भौम उवाच ।।\nब्रह्मा स्वयं पर्वतरूपधारी कामेश्वरीं धर्तुमिहावतीर्णः ।\nतत्र स्वयं सम्प्रति घस्रमेति पुरा न यावच्छपते वसिष्ठः ।।८९।।\nसोऽयं पुरे मे बलिपुत्र राजते देवौघसेव्योऽप्यमरोत्तमांशः।\nतत्राहमेको वरतोयभोजनो वर्षाण्यकार्षं च तपः शतानि वै ।।९० ।।\nलौहित्यतीरे घनवायुसेविते मनोहरे प्राणभृतां सुखप्रदे\nतपः प्रवृत्तस्य सुखं समागमच्छरद् यथैका शरदां शतानि मे ।। ९१ ।।\nततः स तुष्टश्चतुराननोऽभवत् प्रत्यक्षतो मां न्यगदच्च मद्धितम् ।\nतव प्रसन्नोऽस्मि वरं तथेप्सितं दास्ये गृहाणेति पुरोऽथ भूत्वा ।।९२।।\nअवध्यता मे सुरयोनित: सुरा-दच्छिन्नसन्तानमजेयता तथा ।\nसदा विभूतिर्न जहातु मामिति वराश्च नार्यो नवयौवनान्विताः ।।९३।।\nएते वराः पञ्च मया ततो वृताः सोऽपि प्रतिश्रुत्य गतो निजास्पदम् ।।९४।।\nततोऽहमभ्येत्य पुरं निजं मुदा मन्त्रिप्रवीरैः सहितः पुनस्तान् ।\nपौरान् सबन्धून् सगणानमोदयम् दानेन मानेन च भोजनेन ।। ९५ ।।\n।। मार्कण्डेय उवाच ।।\nइतीरितं तस्य बलेः सुतस्तदा भौमस्य श्रुत्वा मुमुदे न तत्क्षणात् ।\nइदं तदोचे वचनं क्षितेः सुतं तत्कालयुक्तं न च सूनृतोद्भवम् ।। ९६ ।।\n।। बाण उवाच ।।\nन ते मुने: शापमतीत्य गन्तुं भूता मतिर्मित्र तदा विधेः पुरः ।\nकथं तु भद्रं भविता तवेह भावीत्यवश्यं क्षितिपुत्र नित्यम् ।।९७।।\nकृतस्य करणं नास्ति दैवाधिष्ठितकर्मणः ।\nभावीत्यवश्यं यद्भाव्यं तत्र ब्रह्माप्यबाधकः ।।९८।।\nतस्मात् त्वं सुमहावीरानसुरान् पावकोपमान् ।\nसन्ध्याय च पुरस्कृत्य साचिव्ये विनियोजय ।। ९९ ।।\nद्वारि संस्थाप्य वै वीरान् देवैरपि दुरासदान् ।\nअतिक्रमस्व देवेशं यदि लब्धवरो भवान् ।। १०० ।।\nविधिना यो वरो दत्तो भवते तत् परीक्षणम् ।\nकतुमर्हसि जायायामपुत्रो जनकात्मजम् ।। १०१ ।।\nइत्युक्त्वा प्रययौ बाणो यथावत् तेन पूजितः ।\nनरको मित्रवचनं कर्तुं समुपचक्रमे ।। १०२ ।\n॥ इति श्रीकालिकापुराणे भौमतपस्यायां एकोनचत्वारिंशोऽध्यायः ॥ ३९॥\nकालिका पुराण हिन्दी अनुवाद पढ़ने के लिए देखें-DP Karmakand"
  }
]
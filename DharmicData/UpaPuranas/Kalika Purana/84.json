[
  {
    "text": "।। चतुरशीतितमोऽध्यायः ।।\n।।ऋषय ऊचुः।।\nकथितो भवता सर्गः संशयश्चापि शातिताः।\nत्वत्प्रसादान्महाभाग कृतकृत्या वयं गुरो।। ८४.१ ।।"
  },
  {
    "text": "भूयश्च श्रोतुमिच्छामो वयमेतद् द्विजोत्तम।\nकोऽन्यो भृङ्गी महाकालो जातौ वेतालभैरवौ।। ८४.२ ।।"
  },
  {
    "text": "वेतालं च महाकालं भैरवं भृङ्गिणं तथा।\nशृणुमो द्विजशार्दूल कथमेषां चतुष्टयम्।। ८४.३ ।।"
  },
  {
    "text": "।।मार्कण्डेय उवाच।।\nभुवं गते महाकाले मानुष्यस्थे च भृङ्गिणि।\nवेतालभैरवाख्ये च तयोर्भूते द्विजोत्तमाः।। ८४.४ ।।"
  },
  {
    "text": "वरलब्धे च वेताले भैरवे तेन सङ्गते।\nअन्धकं तपसा युक्तं भृङ्गिणं चाकरोद्धरः।। ८४.५ ।।"
  },
  {
    "text": "अन्धकस्तु हरं पूर्वं विरुध्यापदमागतः।\nपश्चाद्धरं समाराध्य पुत्रोऽभूत् तस्य सोऽसुरः।। ८४.६ ।।"
  },
  {
    "text": "भृङ्गिस्नेहाद् भृङ्गिणं तं संज्ञया चाकरोद्धरः।\nस्नेहेन तु महाकाले बाणं बलिसुतं हरः।\nविष्णुना छिन्नबाहुं तु महाकालमथाकरोत्।। ८४.७ ।।"
  },
  {
    "text": "एवं मुनिवरस्तेषां संयतं च चतुष्टयम्।\nवेतालभैरवौ भृङ्गिमहाकालौ ह्यनुक्रमात्।। ८४.८ ।।"
  },
  {
    "text": "।।ऋषयं उवाच।।\nयत् पृष्टं सगरेणैव मुनिमौर्व्वं महाधियम्।\nनीत्या यौज्या यया भार्या सुत आत्माऽथवा गुरो।। ८४.९ ।।"
  },
  {
    "text": "राजनीतौ सतां नीतौ सदाचारे च ये स्थिताः।\nविशेषास्तेन ये प्रोक्ता और्वेण सुमहात्मना।। ८४.१० ।।"
  },
  {
    "text": "विशेषेण द्विजश्रेष्ठ श्रोतुं सम्यक् तपोधन।\nइच्छामस्तान् महाभाग कथयस्व जगद्गुरो।। ८४.११ ।।"
  },
  {
    "text": "।।मार्कण्डेय उवाच।।\nये ये विशेषाः कथिता और्वेण सुमहात्मना।\nतद् वः सर्वं प्रवक्ष्यामि शृण्वन्तु मुनिसत्तमाः।। ८४.१२ ।।"
  },
  {
    "text": "श्रुत्वैवं सगरो राजा मन्त्रकल्पादिकं पुनः।\nविशेषं परिपप्रच्छ नीत्यादीनां महामुनिम्।। ८४.१३ ।।"
  },
  {
    "text": "।।सगर उवाच।।\nयया नीत्या प्रयोक्तव्यः सुत आत्मा प्रिया तथा।\nतेषाँ विशेषैः सहितं सदाचारं वदस्व मे।। ८४.१४ ।।"
  },
  {
    "text": "।।और्व्व उवाच।।\nक्रमेण शृणु राजेन्द्र यया नीत्या नियोजिताः।\nआत्मा सुतो वा भार्या वा तद्विशेषं शृणुष्व मे।। ८४.१५ ।।"
  },
  {
    "text": "ज्ञानविद्यातपोवृद्धान् वयोवृद्धान् सुदक्षिणान्।\nसेवेत प्रथमं विप्रानसूयापरिवर्जितान्।। ८४.१६ ।।"
  },
  {
    "text": "तेभ्याश्च शृणुयांन्नित्यं वेदशास्त्रविनिश्चयम्।\nयदूचुस्ते च तत् कार्यं प्राज्ञं चैव नृपश्चरेत्।। ८४.१७ ।।"
  },
  {
    "text": "पञ्चेन्द्रियाणि पञ्चाश्वाः शरीरं रथ उच्यते।\nआत्मा रथी कशा ज्ञानं सारथिर्मन उच्यते।। ८४.१८ ।।"
  },
  {
    "text": "अश्वान् सुदान्तान् कुर्वीत सारथिं चात्मनो वशम्।\nकशा दृढा सदा कार्या शरीरस्थिरता तथा।। ८४.१९ ।।"
  },
  {
    "text": "अदान्तांस्तु समारुह्य सैन्धवान् स्यन्दनी यथा।\nअश्वानामिच्छया गच्छन्नुत्पथं प्रतिपद्यते।। ८४.२० ।।"
  },
  {
    "text": "तत्रावशः सारथिस्तु स्वेच्छया प्रेरयन् हयान्।\nनयेत् परवशं सम्यग् प्रथितं वीरमप्युत।। ८४.२१ ।।"
  },
  {
    "text": "तथेन्द्रियाणि नृपतिर्विषयाणां परिग्रहे।\nस्ववश्यानि प्रकुर्वीत मनो ज्ञानं दृढं तथा।। ८४.२२ ।।"
  },
  {
    "text": "ज्ञाने दृढे कशायां च दृढायां नृपसत्तम।\nसारथिः स्ववशो दान्तानीशः प्रेरयितुं हयान्।। ८४.२३ ।।"
  },
  {
    "text": "अतो नृपः स्वेन्द्रियाणि वशे कृत्वा मनस्तथा।\nज्ञानमार्गमधिष्ठाय प्रकुर्वीतात्मनो हितम्।। ८४.२४ ।।"
  },
  {
    "text": "भोक्तव्यं स्वेच्छया भूयो न कुर्याल्लोभमासवे।\nद्रष्टव्यमिति द्रष्टव्यं न द्रष्टव्यं च स्वेच्छया।। ८४.२५ ।।"
  },
  {
    "text": "श्रोतव्यमिति श्रोतव्यं नाधिकं श्रवणे चरेत्।\nशास्त्रतत्त्व मृते धीरः श्रुतिवश्यो भवेन्न हि।। ८४.२६ ।।"
  },
  {
    "text": "एवं घ्राणं त्वचं चापि वशीकृत्येच्छया नृपः।\nस्वेच्छया नोपभुञ्जीत नोद्दामं विषयं व्रजेत्।। ८४.२७ ।।"
  },
  {
    "text": "एवं यदि भवेद्राजा तदा स स्याज्जितेन्द्रियः।\nजितेन्द्रियत्वे हेतुश्च शास्त्रवृद्धोपसेवनम्।। ८४.२८ ।।"
  },
  {
    "text": "अवृद्धसेव्यशास्त्रज्ञो नृपः शत्रुवशो भवेत्।\nतस्माच्छास्त्रमधिष्ठाय भवेद्राजा जितेन्द्रियः।। ८४.२९ ।।"
  },
  {
    "text": "धृतिः प्रागल्भ्यसुत्साहो वाक्पटुत्वं विवेचनम्।\nदक्षत्वं धारयिष्णुत्वं दानमैत्रीकृतज्ञता।। ८४.३० ।।"
  },
  {
    "text": "दृढशासनता सत्यं शौचं मतिविनिश्चयम्।\nपराभिप्रायवेदित्वं चरित्रं धैर्यमापदि।। ८४.३१ ।।"
  },
  {
    "text": "क्लेशधारणशक्तिश्च गुरुदेवद्विजार्चनम्।\nअनसूया ह्यकोपित्वं गुणानेतान्नृपोऽभ्यसेत्।। ८४.३२ ।।"
  },
  {
    "text": "कार्याकार्यविभागश्च धर्मार्थो काम एव च।\nसततं प्रतिबुध्येत कुर्यादवसरेऽपि तत्।। ८४.३३ ।।"
  },
  {
    "text": "सामदानं च भेदश्च दण्डश्चेति चतुष्टयम्।\nज्ञात्वोपायांस्तु तत्काले तदुपायान् प्रयोजयेत्।। ८४.३४ ।।"
  },
  {
    "text": "साम्नस्तु विषये भेदो मध्यमः परिकीर्तितः।\nदानस्य विषये साम योग्यमेवोपलक्ष्यते।। ८४.३५ ।।"
  },
  {
    "text": "दानस्य विषये दण्डो ह्यधनः परिकीर्तितः।\nदण्डस्य विषये दानं तदप्यधममुच्यते।। ८४.३६ ।।"
  },
  {
    "text": "साम्नस्तु गोचरे दण्डो ह्यधमादधमः स्मृतः।\nसौजन्यं सततं ज्ञेयं भूभृतो भेददण्डयोः।। ८४.३७ ।।"
  },
  {
    "text": "साम्नो दानस्य च तथा सौजन्यं याति गोचरे।। ८४.३८ ।।"
  },
  {
    "text": "कामः क्रोधश्च लोभश्च हर्षो मानो मदस्तथा।\nएतानतिशयान् राजा शत्रूनिव विशातयेत्।\nसेव्याः काले संयुक्तौ ते लोभगर्वौ विवर्जयेत्।। ८४.३९ ।।"
  },
  {
    "text": "तेज एव नृपाणां तु तीव्रं सूर्यस्य वै यथा।\nतत्र गर्वं रोगयुक्तं कायवांस्तं तु सत्यजेत्।। ८४.४० ।।"
  },
  {
    "text": "आखेटकाक्षौ स्त्रीसेवा पानं चैवार्थदूषणम्।\nवाग्दण्डयोश्च पारुष्यं सप्तैतानि विवर्जयेत्।। ८४.४१ ।।"
  },
  {
    "text": "परस्त्रीषु विरक्तासु सेवामेकान्ततस्त्यजेत्।\nसतीषु निजनारीषु युक्तं कुर्यान्निवेशनम्।। ८४.४२ ।।"
  },
  {
    "text": "रतिपुत्रफला दारास्तांस्तु नैकान्ततस्त्यजेत्।\nतयोः सिद्धयै स्त्रियः सेव्या वर्जयित्वातिसक्तताम्।। ८४.४३ ।।"
  },
  {
    "text": "मृगायां तु प्रमादानां स्थानं नित्यं विवर्जयेत्।\nअक्षांस्तथा न कुर्वीति सत्कार्यासक्तिनाशनम्।। ८४.४४ ।।"
  },
  {
    "text": "अन्यैः कृतं कदाचित् तु सेवेत नात्मनाचरेत्।\nअकार्यकरणे बीजं कृत्यानां च विवर्जने।। ८४.४५ ।।"
  },
  {
    "text": "अकालभेन्त्रभेदे च कलहे सत्कृतिक्षये।\nवर्जयेत् सततं पानं शौचमाङ्गल्यनाशनम्।। ८४.४६ ।।"
  },
  {
    "text": "अर्थक्षयकरं नित्यं त्यजेच्चैवात्मदूषणम्।\nअभिशस्तेषु चोरेषु घातकेष्वाततायिषु।। ८४.४७ ।।"
  },
  {
    "text": "सततं पृथिवीपालो दण्डपारुष्यमाचरेत्।\nनान्यत्र दण्डपारुष्यं कुर्यान्नृपतिसत्तमः।। ८४.४८ ।।"
  },
  {
    "text": "वाक्पारुष्यं च सर्वत्र नैव कुर्यात् कदाचन।\nरक्षणीयं सदा सत्यं सत्यमेकं परायणम्।। ८४.४९ ।।"
  },
  {
    "text": "क्षमां तेजस्वितां चैव प्रस्तावान्नृप आचरेत्।\nयानासनाश्रयद्वैधसन्धयो विग्रहस्तथा।। ८४.५० ।।"
  },
  {
    "text": "अभ्यसेत् षड्गुणानेतांस्तेषां स्थानं च शाश्वतम्।\nयः प्रमाणं न जानाति स्थाने वृद्धौ तथा क्षये।। ८४.५१ ।।"
  },
  {
    "text": "कोषे जनपदे दण्डे न स राज्येऽवतिष्ठते।\nकोषे जनपदे दण्डे चैकैकत्र त्रयं त्रयम्।। ८४.५२ ।।"
  },
  {
    "text": "प्रस्तावाद्विनियुञ्जीत रक्षेन्नैकांस्ततस्त्विमान्।\nमित्रे शत्रावुदासीने प्रभावं त्रिष्वपीरयेत्।। ८४.५३ ।।"
  },
  {
    "text": "उत्साहो विजिगीषायां धर्मकृत्येऽष्टवर्गके।\nशरीरयात्रानिर्वाहे क्रियेत सततं नृपैः।। ८४.५४ ।।"
  },
  {
    "text": "मन्त्रनिश्चयसम्भूतां बुद्धिं सर्वत्र योजयेत्।\nअमात्ये शात्रवे राज्ये पुत्रेष्वन्तःपुरेषु च।। ८४.५५ ।।"
  },
  {
    "text": "कृषिं दुर्गं च वाणिज्यं ख़ड्गानां करसाधनम्।\nआदानं सैन्यकरयोर्बन्धनं गजवाजिनोः।। ८४.५६ ।।"
  },
  {
    "text": "शून्ये सद्ममुखानां च योजनं सततं जनैः।\nत्रयाणां सारसेतूनां बन्धनं चेति चाष्टमम्।। ८४.५७ ।।"
  },
  {
    "text": "एतदष्टसु वर्गेषु चारान् सम्यक् प्रयोजयेत्।\nकार्याकार्यविभागाय चाष्टवर्गाधिकारिणाम्।। ८४.५८ ।।"
  },
  {
    "text": "अष्टौ चारान्नियुञ्जीयादष्टवर्गेषु पार्थिवः।\nदश शून्येषु युञ्जीत क्रमतः शृणु तानि मे।। ८४.५९ ।।"
  },
  {
    "text": "स्वामी सचिव-राष्ट्राणि मित्रं कोशो बलं तथा।\nदुर्गं तु सप्तमं ज्ञेयं राज्याङ्गं गुरुभाषितम्।। ८४.६० ।।"
  },
  {
    "text": "दुर्गमुक्तं चाष्टवर्गे चारान्नात्मनि योजयेत्।\nतस्मादिमानि शेषाणि पंच चारपदानि च।। ८४.६१ ।।"
  },
  {
    "text": "शुद्धान्तेषु च पुत्रेषु ससूय्यादौ महानसे।\nशत्रदासीनयोश्चापि बलाबलविनिश्चये।। ८४.६२ ।।"
  },
  {
    "text": "अष्टादशसु चैतेषु चारान् राजा प्रयोजयेत्।\nन यत्प्रकाशं जानीयात् तत् तच्चारैर्निरूपयेत्।। ८४.६३ ।।"
  },
  {
    "text": "निरूप्य तत्-प्रतीकारमवश्यं छिद्रतश्चरेत्।\nयथानियोगमेतेषां यो यो यत्रान्यथाचरेत्।। ८४.६४ ।।"
  },
  {
    "text": "ज्ञात्वा तत्र नृपश्चारैर्दण्डयेद् वा वियोजयेत्।\nचारांस्तु मन्त्रिणा सार्धं रहस्ये संस्थितो नृपः।। ८४.६५ ।।"
  },
  {
    "text": "प्रदोषसमये पृच्छेत् तदानीमेव साधयेत्।\nस्वपुत्रे चाथ शुद्धान्ते ये तु चारा महानसे।। ८४.६६ ।।"
  },
  {
    "text": "नियुक्तास्तान्मध्यरात्रे पृच्छेत् स्वोऽपि च मन्त्रिणि।\nएतांश्चारान् स्वयं पश्येन्नृपतिर्मन्त्रिणा विना।। ८४.६७ ।।"
  },
  {
    "text": "अन्यांस्तु मन्त्रिणा सार्धं निरूप्य प्रदिशेत् फलम्।\nनैकवेशधरश्चारो नैको नोत्साहवर्जितः।। ८४.६८ ।।"
  },
  {
    "text": "संस्तुतो नहि सर्वत्र नातिदीर्घो न वामनः।\nसततं न दिवाचारी न रोगी नाप्यबुद्धिमान्।। ८४.६९ ।।"
  },
  {
    "text": "न वित्तविभवैर्हीनो न भार्यापुत्रवर्जितः।\nकार्यश्चारो नृपतिना तत्त्वगुह्यविनिर्णये।। ८४.७० ।।"
  },
  {
    "text": "अनेकवेशग्रहणक्षमं भार्यासुतैर्युतम्।\nबहुदेशवचोऽभिज्ञं पराभिप्रायवेदकम्।। ८४.७१ ।।"
  },
  {
    "text": "दृढभक्तं प्रकुर्वीत चारं शक्तमसाध्यसम्।\nअभितिष्ठेत् स्वयं राजा कृषिमात्मसमैस्तथा।। ८४.७२ ।।"
  },
  {
    "text": "वणिक्पथे तु दुर्गादो तेषु शक्तान्नियोजयेत्।\nअन्तःपुरे पितुस्तुल्यान् धीरान् वृद्धान्नियोजयेत्।। ८४.७३ ।।"
  },
  {
    "text": "षण्ढान् पण्डांस्तथा वृद्धां स्त्रियौ वा बुद्धितत्पराः।\nशुद्धान्ते द्वारि युञ्जीयात् स्त्रियो वृद्धा मनीषिणीः।। ८४.७४ ।।"
  },
  {
    "text": "नैकः स्वपेत् कदाचित् तु नैको भुञ्जीत पार्थिवः।\nनैकाकिनीं तु महिषीं ब्रजेन्मैत्राय नैककः।। ८४.७५ ।।"
  },
  {
    "text": "अमात्यानुपधाशुद्धान् भार्याः पुत्रांस्तथैव च।\nप्रकुर्यात् सततं भूपः सप्रसादं समाचरन्।। ८४.७६ ।।"
  },
  {
    "text": "धर्मार्थकाममोक्षैश्च प्रत्येकं परिशोधनैः।\nउपेत्य धीयते यस्मादुपधा सा प्रकीर्तिता।। ८४.७७ ।।"
  },
  {
    "text": "अर्थकामोपधाभ्यां तु भार्यापुत्रांश्च शोधयेत्।\nधर्मोपधाभिर्विप्रांस्तु सर्वांभिः सचिवान् पुनः।। ८४.७८ ।।"
  },
  {
    "text": "एभिर्यज्ञैतस्था दानैरिहैव नृपतिर्भवेत्।\nतस्माद् भवांस्तु राज्यार्थी धर्ममेवं समाचरेत्।। ८४.७९ ।।"
  },
  {
    "text": "अनेनैवाभिचारेण यज्ञैर्वां पार्थिवो ह्ययम्।\nप्राणांस्त्यजति राजा त्वं भविष्यसि न सशयः।। ८४.८० ।।"
  },
  {
    "text": "इति धर्मो नृपस्यैव अश्वमेधादिकश्च यः।\nस्वयं न कुरुते भूपस्तस्मात् त्वं कुरु सत्तम।। ८४.८१ ।।"
  },
  {
    "text": "एवं मन्त्रैर्मन्त्रयित्वा नृपः कार्यान्तिकाद् द्विजात्।\nतैरज्ञातान् स्वयं ज्ञात्वा गृह्णीयात् तस्य तैर्मनः।। ८४.८२ ।।"
  },
  {
    "text": "यदि राज्याभिलाषेण सचिवोऽधर्ममाचरेत्।\nनृपतौ बाधकं कुर्याद् धर्मं तं होनतां नयेत्।। ८४.८३ ।।"
  },
  {
    "text": "आभिचारिकमर्त्यर्थं कुर्वाणं तु विघाययेत्।\nप्रवासयेद् ब्राह्मणं तु पार्थिवश्चाभिचारिकम्।। ८४.८४ ।।"
  },
  {
    "text": "एषा घर्मोपधा ज्ञेया तैरमात्यातन् सताञ्जयेत्।\nतादृशीं तथैवान्यामुपधां धर्मतश्चरेत्।। ८४.८५ ।।"
  },
  {
    "text": "कोशाध्यक्षान् समामन्त्र्य राजामात्यान् प्रतारयेत्।\nपुत्रानन्यान् प्रति तथा मन्त्रसंवरणाक्षमान्।। ८४.८६ ।।"
  },
  {
    "text": "अयं हि प्रचुरः कोषो मदायत्तो नरोत्तम।\nआनये तव संमत्या तद् यदि त्वं प्रतीक्षसि।। ८४.८७ ।।"
  },
  {
    "text": "तवार्थलग्नादस्माकं जीवनं च भविष्यति।\nत्वं चापि प्रचुरैः कोषैः किं किं वा न करिष्यसि।। ८४.८८ ।।"
  },
  {
    "text": "एवमन्यैः कोषगतैरुपायैर्नृपसत्तमः।\nपुत्रामात्यादिकान् सर्वान् सततं परिशोधयेत्।। ८४.८९ ।।"
  },
  {
    "text": "कोषदोषकरान् हन्यात् कर्तुमिच्छन् विवासयेत्।\nद्वैधचित्तान् विमन्येत कुर्याद् वै कोशरक्षणम्।। ८४.९० ।।"
  },
  {
    "text": "दासीश्च शिल्पिनीर्वृद्धा मेधाधृतिमतीः स्त्रियः।\nअन्तर्बहिश्च या यान्ति विदिताः सचिवादिभिः।। ८४.९१ ।।"
  },
  {
    "text": "ता राजा रहसि स्थित्वा भार्यादिभिरलक्षितः।\nअभिमन्त्र्याथ संमन्त्र्य प्रेषयेत् सचिवान् प्रति।। ८४.९२ ।।"
  },
  {
    "text": "ता गत्वा हृदयं बुद्धा स्त्रियो विज्ञानतत्पराः।\nमहिषीप्रमुखा राज्ञस्त्वां वै कामयते शुभा।। ८४.९३ ।।"
  },
  {
    "text": "तत्राहं योजयिष्यामि यदि ते विद्यते स्पृहा।\nसचिवस्त्वां कामयते त्वद्योग्यो वरवर्णिनि।। ८४.९४ ।।"
  },
  {
    "text": "तं संगमयितुं शक्ता यदि श्रद्धा तवास्त्यहम्।\nइत्यनेन प्रकारेण नानोपायैस्तथोत्तरैः।। ८४.९५ ।।"
  },
  {
    "text": "भार्याः पुत्रदुहित्रीश्च स्नुषाश्च प्रस्नुषास्तथा।\nशोधयेत् सचिवान् पुत्रान् पौत्रादीन् सेवकांस्तथा।। ८४.९६ ।।"
  },
  {
    "text": "कामोपधाऽविशुद्धांस्तु घातयेदविचारयन्।\nस्त्रियस्तु योज्या दण्डेन ब्राह्मणांस्तु प्रवासयेत्।। ८४.९७ ।।"
  },
  {
    "text": "मोक्षमार्गावसक्तं तु हिंसापैशुन्यवर्जितम्।\nक्षमैकसारं नृपतिः सचिवं परिवर्जयेत्।। ८४.९८ ।।"
  },
  {
    "text": "मोक्षमार्गविरक्तांस्तु दण्डयानपि न दण्डयेत्।\nसमबुद्धिस्तु सर्वत्र तस्मात् तं परिवर्जयेत्।। ८४.९९ ।।"
  },
  {
    "text": "इति सूत्रं चोपधानामुपधा बहुधा पुनः।\nविवेचिता चोशनसा तच्छास्त्रे तत्र बोधयेत्।। ८४.१०० ।।"
  },
  {
    "text": "विग्रहं सततं राजा परैर्न्न सम्यगाचरेत्।\nभूवित्तमित्रलाभेषु निश्चितेष्वेव विग्रहाः।। ८४.१०१ ।।"
  },
  {
    "text": "सप्ताङ्गेषु प्रसादश्च सदा कार्यो नृपोत्तमैः।\nकोषस्य सञ्चयं रक्षां सततं सम्यगाचरेत्।। ८४.१०२ ।।"
  },
  {
    "text": "मन्त्रिणस्तु नृपः कुर्याद् विप्रान् विद्याविशारदान्।\nविनयाज्ञान् कुलीनांश्च धर्मार्थकुशलानृजून्।। ८४.१०३ ।।"
  },
  {
    "text": "मन्त्रयेत् तैः समं ज्ञानं नात्यर्थं बहुभिश्चरेत्।\nएकैकेनैव कर्तव्यं मन्त्रस्य च विनिश्चयम्।। ८४.१०४ ।।"
  },
  {
    "text": "व्यस्तैः समस्तैश्चान्यस्य व्यपदेशैः समन्ततः।\nसुसंवृतं मन्त्रगृहं स्थलं वारुह्य मन्त्रयेत्।। ८४.१०५ ।।"
  },
  {
    "text": "अरण्ये निःशलाके वा न यामिन्यां कदाचन।\nशिशूञ्छाखामृगान् पण्डाञ्छुकान् वै सारिकास्तथा।। ८४.१०६ ।।"
  },
  {
    "text": "वर्जयेन्मन्त्रगेहे तु मनुष्यान् विकृतांस्तथा।\nदूषणं मन्त्रभेदेषं नृपाणां यत् तु जायते।। ८४.१०७ ।।"
  },
  {
    "text": "न तच्छक्यं समाधातुं दक्षैर्नृपशतैरपि।\nदण्ड्यांस्तु दण्डयेद् दण्डैरदण्ड्यान् दण्डयेन्नहि।। ८४.१०८ ।।"
  },
  {
    "text": "अदण्डयन् नृपो दण्ड्यान्नदण्ड्यांश्चापि दण्डयन्।\nनृपतिर्वाच्यतां प्राप्य चौरकिल्विषमाप्नुयात्।। ८४.१०९ ।।"
  },
  {
    "text": "दुर्गे तु समतां कुर्याद् प्राकाराट्टलतोरणैः।\nभूषितान्नगराद्राजा दूरे दुर्गाश्रयं चरेत्।। ८४.११० ।।"
  },
  {
    "text": "दुर्गं बलं नृपाणां तु नित्यं दुर्गं प्रशस्यते।\nशतमेको योधयति दुर्गस्थो यो धनुर्द्धरः।। ८४.१११ ।।"
  },
  {
    "text": "शतं दशसहस्राणि तस्माद् दुर्गं प्रशस्यते।\nजलदुर्गं भूमिदुर्गं वृक्षदुर्गं तथैव च।। ८४.११२ ।।"
  },
  {
    "text": "आरण्यंमरुदुर्गं च शैलजं परिखोद्भवम्।\nदुर्गं कार्यं नृपतिना यथा दुर्गं स्वदेशतः।। ८४.११३ ।।"
  },
  {
    "text": "दुर्गं कुर्वन् पुरं कुर्यात् त्रिकोणं धनुराकृति।\nवर्तुलं च चतुष्कोणं नान्यथा नगरं चरेत्।। ८४.११४ ।।"
  },
  {
    "text": "मृदङ्गाकृतिदुर्गं तु सततं कुलनाशनम्।\nयथा राक्षसराज्यस्य लङ्का दुर्गान्विता पुरा।। ८४.११५ ।।"
  },
  {
    "text": "वलेः पुरं शोणिताख्यं तेजो दुर्गैः प्रतिष्ठितम्।\nतद् यस्माद् व्यजनाकारं मनोभ्रष्टः सिवावलिः।। ८४.११६ ।।"
  },
  {
    "text": "सौभाग्यं शाल्वराजस्य नगरं पंचकोणकम्।\nदिवि यद् वर्तते राज्यं तच्च भ्रष्टं भविष्यति।। ८४.११७ ।।"
  },
  {
    "text": "यच्चायोध्याह्वयं भूप पुरमिक्ष्वाकुभूभृताम्।\nधनुराकृति तच्चापि ततोऽभूद् विजयप्रदम्।। ८४.११८ ।।"
  },
  {
    "text": "दुर्गभूभौ यजेद् दुर्गां दिक्पालांश्चैव द्वारतः।\nपूजयित्वा विधानेन जयं भूपः समाप्नुयात्।। ८४.११९ ।।"
  },
  {
    "text": "अतो दुर्गं नृपः कुर्यात् सततं जयवृद्धये।\nन ब्राह्मणान् सदा राजा केनाप्यवमनीकृतान्।। ८४.१२० ।।"
  },
  {
    "text": "अवमन्य नृपो विप्रान् प्रेत्येह दुःखभाग् भवेत्।\nन विरोधस्तु तै कार्यः स्वानि तेषां न चाददेत्।। ८४.१२१ ।।"
  },
  {
    "text": "कृत्यकालेषु सततं तानेव परिपूजयेत्।\nनैषां निन्दां प्रकुर्वीत नाभ्यसूयां तथाचरेत्।। ८४.१२२ ।।"
  },
  {
    "text": "एवं नृपो महाबुद्धिस्तत्त्वमण्डलसंयुतः।\nअप्रभादी चारचक्षुर्गुंणवान् सुप्रियंवदः।। ८४.१२३ ।।"
  },
  {
    "text": "प्रेत्येह महतीं सिद्धिं प्राप्नोति सुखभोगवान्।\nयैर्गुणैर्योजितश्चात्मा तैः पुत्रानपि योजयेत।। ८४.१२४ ।।"
  },
  {
    "text": "नृपस्य च स्वतन्त्रत्वं सततं स्वं विनाशयेत्।\nस्वतन्त्रो भूपतनयो विकारं याति निश्चितम्।। ८४.१२५ ।।"
  },
  {
    "text": "निर्विकाराय सततं वृद्धांश्च परियोजयेत्।\nभोजने शयने याने पुरुषाणां च वीक्षणे।। ८४.१२६ ।।"
  },
  {
    "text": "वियोजयेत् सदा दारान् भूपः कामविचेष्टने।\nअस्वतन्त्राः स्त्रियः कार्याः सततं पार्थिवेन तु।। ८४.१२७ ।।"
  },
  {
    "text": "ताः स्वतन्त्राः स्त्रियो नित्यं हानये सम्भवन्ति हि।\nतस्मात् कुमारं महिषीमुपधाभिर्मनोहरैः।। ८४.१२८ ।।"
  },
  {
    "text": "शोधयित्वा नियुञ्जीत यौवराज्यावरोधयोः।\nअन्तःपुरप्रवेशे तु स्वतन्त्रत्वं निषेधयेत्।। ८४.१२९ ।।"
  },
  {
    "text": "भूपपुत्रस्य भार्याया बहिःसारे तथैव च।\nअयं विशेषः संक्षेपान्नृपधर्मो मयोदितः।। ८४.१३० ।।"
  },
  {
    "text": "पुत्राणां गुणविन्यासे भार्याणामपि भूपते।\nउशना राजनीतीनां तन्त्राणि तु बृहस्पतिः।। ८४.१३१ ।।"
  },
  {
    "text": "चकारान्यान् विशेषांस्तु तयोस्तन्त्रेषु बोधयेत्।\nएवं राजा महाभागे राजनीतौ विशेषताम्।\nकुर्वन्न सीदति सदा भूयसीं श्रियमश्नुते।। ८४.१३२ ।।"
  },
  {
    "text": "।। इति श्रीकालिकापुराणे नृपधर्मकथने चतुरशीतितमोऽध्यायः।। ८४ ।।"
  }
]
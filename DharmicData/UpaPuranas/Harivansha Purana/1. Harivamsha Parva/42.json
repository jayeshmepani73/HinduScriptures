[
  {
    "text": "वैशम्पायन उवाच\nविश्वत्वं शृणु मे विष्णोर्हरित्वं च कृते युगे ।\nवैकुण्ठत्वं च देवेषु कृप्णत्वं मानुषेषु च ।। १ ।।\nईश्वरत्वं च तस्येदं गहनां कर्मणां गतिम् ।\nअव्यक्तो व्यक्तलिङ्गस्थो यत्रैव भगवान् प्रभुः ।\nनारायणो ह्यनन्तात्मा प्रभवोऽव्यय एव च ।। ३ ।।\nएष नारायणो भूत्वा हरिरासीत्कृते युगे ।\nब्रह्मा शक्रश्च सोमश्च धर्मः शुक्रो बृहस्पतिः ।। ४ ।।\nअदितेरपि पुत्रत्वमेत्य यादवनन्दनः ।\nएष विष्णुरिति ख्यात इन्द्रादवरजोऽभवत् ।। ५ ।।\nप्रसादजं ह्यस्य विभोरदित्याः पुत्रजन्म तत् ।\nवधार्थं सुरशत्रूणां दैत्यदानवरक्षसाम् ।। ६।।\nप्रधानात्मा पुरा ह्येष ब्रह्माणमसृजत् प्रभुः ।\nसोऽसृजत् पूर्वपुरुषः पुरा कल्पे प्रजापतीन् ।। ७ ।।\nते तन्वानास्तनूस्तत्र ब्रह्मवंशाननुत्तमान् ।\nतेभ्योऽभवन्महात्मभ्यो बहुधा ब्रह्म शाश्वतम् ।। ८ ।।\nएतदाश्चर्यभूतस्य विष्णोर्नामानुकीर्तनम् ।\nकीर्तनीयस्य लोकेषु कीर्त्यमानं निबोध मे ।। ९ ।।\nवृत्ते वृत्रवधे तात वर्तमाने कृते युगे ।\nआसीत् त्रैलोक्यविख्यातः संग्रामस्तारकामयः ।। 1.42.१०।।\nतत्रासन् दानवा घोराः सर्वे संग्रामदर्पिताः ।\nघ्नन्ति देवगणान्सर्वान् सयक्षोरगराक्षसान् ।। ११ ।।\nते वध्यमाना विमुखाः क्षीणप्रहरणा रणे ।\nत्रातारं मनसा जग्मुर्देवं नारायणं हरिम् ।। १२ ।।\nएतस्मिन्नन्तरे मेघा निर्वाणाङ्गारवर्षिणः ।\nसार्कचन्द्रग्रहगणं छादयन्तो नभस्तलम् ।। १३ ।।\nचञ्चद्विद्युद्गणाविद्धा घोरा निर्ह्रादकारिणः ।\nअन्योन्यवेगाभिहताः प्रववुः सप्त मारुताः ।। १४ ।।\nदीप्ततोयाशनीपातैर्वज्रवेगानिलाकुलैः ।\nररास घोरैरुत्पातैर्दह्यमानमिवाम्बरम् ।।१५ ।।\nपेतुरुल्कासहस्राणि मुहुराकाशगान्यपि ।\nन्युब्जानि च विमानानि प्रपतन्त्युत्पतन्ति च ।। १६ ।।\nचतुर्युगान्तपर्याये लोकानां यद् भयं भवेत् ।\nतादृशान्येव रूपाणि तस्मिन्नुत्पातलक्षणे ।। १७ ।।\nतमसा निष्प्रभं सर्वं न प्राज्ञायत किंचन ।\nतिमिरौघपरिक्षिप्ता न रेजुश्च दिशो दश ।। १८ ।।\nनिशेव रूपिणी काली कालमेघावगुण्ठिता ।\nद्यौर्न भात्यभिभूतार्का घोरेण तमसा वृता ।। १९ ।।\nतान्घनौघान्सतिमिरान्दोर्भ्यामुत्क्षिप्य स प्रभुः ।\nवपुः संदर्शयामास दिव्यं कृष्णवपुर्हरिः।। 1.42.२० ।।\nबलाहकाञ्जननिभं बलाहकतनूरुहम् ।\nतेजसा वपुषा चैव कृष्णं कृष्णमिवाचलम् ।। २१।।\nदीप्तपीताम्बरधरं तप्तकाञ्चनभूषणम् ।\nधूमान्धकारवपुषा युगान्ताग्निमिवोत्थितम् ।। २२ ।।\nचतुर्द्विगुणपीनांसं बलाकापङ्क्तिभूषणम् ।\nचामीकरकराकारैरायुधैरुपशोभितम् ।। २३ ।।\nचन्द्रार्ककिरणोद्द्योतं गिरिकूटं शिलोच्चयम् ।\nनन्दकानन्दितकरं शराशीविषधारिणम् ।। २४ ।।\nशक्तिचित्रं हलोदग्रं शङ्खचक्रगदाधरम् ।\nविष्णुशैलं क्षमामूलं श्रीवृक्षं शार्ङ्गधन्विनम् ।। २५ ।।\nहर्यश्वरथसंयुक्ते सुपर्णध्वजशोभिते ।\nचन्द्रार्कचक्ररुचिरे मन्दराक्षधृतान्तरे ।।२६ ।।\nअनन्तरश्मिसंयुक्ते ददृशे मेरुकूबरे ।\nतारकाचित्रकुसुमे ग्रहनक्षत्रबन्धुरे ।। २७ ।।\nभयेष्वभयदं व्योम्नि देवा दैत्यपराजिताः ।\nददृशुस्ते स्थितं देवं दिव्यलोकमये रथे ।। २८ ।।\nते कृताञ्जलयः सर्वे देवाः शक्रपुरोगमाः ।\nजयशब्दं पुरस्कृत्य शरण्यं शरणं गताः ।। २९ ।।\nस तेषां ता गिरः श्रुत्वा विष्णुर्दयितदेवतः ।\nमनश्चक्रे विनाशाय दानवानां महामृधे ।। 1.42.३० ।।\nआकाशे तु स्थितो विष्णुः सोत्तमे पुरुषोत्तमः ।\nउवाच देवताः सर्वाः सप्रतिज्ञमिदं वचः ।। ३१ ।।\nशान्तिं भजत भद्रं वो मा भैष्ट मरुतां गणाः ।\nजिता मे दानवाः सर्वे त्रैलोक्यं प्रतिगृह्यताम् ।। ३२ ।।\nते तस्य सत्यसंधस्य विष्णोर्वाक्ये न तोषिताः ।\nदेवाः प्रीतिं परां जग्मुः प्राप्येवामृतमुत्थितम् ।। ३३ ।।\nततस्तमः संह्रियते विनेशुश्च बलाहका ।\nप्रववुश्च शिवा वाताः प्रसन्नाश्च दिशो दश ।। ३४ ।।\nसुप्रभाणि च ज्योतींषि चन्द्रं चक्रुः प्रदक्षिणम् ।\nदीप्तिमन्ति च तेजांसि चक्रुरर्के प्रदक्षिणम् ।। ३५ ।।\nन विग्रहं ग्रहाश्चक्रुः प्रसन्नाश्चापि सिन्धवः ।\nनीरजस्का बभुर्मार्गा नाकमार्गादयस्त्रयः ।। ३६।।\nयथार्थमूहुः सरितो नापि चुक्षुभिरेऽर्णवाः ।\nआसञ्छुभानीन्द्रियाणि नराणामन्तरात्मसु । ३७ ।।\nमहर्षयो वीतशोका वेदानुच्चैरधीयते ।\nयज्ञेषु च हविः स्वादु शिवमश्नाति पावकः।।३८।।\nप्रवृत्तधर्माः संवृत्ता लोका मुदितमानसाः ।\nप्रीत्या परमया युक्ता देवदेवस्य भूपते ।\nविष्णोः सत्यप्रतिज्ञस्य श्रुत्वारिनिधने गिरम् ।। ३९ ।।\nइति श्रीमहाभारते खिलभागे हरिवंशे हरिवंशपर्वणि द्विचत्वारिंशोऽध्यायः  ।। ४२ ।।"
  }
]
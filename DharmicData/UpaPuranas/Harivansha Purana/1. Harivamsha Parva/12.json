[
  {
    "text": "वैशम्पायन उवाच\nतस्य पुत्रास्त्रयः शिष्टा दृढाश्वो ज्येष्ठ उच्यते ।\nचन्द्राश्वकपिलाश्वौ तु कुमारौ द्वौ कनीयसौ ।। १ ।।\nधौन्धुमारिर्दृढा श्वस्तु हर्यश्वस्तस्य चात्मजः ।\nहर्यश्वस्य निकुम्भोऽभूत् क्षत्रधर्मरतः सदा ।। २ ।।\nसंहताश्वो निकुम्भस्य पुत्रो रणविशारदः ।\nअकृशाश्वः कृशाश्वश्च संहताश्वसुतौ नृप ।। ३ ।।\nतस्य हैमवती कन्या सतां माता दृषद्वती ।\nविख्याता त्रिषु लोकेषु पुत्रश्चास्याः प्रसेनजित्।। ४ ।।\nलेभे प्रसेनजिद् भार्यां गौरीं नाम पतिव्रताम्।\nअभिशप्ता तु सा भर्त्रा नदी वै बाहुदाभवत्।। ५ ।।\nतस्याः पुत्रो महानासीद्युवनाश्वो महीपतिः ।\nमान्धाता युवनाश्वस्य त्रिलोकविजयी सुतः ।। ६ ।।\nतस्य चैत्ररथी भार्या शशबिन्दोः सुताभवत्।\nसाध्वी बिन्दुमती नाम रूपेणासदृशी भुवि ।। ७ ।।\nपतिव्रता च ज्येष्ठा च भ्रातॄणामयुतस्य सा\nतस्यामुत्पादयामास मान्धाता द्वौ सुतौ नृप\nपुरुकुत्सं च धर्मज्ञं मुचुकुन्दं च धार्मिकम्\nपुरुकुत्ससुतस्त्वासीत्  त्रसदस्युर्महीपतिः।।९।।\nनर्मदायामथोत्पन्नः सम्भूतस्तस्य चात्मजः ।\nसम्भूतस्य तु दायादः सुधन्वा नाम पार्थिवः ।। 1.12.१० ।।\nसुधन्वनः सुतश्चासीत्त्रिधन्वा रिपुमर्दनः ।\nराज्ञस्त्रिधन्वनस्त्वासीद् विद्वांस्त्रय्यारुणः सुतः।। ११ ।।\nतस्य सत्यव्रतो नाम कुमारोऽभून्महाबलः ।\nपाणिग्रहणमन्त्राणां विघ्नं चक्रे सुदुर्मतिः ।। १२ ।।\nयेन भार्या हृता पूर्व कृतोद्वाहा परस्य वै ।\nबाल्यात् कामाच्च मोहाच्च संहर्षाच्चापलेन च।। १३ ।।\nजहार कन्यां कामात्स कस्यचित्पुरवासिनः।\nअधर्मशङ्कुना तेन राज्ञा त्रय्यारुणोऽत्यजत्।। १४ ।।\nअपध्वंसेति बहुशो वदन् क्रोधसमन्वितः ।\nपितरंसोऽब्रवीत्त्यक्तः क्व गच्छामीति वै मुहुः।। १५ ।।\nपिता त्वेनमथोवाच श्वपाकैः सह वर्तय ।\nनाहं पुत्रेण पुत्रार्थी त्वयाद्य कुलपांसन ।। १६ ।\nइत्युक्तः स निराक्रामन्नगराद् वचनात्पितुः ।\nन च तं वारयामास वसिष्ठो भगवानृषिः ।। १७ ।।\nस तु सत्यव्रतस्तात श्वपाकावसथान्तिके ।\nपित्रा त्यक्तोऽवसद्धीरः पिता तस्य वनं ययौ ।। १८ ।।\nततस्तस्मिंस्तु विषये नावर्षत् पाकशासनः ।\nसमा द्वादश राजेन्द्र तेनाधर्मेण वै तदा ।। १९ ।।\nदारांस्तु तस्य विषये विश्वामित्रो महातपाः ।\nसंन्यस्य सागरानूपे चचार विपुलं तपः ।। 1.12.२० ।।\nतस्य पत्नी गले बद्ध्वा मध्यमं पुत्रमौरसम् ।\nशेषस्य भरणार्थाय व्यक्रीणाद् गोशतेन वै ।। २१ ।।\nतं तु बद्धं गले दृष्ट्वा विक्रीयन्तं नृपात्मजः ।\nमहर्षिपुत्रं धर्मात्मा मोक्षयामास भारत ।। २२ ।।\nसत्यव्रतो महाबाहुर्भरणं तस्य चाकरोत् ।\nविश्वामित्रस्य तुष्ट्यर्थमनुकम्पार्थमेव च ।। २३ ।।\nसोऽभवद् गालवो नाम गलबन्धान्महातपाः ।\nमहर्षिः कौशिकस्तात तेन वीरेण मोक्षितः ।। २४।।\nइति श्रीमहाभारते खिलभागे हरिवंशे हरिवंशपर्वणि गालवोत्पत्तौ द्वादशोऽध्यायः ।। १२ ।।"
  }
]
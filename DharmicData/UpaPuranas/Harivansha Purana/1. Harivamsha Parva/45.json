[
  {
    "text": "वैशम्पायन उवाच\nताभ्यां बलाभ्यां संजज्ञे तुमुलो विग्रहस्तदा ।\nसुराणामसुराणां च परस्परजयैषिणाम् ।। १ ।।\nदानवा दैवतैः सार्द्धं नानाप्रहरणोद्यताः ।\nसमीयुर्युध्यमाना वै पर्वताः पर्वतैरिव ।। २ ।।\nतत् सुरासुरसंयुक्तं युद्धमत्यद्भुतं बभौ ।\nधर्माधर्मसमायुक्तं दर्पेण विनयेन च ।। ३ ।।\nततो रथैः प्रजविभिर्वाहनैश्च प्रचोदितैः ।\nउत्पतद्भिश्च गगनं सासिहस्तैः समन्ततः ।। ४ ।।\nविक्षिप्यमाणैर्मुसलैः सम्प्रेष्यद्भिश्च सायकैः ।\nचापैर्विस्फार्यमाणैश्च पात्यमानैश्च मुद्गरैः ।। ५ ।।\nतद् युद्धमभवद् घोरं देवदानवसंकुलम्।\nजगतस्त्रासजननं युगसंवर्तकोपमम् ।। ६ ।।\nस्वहस्तमुक्तैः परिघैः क्षिप्यमाणैश्च पर्वतैः ।\nदानवाः समरे जघ्नुर्देवानिन्द्रपुरोगमान् ।। ७ ।।\nते वध्यमाना बलिभिर्दानवैर्जितकाशिभिः ।\nविषण्णमनसो देवा जग्मुरार्तिं परां मृधे ।। ८ ।।\nतेऽस्त्रजालैः प्रमथिताः परिघैर्भिन्नमस्तकाः ।\nभिन्नोरस्का दितिसुतैर्वेमू रक्तं व्रणैर्बहु ।। ९ ।।\nस्पन्दिताः पाशजालैश्च निर्यत्नाश्च शरैः कृताः ।\nप्रविष्टा दानवी माया न शेकुस्ते विचेष्टितुम् ।। 1.45.१० ।।\nसंस्तम्भितमिवाभाति निष्प्राणसदृशाकृति ।\nबलं सुराणामसुरैर्निष्प्रयत्नायुधं कृतम् ।। ११ ।।\nमायापाशान् विकर्षंश्च भिन्दन् वज्रेण ताञ्शरान् ।\nशक्रो दैत्यबलं घोरं विवेश बहुलोचनः ।। १२ ।।\nस दैत्यान् प्रमुखे हत्वा तद् दानवबलं महत् ।\nतामसेनास्त्रजालेन तमोभूतमथाकरोत् ।। १३ ।।\nतेऽन्योन्यं नावबुध्यन्त देवान् वा दानवानपि ।\nघोरेण तमसाऽऽविष्टाः पुरुहूतस्य तेजसा ।। १४ ।।\nमायापाशैर्विमुक्ताश्च यत्नवन्तः सुरोत्तमाः ।\nवपूंषि दैत्यसंघानां तमोभूतान्यपातयन् ।। १५ ।।\nअपध्वस्ता विसंज्ञाश्च तमसा नीलवर्चसः ।\nपेतुस्ते दानवगणाश्छिन्नपक्षा इवाचलाः ।। १६ ।।\nदैत्यानां तद्घनीभूतमन्धकारमहार्णवम् ।\nप्रविष्टं बलमुत्त्रस्तं तमोभूतमिवाबभौ ।। १७ ।।\nतदासृजन्महामायां मयस्तां तामसीं दहन् ।\nयुगान्ताग्निमिवात्युग्रां सृष्टामौर्वेण वह्निना ।। १८ ।।\nसा ददाह तमः सर्वं माया मयविकल्पिता ।\nदैत्याश्च दीप्तवपुषः सद्य उत्तस्थुराहवे ।। १९ ।।\nमायामौर्वीं समासाद्य दह्यमाना दिवौकसः ।\nभेजिरे चन्द्रविषयं शीतांशुसलिले शयात्।। 1.45.२० ।।\nते दह्यमाना ह्यौर्वेण तेजसा भ्रष्टतेजसः ।\nशशंसुर्वज्रिणे देवाः संतप्ताः शरणैषिणः ।। २१ ।।\nसंतप्ते मायया सैन्ये दह्यमाने च दानवैः ।\nचोदितो देवराजेन वरुणो वाक्यमब्रवीत्।। २२ ।।\nवरुण उवाच\nपुरा ब्रह्मर्षिजः शक्र तपस्तेपेऽतिदारुणम् ।\nऊर्वो मुनिः स तेजस्वी सदृशो ब्रह्मणो गुणैः ।। २३ ।।\nतं तपन्तमिवादित्यं तपसा जगदव्ययम्।\nउपतस्थुर्मुनिगणा देवा ब्रह्मर्षिभिः सह ।। २४ ।।\nहिरण्यकशिपुश्चैव दानवो दानवेश्वरः ।\nऋषिं विज्ञापयामास पुरा परमतेजसम् ।। २५ ।।\nतमूचुर्ब्रह्मऋषयो वचनं ब्रह्मसम्मितम्।\nऋषिवंशेषु भगवञ्छिन्नमूलमिदं कुलम् ।। २६ ।।\nएकस्त्वमनपत्यश्च गोत्रं यन्नानुवर्तसे ।\nकौमारं व्रतमास्थाय क्लेशमेवानुवर्तसे ।। २७ ।।\nबहूनि विप्र गोत्राणि मुनीनां भावितात्मनाम् ।\nएकदेहानि तिष्ठन्ति विभक्तानि विना प्रजाः ।। २८ ।।\nकुलेषूच्छिन्नमूलेषु तेषु नो नास्ति कारणम् ।\nभवांस्तु तपसा श्रेष्ठः प्रजापतिसमद्युतिः ।। २९ ।।\nतत् प्रवर्तस्व वंशाय वर्द्धयात्मानमात्मना ।\nत्वमाधत्स्वोर्जितं तेजो द्वितीयां वै तनुं कुरु ।। 1.45.३० ।।\nस एवमुक्तो मुनिभिमुनिर्मनसि ताडितः ।\nजगर्हे तानृषिगणान् वचनं चेदमब्रवीत् ।। ३१ ।।\nयथायं शाश्वतो धर्मो मुनीनां विहितः पुरा ।\nसदाऽऽर्षं सेवतां कर्म वन्यमूलफलाशिनाम् ।। ३२ ।।\nब्रह्मयोनौ प्रसूतस्य ब्राह्मणस्यानुवर्तिनः ।\nब्रह्मचर्यं सुचरितं ब्रह्माणमपि चालयेत् ।। ३३ ।।\nद्विजानां वृत्तयस्तिस्रो ये गृहाश्रमवासिनः ।\nअस्माकं तु वनं वृत्तिर्वनाश्रमनिवासिनाम् ।। ३४ ।।\nअम्बुभक्षा वायुभक्षा दन्तोलूखलिकास्तथा ।\nअश्मकुट्टा दशनपाः पञ्चातपतपाश्च  ये ।। ३५ ।।\nएते तपसि तिष्ठन्तो व्रतैरपि सुदुष्करैः ।\nब्रह्मचर्यं पुरस्कृत्य प्रार्थयन्ते परां गतिम् ।। ३६ ।।\nब्रह्मचर्याद् ब्राह्मणस्य ब्राह्मणत्वं विधीयते ।\nएवमाहुः परे लोके ब्रह्म ब्रह्मविदो जनाः ।। ३७ ।।\nब्रह्मचर्ये स्थितं धैर्यं ब्रह्मचर्ये स्थितं तपः ।\nये स्थिता ब्रह्मचर्येषु ब्राह्मणास्ते दिवि स्थिताः ।। ३८ ।।\nनास्ति योगं विना सिद्धिर्नास्ति सिद्धिं विना यशः ।\nनास्ति लोके यशोमूलं ब्रह्मचर्यात् परं तपः ।। ३९ ।।\nतन्निगृह्येन्द्रियग्रामं भूतग्रामं च पञ्चमम् ।\nब्रह्मचर्येण वर्तेत किमतः परमं तपः ।। 1.45.४० ।।\nअयोगे केशहरणमसंकल्पे व्रतक्रिया ।\nअब्रह्मचर्ये चर्या च त्रयं स्याद् दम्भसंज्ञितम् ।। ४१ ।।\nक्व दाराः क्व च संयोगः क्व च भावविपर्ययः ।\nयदेयं ब्रह्मणा सृष्टा मनसा मानसी प्रजा ।। ४२ ।।\nयद्यस्ति तपसो वीर्यं युष्माकममितात्मनाम् ।\nसृजध्वं मानसान् पुत्रान् प्राजापत्येन कर्मणा ।। ४३ ।\nमनसा निर्मिता योनिराधातव्या तपस्विना ।\nन दारयोगं बीजं वा व्रतमुक्तं तपस्विनाम् ।। ४४ ।।\nयदिदं लुप्तधर्मार्थं युष्माभिरिह निर्भयैः ।\nव्याहृतं सद्भिरत्यर्थमसद्भिरिव मे मतिः ।। ४५ ।।\nवपुर्दीप्तान्तरात्मानमेष कृत्वा मनोमयम्।\nदारयोगं विना स्रक्ष्ये पुत्रमात्मतनूरुहम्।। ४६ ।।\nएवमात्मानमात्मा मे द्वितीयं जनयिष्यति ।\nवन्येनानेन विधिना दिधक्षन्तमिव प्रजाः ।। ४७ ।।\nऊर्वस्तु तपसाऽऽविष्टो निवेश्योरुं हुताशने ।\nममन्थैकेन दर्भेण पुत्रस्य प्रभवारणिम् ।। ४८ ।।\nतस्योरुं सहसा भित्त्वा ज्वालामाली निरिन्धनः ।\nजगतो निधनाकाङ्क्षी पुत्रोऽग्निः समपद्यत ।। ४९ ।।\nऊर्वस्योरुं विनिर्भिद्य और्वो नामान्तकोऽनलः ।\nदिधक्षन्निव लोकांस्त्रीञ्जज्ञे परमकोपनः ।। 1.45.५० ।।\nउत्पन्नमात्रश्चोवाच पितरं दीप्तया गिरा ।\nक्षुधा मे बाधते तात जगद् भक्षे त्यजस्व माम् ।। ५१ ।।\nत्रिदिवारोहिभिर्ज्वालैर्जृम्भमाणो दिशो दश ।\nनिर्दहन्निव भूतानि ववृधे सोऽन्तकोऽनलः ।। ५२ ।।\nएतस्मिन्नन्तरे ब्रह्मा सर्वलोकपतिः प्रभुः ।\nआजगाम मुनिर्यत्र व्यसृजत् पुत्रमुत्तमम् ।। ५३ ।।\nस ददर्शोरुमूर्वस्य दीप्यमानं सुताग्निना ।\nऔर्वकोपाग्निसंतप्ताँल्लोकांश्च ऋषिभिः सह ।। ५४ ।।\nतमुवाच ततो ब्रह्मा मुनिमूर्वं सभाजयन् ।\nधार्यतां पुत्रजं तेजो लोकानां हितकाम्यया ।\nअस्यापत्यस्य ते विप्र करिष्ये साह्यमुत्तमम् ।। ५५ ।।\nवासं चास्य प्रदास्यामि प्राशनं चामृतोपमम् ।\nतथ्यमेतन्मम वचः शृणु त्वं वदतां वर ।। ५६ ।।\nऊर्व उवाच\nधन्योऽस्म्यनुगृहीतोऽस्मि यन्ममाद्य भवाञ्छिशोः ।\nमतिमेतां ददातीह परमानुग्रहाय वै ।। ५७ ।।\nप्रभावकाले सम्प्राप्ते काङ्क्षितव्ये समागमे ।\nभगवंस्तर्पितः पुत्रः कैर्हव्यैः प्राप्स्यते सुखम् ।। ५८ ।।\nकुत्र चास्य निवासो वै भोजनं च किमात्मकम् ।\nविधास्यति भवानस्य वीर्यतुल्यं महौजसः ।। ५९ ।।\nब्रह्मोवाच\nवडवामुखेऽस्य वसतिः समुद्रास्ये भविष्यति ।\nमम योनिर्जलं विप्र तच्च तोयमयं वपुः ।। 1.45.६० ।।\nतद्धविस्तव पुत्रस्य विसृजाम्यालयं तु तत् ।\nतत्रायमास्तां नियतः पिबन् वारिमयं हविः ।। ६१ ।।\nततो युगान्ते भूतानामेव चाहं च सुव्रत ।\nसहितौ विचरिष्यावो लोकानिति पुनः पुनः ।। ६२ ।।\nएषोऽग्निरन्तकाले तु सलिलाशी मया कृतः ।\nदहनः सर्वभूतानां सदेवासुररक्षसाम् ।। ६३ ।।\nएवमस्त्विति सोऽप्यग्निः संवृतज्वालमण्डलः ।\nप्रविवेशार्णवमुखं निक्षिप्य पितरि प्रभाम् ।। ६४ ।।\nप्रतियातस्ततो ब्रह्मा ते च सर्वे महर्षयः ।\nऔर्वस्याग्नेः प्रभावज्ञाः स्वां स्वां गतिमुपाश्रिताः ।।६५।।\nहिरण्यकशिपुर्दृष्ट्वा तदद्भुतमपूजयत् ।\nऊर्वं प्रणतसर्वाङ्गो वाक्यं चेदमुवाच ह ।। ६६ ।।\nभगवन्नद्भुतमिदं निर्वृत्तं लोकसाक्षिकम् ।\nतपसा ते मुनिश्रेष्ठ परितुष्टः पितामहः ।। ६७ ।।\nअहं तु तव पुत्रस्य तव चैव महाव्रत ।\nभृत्य इत्यवगन्तव्यः श्लाघ्योऽस्मि यदि कर्मणा ।। ६८।।\nतन्मां पश्य समापन्नं तवैवाराधने रतम् ।\nयदि सीदे मुनिश्रेष्ठ तवैव स्यात् पराजयः ।। ६९ ।।\nऊर्व उवाच\nधन्योऽस्म्यनुगृहीतोऽस्मि यस्य तेऽहं गुरुर्मतः ।\nनास्ति ते तपसानेन भयमद्येह सुव्रत ।। 1.45.७० ।।\nइमां च मायां गृह्णीष्व मम पुत्रेण निर्मिताम् ।\nनिरिन्धनामग्निमयीं दुःस्पर्शां पावकैरपि ।। ७१ ।।\nएषा ते स्वस्य वंशस्य वशगारिविनिग्रहे ।\nरक्षिष्यत्यात्मपक्षं सा परांश्च प्रहरिष्यति ।। ७२ ।।\nएवमस्त्विति तां गृह्य प्रणम्य मुनिपुंगवम् ।\nजगाम त्रिदिवं हृष्टः कृतार्थो दानवेश्वरः ।। ७३ ।।\nवरुण उवाच\nसैषा दुर्विषहा माया देवैरपि दुरासदा ।\nऔर्वेण निर्मिता पूर्वं पावकेनोर्वसूनुना ।। ७४ ।।\nतस्मिंस्तु व्युत्थिते दैत्ये निर्वीयैषा न संशयः ।\nशापो ह्यस्याः पुरा दत्तः सृष्टा येनैव तेजसा ।। ७५ ।।\nयद्येषा प्रतिहन्तव्या कर्तव्यो भगवान् सुखी ।\nदीयतां मे सखा शक्र तोययोनिर्निशाकरः ।। ७६ ।।\nतेनाहं सह संगम्य यादोभिश्च समावृतः ।\nमायामेतां हनिष्यामि त्वत्प्रसादान्न संशयः ।। ७७ ।।\nइति श्रीमहाभारते खिलभागे हरिवंशे हरिवंशपर्वणि और्वाग्निसम्भवो नाम पञ्चचत्वारिंशोऽध्यायः ।। ४५ ।।"
  }
]
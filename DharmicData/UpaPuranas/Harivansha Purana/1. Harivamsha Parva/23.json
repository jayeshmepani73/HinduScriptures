[
  {
    "text": "मार्कण्डेय उवाच\nते योगधर्मनिरताः सप्त मानसचारिणः ।\nपद्मगर्भोऽरविन्दाक्षः क्षीरगर्भः सुलोचनः ।। १ ।।\nउरुबिन्दुः सुबिन्दुश्च हैमगर्भस्तु सप्तमः ।\nवाय्वम्बुभक्षाः सततं शरीराण्युपशोषयन् ।। २ ।।\nराजा विभ्राजमानस्तु वपुषा तद् वनं तदा ।\nचचारान्तःपुरवृतो नन्दनं मघवानिव ।। ३ ।।\nस तानपश्यत्खचरान् योगधर्मात्मकान् नृप।\nनिर्वेदाच्च तमेवार्थमनुध्यायन् पुरं ययौ ।। ४ ।।\nअणुहो नाम तस्याऽऽसीत्पुत्रः परमधार्मिकः ।\nअणुधर्मरतिर्नित्यमणुं सोऽभ्यगमत्पदम् ।। ५ ।।\nप्रादात्कन्यां शुकस्तस्मै कृत्वीं  पूजिललक्षणाम्।।\nसत्यशीलगुणोपेतां योगधर्मरतां सदा ।। ६ ।।\nसा ह्युद्दिष्टा पुरा भीष्म पितृकन्या मनीषिणी ।\nसनत्कुमारेण तदा संनिधौ मम शोभना ।। ७ ।।\nसत्यधर्मभृतां श्रेष्ठा दुर्विज्ञेया कृतात्मभिः ।\nयोगा च योगपत्नी च योगमाता तथैव च ।। ८ ।।\nयथा ते कथितं पूर्वं पितृकल्पेषु वै मया ।\nविभ्राजस्त्वणुहं राज्ये स्थापयित्वा नरेश्वरः ।। ९ ।।\nआमन्त्र्य पौरान्प्रीतात्मा ब्राह्मणान् स्वस्ति वाच्य च।\nप्रायात् सरस्तपश्चर्तुं यत्र ते सहचारिणः ।। 1.23.१० ।।\nस वै तत्र निराहारो वायुभक्षो महातपाः ।\nत्यक्त्वा कामांस्तपस्तेपे सरसस्तस्य पार्श्वतः ।। ११ ।।\nतस्य संकल्प आसीच्च तेषामेकतरस्य वै ।\nपुत्रत्वं प्राप्य योगेन युज्येयमिति भारत ।। १२ ।।\nकृत्वाभिसन्धिं तपसा महता स समन्वितः ।\nमहातपाः स विभ्राजो विरराजांशुमानिव ।। १३ ।।\nततो विभ्राजितं तेन वैभ्राजं नाम तद्वनम् ।\nसरस्तच्च कुरुश्रेष्ठ वैभ्राजमिति संज्ञितम् ।। १४ ।।\nतत्र ते शकुना राजंश्चत्वारो योगधर्मिणः ।\nयोगभ्रष्टास्त्रयश्चैव देहन्यासकृतोऽभवन् ।। १५ ।।\nकाम्पिल्ये नगरे ते तु ब्रह्मदत्तपुरोगमाः ।\nजाताः सप्त महात्मानः सर्वे विगतकल्मषाः ।। १६ ।।\nज्ञानध्यानतपःपूजावेदवेदाङ्गपारगाः\nस्मृतिमन्तोऽत्र चत्वारस्त्रयस्तु परिमोहिताः ।। १७ ।।\nस्वतन्त्रस्त्वणुहाज्जज्ञे ब्रह्मदत्तो महायशाः ।\nयथा ह्यासीत्पक्षिभावे संकल्पः पूर्वचिन्तितः ।\nज्ञानध्यानतपःपूतो वेदवेदाङ्गपारगः ।। १८ ।।\nछिद्रदर्शी सुनेत्रश्च तथा बाभ्रव्यवत्सयोः ।\nजातौ श्रोत्रियदायादौ वेदवेदाङ्गपारगौ ।। १९ ।।\nसहायौ ब्रह्मदत्तस्य पूर्वजातिसहोषितौ ।\nपाञ्चालः पाञ्चिकश्चैव कण्डरीकस्तथापरः ।। 1.23.२० ।।\nपाञ्चालो बह्वृचस्त्वासीदाचार्यत्वं चकार ह ।\nद्विवेदः कण्डरीकस्तु छन्दोगोऽध्वर्युरेव च ।। २१ ।।\nसर्वसत्त्वरुतज्ञस्तु राजाऽऽसीदणुहात्मजः ।\nपाञ्चालकण्डरीकाभ्यां तस्य सख्यमभूत्तदा ।। २२ ।।\nते ग्राम्यधर्माभिरताः कामस्य वशवर्तिनः ।\nपूर्वजातिकृतेनासन् धर्मकामार्थकोविदाः ।। २३ ।।\nअणुहस्तु नृपश्रेष्ठो ब्रह्मदत्तमकल्मषम् ।\nराज्येऽभिषिच्य योगात्मा परां गतिमवाप्तवान् ।। २४ ।।\nब्रह्मदत्तस्य भार्या तु देवलस्यात्मजाभवत् ।\nअसितस्य हि दुर्धर्षा संनतिर्नाम नामतः ।। २५ ।।\nतामेकभावसम्पन्नां लेभे कन्यामनुत्तमाम्।\nसंनतिं संनतिमतीं देवलाद् योगधर्मिणीम् ।। २६ ।।\nपञ्चमः पाञ्चिकस्तत्र सप्तजातिषु भारत ।\nषष्ठस्तु कण्डरीकोऽभूद् ब्रह्मदत्तश्च सप्तमः ।। २७ ।।\nशेषा विहङ्गमा ये वै काम्पिल्यं सहचारिणः ।\nते जाताः श्रोत्रियकुले सुदरिद्रे सहोदराः ।। २८ ।।\nधृतिमान् सुमना विद्वांस्तत्त्वदर्शी च नामतः ।\nवेदाध्ययनसम्पन्नाश्चत्वारश्छिद्रदर्शिनः ।। २९ ।।\nतेषां संवित्तथोत्पन्ना पूर्वजातिकृता तदा ।\nये योगनिरताः सिद्धाः प्रस्थिताः सर्व एव हि ।। 1.23.३० ।।\nआमन्त्र्य पितरं तात पिता तानब्रवीत् तदा ।\nअधर्मं एव युष्माकं यन्मां त्यक्त्वा गमिष्यथ ।। ३१ ।।\nदारिद्रयमनपाकृत्य पुत्रार्थांश्चैव पुष्कलान्।\nशुश्रूषामप्रयुज्यैव कथं वै गन्तुमर्हथ ।।३२।।\nते तमूचुर्द्विजाः सर्वे पितरं पुनरेव च ।\nकरिष्यामो विधानं ते येन त्वं वर्तयिष्यसि ।। ३३ ।।\nइमं श्लोकं महार्थं त्वं राजानं सहमन्त्रिणम्।\nश्रावयेथाः समागम्य ब्रह्मदत्तमकल्मषम् ।। ३४ ।।\nप्रीतात्मा दास्यति स ते ग्रामान् भोगांश्च पुष्कलान् ।\nयथेप्सितांश्च सर्वार्थान् गच्छ तात यथेप्सितम्।। ३५ ।।\nएतावदुक्त्वा ते सर्वे पूजयित्वा च तं गुरुम् ।\nयोगधर्ममनुप्राप्य परां निर्वृतिमाययुः ।। ३६ ।।\nइति श्रीमहाभारते खिलेषु हरिवंशे हरिवंशपर्वणि पितृकल्पे त्रयोविंशोऽध्यायः ।। २३ ।।"
  }
]
[
  {
    "text": "मार्कण्डेय उवाच\nआसन् पूर्वयुगे तात भरद्वाजात्मजा द्विजाः\nयोगधर्ममनुप्राप्य भ्रष्टा दुश्चरितेन वै ।। १ ।।\nअपभ्रंशमनुप्राप्ता योगधर्मापचारिणः ।\nमहतः सरसः पारे मानसस्य विसंज्ञिताः ।। २ ।।\nतमेवार्थमनुध्यायन्तो नष्टमप्स्विव मोहिताः ।\nअप्राप्य योगं ते सर्वे संयुक्ताः कालधर्मणा ।। ३ ।।\nततस्ते योगविभ्रष्टा देवेषु सुचिरोषिताः ।\nजाताः कौशिकदायादाः कुरुक्षेत्रे नरर्षभाः ।। ४ ।।\nहिंसया विहरिष्यन्तो धर्मं पितृकृतेन वै ।\nततस्ते पुनराजातिं भ्रष्टाः प्राप्स्यन्ति कुत्सिताम्।। ५ ।।\nतेषां पितृप्रसादेन पूर्वजातिकृतेन वै ।\nस्मृतिरुत्पत्स्यते प्राप्य तां तां जतिं जुगुप्सिताम्।। ६ ।।\nते धर्मचारिणो नित्यं भविष्यन्ति समाहिताः ।\nब्राह्मण्यं प्रतिलप्स्यन्ति ततो भूयः स्वकर्मणा ।। ७ ।।\nततश्च योगं प्राप्स्यन्ति पूर्वजातिकृतं पुनः ।\nभूयः सिद्धिमनुप्राप्ताः स्थानं प्राप्स्यन्ति शाश्वतम्।। ८ ।।\nएवं धर्मे च ते बुद्धिर्भविष्यति पुनः पुनः ।\nयोगधर्मे च नितरां प्राप्स्यसे बुद्धिमुत्तमाम् ।। ९ ।।\nयोगो हि दुर्लभो नित्यमल्पप्रज्ञैः कदाचन ।\nलब्ध्वापि नाशयन्त्येनं व्यसनैः कटुतामिताः ।\nअधर्मेष्वेव वर्तन्ते प्रार्दयन्ते गुरूनपि ।। 1.19.१० ।।\nयाचन्ते न त्वयाच्यानि रक्षन्ति शरणागतान्।\nनावजानन्ति कृपणान् माद्यन्ते न धनोष्मणा ।। ११ ।।\nयुक्ताहारविहाराश्च युक्तचेष्टाः स्वकर्मसु ।\nध्यानाध्ययनयुक्ताश्च न नष्टानुगवेषिणः ।। १२ ।।\nनोपभोगरता नित्यं न मांसमधुभक्षणाः ।\nन च कामपरा नित्यं न विप्रासेविनस्तथा ।। १३ ।।\nनानार्यसंकथासक्ता नालस्योपहतास्तथा ।\nनात्यन्तमानसंसक्ता गोष्ठीषु निरतास्तथा ।। १४\nप्राप्नुवन्ति नरा योगं योगो वै दुर्लभो भुवि ।\nप्रशान्ताश्च जितक्रोधा मानाहंकारवर्जिताः ।।१५।।\nकल्याणभाजनं ये तु ते भवन्ति यतव्रताः ।\nएवंविधास्तु ते तात ब्राह्मणा ह्यभवंस्तदा ।। १६ ।।\nस्मरन्ति ह्यात्मनो दोषं प्रमादकृतमेव तु ।\nध्यानाध्ययनयुक्ताश्च शान्ते वर्त्मनि संस्थिताः ।। १७ ।।\nयोगधर्माद्धि धर्मज्ञ न धर्मोऽस्ति विशेषवान् ।\nवरिष्ठः सर्वधर्माणां तमेवाचर भार्गव ।।१८ ।।\nकालस्य परिणामेन लघ्वाहारो जितेन्द्रियः ।\nतत्परः प्रयतः श्राद्धी योगधर्ममवाप्स्यसि ।। १९ ।।\nइत्युक्त्वा भगवान् देवस्तत्रैवान्तरधीयत ।\nअष्टादशैव वर्षाणि त्वेकाहमिव मेऽभवत् ।। 1.19.२० ।।\nउपासतस्तं देवेशं वर्षाण्यष्टादशैव मे ।\nप्रसादात् तस्य देवस्य न ग्लानिरभवत्तदा ।। २१ ।।\nन क्षुत्पिपासे कालं वा जानामि स्म तदानघ ।\nपश्चाच्छिष्यसकाशात्तु कालः संविदितो मया ।। २२ ।।\nइति श्रीमहाभारते खिलभागे हरिवंशे हरिवंशपर्वणि पितृकल्पे एकोनविंशोऽध्यायः । । १९ । ।"
  }
]
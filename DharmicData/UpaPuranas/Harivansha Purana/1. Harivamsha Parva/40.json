[
  {
    "text": "जनमेजय उवाच\nप्रादुर्भावान् पुराणेषु विष्णोरमिततेजसः ।\nसतां कथयतामेव वाराह इति नः श्रुतम् ।। १ ।।\nन जाने तस्य चरितं न विधिं नैव विस्तरम् ।\nन कर्मगुणसंतानं न हेतुं न मनीषितम् ।।२ ।।\nकिमात्मको वराहः स का मूर्तिः का च देवता ।\nकिमाचारः प्रभावो वा किं वा तेन पुरा कृतम् ।। ३ ।।\nयज्ञार्थं समवेतानां मिषतां च द्विजन्मनाम् ।\nमहावराहचरितं कृष्णद्वैपायनेरितम् ।। ४ ।।\nयथा नारायणो ब्रह्मन् वाराहं रूपमास्थितः ।\nदंष्ट्रया गां समुद्रस्थामुज्जहारारिसूदनः ।। ५ ।।\nविस्तरेणैव कर्माणि सर्वाणि रिपुघातिनः ।\nश्रोतुमिच्छाम्यशेषेण हरेः कृष्णस्य धीमतः ।। ६ ।।\nकर्मणामानुपूर्व्याच्च प्रादुर्भावाश्च ये विभोः ।\nया चास्य प्रकृतिर्ब्रह्मंस्तां मे व्याख्यातुमर्हसि ।। ७ ।।\nकथं च भगवान् विष्णुः सुरशत्रुनिषूदनः ।\nवसुदेवकुले धीमान् वासुदेवत्वमागतः ।। ८ ।\nअमरैरावृतं पुण्यं पुण्यकृद्भिर्निषेवितम्।\nदेवलोकं समुत्सृज्य मर्त्यलोकमिहागतः ।। ९ ।।\nदेवमानुषयोर्नेता यो भुवः प्रभवो विभुः ।\nकिमर्थं दिव्यमात्मानं मानुष्ये संन्ययोजयत् ।। 1.40.१० ।।\nयश्चक्रं वर्तयत्येको मानुषाणामनामयम्।\nमानुष्ये स कथं बुद्धिं चक्रे चक्रभृतां वरः ।। ११ ।।\nगोपायनं यः कुरुते जगतः सार्वलौकिकम् ।\nस कथं गां गतो देवो विष्णुर्गोपत्वमागतः ।। १२ ।।\nमहाभूतानि भूतात्मा यो दधार चकार च ।\nश्रीगर्भः स कथं गर्भे स्त्रिया भूचरया धृतः ।। १३ ।।\nयेन लोकान् क्रमैर्जित्वा त्रिभिस्त्रींस्त्रिदशेप्सया ।\nस्थापिता जगतो मार्गास्त्रिवर्गप्रभवास्त्रयः ।। १४।।\nयोऽन्तकाले जगत्पीत्वा कृत्वा तोयमयं वपुः ।\nलोकमेकार्णवं चक्रे दृश्यादृश्येन वर्त्मना ।।१५ ।।\nयः पुराणे पुराणात्मा वाराहं रूपमास्थितः ।\nविषाणाग्रेण वसुधामुज्जहारारिसूदनः ।। १६ ।।\nयः पुरा पुरुहूतार्थे त्रैलोक्यमिदमव्ययः ।\nददौ जित्वासुरगणान् सुराणां सुरसत्तमः ।। १७ ।।\nयेन सैंहं वपुः कृत्वा द्विधा कृत्वा च तत् पुनः ।\nपूर्वं दैत्यो महावीर्यो हिरण्यकशिपुर्हतः ।। १८ ।।\nयः पुरा ह्यनलो भूत्वा और्वः संवर्तको विभुः ।\nपातालस्थोऽर्णवगतं पपौ तोयमयं हविः ।। १९ ।।\nसहस्रशिरसं ब्रह्मन् सहस्राक्षं सहस्रदम्।\nसहस्रचरणं देवं यमाहुर्वै युगे युगे ।। 1.40.२० ।।\nनाभ्यारण्यां समुत्पन्नं यस्य पैतामहं गृहम् ।\nएकार्णवजलस्थस्य नष्टे स्थावरजङ्गमे ।। २१ ।।\nयेन ते निहता दैत्याः संग्रामे तारकामये ।\nसर्वदेवमयं कृत्वा सर्वायुधधरं वपुः ।। २२ ।।\nगरुडस्थेन चोत्सिक्तः कालनेमिर्निपातितः ।\nनिर्जितश्च मयो दैत्यस्तारकश्च महासुरः ।। २३ ।।\nउत्तरान्ते समुद्रस्य क्षीरोदस्यामृतोदधेः ।\nयः शेते शाश्वतं योगमास्थाय तिमिरं महत् ।। २४ ।।\nसुरारणिर्गर्भमधत्त दिव्यं तपःप्रकर्षाददितिः पुराणम् ।\nशक्रं च यो दैत्यगणावरुद्धं गर्भावसाने निभृतं चकार ।। २५ ।।\nपदानि यो लोकमयानि कृत्वा चकार दैत्यान् सलिलेशयांस्तान् ।\nकृत्वा च देवांस्त्रिदिवस्य देवांश्चक्रे सुरेशं त्रिदशाधिपत्ये ।। २६ ।।\nपात्राणि दक्षिणा दीक्षा चमसोलूखलानि च ।\nगार्हपत्येन विधिना अन्वाहार्येण कर्मणा ।। २७ ।।\nअग्निमाहवनीयं च वेदीं चैव कुशं स्रुवम् ।\nप्रोक्षणीयं ध्रुवां चैव आवभृथ्यं तथैव च ।। २८ ।।\nसुधात्रीणि च यश्चक्रे हव्यकव्यप्रदान् द्विजान् ।\nहव्यादांश्च सुरान् यज्ञे क्रव्यादांस्तु पितॄनपि ।। २९ ।।\nभागार्थे मन्त्रविधिना यश्चक्रे यज्ञकर्मणि ।\nयूपान्समित्स्रुचं सोमं पवित्रान् परिधीनपि ।। 1.40.३० ।।\nयज्ञियानि च द्रव्याणि यज्ञांश्च सचयानलान् ।\nसदस्यान् यजमानांश्च मेध्यादींश्च क्रतूत्तमान् ।। ३१ ।।\nविबभाज पुरा सर्वं पारमेष्ठ्येन कर्मणा ।\nयुगानुरूपान् यः कृत्वा लोकाननुपराक्रमत् ।। ३२ ।।\nक्षणा लवाश्च काष्ठाश्च कलास्त्रैकाल्यमेव च ।\nमुहूर्तास्तिथयो मासाः पक्षाः संवत्सरास्तथा ३३ ।।\nऋतवः कालयोगाश्च प्रमाणं त्रिविधं त्रिषु ।\nआयुः क्षेत्राण्युपचयो लक्षणं रूपसौष्ठवम् ।। ३४ ।।\nत्रयो वर्णास्त्रयो लोकास्त्रैविद्यं पावकास्त्रयः ।\nत्रैकाल्यं त्रीणि कर्माणि त्रयोऽपायास्त्रयो गुणाः ।।३५।।\nत्रयो लोकाः पुरा सृष्टा येनानन्त्येन कर्मणा ।\nसर्वभूतगणस्रष्टा सर्वभूतगुणात्मकः ।। ३६ ।।\nनृणामिन्द्रियपूर्वेण यागेन रमते च यः ।\nगतागताभ्यां यो नेता सर्वत्र जगदीश्वरः ।। ३७ ।।\nयो गतिर्धर्मयुक्तानामगतिः पापकर्मणाम् ।\nचातुर्वर्ण्यस्य प्रभवश्चातुर्होत्रस्य रक्षिता ।। ३८ ।।\nचातुर्विद्यस्य यो वेत्ता चातुराश्रम्यसंश्रयः ।\nदिगन्तरो नभोभूतो वायुरापो विभावसुः ।। ३९ ।।\nयश्चन्द्रसूर्ययोर्ज्योतिर्योगीशः क्षणदान्तकः ।\nयत्परं श्रूयते ज्योतिर्यत्परं श्रूयते तपः ।। 1.40.४० ।।\nयं परं प्राहुरपरं यः परः परमात्मवान् ।\nनारायणपरा वेदा नारायणपराः क्रियाः ।। ४१ ।।\nनारायणपरो धर्मो नारायणपरा गतिः ।\nनारायणपरं सत्यं नारायणपरं तपः ।। ४२ ।।\nनारायणपरो मोक्षो नारायणपरायणम् ।\nआदित्यादिस्तु यो दिव्यो यश्च दैत्यान्तको विभुः।। ४३ ।।\nयुगान्तेष्वन्तको यश्च यश्च लोकान्तकान्तकः ।\nसेतुर्यो लोकसेतूनां मेध्यो यो मेध्यकर्मणाम् ।। ४४ ।।\nवेद्यो यो वेदविदुषां प्रभुर्यः प्रभवात्मनाम् ।\nसोमभूतस्तु सौम्यानामग्निभूतोऽग्निवर्चसाम् ।। ४५ ।।\nमनुष्याणां मनोभूतस्तपोभूतस्तपस्विनाम् ।\nविनयो नयवृत्तीनां तेजस्तेजस्विनामपि ।\nसर्गाणां सर्गकारश्च लोकहेतुरनुत्तमः ।। ४६ ।।\nविग्रहो विग्रहार्हाणां गतिर्गतिमतामपि ।\nआकाशप्रभवो वायुर्वायुप्राणो हुताशनः ।।४७ ।।\nदेवा हुताशनप्राणाः प्राणोऽग्नेर्मधुसूदनः ।\nरसाद् वै शोणितं जातं शोणितान्मांसमुच्यते।। ४८ ।।\nमांसात्तु मेदसो जन्म मेदसोऽस्थीनि चैव हि ।\nअस्थ्नो मज्जा समभवन्मज्जातः शुक्रमेव च ।। ४९।।\nशुक्राद् गर्भः समभवद् रसमूलेन कर्मणा ।\nतत्रापां प्रथमो भागः स सौम्यो राशिरुच्यते ।। 1.40.५० ।।\nगर्भोष्मसम्भवोऽग्निर्यो द्वितीयो राशिरुच्यते ।\nशुक्रं सोमात्मकं विद्यादार्तवं विद्धि पावकम् ।। ५१ ।।\nभागौ रसात्मकौ ह्येषां वीर्यं च शशिपावकौ ।\nकफवर्गे भवेच्छुक्रं पित्तवर्गे च शोणितम् ।। ५२ ।।\nकफस्य हदयं स्थानं नाभ्यां पित्तं प्रतिष्ठितम् ।\nदेहस्य मध्ये हृदयं स्थानं तन्मनसः स्मृतम् ।\nनाभिकोष्ठान्तरं यत् तु तत्र देवो हुताशनः ।। ५३ ।।\nमनः प्रजापतिर्ज्ञेयः कफः सोमो विभाव्यते ।\nपित्तमग्निः स्मृतं ह्येतदग्नीषोमात्मकं जगत् ।। ५४ ।।\nएवं प्रवर्तिते गर्भे वर्द्धितेऽम्बुदसंनिभे ।\nवायुः प्रवेशं संचक्रे सङ्गतः परमात्मना ।। ५५।।\nततोऽङ्गानि विसृजति बिभर्ति परिवर्द्धयन् ।\nस पञ्चधा शरीरस्थो भिद्यते वर्द्धते पुनः ।। ५६ ।।\nप्राणोऽपानः समानश्च उदानो व्यान एव च ।\nप्राणः स प्रथमं स्थानं वर्द्धयन् परिवर्तते ।। ५७ ।।\nअपानः पश्चिमं कायमुदानोर्ध्वं शरीरिणः ।\nव्यानो व्यायच्छते येन समानः संनिवर्तयेत् ।\nभूतावाप्तिस्ततस्तस्य जायतेन्द्रियगोचरात् ।। ५८ ।\nपृथिवी वायुराकाशमापो ज्योतिश्च पञ्चमम् ।\nतस्येन्द्रियाणि विष्टानि स्वं स्वं योगं प्रचक्रिरे ।।५९ ।।\nपार्थिवं देहमाहुस्तं प्राणात्मानं च मारुतम् ।\nछिद्राण्याकाशयोनीनि जलात् स्रावः प्रवर्तते ।। 1.40.६० ।।\nज्योतिश्चक्षुश्च तेजात्मा तेषां यन्ता मनः स्मृतः ।\nग्रामाश्च विषयाश्चैव यस्य वीर्यात् प्रवर्तिताः ।। ६१ ।।\nइत्येवं पुरुषः सर्वान्सृजँल्लोकान् सनातनान् ।\nकथं लोके नैधनेऽस्मिन् नरत्वं विष्णुरागतः ।। ६२ ।।\nएष मे संशयो ब्रह्मन्नेवं मे विस्मयो महान् ।\nकथं गतिर्गतिमतामापन्नो मानुषीं तनुम् ।। ६३ ।।\nश्रुतो मे स्वस्य वंशस्य पूर्वेषां चैव सम्भवः ।\nश्रोतुमिच्छामि विष्णोस्तु वृष्णीनां च यथाक्रमम्।।\nआश्चर्य परमं विष्णुर्देवैर्दैत्यैश्च कथ्यते ।\nविष्णोरुत्पत्तिमाश्चर्यं ममाचक्ष्य महामुने ।। ६५ ।।\nएतदाश्चर्यमाख्यानं कथयस्व सुखावहम् ।\nप्रख्यातबलवीर्यस्य विष्णोरमिततेजसः ।\nकर्म चाश्चर्यभूतस्य विष्णोस्तत्त्वमिहोच्यताम् ।।६६।।\nइति श्रीमहाभारते खिलभागे हरिवंशे हरिवंशपर्वणि वराहोत्पत्तिवर्णने चत्वारिंशोऽध्यायः ।। ४० ।।"
  }
]
[
  {
    "text": "वैशम्पायन उवाच\nसत्त्वतात्सत्त्वसम्पन्नान् कौशल्या सुषुवे सुतान्।\nभजिनं भजमानं च दिव्यं देवावृधं नृपम् ।। १ ।।\nअन्धकं च महावाहु वृष्णिं च यदुनन्दनम् ।\nतेषां विसर्गाश्चत्वारो विस्तरेणेह ताञ्छृणु ।। २ ।।\nभजमानस्य सृंजय्यौ बाह्यकाथोपबाह्यका ।\nआस्तां भार्ये तयोस्तस्माज्जज्ञिरे बहवः सुताः ।। ३ ।।\nकृमिश्च क्रमणश्चैव धृष्टः शूरः पुरंजयः ।\nएते बाह्यकसृञ्जय्यां भजमानाद् विजज्ञिरे ।। ४ ।।\nअयुताजित्सहस्राजिच्छताजिच्चाथ दाशकः ।\nउपबाह्यकसृञ्जय्यां भजमानाद् विजज्ञिरे ।। ५ ।।\nयज्वा देवावृधो राजा चचार विपुलं तपः ।\nपुत्रः सर्वगुणोपेतो मम स्यादिति निश्चितः ।। ६ ।।\nसंयुज्यात्मानमेवं तु पर्णाशाया जलं स्पृशन् ।\nसदोपस्पृशतस्तस्य चकार प्रियमापगा ।। ७ ।।\nचिन्तयाभिपरीता सा जगामैकाभिनिश्चयम् ।\nकल्याणत्वान्नरपतेस्तस्य सा निम्नगोत्तमा  ८ ।।\nनाध्यगच्छत तां नारीं यस्यामेवंविधः सुतः ।\nजायेत्तस्मात्स्वयं हन्त भवाम्यस्य सहव्रता।। ९ ।।\nअथ भूत्वा कुमारी सा बिभ्रती परमं वपुः ।\nवरयामास नृपतिं तामियेष च स प्रभुः ।। 1.37.१० ।।\nतस्यामाधत्त गर्भं च तेजस्विनमुदारधीः ।\nअथ सा दशमे मासि सुषुवे सरितां वरा ।। ११ ।।\nपुत्रं सर्वगुणोपेतं बभ्रुं देवावृधान्नृपात्।\nअत्र वंशे पुराणज्ञा गायन्तीति परिश्रुतम् ।। १२ ।।\nगुणान् देवावृधस्याथ  कीर्तयन्तो महात्मनः ।\nयथैवाग्रे समं दूरात् पश्याम  च तथान्तिके ।।१३।।\nबभ्रुः श्रेष्ठो मनुष्याणां देवैर्देवावृधः समः ।\nषष्टिश्च षट् च पुरुषाः सहस्राणि च सप्त च ।। १४ ।।\nएतेऽमृतत्वं सम्प्राप्ता बभ्रुर्देवावृधावपि ।\nयज्वा दानपतिर्विद्वान् ब्रह्मण्यः सुदृढायुधः ।। १५ ।।\nकीर्तिमांश्च महातेजाः सात्त्वतानां महावरः ।\nतस्यान्ववायः सुमहान्भोजा ये मार्तिकावताः ।। १६ ।।\nअन्धकात्काश्यदुहिता चतुरोऽलभतात्मजान्।\nकुकुरं भजमानं च शमिं कम्बलबर्हिषम् ।। १७ ।।\nकुकुरस्य सुतो धृष्णुर्धृष्णोस्तु तनयस्तथा ।\nकपोतरोमा तस्याथ तैत्तिरिस्तनयोऽभवत् ।। १८ ।।\nजज्ञे पुनर्वसुस्तस्मादभिजित् तु पुनर्वसोः।\nतस्य वै पुत्रमिथुनं बभूवाभिजितः किल ।। १९ ।।\nआहुकश्चाहुकी चैव ख्यातौ ख्यातिमतां वरौ ।\nइमां चोदाहरन्त्यत्र गाथां प्रति तमाहुकम् ।। 1.37.२० ।।\nश्वेतेन परिवारेण किशोरप्रतिमो महान् ।\nअशीतिचर्मणा युक्तः स नृपः प्रथमं व्रजेत् ।। २१ ।।।\nनापुत्रवान् नाशतदो नासहस्रशतायुषः ।\nनाशुद्धकर्मा नायज्वा यो भोजमभितो व्रजेत् ।। २२ ।।\nपूर्वस्यां दिशि नागानां भोजस्येत्यनुमोदनम् ।\nसोपासङ्गानुकर्षाणां ध्वजिनां सवरूथिनाम् ।। २३ ।।\nरथानां मेघघोषाणां सहस्राणि दशैव तु ।\nरूप्यकाञ्चनकक्षाणां सहस्राणि दशापि च ।। २४ ।।\nतावन्त्येव सहस्राणि उत्तरस्यां तथा दिशि ।\nआ भूमिपालान्भोजाः स्वानुपतिष्ठन्किङ्किणीकिणः ।। २५ ।।\nआहुकी चाप्यवन्तिभ्यः स्वसारं ददुरन्धकाः ।\nआहुकस्य तु काश्यायां द्वौ पुत्रौ सम्बभूवतुः ।। २६ ।।\nदेवकश्चोग्रसेनश्च देवपुत्रसमावुभौ ।\nदेवकस्याभवन्पुत्राश्चत्वारस्त्रिदशोपमाः ।। २७ ।।\nदेववानुपदेवश्च सुदेवो देवरक्षितः ।\nकुमार्यः सप्त चाप्यासन् वसुदेवाय ता ददौ ।। २८ ।।\nदेवकी शान्तिदेवा च सुदेवा देवरक्षिता ।\nवृकदेव्युपदेवी च सुनासी चैव सप्तमी ।। २९ ।।\nनवोग्रसेनस्य सुतास्तेषां कंसस्तु पूर्वजः ।\nन्यग्रोधश्च सुनामा  च कङ्कः शङ्कुः सुभूमिपः ।। 1.37.३० ।।\nराष्ट्रपालोऽथ सुतनुरनाधृष्टिश्च पुष्टिमान् ।\nतेषां स्वसारः पञ्चाऽऽसन्कंसा कंसवती तथा ।। ३१ ।।\nसुतनू राष्ट्रपाली च कङ्का चैव वराङ्गना ।\nउग्रसेनः सहापत्यो व्याख्यातः कुकुरोद्भवः ।। ३२ ।।\nकुकुराणामिमं वंशं धारयन्नमितौजसाम् ।\nआत्मनो विपुलं वंशं प्रजावानाप्नुयान्नरः ।। ३३ ।।\nइति श्रीमहाभारते खिलभागे हरिवंशे हरिवंशपर्वणि सप्तत्रिंशोऽध्यायः ।। ३७ ।।"
  }
]
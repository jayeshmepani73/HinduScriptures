[
  {
    "text": "वैशम्पायन उवाच\nदानवांश्चापि पिप्रीषुः कालनेमिर्महासुरः ।\nव्यवर्धत महातेजास्तपान्ते जलदो यथा ।। १ ।।\nत्रैलोक्यान्तर्गतं तं तु दृष्ट्वा तै दानवेश्वराः ।\nउत्तस्थुरपरिश्रान्ताः प्राप्येवामृतमुत्तमम् ।। २ ।।\nते वीतभयसंत्रासा मयतारपुरोगमाः ।\nतारकामयसंग्रामे सततं जयकाङ्क्षिणः ।\nरेजुरायोधनगता दानवा युद्धकाङ्क्षिणः ।। ३ ।।\nअस्त्रमभ्यस्यतां तेषां व्यूहं च .परिधावताम् ।\nप्रेक्षतां चाभवत् प्रीतिर्दानवं कालनेमिनम् ।। ४ ।।\nये तु तत्र मयस्यासन् मुख्या युद्धपुरस्सराः ।\nतेऽपि सर्वे भयं त्यक्त्वा हृष्टा योद्धुमुपस्थिताः ।। ५ ।।\nमयस्तारो वराहश्च हयग्रीवश्च वीर्यवान् ।\nविप्रचित्तिसुतः श्वेतः खरलम्बावुभावपि ।। ६ ।।\nअरिष्टो बलिपुत्रस्तु किशोरोष्ट्रौ तथैव च ।\nस्वर्भानुश्चामरप्रख्यो वक्रयोधी महासुरः ।। ७ ।।\nएतेऽस्त्रविदुषः सर्वे सर्वे तपसि सुव्रताः ।\nदानवाः कृतिनो जग्मुः कालनेमिनमुत्तमम् ।। ८ ।।\nते गदाभिश्च गुर्वीभिञ्चक्रैश्च सपरश्वधैः ।\nअश्मभिश्चाद्रिसदृशैर्गण्डशैलैश्च दंशितैः ।। ९ ।।\nपट्टिशैर्भिन्दिपालैश्च परिघैश्चोत्तमायुधैः ।\nघातनीभिश्च गुर्वीभिः शतघ्नीभिस्तथैव च ।। 1.47.१० ।।\nकालकल्पैश्च मुसलैः क्षेपणीयैश्च मुद्गरैः ।\nयुगैर्यन्त्रैश्च निर्मुक्तैरर्गलैश्चाग्रताडितैः ।। ११ ।।\nदोर्भिश्चायतपीनांसैः पाशैः प्रासैश्च मूर्च्छितैः ।\nसर्पैर्लेलिह्यमानैश्च विसर्पद्भिश्च सायकैः ।। १२ ।।\nवज्रैः प्रहरणीयैश्च दीप्यमानैश्च तोमरैः ।\nविकोशैश्चासिभिस्तीक्ष्णैः शूलैश्च शितनिर्मलैः ।। १३ ।।\nते वै संदीप्तमनसः प्रगृहीतोत्तमायुधाः ।\nकालनेमिं पुरस्कृत्य तस्थुः संग्राममूर्धनि ।। १४ ।।\nसा दीप्तशस्त्रप्रवरा दैत्यानां शुशुभे चमूः ।\nद्यौर्निमीलितनक्षत्रा सघनेवाम्बुदागमे ।। १५ ।।\nदेवतानामपि चमू रुरुचे शक्रपालिता ।\nदीप्ता शीतोष्णतेजोभ्यां चन्द्रभास्करवर्चसा ।। १६ ।।\nवायुवेगवती सौम्या तारागणपताकिनी ।\nतोयदाविद्धवसना ग्रहनक्षत्रहासिनी ।। १७ ।।\nयमेन्द्रधनदैर्गुप्ता वरुणेन च धीमता ।\nसम्प्रदीप्ताग्निपवना नारायणपरायणा ।। १८ ।।\nसा समुद्रौघसदृशी दिव्या देवमहाचमूः ।\nरराजास्त्रवती भीमा यक्षगन्धर्वशालिनी ।। १९ ।।\nतयोश्चम्वोस्तदा तत्र बभूव स समागमः ।\nद्यावापृथिव्योः संयोगो यथा स्याद् युगपर्यये ।। 1.47.२० ।।\nतद् युद्धमभवद् घोरं देवदानवसंकुलम् ।\nक्षमापराक्रममयं दर्पस्य विनयस्य च ।। २१ ।।\nनिश्चक्रमुर्बलाभ्यां तु ताभ्यां भीमाः सुरासुराः ।\nपूर्वापराभ्यां संरब्धाः सागराभ्यामिवाम्बुदाः ।। २२ ।।\nताभ्यां बलाभ्यां संहृष्टाश्चेरुस्ते देवदानवाः ।\nवनाभ्यां पर्वतीयाभ्यां पुष्पिताभ्यां यथा गजाः ।। २३ ।।\nसमाजघ्नुस्ततो भेरीः शङ्खान् दध्मुश्च नैकशः ।\nस शब्दो द्यां भुवं चैव दिशश्च समपूरयत् ।। २४ ।।\nज्याघाततलनिर्घोषो धनुषां कूजितानि च ।\nदुन्दुभीनां निनदतां दैत्यानां निर्दधुः स्वनान् ।। २५ ।।\nतेऽन्योन्यमभिसम्पेतुः पातयन्तः परस्परम्।\nबभञ्जुर्बाहुभिर्बाहून् द्वन्द्वमन्ये युयुत्सवः ।। २६।।\nदेवतास्त्वशनीर्घोराः परिघांश्चोत्तमायसान् ।\nससर्जुराजौ निस्त्रिंशान् गदा गुर्वीश्च दानवाः ।। २७ ।।\nगदानिपातैर्भग्नाङ्गा बाणैश्च शकलीकृताः ।\nपरिपेतुर्भृशं केचिन्द्रब्जाः केचित् ससर्जिरे ।। २८ ।।\nततो रथैः सतुरगैर्विमानैश्चाशुगामिभिः ।\nसमीयुस्ते नु संरब्धा रोषादन्योन्यमाहवे ।। २९ ।।\nसंवर्तमानाः समरे विवर्तन्तस्तथापरे ।\nरथा रथैर्निरुध्यन्ते पदाताश्च पदातिभिः ।। 1.47.३० ।।\nतेषां रथानां तुमुलः स शब्दः शब्दवाहिनाम् ।\nबभूवाथ प्रसक्तानां नभसीव पयोमुचाम् ।। ३१ ।।\nबभञ्जिरे रथान् केचित् केचित्   सम्मृदिता रथैः ।\nसम्बाधमेके सम्प्राप्य न शेकुश्चलितुं रथाः ।। ३२ ।।\nअन्योन्यस्याभिसमरे दोर्भ्यामुत्क्षिप्य दर्पिताः ।\nसंह्रादमानाभरणा जघ्नुस्तत्रासिचर्मिणः ।। ३३ ।।\nअस्त्रैरन्ये विनिर्भिन्ना रक्तं वेमुर्हता युधि ।\nक्षरज्जलानां सदृशा जलदानां समागमे ।। ३४ ।।\nतदस्त्रशस्त्रग्रथितं क्षिप्तोत्क्षिप्तगदाविलम् ।\nदेवदानवसंक्षुब्ध सकुलं युद्धमाबभौ ।। ३५ ।।\nतद् दानवमहामेघं देवायुधतडित्प्रभम् ।\nअन्योन्यबाणवर्ष तद् युद्धं दुर्दिनमाबभौ ।। ३६ ।।\nएतस्मिन्नन्तरे क्रुद्धः कालनेमिर्महासुरः ।\nव्यवर्द्धत समुद्रौघैः पूर्यमाण इवास्तुदः ।। ३७ ।।\nतस्य विद्युच्यला पीडाः प्रदीप्ताशनिवर्षिणः ।\nगात्रे नगशिरः प्रख्या विनिष्पेषुर्बलाहकाः ।। ३८ ।।\nक्रोधान्निःश्वररतस्तस्य भ्रूभेदस्वेदवर्षिणः ।\nसाग्निनिष्पेषपवना मुखान्निश्चेरुरर्चिषः ।। ३९ ।।\nतिर्यगूर्ध्वं च गगने ववृधुस्तस्य बाहवः ।\nपञ्चास्याः कृष्णवपुषो लेलिहाना इवोरगाः ।। 1.47.४० ।।\nसोऽस्त्रजालैर्बहुविधैर्धनुर्भिः परिघैरपि ।\nदिव्यैराकाशमावव्रे पर्वतैरुच्छ्रितैरिव ।। ४१ ।।\nसोऽनिलोद्धूतवसनस्तस्थौ संग्राममूर्धनि ।\nसंध्यातपग्रस्तशिखः सार्चिर्मेरुरिवापरः ।। ४२ ।।\nऊरुवेगप्रतिक्षिप्तैः शैलशृङ्गाग्रपादपैः ।\nअपातयद् देवगणान् वज्रेणेव महागिरीन् ।। ४३ ।।\nबाहुभिः शस्त्रनिस्त्रिंशैश्छिन्नभिन्नशिरोरसः ।\nन शेकुश्चलितुं देवाः कालनेमिहता युधि ।। ४४ ।।\nमुष्टिभिर्निहताः केचित् केचिच्च विदलीकृताः ।\nयक्षगन्धर्वपतयः पेतुः सह महोरगैः ।। ४५ ।।\nतेन वित्रासिता देवाः समरे कालनेमिना ।\nन शेकुर्यत्नवन्तोऽपि प्रतिकर्तुं विचेतसः ।। ४६ ।।\nतेन शक्रः सहस्राक्षः स्तम्भितः शरबन्धनैः ।\nऐरावतगतः संख्ये चलितुं न शशाक ह ।। ४७ ।।\nनिर्जलाम्भोदसदृशो निर्जलार्णवसप्रभः ।\nनिर्व्यापारः कृतस्तेन विपाशो वरुणो मृधे ।। ४८ ।।\nरणे वैश्रवणस्तेन परिघैः कालरूपिभिः ।\nव्यलपल्लोकपालेशस्त्याजितो  धनदक्रियाम् ।। ४९ ।।\nयमः सर्वहरस्तेन दण्डप्रहरणो रणे ।\nयाम्यामवस्थां समरे नीतः स्वां दिशमाविशत्।।1.47.५०।।\nस लोकपालानुत्साद्य कृत्वा तेषां च कर्म तत् ।\nदिक्षु सर्वासु देहं स्वं चतुर्धा विदधे तदा ।। ५१ ।।\nस नक्षत्रपथे गत्वा दिव्यं स्वर्भानुदर्शितम् ।\nजहार लक्ष्मीं सोमस्य तं चास्य विषयं महत् ।। ५२ ।।\nचालयामासदीप्तांशुं स्वर्गद्वारात्स भास्करम् ।\nसायनं चास्य विषयं जहार दिनकर्म च ।। ५३ ।।\nसोऽग्निं देवमुखे दृष्ट्वा चकारात्ममुखे स्वयम्।\nवायुं च तरसा जित्वा चकारात्मवशानुगम् ।। ५४ ।।\nससमुद्राः समानीय सर्वाश्च सरितो बलात् ।\nचकारात्मवशे वीर्याद् देहभूताश्च सिन्धवः ।। ५५ ।।\nअपः स्ववशगाः कृत्वा दिविजा याश्च भूमिजाः ।\nस्थापयामास जगतीं सुगुप्तां धरणीधरैः ।। ५६ ।।\nस स्वयम्भूरिवाभाति महाभूतपतिर्महान् ।\nसर्वलोकमयो दैत्यः सर्वलोकभयावहः ।। ५७ ।।\nस लोकपालैकवपुश्चन्द्रसूर्यग्रहात्मवान् ।\nपावकानिलसंघातो रराज युधि दानवः ।। ५८ ।।\nपारमेष्ठ्ये स्थितः स्थाने लोकानां प्रभवाप्यये ।\nतुष्टुवुस्तं दैत्यगणा देवा इव पितामहम् ।। ५९ ।।\nइति श्रीमहाभारते खिलभागे हरिवंशे हरिवंशपर्वणि आश्चर्यतारकामये सप्तचत्वारिंशोऽध्यायः।।४७।।"
  }
]
[
  {
    "text": "जनमेजय उवाच\nकथं स सगरो जातो गरेणैव सहाच्युतः ।\nकिमर्थं च शकादीनां क्षत्रियाणां महौजसाम् ।। १ ।।\nधर्मं कुलोचितं क्रुद्धो राजा निरसदच्युतः ।\nएतन्मे सर्वमाचक्ष्व विस्तरेण तपोधन ।। २ ।।\nवैशम्पायन उवाच\nबाहोर्व्यसनिनस्तात हृतं राज्यमभूत् किल ।\nहैहयैस्तालजङ्घैश्च शकैः सार्द्धं विशाम्पते ।। ३ ।।\nयवनाः पारदाश्चैव काम्बोजाः पह्लवाः खसाः।\nएते ह्यपि गणाः पञ्च हैहयार्थे पराक्रमन् ।। ४ ।।\nहृतराज्यस्तदा राजा स वै बाहुर्वनं ययौ ।\nपत्न्या चानुगतो दुःखी वने प्राणानवासृजत्।। ५ ।।\nपत्नी तु यादवी तस्य सगर्भा पृष्ठतोऽन्वगात्।\nसपत्न्या च गरस्तस्यै दत्तः पूर्वमभूत् किल ।। ६ ।।\nसा तु भर्तुश्चितां कृत्वा वने तामध्यरोहत ।\nऔर्वस्तां भार्गवस्तात कारुण्यात् समवारयत् ।। ७ ।।\nतस्याश्रमे च तं गर्भं गरेणैव सहाच्युतम् ।\nव्यजायत महाबाहुं सगरं नाम पार्थिवम् ।। ८ ।।\nऔर्वस्तु जातकर्मादि तस्य कृत्वा महात्मनः ।\nअध्याप्य वेदशास्त्राणि ततोऽस्त्रं प्रत्यपादयत् ।। ९ ।।\nआग्नेयं तु महाघोरममरैरपि दुःसहम्।\nस तेनास्त्रबलेनाजौ बलेन च समन्वितः ।। 1.14.१० ।।\nहैहयान्निजघानाशु क्रुद्धो रुद्रः पशूनिव ।\nआजहार च लोकेषु कीर्तिं कीर्तिमतां वरः ।। ११ ।।\nततः शकान्सयवनान्काम्बोजान्पारदांस्तथा ।\nपह्लवांश्चैव निःशेषान् कर्तुं व्यवसितस्तदा ।। १२\nते वध्यमाना वीरेण सगरेण महात्मना ।\nवसिष्ठं शरणं गत्वा प्रणिपेतुर्मनीषिणम् ।। १३ ।।\nवसिष्ठस्त्वथ तान् दृष्ट्वा समयेन महाद्युतिः ।\nसगरं वारयामास तेषां दत्त्वाभयं तदा ।। १४ ।।\nसगरः स्वां प्रतिज्ञां च गुरोर्वाक्यं निशम्य च ।\nधर्मं जघान तेषां वै वेषान्यत्वं चकार ह ।। १५ ।।\nअर्द्धं शकानां शिरसो मुण्डं कृत्वा व्यसर्जयत्।\nयवनानां शिरः सर्वं काम्बोजानां तथैव च ।। १६ (\nपारदा मुक्तकेशाश्च पह्लवाः श्मश्रुधारिणः ।\nनिःस्वाध्यायवषट्काराः कृतास्तेन महात्मना ।। १७ ।।\nशका यवनकाम्बोजाः पारदाश्च विशाम्पते ।\nकोलिसर्पाः समहिषा दार्द्याश्चोलाः सकेरलाः ।। १८ ।।\nसर्वे ते क्षत्रियास्तात धर्मस्तेषां निराकृतः ।\nवसिष्ठवचनाद् राजन् सगरेण महात्मना ।। १९ ।।\nखसांस्तुषारांश्चोलांश्च मद्रान्किष्किन्धकांस्तथा।\nकौन्तलांश्च तथा वङ्गान्साल्वान् कौङ्कणकांस्तथा।।1.14.२०।।\nस धर्मविजयी राजा विजित्येमां वसुंधराम् ।\nअश्वं वै प्रेरयामास वाजिमेधाय दीक्षितः ।। २१ ।।\nतस्य चारयतः सोऽश्वः समुद्रे पूर्वदक्षिणे ।\nवेलासमीपेऽपहृतो भूमिं चैव प्रवेशितः ।। २२ ।।\nस तं देशं तदा पुत्रैः खानयामास पार्थिवः ।\nआसेदुस्ते ततस्तत्र खन्यमाने महार्णवे ।। २३ ।।\nतमादिपुरुषं देवं हरिं कृष्णं प्रजापतिम् ।\nविष्णुं कपिलरूपेण स्वपन्तं पुरुषोत्तमम् ।। २४ ।।\nतस्य चक्षुःसमुत्थेन तेजसा प्रतिबुध्यतः ।\nदग्धास्ते वै महाराज चत्वारस्त्ववशेषिताः ।। २५ ।।\nबर्हकेतुः सुकेतुश्च तथा धर्मरथो नृपः ।\nशूरः पञ्चजनश्चैव तस्य वंशकरो नृपः ।। २६ ।।\nप्रादाच्च तस्मै भगवान् हरिर्नारायणो वरान् ।\nअक्षयं वंशमिक्ष्वाकोः कीर्तिं चाप्यनिवर्तनीम्।। २७ ।।\nपुत्रं समुद्रं च विभुः स्वर्गवासं तथाक्षयम् ।\nपुत्राणां चाक्षयाँल्लोकांस्तस्य ये चक्षुषा हताः।। २८ ।।\nसमुद्रश्चार्घ्यमादाय ववन्दे तं महीपतिम् ।\nसागरत्वं च लेभे स कर्मणा तेन तस्य वै ।। २९ ।।\nतं चाश्वमेधिकं सोऽश्वं समुद्रादुपलब्धवान् ।\nआजहाराश्वमेधानां शतं स सुमहायशाः ।\nपुत्राणां च सहस्राणि षष्टिस्तस्येति नः श्रुतम् ।। 1.14.३० ।।\nइति श्रीमहाभारते खिलभागे हरिवंशे हरिवंशपर्वणि सगरोत्पत्तिर्नाम चतुर्दशोऽध्यायः ।। १४ ।।"
  }
]
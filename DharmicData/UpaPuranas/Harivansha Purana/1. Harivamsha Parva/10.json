[
  {
    "text": "वैशम्पायन उवाच\nमनोर्वैवस्वतस्यासन् पुत्रा वै नव तत्समाः ।\nइक्ष्वाकुश्चैव नाभागो धृष्णुः शर्यातिरेव च ।। १\nनरिष्यंश्च तथा प्रांशुर्नाभागारिष्टसप्तमाः ।\nकरूषश्च पृषध्रश्च नवैते भरतर्षभ ।। २ ।।\nअकरोत् पुत्रकामस्तु मनुरिष्टिं प्रजापतिः ।\nमित्रावरुणयोस्तात पूर्वमेव विशाम्पते ।। ३ ।।\nअनुत्पन्नेषु नवसु पुत्रेष्वेतेषु भारत ।\nतस्यां तु वर्तमानायामिष्ट्यां भरतसत्तम ।। ४ ।।\nमित्रावरुणयोरंशे मुनिराहुतिमाजुहोत् ।\nआहुत्यां हूयमानायां देवगन्धर्वमानुषाः ।। ५ ।।\nतुष्टिं तु परमां जग्मुर्मुनयश्च तपोधनाः ।\nअहोऽस्य तपसो वीर्यमहोऽस्य श्रुतमद्भुतम् ।। ६ ।।\nतत्र दिव्याम्बरधरा दिव्याभरणभूषिता ।\nदिव्यसंहनना चैव इला जज्ञे इति श्रुतिः ।। ७ ।।\nतामिलेत्येव होवाच मनुर्दण्डधरस्तदा ।\nअनुगच्छस्व मां भद्रे तमिला प्रत्युवाच ह ।\nधर्मयुक्तमिदं वाक्यं पुत्रकामं प्रजापतिम् ।। ८ ।।\nइलोवाच\nमित्रावरुणयोरंशे जातास्मि वदतां वर ।\nतयोः सकाशं यास्यामि न मां धर्मो हतोऽवधीत्।। ९ ।।\nसैवमुक्त्वा मनुं देवं मित्रावरुणयोरिला ।\nगत्वान्तिकं वरारोहा प्राञ्जलिर्वाक्यमब्रवीत् ।। 1.10.१० ।।\nअंशेऽस्मि युवयोर्जाता देवौ किं करवाणि वाम्।\nमनुना चाहमुक्ता वै अनुगच्छस्व मामिति ।। ११ ।।\nतां तथावादिनीं साध्वीमिलां धर्मपरायणाम् ।\nमित्रश्च वरुणश्चोभावूचतुर्यन्निबोध तत् ।। १२ ।।\nअनेन तव धर्मेण प्रश्रयेण दमेन च ।\nसत्येन चैव सुश्रोणि प्रीतौ स्वो वरवर्णिनि ।। १३ ।।\nआवयोस्त्वं महाभागे ख्यातिं कन्येति यास्यसि ।\nमनोर्वंशधरः पुत्रस्त्वमेव च भविष्यसि ।। १४ ।।\nसुद्युम्न इति विख्यातस्त्रिषु लोकेषु शोभने ।\nजगत्प्रियो धर्मशीलो मनोर्वंशविवर्धनः ।। १५ ।।\nनिवृत्ता सा तु तच्छुत्वा गच्छन्ती पितुरन्तिकम्।\nबुधेनान्तरमासाद्य मैथुनायोपमन्त्रिता ।। १६ ।।\nसोमपुत्राद् बुधाद् राजंस्तस्यां जज्ञे पुरूरवाः ।\nजनयित्वा सुतं सा तमिला सुद्युम्नतां गता ।। १७ ।।\nसुद्युम्नस्य तु दायादास्त्रयः परमधार्मिकाः ।\nउत्कलश्च गयश्चैव विनताश्वश्च भारत ।। १८ ।।\nउत्कलस्योत्कला राजन् विनताश्वस्य पश्चिमा।\nदिक् पूर्वा भरतश्रेष्ठ गयस्य तु गया पुरी ।। १९ ।।\nप्रविष्टे तुं मनौ तात दिवाकरमरिंदम   ।\nदशधा तद्दधत्क्षत्रमकरोत् पृथिवीमिमाम् ।। 1.10.२० ।।\nयूपाङ्किता वसुमती यस्येयं सवनाकरा ।\nइक्ष्वाकुर्ज्येष्ठदायादो मध्यदेशमवाप्तवान् ।। २१ ।।\nकन्याभावाच्च सुद्युम्नो नैनं गुणमवाप्तवान् ।\nवसिष्ठवचनाच्चासीत् प्रतिष्ठाने महात्मनः ।। २२ ।।\nप्रतिष्ठा धर्मराजस्य सुद्युम्नस्य कुरूद्वह ।\nतत्पुरूरवसे प्रादाद् राज्यं प्राप्य महायशाः ।। २३ ।।\nसुद्युम्नः कारयामास प्रतिष्ठाने नृपक्रियाम् ।\nउत्कलस्य त्रयः पुत्रास्त्रिषु लोकेषु विश्रुताः ।\nधृष्टकश्चाम्बरीषश्च दण्डश्चेति सुतास्त्रयः ।। २४ ।।\nयश्चकार महात्मा वै दण्डकारण्यमुत्तमम्।\nवनं तल्लोकविख्यातं तापसानामनुत्तमम् ।।२५ ।।\nतत्र प्रविष्टमात्रस्तु नरः पापात् प्रमुच्यते।\nसुद्युम्नश्च दिवं यात ऐलमुत्पाद्य भारत ।। २६ ।।\nमानवेयो महाराज स्त्रीपुंसोर्लक्षणैर्युतः ।\nधृतवान् य इलेत्येव सुद्युम्नश्चातिविश्रुतः ।। २७ ।।\nनरिष्यतः शकाः पुत्रा नाभागस्य तु भारत ।\nअम्बरीषोऽभवत् पुत्रः पार्थिवर्षभसत्तमः ।। २८ ।।\nधृष्णोस्तु धार्ष्टकं क्षत्रं रणधृष्टं बभूव ह ।\nकरूषस्य तु कारूषाः क्षत्रिया युद्धदुर्मदाः ।। २९ ।।\nसहस्रं क्षत्रियगणो विक्रान्तः सम्बभूव ह ।\nनाभागारिष्टपुत्राश्च क्षत्रिया वैश्यतां गताः ।। 1.10.३० ।।\nप्रांशोरेकोऽभवत् पुत्रः शर्यातिरिति विश्रुतः ।\nनरिष्यतस्य दायादो राजा दण्डधरो दमः ।\nशर्यातेर्मिथुनं चासीदानर्तो नाम विश्रुतः ।। ३१ ।।\nपुत्रः कन्या सुकन्याख्या या पत्नी च्यवनस्य ह।\nआनर्तस्य तु दायादो रेवो नाम महाद्युतिः ।। ३२ ।।\nआनर्तविषयश्चासीत् पुरी चास्य कुशस्थली ।\nरेवस्य रैवतः पुत्रः ककुद्मी नाम धार्मिकः ।। ३३ ।।\nज्येष्ठः पुत्रशतस्यासीद् राज्यं प्राप्य कुशस्थलीम्।\nस कन्यासहितः श्रुत्वा गान्धर्वं ब्रह्मणोऽन्तिके ।। ३४ ।।\nमुहूर्तभूतं देवस्य गतं बहुयुगं प्रभो ।\nआजगाम युवैवाथ स्वां पुरीं यादवैर्वृताम्।। ३५ ।।\nकृतां द्वारवतीं नाम्ना बहुद्वारां मनोरमाम् ।\nभोजवृष्ण्यन्धकैर्गुप्तां वासुदेवपुरोगमैः ।। ३६ ।।\nततः स रैवतो ज्ञात्वा यथातत्त्वमरिंदम ।\nकन्यां तां बलदेवाय सुव्रतां नाम रेवतीम् ।। ३७ ।।\nदत्त्वा जगाम शिखरं मेरोस्तपसि संस्थितः ।\nरेमे रामोऽपि धर्मात्मा रेवत्या सहितः सुखी ।। ३८ ।।"
  },
  {
    "text": "इति श्रीमहाभारते खिलभागे हरिवंशे हरिवंशपर्वणि ऐलोत्पत्तिवर्णनं नाम दशमोऽध्यायः ।। १० ।।"
  }
]
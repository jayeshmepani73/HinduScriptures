[
  {
    "text": "वैशम्पायन उवाच\nआयोः पुत्रास्तथा पञ्च सर्वे वीरा महारथाः ।\nस्वर्भानुतनयायां च प्रभायां जज्ञिरे नृप ।। १ ।।\nनहुषः प्रथमं जज्ञे वृद्धशर्मा ततः परम् ।\nरम्भो रजिरनेनाश्च त्रिषु लोकेषु विश्रुताः ।। २ ।।\nरजिः पुत्रशतानीह जनयामास पञ्च वै ।\nराजेयमिति विख्यातं क्षत्रमिन्द्रभयावहम् ।। ३ ।।\nयत्र देवासुरे युद्धे समुत्पन्ने सुदारुणे ।\nदेवाश्चैवासुराश्चैव पितामहमथाब्रुवन् ।। ४ ।।\nआवयोर्भगवन् युद्धे को विजेता भविष्यति ।\nब्रूहि नः सर्वभूतेश श्रोतुमिच्छामि ते वचः ।। ५ ।।\nब्रह्मोवाच\nयेषामर्थाय संग्रामे रजिरात्तायुधः प्रभुः ।\nयोत्स्यते ते जयिष्यन्ति त्रींल्लोकान्नात्र संशयः।।६।।\nयतो रजिर्धृतिस्तत्र श्रीश्च तत्र यतो धृतिः ।\nयतो धृतिश्च श्रीश्चैव धर्मस्तत्र जयस्तथा ।। ७ ।।\nते देवदानवाः प्रीता देवेनोक्ता रजेर्जये ।\nअभ्ययुर्जयमिच्छन्तो वृण्वाना भरतर्षभ ।। ८ ।।\nस हि स्वर्भानुदौहित्रः प्रभायां समपद्यत ।\nराजा परमतेजस्वी सोमवंशप्रवर्धनः ।। ९ ।।\nते हृष्टमनसः सर्वे रजिं देवाश्च दानवाः ।\nऊचुरस्मज्जयाय त्वं गृहाण वरकार्मुकम् ।। 1.28.१० ।।\nअथोवाच रजिस्तत्र तयोर्वै देवदैत्ययोः ।\nस्वार्थज्ञः स्वार्थमुद्दिश्य यशः स्वं च प्रकाशयन्।। ११ ।।\nरजिरुवाच\nयदि दैत्यगणान् सर्वाञ्जित्वा शक्रपुरोगमाः ।\nइन्द्रो भवामि धर्मेण ततो योत्स्यामि संयुगे ।।१२ ।।\nदेवाः प्रथमतो भूयः प्रत्यूचुर्दृष्टमानसाः ।\nएवं यथेष्टं नृपते कामः सम्पद्यतां तव ।। १३ ।।\nश्रुत्वा सुरगणानां तु वाक्यं राजा रजिस्तदा ।\nपप्रच्छासुरमुख्यांस्तु यथा देवानपृच्छत ।। १४ ।।\nदानवा दर्पपूर्णास्तु स्वार्थमेवानुगम्य ह ।\nप्रत्यूचुस्ते नृपवरं साभिमानमिदं वचः १५।।\nअस्माकमिन्द्रः प्रह्लादो यस्यार्थे विजयामहे ।\nअस्मिंस्तु समये राजंस्तिष्ठेथा राजसत्तम ।।१६ ।।\nतथेति ब्रुवन्नेव देवैरप्यभिचोदितः ।\nभविष्यसीन्द्रो जित्वैवं देवैरुक्तस्तु पार्थिवः ।\nजघान दानवान् सर्वान् ये वध्या वज्रपाणिनः ।। १७ ।।\nस विप्रणष्टां देवानां परमश्रीः श्रियं वशी ।\nनिहत्य दानवान् सर्वानाजहार रजिः प्रभुः ।। १८ ।।\nततो रजिं महावीर्यं देवैः सह शतक्रतुः ।\nरजेः पुत्रोऽहमित्युक्त्वा पुनरेवाब्रवीद्वचः ।। १९ ।।\nइन्द्रोऽसि तात देवानां सर्वेषां नात्र संशयः ।\nयस्याहमिन्द्रः पुत्रस्ते ख्यातिं यास्यामि कर्मभिः ।। 1.28.२० ।।\nस तु शक्रवचः श्रुत्वा वञ्चितस्तेन मायया ।\nतथेत्येवाब्रवीद् राजा प्रीयमाणः शतक्रतुम् ।। २१ ।।\nतस्मिंस्तु देवसदृशे दिवं प्रान्ते महीपतौ ।\nदायाद्यमिन्द्रादाजह्रुराचारात् तनया रजेः ।। २२ ।।\nपञ्चपुत्रशतान्यस्य तद्वै स्थानं शतक्रतोः ।\nसमाक्रमन्त बहुधा स्वर्गलोकं त्रिविष्टपम् ।। २३ ।।\nततो  बहुतिथे काले समतीते महाबलः ।\nहृतराज्योऽब्रवीच्छक्रो हृतभागो बृहस्पतिम् ।। २४ ।।\nइन्द्र उवाच\nबदरीफलमात्रं वै पुरोडाशं विधत्स्व मे ।\nब्रह्मर्षे येन तिष्ठेयं तेजसाऽऽप्यायितः सदा ।। २५ ।।\nब्रह्मन् कृशोऽहं विमना हृतराज्यो हृताशनः ।\nहृतौजा दुर्बलो मूढो रजिपुत्रैः कृतः प्रभो ।। २६ ।।\nबृहस्पतिरुवाच\nयद्येवं चोदितः शक्र त्वयास्यां पूर्वमेव हि ।\nनाभविष्यस्यत्प्रियार्थमकर्तव्यं ममानघ ।। २७ ।।\nप्रयतिष्यामि देवेन्द्र त्वत्प्रियार्थं न संशयः ।\nयथा भागं च राज्यं च नचिरात् प्रतिलप्स्यसे ।। २८ ।।\nतथा तात करिष्यामि मा भूत्ते विक्लवं मनः ।\nततः कर्म चकारास्य तेजसो वर्धनं तदा ।। २९ ।।\nतेषां च बुद्धिसम्मोहमकरोद् द्विजसत्तमः ।\nनास्तिवादार्थशास्त्रं हि धर्मविद्वेषणं परम् ।। 1.28.३० ।\nपरमं तर्कशास्त्राणामसतां तन्मनोऽनुगम् ।\nन हि धर्मप्रधानानां रोचते तत्कथान्तरे ।। ३१ ।।\nते तद् बृहस्पतिकृतं शास्त्रं श्रुत्वाल्पचेतसः ।\nपूर्वोक्तधर्मशास्त्राणामभवन् द्वेषिणः सदा ।। ३२ ।।\nप्रवक्तुर्न्यायरहितं तन्मतं बहु मेनिरे ।\nतेनाधर्मेण ते पापाः सर्व एव क्षयं गताः ।। ३३ ।।\nत्रैलोक्यराज्यं शक्रस्तु प्राप्य दुष्प्रापमेव च ।\nबृहस्पतिप्रसादाद्धि परां निर्वृतिमभ्ययात् ।। ३४ ।।\nते यदा तु सुसम्मूढा रागोन्मत्ता विधर्मिणः ।\nब्रह्मद्विषश्च संवृत्ता हतवीर्यपराक्रमाः ।। ३५ ।।\nततो लेभे सुरैश्वर्यमिन्द्रः स्थानं तथोत्तमम् ।\nहत्वा रजिसुतान् सर्वान् कामक्रोधपरायणान् ।। ३६ ।।\nय इदं च्यावनं स्थानात् प्रतिष्ठां च शतक्रतोः ।\nशृणुयाद् धारयेद्वापि न स दौरात्म्यमाप्नुयात्।। ३७ ।।\nइति श्रीगहाभारते खिलभागे हरिवंशे हरिवंशपर्वणि आयोर्वंशकीर्तनं नामाष्टाविंशोऽध्यायः ।। २८ ।।"
  }
]
[
  {
    "text": "वैशम्पायन उवाच\nसत्यव्रतस्तु भक्त्या च कृपया च प्रतिज्ञया ।\nविश्वामित्रकलत्रं तद् बभार विनये स्थितः ।। १ ।।\nहत्वा मृगान् वराहांश्च महिषांश्च वनेचरान् ।\nविश्वामित्राश्रमाभ्याशे मांसं वृक्षे बबन्ध सः ।। २ ।।\nउपांशुव्रतमास्थाय दीक्षां द्वादशवार्षिकीम् ।\nपितुर्नियोगादवसत् तस्मिन् वनगते नृपे ।। ३ ।।\nअयोध्यां चैव राष्ट्रं च तथैवान्तःपुरं मुनिः ।\nयाज्योपाध्यायसम्बन्धाद् वसिष्ठः पर्यरक्षत ।। ४ ।।\nसत्यव्रतस्तु बाल्याच्च भाविनोऽर्थस्य वा बलात् ।\nवसिष्ठेऽभ्यधिकं मन्युं धारयामास वै तदा ।। ५ ।।\nपित्रा तु तं तदा राष्ट्रात् त्यज्यमानं स्वमात्मजम् ।\nन वारयामास मुनिर्वसिष्ठः कारणेन ह ।। ६ ।।\nपाणिग्रहणमन्त्राणां निष्ठा स्यात् सप्तमे पदे ।\nन च सत्यव्रतस्तस्य तमुपांशुमबुध्यत ।। ७ ।।\nजानन् धर्मं वसिष्ठस्तु न मां त्रातीति भारत ।\nसत्यव्रतस्तदा रोषं वसिष्ठे मनसाकरोत् ।। ८ ।।\nगुणबुद्ध्या तु भगवान् वसिष्ठः कृतवांस्तथा।\nन च सत्यव्रतस्तस्य तमुपांशुमबुध्यत ।। ९ ।।\nतस्मिन्नपरितोषो यः पितुरासीन्महात्मनः ।\nतेन द्वादश वर्षाणि नावर्षत् पाकशासनः ।। 1.13.१० ।।\nतेन त्विदानीं वहता दीक्षां तां दुर्वहां भुवि ।\nकुलस्य निष्कृतिस्तात कृता सा वै भवेदिति ।। ११ ।।\nन तं वसिष्ठो भगवान् पित्रा त्यक्तं न्यवारयत्\nअभिषेक्ष्याम्यहं पुत्रमस्येत्येवं मतिर्मुनेः ।। १२ ।।\nस तु द्वादशवर्षाणि दीक्षां तामुद्वहद् बली ।\nउपांशुव्रतमास्थाय महत् सत्यव्रतो नृप ।। १३ ।।\nअविद्यमाने मांसे तु वसिष्ठस्य महात्मनः ।\nसर्वकामदुघां दोग्ध्रीं ददर्श स नृपात्मजः ।। १४ ।।\nतां वै क्रोधाच्च मोहाच्च श्रमाच्चैव क्षुधार्दितः ।\nदशधर्मान् गतो राजा जघान जनमेजय ।। १५ ।।\nतच्च मांसं स्वयं चैव विश्वामित्रस्य चात्मजान्।\nभोजयामास तच्छ्रुत्वा वसिष्ठोऽप्यस्य चुक्रुधे ।\nक्रुद्धस्तु भगवान् वाक्यमिदमाह नृपात्मजम् ।। १६ ।।\nवसिष्ठ उवाच\nपातयेयमहं क्रूर तव शङ्कुमसंशयम् ।\nयदि ते द्वाविमौ शङकू न स्यातां वै कृतौ पुनः।। १७ ।।\nपितुश्चापरितोषेण गुरोर्दोग्ध्रीवधेन च ।\nअप्रोक्षितोपयोगाच्च त्रिविधस्ते व्यतिक्रमः ।। १८ ।।\nवैशम्पायन उवाच\nएवं त्रीण्यस्य शङ्कूनि तानि दृष्ट्वा महातपाः।\nत्रिशङ्कुरिति होवाच त्रिशङ्कुरिति स स्मृतः।। १९ ।।\nविश्वामित्रस्तु दाराणामागतो भरणे कृते ।\nस तु तस्मै वरं प्रादान्मुनिः प्रीतस्त्रिशङ्कवे ।। 1.13.२० ।।\nछन्द्यमानो वरेणाथ वरं वव्रे नृपात्मजः ।\nसशरीरो व्रजे स्वर्गमित्येवं याचितो मुनिः ।। २१ ।।\nअनावृष्टिभये तस्मिन् गते द्वादशवार्षिके ।\nराज्येऽभिषिच्य पित्र्ये तु याजयामास तं मुनिः।। २२ ।।\nमिषतां देवतानां च वसिष्ठस्य च कौशिकः ।\nसशरीरं तदा तं तु दिवमारोपयत् प्रभुः ।। २२ ।।\nतस्य सत्यरथा नाम भार्या कैकयवंशजा ।\nकुमारं जनयामास हरिश्चन्द्रमकल्मषम् ।। २४ ।।\nस वै राजा हरिश्चन्द्रस्त्रैशङ्कव इति स्मृतः ।\nआहर्ता राजसूयस्य स सम्राडिति विश्रुतः ।। २५ ।।\nहरिश्चन्द्रस्य पुत्रोऽभूद्रोहितो नाम वीर्यवान् ।\nयेनेदं रोहितपुरं कारितं राज्यसिद्धये ।। २६ ।।\nकृत्वा राज्यं स राजर्षिः पालयित्वा त्वथ प्रजाः ।\nसंसारासारतां ज्ञात्वा द्विजेभ्यस्तत्पुरं ददौ ।। २७ ।।\nहरितो रोहितस्याथ चञ्चुर्हारीत उच्यते ।\nविजयश्च सुदेवश्च चञ्चुपुत्रौ बभूवतुः ।। २८ ।।\nजेता क्षत्त्रस्य सर्वस्य विजयस्तेन संस्मृतः ।\nरुरुकस्तनयस्तस्य राजधर्मार्थकोविदः ।। २९ ।।\nरुरुकस्य वृकः पुत्रो वृकाद् बाहुस्तु जज्ञिवान् ।\nशकैर्यवनकाम्बोजैः पारदैः पह्लवैः सह ।। 1.13.३० ।।\nहैहयास्तालजङ्घाश्च निरस्यन्ति स्म तं नृपम्।\nनात्यर्थं धार्मिकस्तात स हि धर्मयुगेऽभवत् ।। ३१ ।।\nसगरस्तु सुतो बाहोर्जज्ञे सह गरेण च ।\nऔर्वस्याश्रममागम्य भार्गवेणाभिरक्षितः ।। ३२ ।।\nआग्नेयमस्त्रं लब्ध्वा च भार्गवात् सगरो नृपः ।\nजिगाय पृथिवीं हत्वा तालजङ्घान् सहैहयान् ।।\nशकानां पह्लवानां च धर्मं निरसदच्युतः ।\nक्षत्रियाणां कुरुश्रेष्ठ पारदानां स धर्मवित् ।। ३४ ।।\nइति श्रीमहाभारते खिलभागे हरिवंशे हरिवंशपर्वणि त्रिशङ्कुचरितकथनं नाम त्रयोदशोऽध्यायः ।। १३ ।।"
  }
]
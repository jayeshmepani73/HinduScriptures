[
  {
    "text": "वैशम्पायन उवाच\nबाढमित्येव सह तैर्दुर्दिनाम्भोदनिःस्वनः ।\nप्रतस्थे दुर्दिनाकारः सदुर्दिन इवाचलः ।। १ ।।\nसमुक्तामणिविद्योतं सचन्द्राम्भोदवर्चसम् ।\nसजटामण्डलं कृत्स्नं स बिभ्रच्छ्रीधरो हरिः।। २ ।।\nस चास्योरसि विस्तीर्णे रोमाञ्चोद्गतराजिमान् ।\nश्रीवत्सो राजते श्रीमांस्तनद्वयमुखाञ्चितः ।। ३ ।।\nपीते वसानो वसने लोकानां गुरुरव्ययः ।\nहरिः सोऽभवदालक्ष्यः स संध्याभ्र इवाचलः।। ४ ।।\nतं व्रजन्तं सुपर्णेन पद्मयोनिगतानुगम् ।\nअनुजग्मुः सुराः सर्वे तद्गतासक्तचक्षुषः ।। ५ ।।\nनातिदीर्घेण कालेन सम्प्राप्ता रत्नपर्वतम् ।\nदडशुर्देवतास्तत्र तां सभां कामरूपिणीम् ।। ६ ।।\nमेरोः शिखरविन्यस्तां संयुक्तां सूर्यवर्चसा ।\nकाञ्चनस्तम्भरचितां वज्रसंधानतोरणाम् ।। ७ ।।\nमनोनिर्माणचित्राढ्यां विमानशतमालिनीम् ।\nरत्नजालान्तरवतीं कामगां रत्नभूषिताम् ।। ८ ।।\nक्लृप्तरत्नसमाकीर्णां सर्वर्तुकुसुमोत्कटाम् ।\nदेवमायाधरां दिव्यां विहितां विश्वकर्मणा ।। ९।।\nतां हृष्टमनसः सर्वे यथास्थानं यथाविधि ।\nयथानिदेशं त्रिदशा विविशुस्ते सभां शुभाम् ।। 1.52.१० ।।\nते निषेदुर्यथोक्तेषु विमानेष्वासनेषु च ।\nभद्रासनेषु पीठेषु कुथास्वास्तरणेषु च   ।।११ ।।\nततः प्रभञ्जनो वायुर्ब्रह्मणा साधु चोदितः ।\nमा शब्दमिति सर्वत्र प्रचक्रामाथ तां सभाम् ।। १२ ।।\nनिःशब्दस्तिमिते तस्मिन्समाजे त्रिदिवौकसाम्।\nबभाषे धरणी वाक्यं खेदात् करुणभाषिणी ।। १३ ।।\nधरण्युवाच\nत्वया धार्या त्वहं दैव त्वया वै धार्यते जगत् ।\nत्वं धारयसि भूतानि भुवनानि बिभर्षि च ।।१४ ।।\nयत् त्वया धार्यते किञ्चित्तेजसा च बलेन च ।\nततस्तव प्रसादेन मया यत्नाच्च धार्यते ।। १५ ।।\nत्वया धृतं धारयामि नाधृतं धारयाम्यहम् ।\nन हि तद् विद्यते भूतं यत् त्वया नानुधार्यते ।। १६ ।।\nत्वमेव कुरुषे देव नारायण युगे युगे ।\nमम भारावतरणं जगतो हितकाम्यया ।। १७ ।।\nतवैव तेजसाऽऽक्रान्तां रसातलतलं गताम् ।\nत्रायस्व मां सुरश्रेष्ठ त्वामेव शरणं गताम् ।। १८ ।।\nदानवैः पीड्यमानाहं राक्षसैश्च दुरात्मभिः ।\nत्वामेव शरणं नित्यमुपयास्ये सनातनम् ।। १९ ।।\nतावन्मेऽस्ति भयं भूयो यावन्न त्वां ककुद्मिनम् ।\nशरणं यामि मनसा शतशो ह्युपलक्षये ।। 1.52.२० ।।\nअहमादौ पुराणस्य संक्षिप्ता पद्मयोनिना ।\nमां च बद्ध्वा कृतौ पूर्वं मृन्मयौ द्वौ महासुरौ ।। २१ ।।\nकर्णस्रोतोद्भवौ तौ हि विष्णोरस्य महात्मनः ।\nमहार्णवे प्रस्वपतः काष्ठकुण्ड्यसमौ स्थितौ ।। २२ ।।\nतौ विवेश स्वयं वायुर्ब्रह्मणा साधु चोदितः ।\nदिवं प्रच्छादयन्तौ तु ववृधाते महासुरौ ।। २३ ।।\nवायुप्राणौ तु तौ गृह्य ब्रह्मा पर्यमृशच्छनैः ।\nएकं मृदुतरं मेने कठिनं वेद चापरम् ।। २४ ।।\nनामनी तु तयोश्चक्रे स विभुः सलिलोद्भवः ।\nमृदुस्त्वयं मधुर्नाम कठिनः कैटभोऽभवत् ।। २५ ।।\nतौ दैत्यौ कृतनामानौ चेरतुर्बलदर्पिंतौ ।\nसर्वमेकार्णवं लोकं योद्धुकामौ सुदुर्जयौ ।। २६ ।।\nतावागतौ समालोक्य ब्रह्मा लोकपितामहः ।\nएकार्णवाम्बुनिचये तत्रैवान्तरधीयत ।। २७ ।।\nस पद्मे पद्मनाभस्य नाभिमध्यात् समुत्थिते ।\nरोचयामास वसतिं गुह्यां ब्रह्मा चतुर्मुखः ।। २८ ।।\nतावुभौ जलगर्भस्थौ नारायणपितामहौ ।\nबहून् वर्षगणानप्सु शयानौ न चकम्पतुः ।। २९ ।।\nअथ दीर्घस्य कालस्य तावुभौ मधुकैटभौ ।\nआजग्मतुस्तमुद्देशं यत्र ब्रह्मा व्यवस्थितः ।। 1.52.३० ।।\nदृष्ट्वा तावसुरौ घोरौ महाकायौ दुरासदौ ।\nब्रह्मणा ताडितो विष्णुः पद्मनालेन वै तदा ।\nउत्पपाताथ शयनात् पद्मनाभो महाद्युतिः ।। ३१ ।।\nतद् युद्धमभवद् घोरं तयोस्तस्य च वै तदा ।\nएकार्णवे तदा लोके त्रैलोक्ये जलतां गते ।। ३२ ।।\nतदाभूत् तुमुलं युद्धं वर्षसंख्या सहस्रशः ।\nन च तावसुरौ युद्धे तदा श्रममवापतुः ।। ३३ ।।\nअथातो दीर्घकालस्य तौ दैत्यौ युद्धदुर्मदौ ।\nऊचतुः प्रीतमनसौ देवं नारायणं हरिम् ।। ३४ ।।\nप्रीतौ स्वस्तव युद्धेन श्लाघ्यस्त्वं मृत्युरावयोः ।\nआवां जहि न यत्रोर्वी सलिलेन परिप्लुता ।। ३५ ।।\nहतौ च तव पुत्रत्वं प्राप्नुयावः सुरोत्तम ।\nयो ह्यावां युधि निर्जेता तस्यावां विहितौ सुतौ।। ३६ ।।\nस तु गृह्य मृधे दोर्भ्यां दैत्यौ तावभ्यपीडयत् ।\nजग्मतुर्निधनं चापि तावुभौ      मधुकैटभौ  ।। ३७ ।।\nतौ हतौ चाप्लुतौ तोये वपुर्भ्यामेकतां गतौ ।\nमेदो मुमुचतुर्दैत्यौ मथ्यमानौ जलोर्मिभिः ।। ३८ ।।\nमेदसा तज्जलं व्याप्तं ताभ्यामन्तर्दधे ततः ।\nनारायणश्च भगवानसृजत् स पुनः प्रजाः ।। ३९ ।।\nदैत्ययोर्मेदसाच्छना मेदिनीति ततः स्मृता ।\nप्रभावात्पद्मनाभस्य शाश्वती जगती कृता ।। 1.52.४० ।।\nवराहेण पुरा भूत्वा मार्कण्डेयस्य पश्यतः ।\nविषाणेनाहमेकेन तोयमध्यात् समुद्धृता ।। ४१ ।।\nहृताहं क्रमता भूयस्तदा युष्माकमग्रतः ।\nबलेः सकाशाद्दैत्यस्य विष्णुना प्रभविष्णुना ।। ४२ ।।\nसाम्प्रतं खिद्यमानाहमेनमेव गदाधरम् ।\nअनाथा जगतो नाथ शरण्यं शरणं गता ।। ४३ ।।\nअग्निः सुवर्णस्य गुरुर्गवां सूर्यो गुरुः स्मृतः ।\nनक्षत्राणां गुरुः सोमो मम नारायणो गुरुः ।। ४४ ।।\nयदहं धारयाम्येका जगत् स्थावरजङ्गमम् ।\nमया धृतं धारयते सर्वमेतद् गदाधरः ।। ४५ ।।\nजामदग्न्येन रामेण भारावतरणेप्सया ।\nरोषात् त्रिःसप्तकृत्वोऽहं क्षत्रियैर्विप्रयोजिता ।। ४६ ।।\nसास्मि वेद्यां समारोप्य तर्पिता नृपशोणितैः ।\nभार्गवेण पितुः श्राद्धे कश्यपाय निवेदिता ।। ४७ ।।\nमांसमेदोऽस्थिदुर्गन्धा दिग्धा क्षत्रियशोणितैः ।\nरजस्वलेव युवतिः कश्यपं समुपस्थिता ।। ४८ ।।\nस मां ब्रह्मर्षिरप्याह किमुर्वि त्वमवाङ्मुखी।\nवीरपत्नीव्रतमिदं धारयन्ती विषीदसि ।। ४९ ।।\nसाहं विज्ञापितवती कश्यपं लोकभावनम् ।\nपतयो मे हता ब्रह्मन् भार्गवेण महात्मना ।। 1.52.५० ।।\nसाहं विहीना विक्रान्तैः क्षत्रियैः शस्त्रवृत्तिभिः ।\nविधवा शून्यनगरा न धारयितुमुत्सहे ।। ५१ ।।\nतन्मह्यं दीयतां भर्ता भगवंस्त्वत्समो नृपः ।\nरक्षेत् सग्रामनगरां यो मां सागरमालिनीम् ।। ५२ ।।\nस श्रुत्वा भगवान्वाक्यं बाढमित्यब्रवीत्प्रभुः ।\nततो मां मानवेन्द्राय मनवे स प्रदत्तवान् ।। ५३ ।।\nसा मनुप्रभवं दिव्यं प्राप्येक्ष्वाकुकुलं नृपम् ।\nविपुलेनास्मि कालेन पार्थिवात् पार्थिवं गता ।। ५४ ।।\nएवं दत्तास्मि मनवे मानवेन्द्राय धीमते ।\nभुक्ता राजसहस्रैश्च महर्षिकुलसम्मितैः ।। ५५ ।।\nबहवः क्षत्रियाः शूरा मां जित्वा दिवमाश्रिताः ।\nते च कालवशं प्राप्य मय्येव प्रलयं गताः ।। ५६ ।ऽ।\nमत्कृते विग्रहा लोके वृत्ता वर्तन्त एव च ।\nक्षत्रियाणां बलवतां संग्रामेष्वनिवर्तिनाम् ।। ५७ ।।\nएतद् युष्मत्प्रवृत्तेन दैवेन परिपाल्यते ।\nजगद्धितार्थं कुरुत राज्ञां हेतुं रणक्षये ।। ५८ ।।\nयद्यस्ति मयि कारुण्यं भारशैथिल्यकारणात् ।\nएकश्चक्रधरः श्रीमानभयं मे प्रयच्छतु ।। ५९ ।।\nयमहं भारसंतप्ता सम्प्राप्ता शरणार्थिनी ।\nभारो यद्यवरोप्तव्यो विष्णुरेष ब्रवीतु माम् ।। 1.52.६० ।।\nइति श्रीमहाभारते खिलभागे हरिवंशे हरिवंशपर्वणि धरणीवाक्ये द्विपञ्चाशत्तमोऽध्यायः ।। ५२ ।।"
  }
]
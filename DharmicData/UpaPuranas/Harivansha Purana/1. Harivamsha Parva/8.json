[
  {
    "text": "जनमेजय उवाच\nमन्वन्तरस्य संख्यानं युगानां च महामते ।\nब्रह्मणोऽह्नः प्रमाणं च वक्तुमर्हसि मे द्विज ।। १ ।।\nवैशम्पायन उवाच\nअहोरात्रं भजेत् सूर्यो मानवं लौकिकं परम् ।\nतामुपादाय गणनां शृणु संख्यामरिंदम ।। २ ।।\nनिमेषैः पञ्चदशभिः काष्ठा त्रिंशत् तु ताः कलाः ।\nत्रिंशत्कलो मुहूर्तस्तु त्रिंशता तैर्मनीषिणः ।। ३ ।।\nअहोरात्रमिति प्राहुश्चन्द्रसूर्यगतिं नृप ।\nविशेषेण तु सर्वेषु अहोरात्रे च नित्यशः ।। ४ ।।\nअहोरात्राः पञ्चदश पक्ष इत्यभिशब्दितः ।\nद्वौ पक्षौ तु स्मृतो मासो मासौ द्वावृतुरुच्यते ।। ५ ।।\nअब्दं द्व्ययनमुक्तं च अयनं त्वृतुभिस्त्रिभिः ।\nदक्षिणं चोत्तरं चैव संख्यातत्त्वविशारदैः ।। ६ ।।\nमानेनानेन यो मासः पक्षद्वयसमन्वितः ।\nपितॄणां तदहोरात्रमिति कालविदो विदुः ।। ७ ।।\nकृष्णपक्षस्त्वहस्तेषां शुक्लपक्षस्तु शर्वरी ।\nकृष्णपक्षं त्वहः श्राद्धं पितॄणां वर्तते नृप ।। ८ ।।\nमानुषेण तु मानेन यो वै संवत्सरः स्मृतः ।\nदेवानां तदहोरात्रं दिवा चैवोत्तरायणम्।\nदक्षिणायनं स्मृता रात्रिः प्राज्ञैस्तत्त्वार्थकोविदैः।। ९ ।।\nदिव्यमब्दं दशगुणमहोरात्रं मनोः स्मृतम् ।\nअहोरात्रं दशगुणं मानवः पक्ष उच्यते ।। 1.8.१० ।।\nपक्षो दशगुणो मासो मासैर्द्वादशभिर्गुणैः ।\nऋतुर्मनूनां संप्रोक्तः प्राज्ञैस्तत्त्वार्थदर्शिभिः ।\nऋतुत्रयेण त्वयनं तद्द्वयेनैव वत्सरः ।। ११ ।।\nचत्वार्येव सहस्राणि वर्षाणां तु कृतं युगम् ।\nतावच्छती भवेत् संध्या संध्यांशश्च तथा नृप ।। १२।।\nत्रीणि वर्षसहस्राणि त्रेता स्यात्परिमाणतः ।\nतस्याश्च त्रिशती संध्या संध्यांशश्च तथाविधः।। १३ ।।\nतथा वर्षसहस्रे द्वे द्वापरं परिकीर्तितम् ।\nतस्यापि द्विशती संध्या संध्यांशश्च तथाविधः । १४ ।।\nकलिर्वर्षसहस्रं च संख्यातोऽत्र मनीषिभिः ।\nतस्यापि शतिका संध्या संध्यांशश्चैव तद्विधः ।। १५ ।।\nएषा द्वादशसाहस्री युगसंख्या प्रकीर्तिता ।\nदिव्येनानेन मानेन युगसंख्यां निबोध मे ।। १६ ।।\nकृतं त्रेता द्वापरं च कलिश्चैव चतुर्युगी ।\nयुगं तदेकसप्तत्या गणितं नृपसत्तम ।। १७ ।।\nमन्वन्तरमिति प्रोक्तं संख्यानार्थविशारदैः ।\nअयनं चापि तत्प्रोक्तं द्वेऽयने दक्षिणोत्तरे ।। १८ ।।\nमनुः प्रलीयते यत्र समाप्ते चायने प्रभोः ।\nततोऽपरो मनुः कालमेतावन्तं भवत्युत ।। १९ ।।\nसमतीतेषु राजेन्द्र प्रोक्तः संवत्सरः स वै ।\nतदेव चायुतं प्रोक्तं मुनिना तत्त्वदर्शिना ।। 1.8.२० ।।\nब्रह्मणस्तदहः प्रोक्तं कल्पश्चेति स कथ्यते ।\nसहस्रयुगपर्यन्ता या निशा प्रोच्यते बुधैः ।। २१ ।।\nनिमज्जत्यप्सु यत्रोर्वी सशैलवनकानना ।\nतस्मिन् युगसहस्रे तु पूर्णे भरतसत्तम ।। २२ ।।\nब्राह्मे दिवसपर्यन्ते कल्पो निःशेष उच्यते ।\nयुगानि सप्ततिस्तानि साग्राणि कथितानि ते ।। २३ ।।\nकृतत्रेतानिबद्धानि मनोरन्तरमुच्यते ।\nचतुर्दशैते मनवः कीर्तिताः कीर्तिवर्द्धनाः ।। २४ ।।\nवेदेषु सपुराणेषु सर्वेषु प्रभविष्णवः ।\nप्रजानां पतयो राजन् धन्यमेषां प्रकीर्तनम् ।।२५ ।।\nमन्वन्तरेषु संहाराः संहारान्तेषु सम्भवाः ।\nन शक्यमन्तरं तेषां वक्तुं वर्षशतैरपि ।। २६ ।।\nविसर्गस्य प्रजानां वै संहारस्य च भारत ।\nमन्वन्तरेषु संहाराः श्रूयन्ते भरतर्षभ ।। २७ ।।\nसशेषास्तत्र तिष्ठन्ति देवाः सप्तर्षिभिः सह ।\nतपसा ब्रह्मचर्येण श्रुतेन च समाहिताः ।। २८ ।।\nपूर्णे युगसहस्रे तु कल्पो निःशेष उच्यते ।\nतत्र सर्वाणि भूतानि दग्धान्यादित्यतेजसा ।। २९ ।।\nब्रह्माणमग्रतः कृत्वा सहादित्यगणैर्विभुम् ।\nयोगं योगीश्वरं देवमजं क्षेत्रज्ञमच्युतम् ।\nप्रविशन्ति सुरश्रेष्ठं हरिं नारायणं प्रभुम् ।। 1.8.३० ।।\nयः स्रष्टा सर्वभूतानां कल्पान्तेषु पुनः पुनः ।\nअव्यक्तः शाश्वतो देवस्तस्य सर्वमिदं जगत् ।। ३१ ।।\nतत्र संवर्तते रात्रिः सकलैकार्णवे तदा ।\nनारायणो दधे निद्रां ब्राह्मं वर्षसहस्रकम् ।। ३२ ।।\nतावन्तमिति कालस्य रात्रिरित्यभिशब्दिता।\nनिद्रायोगमनुप्राप्तो यस्यां शेते पितामहः ।। ३३ ।।\nसा च रात्रिरपक्रान्ता सहस्रयुगपर्यया ।\nतदा प्रबुद्धो भगवान् ब्रह्मा लोकपितामहः ।। ३४ ।।\nपुनः सिसृक्षया युक्तः सर्गाय विदधे मनः ।\nसैव स्मृतिः पुराणेयं तद्वृत्तं तद्विचेष्टितम् ।। ३५ ।।\nदेवस्थानानि तान्येव केवलं च विपर्ययः ।\nततो दग्धानि भूतानि सर्वाण्यादित्यरश्मिभिः ।। ३६ ।।\nदेवर्षियक्षगन्धर्वाः पिशाचोरगराक्षसाः ।\nजायन्ते च पुनस्तात युगे भरतसत्तम ।। ३७ ।।\nयथर्तावृतुलिङ्गानि नानारूपाणि पर्यये ।\nदृश्यन्ते तानि तान्येव तथा ब्राह्मीषु रात्रिषु ।। ३८ ।।\nनिष्क्रमित्वा प्रजाकारः प्रजापतिरसंशयम् ।\nये च वै मानवा देवाः सर्वे चैव महर्षयः ।। ३९ ।।\nते सङ्गताः शुद्धसङ्गाः शश्वद्धर्मविसर्गतः ।\nन भवन्ति पुनस्तात युगं भरतसत्तम ।। 1.8.४० ।।\nतत्सर्वं क्रमयोगेन कालसंख्याविभागवित् ।\nसहस्रयुगसंख्यानं कृत्वा दिवसमीश्वरः ।। ४१ ।।\nरात्रिं युगसहस्रान्तां कृत्वा च भगवान् विभुः ।\nसंहरत्यथ भूतानि सृजते च पुनः पुनः ।। ४२ ।।\nव्यक्ताव्यक्तो महादेवो हरिर्नारायणः प्रभुः ।\nतस्य ते कीर्तयिष्यामि मनोर्वैवस्वतस्य ह ।। ४३ ।।\nविसर्गं भरतश्रेष्ठ साम्प्रतस्य महाद्युते ।\nवृष्णिवंशप्रसङ्गेन कथ्यमानं पुरातनम् ।। ४४ ।।\nयत्रोत्पन्नो महात्मा स हरिर्वृष्णिकुले प्रभुः ।\nसर्वासुरविनाशाय सर्वलोकहिताय च ।। ४५ ।।"
  },
  {
    "text": "इति श्रीमहाभारते खिलभागे हरिवंशे हरिवंशपर्वणि मन्वन्तरगणनायामष्टमोऽध्यायः ।। ८ ।।"
  }
]
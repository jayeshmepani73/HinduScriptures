[
  {
    "text": "वैशम्पायन उवाच\nततो भयं विष्णुमयं श्रुत्वा दैतेयदानवाः ।\nउद्योगं विपुलं चक्रुर्युद्धाय युधि दुर्जयाः ।। १ ।।\nमयस्तु काञ्चनमयं त्रिनल्वान्तरमव्ययम् ।\nचतुश्चक्रं विक्रमन्तं सुकल्पितमहायुधम् ।। २ ।।\nकिङ्किणीजालनिर्घोषं द्वीपिचर्मपरिष्कृतम् ।\nखचितं रत्नजालैश्च हेमजालैश्च भूषितम् ।। ३ ।।\nस्वक्षं रथवरोदग्रं सूपस्थानमगोपमम् ।\nईहामृगगणाकीर्णं पक्षिभिश्च विराजितम् ।\nदिव्यास्त्रतूणीरधरं पयोधरनिनादितम् ।। ४ ।।\nगदापरिघसम्पूर्णं मूर्तिमन्तमिवार्णवम् ।\nहेमकेयूरवलयं स्वर्णमण्डलकूबरम् ।। ५ ।।\nसपताकध्वजोदग्रं सादित्यमिव मन्दरम् ।\nगजेन्द्राम्भोदसदृशं लम्बकेसरवर्चसम् ।। ६ ।।\nयुक्तमृक्षसहस्रेण सहस्राम्बुदनादितम् ।\nदीप्तमाकाशगं दिव्यं रथं पररथारुजम् ।। ७ ।।\nअध्यतिष्ठद्रणाकाङ्क्षी मेरुं दीप्तमिवांशुमान् ।\nतारस्तु क्रोशविस्तारमायसं वायसध्वजम् ।। ८ ।।\nशैलोत्करसमाकीर्णं नीलाञ्जनचयोपमम् ।\nकाललोहाष्टचरणं लोहेषायुगकूबरम् ।\nतिमिराङ्गारकिरणं गर्जन्तमिव तोयदम् ।। ९ ।।\nलोहजालेन महता सगवाक्षेण दंशितम् ।\nआयसैः परिघैः कीर्णं क्षेपणीयैस्तथाश्मभिः ।। 1.43.१० ।।\nप्रासैः पाशैश्च विततैरवसक्तैश्च मुद्गरैः ।\nशोभितं त्रासनीयैश्च तोमरैः सपरश्वधैः ।। ११ ।।\nउद्यन्तं द्विषतां हेतोर्द्वितीयमिव मन्दरम् ।\nयुक्तं खरसहस्रेण सोऽध्यारोहद्रथोत्तमम् ।। १२ ।।\nविरोचनस्तु संक्रुद्धो गदापाणिरवस्थितः ।\nप्रमुखे तस्य सैन्यस्य दीप्तशृङ्ग इवाचलः ।। १३ ।।\nयुक्तं हयसहस्रेण हयग्रीवस्तु दानवः ।\nस्यन्दनं वाहयामास सपत्नानीकमर्दनः ।। १४ ।।\nव्यायतं बहुसाहस्रं धनुर्विस्फारयन्महत्।\nवराहः प्रमुखे तस्थौ सावरोह इवाचलः ।। १५ ।।\nखरस्तु विक्षरन् दर्पान्नेत्राभ्यां रोषजं जलम् ।\nस्फुरद्दन्तौष्ठवदनः संग्रामं सोऽभ्यकाङ्क्षत ।। १६ ।।\nत्वष्टा त्वष्टादशहयं यानमास्थाय दानवः ।\nव्यूहितो दानवैर्व्यूहैः परिचक्राम वीर्यवान् ।। १७ ।।\nविप्रचित्तिसुतः श्वेतः श्वेतकुण्डलभूषणः ।\nश्वेतशैलप्रतीकाशो युद्धायाभिमुखः स्थितः ।। १८ ।।\nअरिष्टो बलिपुत्रस्तु वरिष्ठोऽद्रिशिलायुधैः ।\nयुद्धायातिष्ठदायस्तो धराधर इवापरः ।। १९ ।।\nकिशोरस्त्वतिसंहर्षात् किशोर इव चोदितः ।\nअभवद् दैत्यसैन्यस्य मध्ये रविरिवोदितः ।। 1.43.२० ।।\nलम्बस्तु लम्बमेघाभः प्रलम्बाम्बरभूषणः ।\nदैत्यव्यूहगतो भाति सनीहार इवांशुमान् ।। २१ ।।\nस्वर्भानुर्वक्रयोधी तु दशनौष्ठेक्षणायुधः ।\nहसंस्तिष्ठति दैत्यानां प्रमुखे स महाग्रहः ।। २२ ।।\nअन्ये हयगता भान्ति नागस्कन्धगताः परे ।\nसिंहव्याघ्रगताश्चान्ये वराहर्क्षगताः परे ।। २३ ।।\nकेचित् खरोष्ट्रयातारः केचित् तोयदवाहनाः ।\nनानापक्षिगताश्चान्ये केचित् पवनवाहनाः ।। २४ ।।\nपत्तयश्चापरे दैत्या भीषणा विकृताननाः ।\nएकपादा द्विपादाश्च नर्दन्तो युद्धकाङ्क्षिणः ।। २५ ।।\nप्रक्ष्वेडमाना बहवः स्फोटयन्तश्च ते भुजान् ।\nदृप्तशार्दूलनिर्घोषा नेदुर्दानवपुङ्गवाः ।। २६ ।।\nते गदापरिघैरुग्रैर्धनुर्व्यायामशालिनः ।\nबाहुभिः परिघाकारैस्तर्जयन्ति स्म देवताः ।। २७ ।।\nप्रासैः पाशैश्च खड्गैश्च तोमराङ्कुशपट्टिशैः ।\nचिक्रीडुस्ते शतघ्नीभिः शतधारैश्च मुद्गरैः ।। २८ ।।\nगण्डशैलैश्च शैलैश्च परिघैश्चोत्तमायुधैः ।\nचक्रैश्च दैत्यप्रवराश्चक्रुरानन्दितं बलम् ।। २९ ।।\nएवं तद् दानवं सैन्यं सर्वे युद्धबलोत्कटम् ।\nदेवताभिमुखं तस्थौ मेघानीकमिवोत्थितम् ।। 1.43.३० ।।\nतदद्भुतं दैत्यसहस्रगाढं वाय्वग्नितोयाम्बुदशैलकल्पम् ।\nबलं रणौघाभ्युदयावकीर्णं युयुत्सयोन्मत्तमिवावभासे ।। ३१ ।।\nइति श्रीमहाभारते खिलभागे हरिवंशे हरिवंशपर्वणि त्रिचत्वारिंशोऽध्यायः ।। ४३ ।।"
  }
]
[
  {
    "text": "जनमेजय उवाच\nकथं वै श्राद्धदेवत्वमादित्यस्य विवस्वतः ।\nश्रोतुमिच्छामि विप्राग्र्य श्राद्धस्य च परं विधिम्।। १ ।।\nपितॄणामादिसर्गं च क एते पितरः स्मृताः ।\nएवं च श्रुतमस्माभिः कथ्यमानं द्विजातिभिः ।। २ ।\nस्वर्गस्थाः पितरो ये च देवानामपि देवताः ।\nइति वेदविदः प्राहुरेतदिच्छामि वेदितुम् ।। ३ ।।\nये च तेषां गणाः प्रोक्ता यच्च तेषां बलं परम्।\nयथा च कृतमस्माभिः श्राद्धं प्रीणाति वै पितॄन् ।। ४ ।।\nप्रीताश्च पितरो ये स्म श्रेयसा योजयन्ति हि ।\nएवं वेदितुमिच्छामि पितॄणां सर्गमुत्तमम् ।। ५ ।।\nवैशम्पायन उवाच\nहन्त ते कथयिष्यामि पितॄणां सर्गमुत्तमम् ।\nयथा च कृतमस्माभिः श्राद्धं प्रीणाति वै पितॄन् ।\nप्रीताश्च पितरो ये स्म श्रेयसा योजयन्ति हि ।। ६ ।।\nमार्कण्डेयेन कथितं भीष्माय परिपृच्छते ।\nअपृच्छद् धर्मराजो हि शरतल्पगतं पुरा ।\nएवमेव पुरा प्रश्नं यन्मां त्वं परिपृच्छसि ।। ७ ।।\nतत् तेऽनुपूर्व्या वक्ष्यामि भीष्मेणोदाहृतं यथा ।\nगीतं सनत्कुमारेण मार्कण्डेयाय पृच्छते ।। ८ ।।\nयुधिष्ठिर उवाच\nपुष्टिकामेन धर्मज्ञ कथं पुष्टिरवाप्यते ।\nएतद्वै श्रोतुमिच्छामि किं कुर्वाणो न शोचति ।। ९ ।।\nभीष्म उवाच\nश्राद्धैः प्रीणाति हि पितॄन् सर्वकामफलैस्तु यः ।\nतत्परः प्रयतः श्राद्धी प्रेत्य चेह च मोदते ।। 1.16.१० ।।\nपितरो धर्मकामस्य प्रजाकामस्य च प्रजाम् ।\nपुष्टिकामस्य पुष्टिं च प्रयच्छन्ति युधिष्ठिर ।। ११ ।।\nयुधिष्ठिर उवाच\nवर्तन्ते पितरः स्वर्गे केषांचिन्नरके पुनः ।\nप्राणिनां नियतं वापि कर्मजं फलमुच्यते ।। १२ ।।\nश्राद्धानि चैव कुर्वन्ति फलकामा सदा नराः ।\nअभिसंधाय पितरं पितुश्च पितरं तथा ।। १३ ।।\nपितुः पितामहं चैव त्रिषु पिण्डेषु नित्यशः ।\nतानि श्राद्धानि दत्तानि कथं गच्छन्ति वै पितॄन्।। १४ ।।\nकथं च शक्तास्ते दातुं नरकस्थाः फलं पुनः ।\nके वा ते पितरोऽन्ये स्म कान् यजामो वयं पुनः ।। १५ ।।\nदेवा अपि पितॄन्स्वर्गे यजन्तीति च नः श्रुतम्।\nएतदिच्छाम्यहं श्रोतुं विस्तरेण महाद्युते ।। १६ ।।\nस भवान् कथयत्वेतां कथाममितबुद्धिमान् ।\nयथा दत्तं पितॄणां वै तारणायेह कल्पते ।। १७ ।।\nभीष्म उवाच\nअत्र ते कीर्तयिष्यामि यथाश्रुतमरिंदम ।\nये च ते पितरोऽन्ये स्म यान्यजामो वयं पुनः ।\nपित्रा मम पुरा गीतं लोकान्तरगतेन वै ।। १८ ।।\nश्राद्धकाले मम पितुर्मया पिण्डः समुद्यतः ।\nतं पिता मम हस्तेन भित्त्वा भूमिमयाचत ।। १९ ।।\nहस्ताभरणपूर्णेन केयूराभरणेन च ।\nरक्ताङ्गुलितलेनाथ यथा दृष्टः पुरा मया ।। 1.16.२० ।।\nनैष कल्पे विधिर्दृष्ट इति संचिन्त्य चान्यहम्।\nकुशेष्वेव ततः पिण्डं दत्तवानविचारयन् ।। २१ ।।\nततः पिता मे सुप्रीतो वाचा मधुरया तदा ।\nउवाच भरतश्रेष्ठ प्रीयमाणो मयानघ ।। २२ ।।\nत्वया दायादवानस्मि कृतार्थोऽमुत्र चेह च ।\nसत्पुत्रेण त्वया पुत्र धर्मज्ञेन विपश्चिता ।। २३ ।।\nमया तु तव जिज्ञासा प्रयुक्तैषा दृढव्रत ।\nव्यवस्थानं तु धर्मेषु कर्तुं लोकस्य चानघ ।। २४ ।।\nयथा चतुर्थं धर्मस्य रक्षिता लभते फलम् ।\nपापस्य हि तथा मूढः फलं प्राप्नोत्यरक्षिता ।। २५ ।।\nप्रमाणं यद्धि कुरुते धर्माचारेषु पार्थिवः ।\nप्रजास्तदनुवर्तन्ते प्रमाणाचरितं सदा ।। २६ ।।\nत्वया च भरतश्रेष्ठ वेदधर्माश्च शाश्वताः ।\nकृताः प्रमाणं प्रीतिश्च मम निर्वर्तितातुला ।। २७ ।।\nतस्मात् तवाहं सुप्रीतः प्रीत्या च वरमुत्तमम्।\nददामि तं प्रतीच्छ त्वं त्रिषु लोकेषु दुर्लभम् ।। २८ ।।\nन ते प्रभविता मृत्युर्यावज्जीवितुमिच्छसि ।\nत्वत्तोऽभ्यनुज्ञां सम्प्राप्य मृत्युः प्रभविता तव ।। २९ ।।\nकिं वा ते प्रार्थितं भूयो ददामि वरमुत्तमम्।\nतद् ब्रूहि भरतश्रेष्ठ यत् ते मनसि वर्तते ।। 1.16.३० ।।\nइत्युक्तवन्तं तमहमभिवाद्य कृताञ्जलिः ।\nअब्रवं कृतकृत्योऽहं प्रसन्ने त्वयि सत्तम ।। ३१ ।।\nयदि त्वनुग्रहं भूयस्त्वत्तोऽर्हामि महाद्युते ।\nप्रश्नमिच्छामि वै किंचिद् व्याहृतं भवता स्वयम्।। ३२ ।।\nस मामुवाच धर्मात्मा ब्रूहि भीष्म यदिच्छसि ।\nछेत्तास्मि संशयं सर्वं यन्मां पृच्छसि भारत ।। ३३ ।।\nअपृच्छं तमहं तातं तत्रान्तर्हितमेव च ।\nगतं सुकृतिनां लोकं कौतूहलसमन्वितः ।। ३४ ।।\nभीष्म उवाच\nश्रूयन्ते पितरो देवा देवानामपि देवताः ।\nवाश्च पितरोऽन्ये वा कान् यजामो वयं पुनः ।। ३५ ।।\nकथं च दत्तमस्माभिः श्राद्धं प्रीणात्यथो पितॄन् ।\nलोकान्तरगतांस्तात किन्नु श्राद्धस्य वा फलम् ।। ३६ ।।\nन् यजन्ति स्म लोका वै सदेवनरदानवाः ।\nसयक्षोरगगन्धर्वाः सकिन्नरमहोरगाः ।। ३७ ।।\nअत्र मे संशयस्तीव्रः कौतूहलमतीव च ।\nतद् ब्रूहि मम धर्मज्ञ सर्वज्ञौ ह्यसि मे मतः ।\nएतच्छ्रुत्वा वचस्तस्य भीष्मस्योवाच वै पिता ।। ३८ ।।\nशन्तनुरुवाच\nसंक्षेपेणैव ते वक्ष्ये यन्मां पृच्छसि भारत ।\nपितरश्च यथोद्भूताः फलं दत्तस्य चानघ ।। ३९ ।।\nपितॄणां कारणं श्राद्धे शृणु सर्वै समाहितः ।\nदिदेवसुतास्तात पितरो दिवि देवताः ।। 1.16.४० ।।\nतान् यजन्ति स्म वै लोका सदैवासुरमानुषाः ।\nसयक्षोरगगन्धर्वाः सकिन्नरमहोरगाः ।। ४१ ।।\nआप्यायिताश्च ते श्राद्धे पुनराप्याययन्ति च ।\nजगत् सदेवगन्धर्वमिति ब्रह्मानुशासनम् ।। ४२ ।।\nतान् यजस्व महाभाग श्राद्धैरग्र्यैरतन्द्रितः ।\nते ते श्रेयो विधास्यन्ति सर्वकामफलप्रदाः ।। ४३ ।\nत्वया चाराध्यमानास्ते नामगोत्रादिकीर्तनैः ।\nअस्मानाप्याययिष्यन्ति स्वर्गस्थानपि भारत ।। ४४ ।।\nमार्कण्डेयस्तु ते शेषमेतत् सर्वं प्रवक्ष्यति ।\nएष वै पितृभक्तश्च विदितात्मा च भारत ।। ४५ ।।\nउपस्थितश्च श्राद्धेऽद्य ममैवानुग्रहाय वै ।\nएनं पृच्छ महाभागमित्युक्त्वान्तरधीयत ।। ४६ ।।\nइति श्रीमहाभारते खिलभागे हरिवंशे हरिवंशपर्वणि श्राद्धकल्पप्रसङ्गो नाम षोडशोऽध्यायः ।। १६ ।।"
  }
]
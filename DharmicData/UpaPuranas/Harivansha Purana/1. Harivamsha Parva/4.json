[
  {
    "text": "वैशम्पायन उवाच\nअभिषिच्याधिराज्ये तु पृथुं वैन्यं पितामहः।\nततः क्रमेण राज्यानि व्यादेष्टुमुपचक्रमे।।१।।\nद्विजानां वीरुधां चैव नक्षत्रग्रहयोस्तथा ।\nयज्ञानां तपसां चैव सोमं राज्येऽभ्यषेचयत् ।। २ ।।\nअपां तु वरुणं राज्ये राज्ञां वैश्रवणं प्रभुम्।\nबृहस्पतिं तु विश्वेषां ददावाङ्गिरसं पतिम् ।। ३ ।।\nभृगूणामधिपं चैव काव्यं राज्येऽभ्यषेचयत् ।\nआदित्यानां तथा विष्णुं वसूनामथ पावकम् । ४ ।।\nप्रजापतीनां दक्षं तु मरुतामथ वासवम् ।\nदैत्यानां दानवानां च प्रह्लादममितौजसम् ।। ५ ।।\nवैवस्वतं च पितॄणां यमं राज्येऽभ्यषेचयत् ।\nमातॄणां च व्रतानां च मन्त्राणां च तथा गवाम्।। ६।।\nयक्षाणां राक्षसानां च पार्थिवानां तथैव च ।\nनारायणं तु साध्यानां रुद्राणां वृषभध्वजम् ।। ७ ।।\nविप्रचित्तिं तु राजानं दानवानामथादिशत्।\nसर्वभूतपिशाचानां गिरिशं शूलपाणिनम् ।। ८ ।\nशैलानां हिमवन्तं च नदीनामथ सागरम् ।\nगन्धानां मरुतां चैव भूतानामशरीरिणाम् ।\nशब्दाकाशवतां चैव वायुं च बलिनां वरम् ।। ९ ।।\nगन्धर्वाणामधिपतिं चक्रे चित्ररथं प्रभुम् ।\nनागानां वासुकिं चक्रे सर्पाणामथ तक्षकम् ।। 1.4.१० ।।\nकारणानां च राजानमैरावतमथादिशत् ।\nउच्चैःश्रवसमश्वानां गरुडं चैव पक्षिणाम् ।। १ १।।\nमृगाणामथ शार्दूलं गोवृषं च गवां पतिम् ।\nवनस्पतीनां राजानं प्लक्षमेवादिशत् प्रभुम् ।। १२ ।।\nसागराणां नदीनां च मेघानां वर्षणस्य च ।\nआदित्यानामधिपतिं पर्जन्यमभिषिक्तवान् ।। १३ ।।\nसर्वेषां दंष्ट्रिणां शेषं राजानमभ्यषेचयत् ।\nसरीसृपाणां सर्पाणां राजानं चैव तक्षकम् ।। १४ ।।\nगन्धर्वाप्सरसां चैव कामदेवं तथा प्रभुम् ।\nऋतूनामथ मासानां दिवसानां तथैव च ।। १५ ।।\nपक्षाणां च क्षपाणां च मुहूर्ततिथिपर्वणाम् ।\nकलाकाष्ठाप्रमाणानां गतेरयनयोस्तथा ।। १६ ।।\nगणितस्याथ योगस्य चक्रे संवत्सरं प्रभुम् ।\nएवं विभज्य राज्यानि क्रमेण स पितामहः ।। १७ ।।\nदिशापालानथ ततः स्थापयामास भारत ।\nपूर्वस्यां दिशि पुत्रं तु वैराजस्य प्रजापतेः ।। १८ ।।\nदिशापालं सुधन्वानं राजानं चाभ्यषेचयत् ।\nदक्षिणस्यां महात्मानं कर्दमस्य प्रजापतेः ।। १९ ।।\nपुत्रं शङ्खपदं नाम राजानं सोऽभ्यषेचयत् ।\nपश्चिमायां दिशि तथा रजसः पुत्रमच्युतम् ।। 1.4.२० ।।\nकेतुमन्तं महात्मानं राजानं सोऽभ्यषेचयत् ।\nतथा हिरण्यरोमाणं पर्जन्यस्य प्रजापतेः ।। २१ ।।\nउदीच्यां दिशि दुर्धर्षं राजानं सोऽभ्यषेचयत्।\nतैरियं पृथिवी सर्वा सप्तद्वीपा सपर्वता ।। २२\nयथाप्रदेशमद्यापि धर्मेण परिपाल्यते ।\nराजसूयाभिषिक्तस्तु पृथुरेभिर्नराधिपैः ।\nवेददृष्टेन विधिना राजराज्ये नराधिप ।। २३ ।।\nततो मन्वन्तरेऽतीते चाक्षुषेऽमिततेजसि ।\nवैवस्वताय मनवे ब्रह्मा राज्यमथादिशत्।\nतस्य विस्तरमाख्यास्ये मनोर्वैवस्वतस्य ह ।। २४।।\nतवानुकूल्याद् राजेन्द्र यदि शुश्रूषसेऽनघ ।\nमहद्ध्येतदधिष्ठानं पुराणं परिकीर्तितम् ।\nधन्यं यशस्यमायुष्यं स्वर्गवासकरं शुभम् ।। २५ ।।\nजनमेजय उवाच\nविस्तरेण पृथोर्जन्म वैशम्पायन कीर्तय।\nयथा महात्मना तेन दुग्धा चेयं वसुंधरा।।२६।।\nयथा च पितृभिर्दुग्धा यथा देवैर्यथर्षिभिः ।\nयथा दैत्यैश्च नागैश्च यथा यक्षैर्यथा द्रुमैः ।। २७ ।।\nयथा शैलैः पिशाचैश्च गन्धर्वैश्च द्विजोत्तमैः ।\nराक्षसैश्च महासत्त्वैर्यथा दुग्धा वसुंधरा ।। २८ ।।\nतेषां पात्रविशेषांश्च वैशम्पायन कीर्तय ।\nवत्सान् क्षीरविशेषांश्च दोग्धारं चानुपूर्वशः ।। २९ ।।\nयस्माच्च कारणात् पाणिर्वेनस्य मथितः पुरा ।\nक्रुद्धैर्महर्षिभिस्तात कारणं तच्च कीर्तय ।। 1.4.३० ।।\nवैशम्पायन उवाच\nहन्त ते कथयिष्यामि पृथोर्वैन्यस्य विस्तरम् ।\nएकाग्रः प्रयतश्चैव शृणुष्व जनमेजय ।। ३१ ।।\nनाशुचेः क्षुद्रमनसः कुशिष्यायाव्रताय च ।\nकीर्तनीयमिदं राजन् कृतघ्नायाहिताय वा ।। ३२ ।।\nस्वर्यं यशस्यमायुष्यं धर्म्य वेदेन सम्मितम् ।\nरहस्यमृषिभिः प्रोक्तं शृणु राजन् यथातथम् ।। ३३ ।।\nयश्चैनं कथयेन्नित्यं पृथोर्वैन्यस्य विस्तरम्।\nब्राह्मणेभ्यो नमस्कृत्य न स शोचेत् कृताकृतैः।। ३४ ।।\nइति श्रीमहाभारते खिलभागे हरिवंशे हरिवंशपर्वणि पृथूपाख्याने चतुर्थोऽध्यायः ।। ४ ।।"
  }
]
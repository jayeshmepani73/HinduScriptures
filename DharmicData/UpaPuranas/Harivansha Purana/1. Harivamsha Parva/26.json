[
  {
    "text": "वैशम्पायन उवाच\nबुधस्य तु महाराज विद्वान् पुत्रः पुरूरवाः ।\nतेजस्वी दानशीलश्च यज्वा विपुलदक्षिणः ।। १ ।।\nब्रह्मवादी पराक्रान्तः शत्रुभिर्युधि दुर्जयः ।\nआहर्ता चाग्निहोत्रस्य यज्ञानां च महीपतिः ।। २ ।।\nसत्यवादी पुण्यमतिः काम्यः संवृतमैथुनः ।\nअतीव त्रिषु लोकेषु यशसाप्रतिमस्तदा ।। ३ ।।\nतं ब्रह्मवादिनं क्षान्तं धर्मज्ञं सत्यवादिनम् ।\nउर्वशी वरयामास हित्वा मानं यशस्विनी ।। ४ ।।\nतया सहावसद् राजा वर्षाणि दश पञ्च च ।\nपञ्च षट्सप्त चाष्टौ च दश चाष्टौ च भारत ।। ५ ।।\nवने चैत्ररथे रम्ये तथा मन्दाकिनीतटे ।\nअलकायां विशालायां नन्दने च वनोत्तमे ।। ६ ।।\nउत्तरान् स कुरून् प्राप्य मनोरथफलद्रुमान् ।\nगन्धमादनपादेषु  मेरुपृष्ठे तथोत्तरे ।। ७ ।।\nएतेषु वनमुख्येषु सुरैराचरितेषु च ।\nउर्वश्या सहितो राजा रेमे परमया मुदा ।।८ ।।\nदेशे पुण्यतमे चैव महर्षिभिरभिष्टुते ।\nराज्यं च कारयामास प्रयागं पृथिवीपतिः ।। ९ ।।\nतस्य पुत्रा बभूवुस्ते सप्त देवसुतोपमाः ।\nदिवि जाता महात्मान आयुर्धीमानमावसुः ।। 1.26.१० ।।\nविश्वायुश्चैव धर्मात्मा श्रुतायुश्च तथापरः ।\nदृढायुश्च वनायुश्च शतायुश्चोर्वशीसुताः ।। ११ ।।\nजनमेजय उवाच\nगान्धर्वी चोर्वशी देवी राजानं मानुषं कथम् ।\nदेवानुत्सृज्य सम्प्राप्ता तन्नो ब्रूहि बहुश्रुत ।। १२ ।।\nवैशम्पायन उवाच\nब्रह्मशापाभिभूता सा मानुषं समपद्यत ।\nऐलं तु सा वरारोहा समयात्समुपस्थिता ।। १३ ।।\nआत्मनः शापमोक्षार्थं समयं सा चकार ह ।\nअनग्नदर्शनं चैव सकामायां च मैथुनम् ।। १४ ।।\nद्वौ मेषौ शयनाभ्याशे सदा बद्धौ च तिष्ठतः ।\nघृतमात्रो तथाऽऽहारः कालमेकं तु पार्थिव ।। १५ ।।\nयद्येष समयो राजन् यावत्कालं च ते दृढः ।\nतावत्कालं तु वत्स्यामि त्वत्तः समय एष नः ।। १६ ।।\nतस्यास्तं समयं सर्वं स राजा समपालयत् ।\nएवं सा वसते तत्र पुरूरवसि भामिनी ।। १७ ।।\nबर्षाण्येकोनषष्टिस्तु तत्सक्ता शापमोहिता ।\nउर्वश्यां मानुषस्थायां गन्धर्वाश्चिन्तयान्विताः ।। १८ ।।\nगन्धर्वा ऊचुः\nचिन्तयध्वं महाभागा यथा सा तु वराङ्गना ।\nसमागच्छेत् पुनर्देवानुर्वशी स्वर्गभूषणम् ।। १९ ।।\nततो विश्वावसुर्नाम तत्राह वदतां वरः ।\nमया तु समयस्ताभ्यां क्रियमाणः श्रुतः पुरा ।। 1.26.२० ।।\nव्युत्क्रान्तसमयं सा वै राजानं त्यक्ष्यते यथा।\nतदहं वेद्म्यशेषेण यथा भेत्स्यत्यसौ नृपः ।। २१ ।।\nससहायो गमिष्यामि युष्माकं कार्यसिद्धये ।\nएवमुक्त्वा गतस्तत्र प्रतिष्ठानं महायशाः ।। २२ ।।\nनिशायामथ चागम्य मेषमेकं जहार सः ।\nमातृवद् वर्तते सा तु मेषयोश्चारुहासिनी ।। २३ ।।\nगन्धर्वागमनं श्रुत्वा शापान्तं च यशस्विनी ।\nराजानमब्रवीत् तत्र पुत्रो मेऽह्रियतेति सा ।। २४ ।।\nएवमुक्तो विनिश्चित्य नग्नो नैवोदतिष्ठत ।\nनग्नं मां द्रक्ष्यते देवी समयो वितथो भवेत् ।। २५ ।।\nततो भूयस्तु गन्धर्वा द्वितीयं मेषमाददुः ।\nद्वितीये तु हृते मेषे ऐलं देव्यब्रवीदिदम् ।। २६ ।।\nपुत्रो मेऽपहृतो राजन्ननाथाया इव प्रभो ।\nएवमुक्तस्तथोत्थाय नग्नो राजा प्रधावितः ।। २७ ।।\nमेषयोः पदमन्विच्छन् गन्धर्वैर्विद्युदप्यथ ।\nउत्पादिता सुमहती ययौ तद्भवनं महत् ।। २८ ।।\nप्रकाशितं वै सहसा ततो नग्नमवैक्षत ।\nनग्नं दृष्ट्वा तिरोभूता साप्सरा कामरूपिणी ।। २९ ।।\nउत्सृष्टावुरणौ दृष्ट्वा राजा गृह्यागतो गृहे ।\nअपश्यन्नुर्वशीं तत्र विललाप सुदुःखितः .।। 1.26.३० ।।\nचचार पृथिवीं सर्वां मार्गमाण इतस्ततः ।\nअथापश्यत् स तां राजा कुरुक्षेत्रे महाबलः ।। ३१ ।।\nप्लक्षतीर्थे पुष्करिण्यां हैमवत्यां समाप्लुताम् ।\nक्रीडन्तीमप्सरोभिश्च पञ्चभिः सह शोभनाम् ।। ३२ ।।\nतां क्रीडन्तीं ततो दृष्ट्वा विललाप सुदुःखितः ।\nसा चापि तत्र तं दृष्ट्वा राजानमविदूरतः ।। २३ ।।\nउर्वशी ताः सखीः प्राह स एष पुरुषोत्तमः ।\nयस्मिन्नहमवात्सं वै दर्शयामास तं नृपम् ।। ३४ ।।\nसमाविग्नास्तु ताः सर्वाः पुनरेव नराधिपः ।\nजाये ह तिष्ठ मनसा घोरे वचसि तिष्ठ ह ।। ३५ ।।\nएवमादीनि सूक्तानि परस्परमभाषत ।\nउर्वशी चाब्रवीदैलं सगर्भाहं त्वया प्रभो ।। ३६ ।।\nसंवत्सरात् कुमारास्ते भविष्यन्ति न संशयः ।\nनिशामेकां च नृपते निवत्स्यसि मया सह ।। ३७ ।।\nहृष्टो जगाम राजाथ स्वपुरं तु महायशाः ।\nगते संवत्सरे भूय उर्वशी पुनरागमत् ।। ३८ ।।\nउषितश्च तया सार्द्धमेकरात्रं महायशाः ।\nउर्वश्यथाब्रवीदैलं गन्धर्वा वरदास्तव ।। ३९ ।।\nतान् वृणीष्व महाराज ब्रूहि चैनांस्त्वमेव हि ।\nवृणीष्व समतां राजन् गन्धर्वाणां महात्मनाम् ।। 1.26.४० ।।\nतथेत्युक्त्वा वरं वव्रे गन्धर्वाश्च तथास्त्विति ।\nपूरयित्वाग्निना स्थालीं गन्धर्वाश्च तमब्रुवन् ।। ४१ ।।\nअनेनेष्ट्वा च लोकान्नः प्राप्स्यसि त्वं नराधिप ।\nतानादाय कुमारांस्तु नगरायोपचक्रमे ।। ४२ ।।\nनिक्षिप्याग्निमरण्ये तु सपुत्रस्तु गृहं ययौ ।\nस त्रेताग्निं तु नापश्यदश्वत्थं तत्र दृष्टवान् ।। ४३ ।।\nशमीजातं तु तं दृष्ट्वा अश्वत्थं विस्मितस्तदा ।\nगन्धर्वेभ्यस्तदाशंसदग्निनाशं ततस्तु सः ।। ४४ ।।\nश्रुत्वा तमर्थमखिलमरणीं तु समादिशन् ।\nअश्वत्थादरणीं कृत्वा मथित्वाग्निं यथाविधि ।। ४५ ।।\nमथित्वाग्निं त्रिधा कृत्वा अयजत्स नराधिपः ।\nइष्ट्वा यज्ञैर्बहुविधैर्गतस्तेषां सलोकताम् ।। ४६ ।।\nगन्धर्वेभ्यो वरं लब्ध्वा त्रेताग्निं समकारयत् ।\nएकोऽग्निः पूर्वमेवासीदैलस्त्रेतामकारयत् ।। ४७ ।।\nएवंप्रभावो राजासीदैलस्तु नरसत्तम ।\nदेशे पुण्यतमे चैव महर्षिभिरभिष्टुते ।। ४८ ।।\nराज्यं स कारयामास प्रयागे पृथिवीपतिः ।\nउत्तरे जाह्नवीतीरे प्रतिष्ठाने महायशाः ।। ४९ ।।\nइति श्रीमहाभारते खिलभागे हरिवंशे हरिवंशपर्वणि ऐलोत्पत्तिर्नाम षड्विंशोऽध्यायः ।। २६ ।।"
  }
]
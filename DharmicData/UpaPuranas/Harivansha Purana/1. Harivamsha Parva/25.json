[
  {
    "text": "वैशम्पायन उवाच\nपिता सोमस्य वै राजन् जज्ञेऽत्रिर्भगवानृषिः ।\nब्रह्मणो मानसात् पूर्वं प्रजासर्गं विधित्सतः ।। १ ।।\nतत्रात्रिः सर्वभूतानां तस्थौ स्वतनयैर्युतः ।\nकर्मणा मनसा वाचा शुभान्येव चचार सः ।। २ ।।\nअहिंस्रः सर्वभूतेषु धर्मात्मा संशितव्रतः ।\nकाष्ठकुड्यशिलाभूत ऊर्ध्वबाहुर्महाद्युतिः ।। ३ ।।\nअनुत्तरं नाम तपो  येन तप्तं महत् पुरा ।\nत्रीणि वर्षसहस्त्राणि दिव्यानीति हि नः श्रुतम् ।। ४ ।।\nतत्रोर्ध्वरेतसस्तस्य स्थितस्यानिमिषस्य ह ।\nसोमत्वं तनुरापेदे महासत्त्वस्य भारत ।। ५ ।।\nऊर्ध्वमाचक्रमे तस्य सोमत्वं भावितात्मनः ।\nनेत्राभ्यां वारि सुस्राव दशधा द्योतयद् दिशः ।। ६ ।।\nतं गर्भं विधिना हृष्टा दश देव्यो दधुस्तदा ।\nसमेत्य धारयामासुर्न च ताः समशक्नुवन् ।। ७ ।।\nस ताभ्यः सहसैवाथ दिग्भ्यो गर्भः प्रभान्वितः ।\nपपात भासयँल्लोकाञ्छीतांशुः सर्वभावनः ।। ८ ।।\nयदा न धारणे शक्तास्तस्य गर्भस्य ता दिशः ।\nततस्ताभिः सहैवाशु निपपात वसुंधराम् ।। ९ ।।\nपतितं सोममालोक्य ब्रह्मा लोकपितामहः ।\nरथमारोपयामास लोकानां हितकाम्यया ।। 1.25.१० ।।\nस हि वेदमयस्तात धर्मात्मा सत्यसंग्रहः ।\nयुक्तो वाजिसहस्रेण सितेनेति हि नः श्रुतम् ।। ११ ।।\nतस्मिन् निपतिते देवाः पुत्रेऽत्रेः परमात्मनि ।\nतुष्टवुर्ब्रह्मणः पुत्रा मानसाः सप्त ये श्रुताः ।। १२ ।।\nतथैवाङ्गिरसस्तत्र भृगुरेवात्मजैः सह ।\nऋग्भिर्यजुर्भिर्बहुलैरथर्वाङ्गिरसैरपि ।। १३ ।।\nतस्य संस्तूयमानस्य तेजः सोमस्य भास्वतः ।\nआप्यायमानं लोकांस्त्रीन् भासयामास सर्वशः ।। १४ ।।\nस तेन रथमुख्येन सागरान्तां वसुंधराम् ।\nत्रिःसप्तकत्वोऽतियशाश्चकाराभिप्रदक्षिणम्  ।। १५ ।।\nतस्य  यच्च्यावितं तेजः पृथिवीमन्वपद्यत ।\nओषध्यस्ताः समुद्भूतास्तेजसा प्रज्वलन्त्युत ।। १६ ।।\nताभिर्धार्यास्त्रयो लोकाः प्रजाश्चैव चतुर्विधाः ।\nपोष्टा हि भगवान् सोमो जगतो जगतीपते ।। १७ ।।\nस लब्धतेजा भगवान् संस्तवैस्तैश्च कर्मभिः ।\nतपस्तेपे महाभाग पद्मानां दशतीर्दश ।। १८ ।।\nहिरण्यवर्णा या देव्यो धारयन्त्यात्मना जगत्।\nनिधिस्तासामभूद्देवः प्रख्यातः स्वेन कर्मणा ।। १९ ।।\nततस्तस्मै ददौ राज्यं ब्रह्मा ब्रह्मविदां वरः ।\nबीजौषधीनां विप्राणामपां च जनमेजय ।। 1.25.२० ।।\nसोऽभिषिक्तो महाराज राजराज्येन राजराट् ।\nलोकांस्त्रीन् भासयामास स्वभासा भास्वतां  वरः ।। २१ ।।\nसप्तविंशतिमिन्दोस्तु दाक्षायण्यो महाव्रताः ।\nददौ प्राचेतसो दक्षो नक्षत्राणीति या विदुः ।। २२ ।।\nस तत् प्राप्य महद्राज्यं सोमः सोमवतां वरः ।\nसमाजह्रे राजसूयं सहस्रशतदक्षिणम् ।। २३ ।।\nहोतास्य भगवानत्रिरध्वर्युर्भगवान् भृगुः ।\nहिरण्यगर्भश्चोद्गाता ब्रह्मा ब्रह्मत्वमेयिवान् ।। २४ ।।\nसदस्यस्तत्र भगवान् हरिर्नारायणः स्वयम् ।\nसनत्कुमारप्रमुखैराद्यैर्ब्रह्मर्षिभिर्वृतः ।। २५ ।।\nदक्षिणामददात्सोमस्त्रील्लोकानिति नः श्रुतम् ।\nतेभ्यो ब्रह्मर्षिमुख्येम्यः सदस्येभ्यश्च भारत ।। २६ ।।\nतं सिनिश्च कुहूश्चैव द्युतिः पुष्टिः प्रभा वसुः ।\nकीर्तिर्धृतिश्च लक्ष्मीश्च नव देव्यः सिषेविरे ।। २७ ।।\nप्राप्यावभृथमव्यग्रः सर्वदेवर्षिपूजितः ।\nविरराजाधिराजेन्द्रो दशधा भासयन् दिशः ।। २८ ।।\nतस्य तत्प्राप्य दुष्प्राप्यमैश्वर्यं मुनिसत्कृतम् ।\nविबभ्राम मतिस्तात विनयादनयाऽऽहता ।। २९ ।।\nबृहस्पतेः स वै भार्या तारां नाम यशस्विनीम् ।\nजहार तरसा सर्वानवमत्याङ्गिरःसुतान् ।। 1.25.३० ।।\nस याच्यमानो देवैश्च तथा देवर्षिभिः सह ।\nनैव व्यसर्जयत् तारां तस्मा आङ्गिरसे तदा ।\nस संरब्धस्ततस्तस्मिन् देवाचार्यो बृहस्पतिः ।। ३१ ।।\nउशना तस्य जग्राह पार्ष्णिमाङ्गिरसस्तदा ।\nस हि शिष्यो महातेजाः पितुः पूर्वो बृहस्पतेः ।। ३२ ।।\nतेन स्नेहेन भगवान् रुद्रस्तस्य बृहस्पतेः ।\nपार्ष्णिग्राहोऽभवद् देवः प्रगृह्याजगवं धनुः ।। ३३ ।।\nतेन ब्रह्मशिरो नाम परमास्त्रं महात्मना ।\nउद्दिश्य दैत्यानुत्सृष्टं येनैषां नाशितं यशः ।। ३४ ।।\nतत्र तद् युद्धमभवत् प्रख्यातं तारकामयम् ।\nदेवानां दानवानां च लोकक्षयकरं महत् ।। ३५ ।।\nतत्र शिष्टास्तु ये देवास्तुषिताश्चैव भारत।\nब्रह्माणं शरणं जग्मुरादिदेवं सनातनम् ।।३६।।\nततो निवार्योशनसं रुद्रं ज्येष्ठं च शङ्करम् ।\nददावङ्गिरसे तारां स्वयमेव पितामहः ।। ३७ ।।\nतामन्तःप्रसवां दृष्ट्वा तारां प्राह बृहस्पतिः ।\nमदीयायां न ते योनौ गर्भो धार्यः कथंचन ।। ३८ ।।\nअयोनावुत्सृजत् तं सा कुमारं दस्युहन्तमम्।\nइषीकास्तम्बमासाद्य ज्वलन्तमिव पावकम् ।। ३९ ।।\nजातमात्रः स भगवान् देवानामक्षिपद् वपुः ।\nततः संशयमापन्ना इमामकथयन् सुराः ।। 1.25.४० ।।\nसत्यं ब्रूहि सुतः कस्य सोमस्याथ बृहस्पतेः ।\nपृच्छ्यमाना यदा देवैर्नाह सा साध्वसाधु वा ।। ४१ ।।\nतदा तां शप्तुमारब्धः कुमारो दस्युहन्तमः ।\nतं निवार्य ततो ब्रह्मा तारां पप्रच्छ संशयम् ।। ४२ ।।\nयदत्र तथ्यं तद् ब्रूहि तारे कस्य सुतस्त्वयम् ।\nसा प्राञ्जलिरुवाचेदं ब्रह्माणं वरदं प्रभुम् ।। ४३ ।।\nसोमस्येति महात्मानं कुमारं दस्युहन्तमम् ।\nततस्तं मूर्ध्न्युपाघ्राय सोमो धाता प्रजापतिः ।। ४४ ।।\nबुध इत्यकरोन्नाम तस्य पुत्रस्य धीमतः ।\nप्रतिकूलं च गगने समभ्युत्तिष्ठते बुधः ।। ४५ ।।\nउत्पादयामास ततः पुत्रं वै राजपुत्रिका ।\nतस्यापत्यं महाराजो बभूवैलः पुरूरवाः ।। ४६ ।।\nउर्वश्यां जज्ञिरे यस्य पुत्राः सप्त महात्मनः ।\nप्रसह्य धर्षितस्तत्र सोमो वै राजयक्ष्मणा ।। ४७ ।।\nततो यक्ष्माभिभूतस्तु सोमः प्रक्षीणमण्डलः ।\nजगाम शरणार्थाय पितरं सोऽत्रिमेव तु ।। ४८ ।।\nतस्य तत्तापशमनं चकारात्रिर्महातपाः ।\nस राजयक्ष्मणा मुक्तः श्रिया जज्वाल सर्वतः ।। ४९ ।।\nएवं सोमस्य वै जन्म कीर्तितं कीर्तिवर्धनम् ।\nवंशमस्य महाराज कीर्त्यमानं च मे शृणु ।। 1.25.५० ।।\nधन्यमारोग्यमायुष्यं पुण्यं संकल्पसाधनम् ।\nसोमस्य जन्म श्रुत्वैव पापेभ्यो विप्रमुच्यते । ५१।।\nइति श्रीमहाभारते खिलभागे हरिवंशे हरिवंशपर्वणि सोमोत्पत्तिकथने पञ्चविंशोऽध्यायः    ।। २५ ।।"
  }
]
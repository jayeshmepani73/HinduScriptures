[
  {
    "text": "वैशम्पायन उवाच\nस सृष्टासु प्रजास्वेवमापवो वै प्रजापतिः ।\nलेभे वै पुरुषः पत्नीं शतरूपामयोनिजाम् ।। १ ।।\nआपवस्य महिम्ना तु दिवमावृत्य तिष्ठतः ।\nधर्मेणैव महाराज शतरूपा व्यजायत ।। २ ।।\nसा तु वर्षायुतं तप्त्वा तपः परमदुश्चरम् ।\nभर्तारं दीप्ततपसं पुरुषं प्रत्यपद्यत ।। ३ ।।\nस वै स्वायम्भुवस्तात पुरुषो मनुरुच्यते ।\nतस्यैकसप्ततियुगं मन्वन्तरमिहोच्यते ।। ४ ।।\nवैराजात् पुरुषाद् वीरं शतरूपा व्यजायत ।\nप्रियव्रतोत्तानपादौ वीरात् काम्या व्यजायत ।। ५\nकाम्या नाम महाबाहो कर्दमस्य प्रजापतेः ।\nकाम्यापुत्रास्तु चत्त्वारः सम्राट्कुक्षिर्विराट् प्रभुः ।\nप्रियव्रतं समासाद्य पतिं सा सुषुवे सुतान् ।। ६\nउत्तानपादं जग्राह पुत्रमत्रिः प्रजापतिः ।\nउत्तानपादाच्चतुरः सूनृताजनयत् सुतान् ।। ७ ।।\nधर्मस्य कन्या सुश्रोणी सूनृता नाम विश्रुता ।\nउत्पन्ना वाजिमेधेन ध्रुवस्य जननी शुभा ।। ८ ।।\nध्रुवं व कीर्तिमन्तं च शिवं शान्तमयस्पतिम्।\nउत्तानपादोऽजनयत् सूनृतायां प्रजापतिः ।। ९ ।\nध्रुवो वर्षसहस्त्राणि त्रीणि दिव्यानि भारत ।\nतपस्तेपे महाराज प्रार्थयन् सुमहद् यशः ।। 1.2.१० ।।\nतस्मै ब्रह्मा ददौ प्रीतः स्थानमप्रतिमं भुवि ।\nअचलं चैव पुरतः सप्तर्षीणां प्रजापतिः ।। ११ ।।\nतस्यातिमात्रामृद्धिं च महिमानं निरीक्ष्य च ।\nदेवासुराणामाचार्यः श्लोकमप्युशना जगौ ।।१२ ।।\nअहोऽस्य तपसो वीर्यमहो श्रुतमहो बलम् ।\nयदेनं पुरतः कृत्वा भुवं सप्तर्षयः स्थिताः ।। १३।।\nतस्माच्छ्लिष्टिं च भव्यं च ध्रुवाच्छम्भुर्व्यजायत।\nश्लिष्टेराधत्त सुच्छाया पञ्च पुत्रानकल्मषान् ।। १४ ।।\nरिपुं रिपुञ्जयं पुण्यं वृकलं वृकतेजसम्।\nरिपोराधत्त बृहती चाक्षुषं सर्वतेजसम् ।।१५।।\nअजीजनत्  पुष्करिण्यां वीरण्यां चाक्षुषो मनुम्।\nप्रजापतेरात्मजायामरण्यस्य महात्मनः ।। १६।।\nमनोरजायन्त दश नड्वलायां महौजसः ।\nकन्यायामभवञ्छ्रेष्ठा वैराजस्य प्रजापतेः ।। १७ ।।\nऊरुः पुरुः शतद्युम्नस्तस्तपस्वी सत्यवान् कविः ।\nअग्निष्टुदतिरात्रश्च सुद्युम्नश्चेति ते नव ।। १८ ।।\nअभिमन्युश्च दशमो नड्वलायाः सुताः स्मृताः।\nऊरोरजनयत् पुत्रान् षडाग्नेयी महाप्रभान् ।\nअङ्गं सुमनसं ख्यातिं क्रतुमङ्गिरसं गयम् ।। १९ ।।\nअङ्गात् सुनीथापत्यं वै वेनमेकमजायत ।\nअपचारात्तु वेनस्य प्रकोपः सुमहानभूत् ।। 1.2.२० ।।\nप्रजार्थमृषयो यस्य ममन्थुर्दक्षिणं करम्।\nवेनस्य पाणौ मथिते बभूव मुनिभिः पृथुः ।। २१ ।।\nतं दृष्ट्वा ऋषयः प्राहुरेष वै मुदिताः प्रजाः ।\nकरिष्यति महातेजा यशश्च प्राप्स्यते महत् ।। २२ ।।\nस धन्वी कवची खड्गी तेजसा निर्दहन्निव ।\nपृथुर्वैन्यस्तदा चेमां ररक्ष क्षत्रपूर्वजः ।। २३।।\nराजसूयाभिषिक्तानामाद्यः स वसुधाधिपः ।\nतस्माच्चैव समुत्पन्नौ निपुणौ सुतमागधौ ।। २४ ।।\nतेनेयं गौर्महाराज दुग्धा सस्यानि भारत ।\nप्रजानां वृत्तिकामेन देवैः सर्षिगणैः सह ।। २५ ।।\nपितृभिर्दानवैश्चैव गन्धर्वैः साप्सरोगणैः ।\nसर्पैः पुण्यजनैश्चैव वीरुद्भिः पर्वतैस्तथा ।। २६\nतेषु तेषु च पाशेषु दुह्यमाना वसुन्धरा ।\nप्रादाद् यथेप्सितं क्षीरं तेन प्राणानधारयन् ।। २७ ।।\nपृथुपुत्रौ तु धर्मज्ञौ जज्ञातेऽन्तर्द्धिपालितौ ।\nशिखण्डिनी हविर्धानमन्तर्धानाद व्यजायत ।।२८ ।।\nहविर्धानात्षडाग्नेयी धिषणाजनयत्सुतान् ।\nप्राचीनबर्हिषं शुक्लं गयं कृष्णं व्रजाजिनौ ।। २९ ।।\nप्राचीनबर्हिर्भगवान् महानासीत्प्रजापतिः ।\nहविर्धानान्महाराज येन संवर्द्धिता प्रजाः । 1.2.३० ।।\nप्राचीनाग्राः कुशास्तस्य पृथिव्यां जनमेजय ।\nप्राचीनबर्हिर्भगवान् पृथिवीतलचारिणः।। ३१ ।।\nसमुद्रतनयायां तु कृतदारोऽभवत्प्रभुः ।\nमहतस्तपसः पारे सवर्णायां महीपतिः ।। ३२ ।।\nसवर्णाऽऽधत्त सामुद्री दश प्राचीनबर्हिषः ।\nसर्वे प्रचेतसो नाम धनुर्वेदस्य पारगाः ।। ३३ ।।\nअपृथग्धर्मचरणास्तेऽतप्यन्त महत्तपः ।\nदशवर्षसहस्राणि समुद्रसलिलेशयाः ।। ३४।।\nतपश्चरत्सु पृथिवीं प्रचेतस्सु महीरुहाः ।\nअरक्ष्यमाणामावव्रुर्बभूवाथ प्रजाक्षयः ।। ३५ ।।\nनाशकन्मारुतो वातुं वृतं खमभवद् द्रुमैः ।\nदशवर्षसहस्राणि न शेकुश्चेष्टितुं प्रजाः ।। ३६ ।।\nतदुपश्रुत्य तपसा युक्ताः सर्वे प्रचेतसः ।\nमुखेभ्यो वायुमग्निं च तेऽसृजञ्जातमन्यवः ।। ३७ ।।\nउन्मूलानथ तान्कृत्वा वृक्षान्वायुरशोषयत्।\nतानग्निरदहद्घोरं एवमासीद् द्रुमक्षयः ।। ३८ ।।\nद्रुमक्षयमथो बुद्ध्वा किंचिच्छिष्टेषु शाखिषु ।\nउपगम्याब्रवीदेतान् राजा सोमः प्रजापतीन् ।। ३९ ।।\nकोपं यच्छत राजानः सर्वे प्राचीनबर्हिषः ।\nवृक्षशून्या कृता पृथ्वी शाम्येतामग्निमारुतौ ।। 1.2.४० ।।\nरत्नभूता च कन्येयं वृक्षाणां वरवर्णिनी ।\nभविष्यं जानता तत्त्वं धृता गर्भेण वै मया ।। ४१ ।।\nमारिषा नाम कन्येयं वृक्षाणामिति निर्मिता ।\nभार्या वोऽस्तु महाभागाः सोमवंशविवर्द्धिनी ।। ४२ ।।\nयुष्माकं तेजसोऽर्द्धेन मम चार्द्धेन तेजसः ।\nअस्यामुत्पत्स्यते पुत्रो दक्षो नाम प्रजापतिः ।। ४३ ।।\nय इमां दग्धभूयिष्ठां युष्मत्तेजोमयेन वै ।\nअग्निनाग्निसमो भूयः प्रजाः संवर्धयिष्यति।।४४।।\nततः सोमस्य वचनाज्जगृहुस्ते प्रचेतसः ।\nसंहृत्य कोपं वृक्षेभ्यः पत्नीं धर्मेण मारिषाम् ।। ४५ ।।\nमारिषायां ततस्ते वै मनसा गर्भमादधुः ।\nदशभ्यस्तु प्रचेतोभ्यो मारिषायां प्रजापतिः ।\nदक्षो जज्ञे महातेजाः सोमस्यांशेन भारत ।। ४६ ।।\nपुत्रानुत्पादयामास सोमवंशविवर्धनान् ।\nअचरांश्च चरांश्चैव द्विपदोऽथ चतुष्पदः ।\nस दृष्ट्वा मनसा दक्षः पश्चादप्यसृजत् स्त्रियः ।। ४७ ।।\nददौ स दश धर्माय कश्यपाय त्रयोदश ।\nशिष्टाः सोमाय राज्ञेऽथ नक्षत्राख्या ददौ प्रभुः।।४८।।\nतासु देवाः खगा नागा गावो दितिजदानवाः ।\nगन्धर्वाप्सरसश्चैव जज्ञिरेऽन्याश्च जातयः ।। ४९ ।।\nततः प्रभृति राजेन्द्र प्रजा मैथुनसम्भवाः ।\nसंकल्पाद्दर्शनात्स्पर्शात्पूर्वेषां सृष्टिरुच्यते।। 1.2.५० ।।\nजनमेजय उवाच\nदेवानां दानवानां च गन्धर्वोरगरक्षसाम् ।\nसम्भवः कथितः पूर्वं दक्षस्य च महात्मनः ।। ५१ ।।\nअङ्गुष्ठाद् ब्रह्मणो जातो दक्षः प्रोक्तस्त्वयानघ ।\nवामाङ्गुष्ठात् तथा चैव तस्य पत्नी व्यजायत ।। ५२ ।।\nकथं प्राचेतसत्वं स पुनर्लेभे महातपाः ।\nएतन्मे संशयं विप्र सम्यगाख्यातुमर्हसि ।\nदौहित्रश्चैव सोमस्य कथं श्वशुरतां गतः ।। ५३ ।।\nवैशम्पायन उवाच\nउत्पत्तिश्च निरोधश्च नित्यौ भूतेषु पार्थिव ।\nऋषयोऽत्र न मुह्यन्ति विद्वांसश्चैव ये जनाः ।। ५४ ।।\nयुगे युगे भवन्त्येते सर्वे दक्षादयो नृप ।\nपुनश्चैव निरुध्यन्ते विद्वांस्तत्र न मुह्यति ।। ५५ ।\nज्यैष्ठ्यं कानिष्ठ्यमप्येषां पूर्वे नासीज्जनाधिप ।\nतप एव गरीयोऽभूत्प्रभावश्चैव कारणम् ।। ५६ ।।\nइमां विसृष्टिं दक्षस्य यो विद्यात्सचराचराम् ।\nप्रजावानापदुत्तीर्णः स्वर्गलोके महीयते ।। ५७ ।।\nइति श्रीमहाभारते खिलभागे हरिवंशे हरिवंशपर्वणि प्रजासर्गे दक्षोत्पत्तिकथने द्वितीयोऽध्यायः ।। २ ।।"
  }
]
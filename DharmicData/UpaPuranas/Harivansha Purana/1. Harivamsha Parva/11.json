[
  {
    "text": "जनमेजय उवाच\nकथं बहुयुगे काले समतीते द्विजोत्तम ।\nन जरा रेवतीं प्राप्ता रैवतं च ककुद्मिनम् ।। १ ।।\nमेरुं गतस्य वा तस्य शार्यातेः संततिः कथम्।\nस्थिता पृथिव्यामद्यापि श्रोतुमिच्छामि तत्त्वतः।। २\nवैशम्पायन उवाच\nन जरा क्षुत्पिपासे वा न मृत्युर्भरतर्षभ ।\nऋतुचक्रं न भवति ब्रह्मलोके सदानघ ।। ३ ।।\nककुद्मिनस्तु तं लोकं रैवतस्य गतस्य ह ।\nहता पुण्यजनैस्तात राक्षसैः सा कुशस्थली ।। ४ ।।\nतस्य भ्रातृशतं चासीद्धार्मिकस्य महात्मनः ।\nतद् वध्यमानं रक्षोभिर्दिशः प्राद्रवदच्युतम् ।। ५ ।।\nविद्रुतस्य तु राजेन्द्र तस्य भ्रातृशतस्य वै ।\nतेषां तु ते भयाक्रान्ताः क्षत्रियास्तत्र तत्र ह ।। ६ ।।\nअन्ववायस्तु सुमहांस्तत्र तत्र विशाम्पते ।\nयेषामेते महाराज शार्याता इति विश्रुताः ।। ७ ।।\nक्षत्रिया भरतश्रेष्ठ दिक्षु सर्वासु धार्मिकाः ।\nसर्वशः पर्वतगणान् प्रविष्टाः कुरुनन्दन ।। ८ ।।\nनाभागारिष्टपुत्रौ द्वौ वैश्यौ ब्राह्मणतां गतौ ।\nकरूषस्य च कारूषाः क्षत्रिया युद्धदुर्मदाः ।। ९ ।।\nप्रांशोरेकोऽभवत् पुत्रः प्रजातिरिति नः श्रुतम् ।\nपृषध्रो हिंसयित्वा तु गुरोर्गाम जनमेजय ।। 1.11.१० ।।\nशापाच्छूद्रत्वमापन्नो नवैते परिकीर्तिताः ।\nवैवस्वतस्य तनया मनोर्वै भरतर्षभ ।। ११ ।।\nक्षुवतश्च मनोस्तात इक्ष्वाकुरभवत् सुतः ।\nतस्य पुत्रशतं त्वासीदिक्ष्वाकोर्भूरिदक्षिणम् ।। १२ ।।\nतेषां विकुक्षिर्ज्येष्ठस्तु विकुक्षित्वादयोधताम् ।\nप्राप्तः परमधर्मज्ञः सोऽयोध्याधिपतिः प्रभुः ।। १३ ।।\nशकुनिप्रमुखास्तस्य पुत्राः पञ्चाशदुत्तमाः ।\nउत्तरापथदेशस्था रक्षितारो महीपते ।। १४ ।।\nचत्वारिंशदथाष्टौ च दक्षिणस्यां तथा दिशि ।\nशशादप्रमुखाश्चान्ये रक्षितारो विशाम्पते ।। १५ ।।\nइक्ष्वाकुस्तु विकुक्षिं वै अष्टकायामथादिशत्।\nमांसमानय श्राद्धार्थं मृगान् हत्वा महाबलः ।। १६ ।।\nश्राद्धकर्मणि चोद्दिष्टमकृते श्राद्धकर्मणि ।\nभक्षयित्वा शशं तात शशादो मृगयागतः ।। १७ ।।\nइक्ष्वाकुणा परित्यक्तो वसिष्ठवचनात्प्रभुः ।\nइक्ष्वाकौ संस्थिते तात शशादः पुरमावसत् ।। १८ ।।\nशशादस्य तु दायादः ककुत्स्थो नाम वीर्यवान् ।\nइन्द्रस्य वृषभूतस्य ककुत्स्थोऽजयतासुरान् ।। १९ ।।\nपूर्वं देवासुरे युद्धे ककुत्स्थस्तेन हि स्मृतः ।\nअनेनास्तु ककुत्स्थस्य पृथुरानेनसः स्मृतः ।। 1.11.२० ।।\nविष्टराश्वः पृथोः पुत्रस्तस्मादार्द्रस्त्वजायत ।\nआर्द्रस्य युवनाश्वस्तु श्रावस्तस्य तु चात्मजः ।। २१ ।।\nजज्ञे श्रावस्तको राजा श्रावस्ती येन निर्मिता ।\nश्रावस्तस्य तु दायादो बृहदश्वो महायशाः ।। २२ ।।\nकुवलाश्वः सुतस्तस्य राजा परमधार्मिकः ।\nयः स धुन्धुवधाद् राजा धुन्धुमारत्वमागतः ।। २३ ।।\nजनमेजय उवाच\nधुन्धोर्वधमहं ब्रह्मञ्छ्रोतुमिच्छामि तत्त्वतः ।\nयदर्थं कुवलाश्वः सन् धुन्धुमारत्वमागतः ।। २४ ।।\nवैशम्पायन उवाच\nकुवलाश्वस्य पुत्राणां शतमुत्तमधन्विनाम्।\nसर्वे विद्यासु निष्णाता बलवन्तो दुरासदाः ।। २५ ।।\nबभूवुर्धार्मिकाः सर्वे यज्वानो भूरिदक्षिणाः ।\nकुवलाश्वं सुतं राज्ये बृहदश्वो न्ययोजयत् ।। २६ ।।\nपुत्रसंक्रामितश्रीस्तु वनं राजा समाविशत् ।\nतमुत्तङ्कोऽथ विप्रर्षिः प्रयान्तं प्रत्यवारयत् ।। २७ ।।\nउत्तङ्क उवाच\nभवता रक्षणं कार्यं तत् तावत् कर्तुमर्हसि ।\nनिरुद्विग्नस्तपश्चर्तुं न हि शक्नोषि पार्थिव ।। २८ ।।\nत्वया हि पृथिवी राजन्रक्ष्यमाणा महात्मना ।\nभविष्यति निरुद्विग्ना नारण्यं गन्तुमर्हसि ।। २९ ।।\nपालने हि महान् धर्मः प्रजानामिह दृश्यते ।\nन तथा दृश्यतेऽरण्ये मा ते भूद् बुद्धिरीदृशी ।। 1.11.३० ।।\nईदृशो न हि राजेन्द्र धर्मः क्वचन दृश्यते ।\nप्रजानां पालने यो वै पुरा राजर्षिभिः कृतः ।\nरक्षितव्याः प्रजा राज्ञा तास्त्वं रक्षितुमर्हसि ।। ३१ ।।\nममाश्रमसमीपे हि समेषु मरुधन्वसु ।\nसमुद्रो वालुकापूर्णं उज्जानक इति श्रुतः ।\nदेवतानामवध्यश्च महाकायो महाबलः ।। ३२।।\nअन्तर्भूमिगतस्तत्र वालुकान्तर्हितो महान् ।\nराक्षसस्य मधोः पुत्रो धुन्धुनामा महासुरः ।\nशेते लोकविनाशाय तप आस्थाय दारुणम् ।। ३३ ।।\nसंवत्सरस्य पर्यन्ते स निःश्वासं प्रमुञ्चति ।\nयदा तदा भूश्चलति सशैलवनकानना ।। ३४ ।।\nतस्य निःश्वासवातेन रज उद्धूयते महत् ।\nआदित्यपथमावृत्य सप्ताहं भूमिकम्पनम् ।। ३५\nसविस्फुलिङ्गं साङ्गारं सधूममतिदारुणम् ।\nतेन तात न शक्नोमि तस्मिन् स्थातुं स्वकाश्रमे ।। ३६ ।।\nतं मारय महाकायं लोकानां हितकाम्यया ।\nलोकाः स्वस्थाभवन्त्वद्य तस्मिन्विनिहतेऽसुरे।। ३७ ।।\nत्वं हि तस्य वधायैकः समर्थः पृथिवीपते ।\nविष्णुना च वरो दत्तो मह्यं पूर्वयुगेऽनघ ।। ३८ ।।\nयस्त्वं महासुरं रौद्रं हनिष्यसि महाबलम् ।\nतस्य त्वं वरदानेन तेज आप्याययिष्यसि ।। ३९ ।।\nन हि धुन्धुर्महातेजास्तेजसाल्पेन शक्यते ।\nनिर्दग्धुं पृथिवीपाल स हि वर्षशतैरपि ।\nवीर्यं हि सुमहत्तस्य देवैरपि दुरासदम् ।। 1.11.४० ।।\nस एवमुक्तो राजर्षिरुत्तङ्केन महात्मना ।\nकुवलाश्वं सुतं प्रादात् तस्मै धुन्धुनिवारणे ।। ४१ ।।\nबृहदश्व उवाच\nभगवन् न्यस्तशस्त्रोऽहमयं तु तनयो मम ।\nभविष्यति द्विजश्रेष्ठ धुन्धुमारो न संशयः ।। ४२ ।।\nस तं व्यादिश्य तनयं राजर्षिर्धुन्धुमारणे ।\nजगाम पर्वतायैव तपसे संशितव्रतः ।। ४३ ।।\nकुवलाश्वस्तु पुत्राणां शतेन सह पार्थिवः ।\nप्रायादुत्तङ्कसहितो धुन्धोस्तस्य विनिग्रहे ।। ४४ ।।\nतमाविशत् तदा विष्णुर्भगवांस्तेजसा प्रभुः ।\nउत्तङ्कस्य नियोगाद् वै लोकस्य हितकाम्यया ।। ४५ ।।\nतस्मिन् प्रयाते दुर्धर्षे दिवि शब्दो महानभूत् ।\nएष श्रीमानवध्योऽद्य धुन्धुमारो भविष्यति ।। ४६ ।।\nदिव्यैर्माल्यैश्च तं देवाः समन्तात् समवाकिरन् ।\nदेवदुन्दुभयश्चापि प्रणेदुर्भरतर्षभ ।। ४७ ।।\nस गत्वा जयतां श्रेष्ठस्तनयैः सह वीर्यवान् ।\nसमुद्रं खानयामास वालुकार्णवमव्ययम् ।। ४८ ।।\nनारायणेन कौरव्य   तेजसाऽऽप्यायितः स वै ।\nबभूव स महातेजा भूयो बलसमन्वितः ।। ४९ ।।\nतस्य पुत्रैः खनद्भिस्तु वालुकान्तर्हितस्तदा ।\nधुन्धुरासादितो राजन्दिशमावृत्य पश्चिमाम् ।। 1.11.५० ।।\nमुखजेनाग्निना क्रोधाल्लोकानुद्वर्तयन्निव ।\nवारि सुस्राव वेगेन महोदधिरिवोदये ।। ५१ ।।\nसोमस्य भरतश्रेष्ठ धारोर्मिकलिलं महत् ।\nतस्य पुत्रशतं दग्धं त्रिभिरूनं तु रक्षसा ।। ५२ ।।\nततः स राजा कौरव्य राक्षसं तं महाबलम् ।\nआससाद महातेजा धुन्धुं धुन्धुनिबर्हणः ।। ५३ ।।\nतस्य वारिमयं वेगमापीय स नराधिपः ।\nयोगी योगेन वह्निं च शमयामास वारिणा ।। ५४ ।।\nनिहत्य तं महाकायं बलेनोदकराक्षसम् ।\nउत्तङ्कं दर्शयामास कृतकर्मा नराधिपः ।। ५५ ।।\nउत्तङ्कस्तु वरं प्रादात् तस्मै राज्ञे महात्मने ।\nददौ तस्याक्षयं वित्तं शत्रुभिश्चापराजयम् ।। ५६ ।।\nधर्मे रतिं च सततं स्वर्गवासं तथाक्षयम् ।\nपुत्राणां चाक्षयाँल्लोकान् स्वर्गे ये रक्षसाहताः ।।५७ ।।\nइति श्रीमहाभारते खिलभागे हरिवंशे हरिवंशपर्वणि धुन्धुवधे एकादशोऽध्यायः ।। ११ ।।"
  }
]
[
  {
    "text": "जनमेजय उवाच\nब्रह्मणा देवदेवेन सार्धं सलिलयोनिना ।\nब्रह्मलोकगतो ब्रह्मन् वैकुण्ठः किं चकार ह ।। १ ।।\nकिमर्थे चादिदेवेन नीतः कमलयोनिना ।\nविष्णुर्दैत्यवधे वृत्ते देवैश्च कृतसत्क्रियः ।। २ ।।\nब्रह्मलोके च किं स्थानं कं वा योगमुपास्त सः ।\nकं वा दधार नियमं स विभुर्भूतभावनः ।। ३ ।।\nकथं तस्याऽऽसतस्तत्र विश्वं जगदिदं महत् ।\nश्रियमाप्नोति विपुलां सुरासुरनरार्चिताम् ।। ४ ।।\nकथं स्वपिति घर्मान्ते बुध्यते चाम्बुदप्लवे ।\nकथं च ब्रह्मलोकस्थो धुरं वहति लौकिकीम् ।। ५ ।।\nचरितं तस्य विप्रेन्द्र दिव्यं भगवतो दिवि ।\nविस्तरेण यथातत्त्वं सर्वमिच्छामि वेदितुम् ।। ६ ।।\nवैशम्पायन उवाच\nशृणु नारायणस्यादौ विस्तरेण प्रवृत्तयः ।\nब्रह्मलोकं यथारूढो ब्रह्मणा सह मोदते ।। ७ ।।\nकामं तस्य गतिः सूक्ष्मा देवैरपि दुरासदा ।\nयत् तु वक्ष्याम्यहं राजंस्तन्मे निगदतः शृणु ।। ८ ।।\nएष लोकमयो देवो लोकाश्चैतन्मयास्त्रयः ।\nएष देवमयश्चैव देवाश्चैतन्मया दिवि ।। ९ ।।\nतस्य पारं न पश्यन्ति बहवः पारचिन्तकाः ।\nएष पारं परं चैव लोकानां वेद माधवः ।। १० ।।\nअस्य देवान्धकारस्य मार्गितव्यस्य दैवतैः ।\nशृणु वै यत्तदा वृत्तं ब्रह्मलोके पुरातनम् ।। ११ ।।\nस गत्वा ब्रह्मणो लोकं दृष्ट्वा पैतामहं पदम्।\nववन्दे तानृषीन् सर्वान् विष्णुरार्षेण कर्मणा ।। १२ ।।\nसोऽग्निं प्राक्सवने दृष्ट्वा हूयमानं महर्षिभिः ।\nअवन्दत महातेजाः कृत्वा पौर्वाह्णिकीं क्रियाम् ।। १३ ।।\nस ददर्श मखेष्वाज्यैरिज्यमानं महर्षिभिः ।\nभागं यज्ञियमश्नानं स्वदेहमपरं स्थितम् ।। १४ ।।\nअभिवाद्याभिवाद्यानामृषीणां ब्रह्मवर्चसाम् ।\nपरिचक्राम सोऽचिन्त्यो ब्रह्मलोकं सनातनम् ।। १५ ।।\nस ददर्शोच्छ्रितान् यूपांश्चषालाग्रविभूषितान् ।\nमखेषु च ब्रह्मर्षिभिः शतशः कृतलक्षणान् ।। १६ ।।\nआज्यधूमं समाघ्राय शृण्वन्वेदान्द्विजेरितान्।\nयज्ञैरिज्यन्तमात्मानं पश्यंस्तत्र चचार ह ।। १७ ।।\nऊचुस्तमृषयो देवाः सदस्याः सदसि स्थिताः ।\nअर्घ्योद्यतभुजाः सर्वे पवित्रान्तरपाणयः ।। १८ ।।\nदेवेषु वर्तते यद् वै तद्धि सर्वं जनार्दनात् ।\nयत्प्रवृत्तं च देवेभ्यस्तद्विद्धि मधुसूदनात् ।। १९ ।।\nअग्नीषोममयं लोकं यं विदुर्विदुषो जनाः ।\nतं सोममग्निं लोकं च वेद विष्णुं सनातनम् ।। २० ।।\nक्षीराद् यथा दधि भवेद्दध्नः सर्पिर्भवेद् यथा ।\nमथ्यमानेषु भूतेषु तथा लोको जनार्दनात् ।। २१ ।\nयथेन्द्रियैश्च भूतैश्च परमात्मा विधीयते ।\nतथा देवैश्च वेदैश्च लोकैश्च विहितो हरिः ।। २२ ।।\nयथा भूतेन्द्रियावाप्तिर्विहिता भुवि देहिनाम् ।\nतथा प्राणेश्वरावाप्तिर्देवानां दिवि वैष्णवी ।। २२ ।।\nसत्रिणां सत्रफलदः पवित्रं परमात्मवान् ।\nलोकतन्त्रधरो ह्येष मन्त्रैमन्त्र   इवोच्यते ।। २४ ।।\nऋषय ऊचुः\nस्वागतं ते सुरश्रेष्ठ पद्मनाभ महाद्युते ।\nइदं यज्ञियमातिथ्यं मन्त्रतः प्रतिगृह्यताम् ।। २५ ।।\nत्वमस्य यज्ञपूतस्य पात्रं पाद्यस्य पावनः ।\nअतिथिस्त्वं हि मन्त्रोक्तः स दृष्टः सततं मतः ।। २६ ।।\nत्वयि योद्धुं गते विष्णौ न प्रावर्तन्त नः क्रियाः ।\nअवैष्णवस्य यज्ञस्य न हि कर्म विधीयते ।। २७ ।।\nसदक्षिणस्य यज्ञस्य त्वत्प्रसूतिः फलं लभेत् ।\nअद्यात्मानमिहास्माभिरिज्यमानं निरीक्षसे ।। २८ ।।\nएवमस्त्विति तान्सर्वान्भगवान्प्रत्यपूजयत्।\nमुमुदे ब्रह्मलोकस्थो ब्रह्मा लोकपितामहः ।। २९ ।।\nइति श्रीमहाभारते खिलभागे हरिवंशे हरिवंशपर्वणि लोकवर्णनं नामैकोनपञ्चाशत्तमोऽध्यायः ।। ४९ ।।"
  }
]
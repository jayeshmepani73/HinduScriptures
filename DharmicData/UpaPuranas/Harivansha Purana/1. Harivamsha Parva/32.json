[
  {
    "text": "वैशम्पायन उवाच\nअनाधृष्यस्तु राजर्षिर्ऋचेयुश्चैकराट् स्मृतः ।\nऋचेयोर्ज्वलना नाम भार्या वै तक्षकात्मजा ।। १ ।।\nतस्यां स देव्यां राजर्षिर्मतिनारो महीपतिः ।\nमतिनारसुताश्चासंस्त्रयः परमधार्मिकाः ।। २ ।।\nतंसुराद्यः प्रतिरथः सुबाहुश्चैव धार्मिकः ।\nगौरी कन्या च विख्याता मान्धातृजननी शुभा।।३।।\nसर्वे वेदविदस्तत्र ब्रह्मण्याः सत्यवादिनः ।\nसर्वे कृतास्त्रा बलिनः सर्वे युद्धविशारदाः ।। ४ ।।\nपुत्रः प्रतिरथस्यासीत् कण्वः समभवन्नृपः ।\nमेधातिथिः सुतस्तस्य यस्मात्काण्वायना द्विजाः।। ५ ।।\nईलिनी भूप यस्यासीत् कन्या वै जनमेजय ।\nब्रह्मवादिन्यधि स्त्रीं च तंसुस्तामभ्यगच्छत ।। ६ ।।\nतंसोः सुरोधो राजर्षिर्धर्मनेत्रो महायशाः ।\nब्रह्मवादी पराक्रान्तस्तस्य भार्योपदानवी ।। ७ ।।\nउपदानवी सुताँल्लेभे चतुरस्त्वैलिकात्मजान् ।\nदुष्यन्तमथ सुष्मन्तं प्रवीरमनघं तथा ।। ८ ।।\nदुष्यन्तस्य तु दायादो भरतो नाम वीर्यवान् ।\nस सर्वदमनो नाम नागायुतबलो महान् ।। ९ ।।\nचक्रवर्ती सुतो जज्ञे दुष्यन्तस्य महात्मनः ।\nशकुन्तलायां भरतो यस्य नाम्ना स्थ भारताः ।। 1.32.१०।।\nदुष्यन्तं प्रति राजानं वागुवाचाशरीरिणी ।\nमाता भस्त्रा पितुः पुत्रो येन जातः स एव सः ।। ११ ।।\nभरस्व पुत्रं दुष्यन्त मावमंस्थाः शकुन्तलाम् ।\nरेतोधाः पुत्र उन्नयति नरदेव यमक्षयात् ।। १२ ।।\nत्वं चास्य धाता गर्भस्य सत्यमाह शकुन्तला ।\nभरतस्य विनष्टेषु तनयेषु महीपतेः ।। १३ ।।\nमातॄणां तात कोपेन मया ते कथितं पुरा ।\nबृहस्पतेराङ्गिरसः पुत्रो राजन् महामुनिः ।\nसंक्रामितो भरद्वाजो मरुद्भिः क्रतुभिर्विभुः ।।१४ ।।\nअत्रैवोदाहरन्तीमं भरद्वाजस्य धीमतः ।\nधर्मसंक्रमणं चापि मरुद्भिर्भरताय वै ।। १५ ।।\nअयाजयद् भरद्वाजो मरुद्भिः क्रतुभिर्हि तम् ।\nपूर्वं तु वितथे तस्य कृते वै पुत्रजन्मनि ।। १६ ।।\nततोऽथ वितथो नाम भरद्वाजसुतोऽभवत् ।\nततोऽथ वितथे जाते भरतस्तु दिवं ययौ ।। १७ ।।\nवितथं चाभिषिच्याथ भरद्वाजो वनं ययौ ।\nस राजा वितथः पुत्राञ्जनयामास पञ्च वै ।। १८ ।।\nसुहोत्रं च सुहोतारं गयं गर्गं तथैव च ।\nकपिलं च महात्मानं सुहोत्रस्य सुतद्वयम् ।। १९ ।।\nकाशिकश्च महासत्त्वस्तथा गृत्समतिर्नृपः ।\nतथा गृत्समतेः पुत्रा ब्राह्मणाः क्षत्रिया विशः ।। 1.32.२० ।।\nकाशिकस्य तु काशेयः पुत्रो दीर्घतपास्तथा ।\nआजमीढोऽपरो वंशः श्रूयतां पुरुषर्षभ ।। २१ ।।\nसुहोत्रस्य बृहत् पुत्रो बृहतस्तनयास्त्रयः ।\nअजमीढो द्विमीढश्च पुरुमीढश्च वीर्यवान् ।। २२ ।।\nअजमीढस्य पत्न्यस्तु तिस्रो वै यशसान्विताः ।\nनीलिनी केशिनी चैव धूमिनी च वराङ्गना ।। २३ ।।\nअजमीढस्य नीलिन्यां सुशान्तिरुदपद्यत ।\nपुरुजातिः सुशान्तेस्तु वाह्याश्वः पुरुजातितः ।। २४ ।।\nवाह्याश्वतनयाः पञ्च बभूवुरमरोपमाः ।। २५ ।।\nमुद्गलः सृञ्जयश्चैव राजा बृहदिषुः स्मृतः ।\nयवीनरश्च विक्रान्तः कृमिलाश्वश्च पञ्चमः ।। २६ ।।\nपञ्चैते रक्षणायालं देशानामिति विश्रुताः ।\nपञ्चानां विद्धि पञ्चालान्स्फीतैर्जनपदैर्वृतान् ।। २७ ।।\nअलं संरक्षणे तेषां पञ्चाला इति विश्रुताः ।\nमुद्गलस्य तु दायादो मौद्गल्यः सुमहायशाः ।। २८ ।।\nसर्व एते महात्मानः क्षत्रोपेता द्विजातयः ।\nएते ह्यङ्गिरसः पक्षं संश्रिताः कण्वमौद्गलाः ।। २९ ।।\nमौद्गलस्य सुतो ज्येष्ठो ब्रह्मर्षिः सुमहायशाः ।\nइन्द्रसेनो यतो गर्भं वध्र्यश्वं   प्रत्यपद्यत ।। 1.32.३० ।।\nवध्र्यश्वान्मिथुनं जज्ञे मेनकायामिति श्रुतिः ।\nदिवोदासश्च राजर्षिरहल्या च यशस्विनी ।। ३१ ।।\nशरद्वतस्तु दायादमहल्या समसूयत ।\nशतानन्दमृषिश्रेष्ठं तस्यापि सुमहायशाः ।।३२ ।।\nपुत्रः सत्यधृतिर्नाम धनुर्वेदस्य पारगः ।\nतस्य सत्यधृते रेतो दृष्ट्वाप्सरसमग्रतः ।। ३३ ।।\nअवस्कन्नं शरस्तम्बे मिथुनं समपद्यत ।\nकृपया तच्च जग्राह शन्तनुर्मृगयां गतः ।। ३४।।\nकृपः स्मृतः स वै तस्माद् गौतमी च कृपी तथा ।\nएते शारद्वताः प्रोक्ता एते ते गौतमाः स्मृताः ।। ३५ ।।\nअत ऊर्ध्वं प्रवक्ष्यामि दिवोदासस्य संततिम् ।\nदिवोदासस्य दायादो ब्रह्मर्षिर्मित्रयुर्नृप ।। ३६ ।।\nमैत्रायणस्ततः सोमो मैत्रेयास्तु ततः स्मृताः ।\nएते हि संश्रिताः पक्षं क्षत्रोपेतास्तु भार्गवाः ।। ३७ ।।\nआसीत् पञ्चजनः पुत्रः सृञ्जयस्य महात्मनः ।\nसुतः पञ्चजनस्यापि सोमदत्तो महीपतिः ।। ३८ ।।\nसोमदत्तस्य दायादः सहदेवो महायशाः ।\nसहदेवसुतश्चापि सोमको नाम पार्थिवः ।। ३९ ।।\nअजमीढात् पुनर्जातः क्षीणवंशे तु सोमकः ।\nसोमकस्य सुतो जन्तुर्यस्य पुत्रशतं बभौ ।। 1.32.४० ।।\nतेषां यवीयान् पृषतो द्रुपदस्य पिता प्रभुः ।\nधृष्टद्युम्नस्तु द्रुपदाद् धृष्टकेतुश्च तत्सुतः ।। ४१ ।।\nअजमीढाः स्मृता ह्येते महात्मानस्तु सोमकाः ।\nपुत्राणामजमीढस्य सोमकत्वं महात्मनः ।। ४२ ।।\nमहिषी त्वजमीढस्य धूमिनी पुत्रगृद्धिनी ।\nतृतीया तव पूर्वेषां जननी पृथिवीपते ।। ४३ ।।\nसा तु पुत्रार्थिनी देवी व्रतचर्यासमन्विता ।\nततो वर्षायुतं तप्त्वा तपः परमदुश्चरम् ।। ४४ ।।\nहुत्वाग्निं विधिवत् सा तु पवित्रमितभोजना ।\nअग्निहोत्रकुशेष्वेव सुष्वाप जनमेजय ।। ४५ ।।\nधूमिन्या स तया देव्या त्वजमीढः समेयिवान्।\nऋक्षं संजनयामास धूमवर्णं सुदर्शनम् ।। ४६ ।।\nऋक्षात् संवरणो जज्ञे कुरुः संवरणात् तथा ।\nयः प्रयागादतिक्रम्य कुरुक्षेत्रं चकार ह ।। ४७ ।।\nतद्वै तत्स महाभागो वर्षाणि सुबहून्यथ ।\nतप्यमाने तदा शक्रो यत्रास्य वरदो बभौ ।। ४८ ।।\nपुण्यं च रमणीयं च पुण्यकृद्भिर्निषेवितम् ।\nतस्यान्ववायःसुमहांस्तस्य नाम्ना स्थ कौरवाः ।।४९।।\nकुरोश्च पुत्राश्चत्वारः सुधन्वा सुधनुस्तथा ।\nपरीक्षिच्च भहाबाहुः प्रवरश्चारिमेजयः ।। 1.32.५० ।।\nसुधन्वनस्तु दायादः सुहोत्रो मतिमांस्ततः ।\nच्यवनस्तस्य पुत्रस्तु राजा धर्मार्थकोविदः ।। ५१ ।।\nच्यवनात् कृतयज्ञस्तु इष्ट्वा यत्रैः स धर्मवित्।\nविश्रुतं जनयामास पुत्रमिन्द्रसमं नृपः ।। ५२ ।।\nचैद्योपरिचरं वीरं वसुं नामान्तरिक्षगम् ।\nचैद्योपरिचराज्जज्ञे गिरिका सप्त मानवान् ।। ५३ ।।\nमहारथो मगधराड् विश्रुतो यो बृहद्रथः ।\nप्रत्यग्रहः कुशश्चैव यमाहुर्मणिवाहनम् ।। ५४ ।।\nमारुतश्च यदुश्चैव मत्स्यः काली च सत्तमः ।\nबृहद्रथस्य दायादः कुशाग्रो नाम विश्रुतः ।। ५५ ।।\nकुशाग्रस्यात्मजो विद्वान् वृषभो नाम वीर्यवान् ।\nवृषभस्य तु दायादः पुष्पवान्नाम धार्मिकः ।। ५६ ।।\nदायादस्तस्य विक्रान्तो राजा सत्यहितः स्मृतः ।। ५७ ।।\nतस्य पुत्रोऽथ धर्मात्मा नाम्ना ऊर्जस्तु जज्ञिवान् ।\nऊर्जस्य सम्भवः पुत्रो यस्य जज्ञे स वीर्यवान् ।। ५८ ।।\nशकले द्वे स वै जातो जरया संधितः स तु ।\nजरया संधितो यस्माज्जरासंधस्ततः स्मृतः।। ५९ ।।\nसर्वक्षत्रस्य जेतासौ जरासंधो महाबलः ।\nजरासंधस्य पुत्रो वै सहदेवः प्रतापवान् ।। 1.32.६० ।।\nसहदेवात्मजः श्रीमानुदायुः स महायशाः ।\nउदायुर्जनयामास पुत्रं परमधार्मिकम् ।। ६१ ।।\nश्रुतधर्मेति नामानं मगधान् योऽवसद् विभुः ।\nपरीक्षितस्तु दायादो धार्मिको जनमेजयः ।। ६२ ।।\nजनमेजयस्य दायादास्त्रय एव महा रथाः ।\nश्रुतसेनोग्रसेनौ च भीमसेनश्च नामतः ।। ६३ ।।\nएते सर्वे महाभागा विक्रान्ता बलशालिनः ।\nजनमेजयस्य पुत्रौ तु सुरथो मतिमांस्तथा ।। ६४ ।।\nसुरथस्य तु विक्रान्तः पुत्रो जज्ञे विदूरथः ।\nविदूरथस्य दायाद ऋक्ष एव महारथः ।। ६५ ।।\nद्वितीयः स बभौ राजा नाम्ना तेनैव संज्ञितः ।\nद्वावृक्षौ तव वंशेऽस्मिन्द्वावेव तु परीक्षितौ ।। ६६ ।।\nभीमसेनास्त्रयो राजन् द्वावेव जनमेजयौ ।\nऋक्षस्य तु द्वितीयस्य भीमसेनोऽभवत्सुतः ।। ६७ ।।\nप्रतीपो भीमसेनस्य प्रतीपस्य तु शन्तनुः ।\nदेवापिर्बाह्लिकश्चैव त्रय एव महारथाः ।। ६८ ।।\nशन्तनोः प्रसवस्त्वेष यत्र जातोऽसि पार्थिव ।\nबाह्लिकस्य तु राज्यं वै सप्तवाह्यं नरेश्वर ।। ६९ ।।\nबाह्लिकस्य सुतश्चैव सोमदत्तो महायशाः ।\nजज्ञिरे सोमदत्तात्तु भूरिर्भूरिश्रवाः शलः ।। 1.32.७० ।।\nउपाध्यायस्तु देवानां देवापिरभवन्मुनिः ।\nच्यवनस्य कृतः पुत्र इष्टश्चासीन्महात्मनः ।। ७१ ।।\nशन्तनुस्त्वभवद् राजा कौरवाणां धुरन्धरः ।\nशान्तनोः सम्प्रवक्ष्यामि यत्र जातोऽसि पार्थिव ।। ७२ ।।\nगाङ्गं देवव्रतं नाम पुत्रं सोऽजनयत् प्रभुः ।\nस तु भीष्म इति ख्यातः पाण्डवानां पितामहः।। ७३ ।।\nकाली विचित्रवीर्यं तु जनयामास भारत ।\nशन्तनोर्दयितं पुत्रं धर्मात्मानमकल्मषम् ।। ७४ ।।\nकृष्णद्वैपायनश्चैव क्षेत्रे वैचित्रवीर्यके ।\nधृतराष्ट्रं च पाण्डुं च विदुरं चाप्यजीजनत् ।। ७५ ।।\nधृतराष्ट्रश्च गान्धार्यां पुत्रानुत्पादयच्छतम् ।\nतेषां दुर्योधनः श्रेष्ठः सर्वेषामेव स प्रभुः ।। ७६ ।।\nपाण्डोर्धनंजयः पुत्रः सौभद्रस्तस्य चात्मजः ।\nअभिमन्योः परीक्षित् तु पिता तव जनेश्वर ।। ७७ ।।\nएष ते पौरवो वंशो यत्र जातोऽसि पार्थिव ।\nतुर्वसोस्तु प्रवक्ष्यामि द्रुह्योश्चानोर्यदोस्तथा ।। ७८ ।।\nसुतस्तु तुर्वसोर्वह्निर्वह्नेर्गोभानुरात्मजः ।\nगोभानोस्तु सुतो राजा त्रैसानुरपराजितः ।। ७९ ।।\nकरन्धमस्तु त्रैसानोर्मरुत्तस्तस्य चात्मजः ।\nअन्यस्त्वावीक्षितो राजा मरुत्तः कथितस्तव ।। 1.32.८०।।\nअनपत्योऽभवद् राजा यज्वा विपुलदक्षिणः ।\nदुहिता सम्मता नाम तस्यासीत् पृथिवीपते ।। ८१ ।।\nदक्षिणार्थं स्म वै दत्ता संवर्ताय महात्मने ।\nदुष्यन्तं पौरवं चापि लेभे पुत्रमकल्मषम् ।। ८२ ।।\nएवं ययातेः शापेन जरासंक्रमणे तदा ।\nपौरवं तुर्वसोर्वंशं प्रविवेश नृपोत्तम ।। ८३ ।।\nदुष्यन्तस्य तु दायादः करुत्थामः प्रजेश्वरः ।\nकरुत्थामात्तथाऽऽक्रीडश्चत्वारस्तस्य चात्मजाः।।८४।।\nपाण्ड्यश्च केरलश्चैव कोलश्चोलश्च पार्थिवः ।\nतेषां जनपदाः स्फीताः पाण्ड्याश्चोलाः सकेरलाः ८५\nद्रुह्योश्च तनयो राजन् बभ्रुः सेतुश्च पार्थिवः ।\nअङ्गारसेतुस्तत्पुत्रो मरुतां पतिरुच्यते ।। ८६ ।।\nयौवनाश्वेन समरे कृच्छ्रेण निहतो बली ।\nयुद्धं सुमहदस्यासीन्मासान्परि चतुर्दश ।। ८७ ।।\nअङ्गारस्य तु दायादो गान्धारो नाम भारत ।\nख्यायते तस्य नाम्ना वै गान्धारविषयो महान् ।। ८८ ।।\nगान्धारदेशजाश्चैव तुरगा वाजिनां वराः ।\nअनोस्तु पुत्रो धर्मोऽभूद् धृतस्तस्यात्मजोऽभवत्।। ८९।।\nधृतात् तु दुदुहो जज्ञे प्रचेतास्तस्य चात्मजः ।\nप्रचेतसः सुचेतास्तु कीर्तितो ह्यानवो मया ।। 1.32.९० ।।\nयदोर्वंशं प्रवक्ष्यामि ज्येष्ठस्योत्तमतेजसः ।\nविस्तरेणानुपूर्व्यात्तु गदतो मे निशामय ।। ९१ ।।\nइति श्रीमहाभारते खिलभागे हरिवंशे हरिवंशपर्वणि पूरुवंशानुकीर्तने द्वात्रिंशोऽध्यायः ।। ३२ ।।"
  }
]
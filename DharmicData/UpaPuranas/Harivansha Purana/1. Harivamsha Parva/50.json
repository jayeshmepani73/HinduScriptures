[
  {
    "text": "वैशम्पायन उवाच\nऋषिभिः पूजितस्तैस्तु विवेश हरिरीश्वरः ।\nपौराणं ब्रह्मसदनं दिव्यं नारायणाश्रमम् ।। १ ।।\nस तद् विवेश हृष्टात्मा तानामन्त्र्य सदोगतान् ।\nप्रणम्य चादिदेवाय ब्रह्मणे पद्मयोनये ।। २ ।।\nस्वेन नाम्ना परिज्ञातं स तं नारायणाश्रमम् ।\nप्रविशन्नेव भगवानायुधानि व्यसर्जयत् ।। ३ ।।\nस तत्राम्बुपतिप्रख्यं ददर्शालयमात्मनः ।\nस्वधिष्ठितं देवगणैः शाश्वतैश्च महर्षिभिः ।। ४ ।।\nसंवर्तकाम्बुदोपेतं नक्षत्रस्थानसंकुलम् ।\nतिमिरौघपरिक्षिप्तमप्रधृष्यं सुरासुरैः ।। ५ ।\nन तत्र विषयो वायोर्नेन्दोर्न च विवस्वतः ।\nवपुषः पद्मनाभस्य स देशस्तेजसाऽऽवृतः ।। ६ ।।\nस तत्र प्रविशन्नेव जटाभारं समुद्वहन् ।\nसहस्रशीर्षो भूत्वा तु शयनायोपचक्रमे ।। ७ ।।\nलोकानामन्तकालज्ञा काली नयनशालिनी ।\nउपतस्थे महात्मानं निद्रा तं कालरूपिणी ।। ८ ।।\nस शिश्ये शयने दिव्ये समुद्राम्भोदशीतले ।\nहरिरेकार्णवोक्तेन व्रतेन व्रतिनां वरः ।। ९ ।।\nतं शयानं महात्मानं भवाय जगतः प्रभुम् ।\nउपासाञ्चक्रिरे विष्णुं देवाः सर्षिगणास्तथा ।। 1.50.१० ।।\nतस्य सुप्तस्य शुशुभे नाभिमध्यात्समुत्थितम् ।\nआद्यं तस्यासनं पद्मं ब्रह्मणः सूर्यवर्चसम् ।\nसहस्रपत्रं वर्णाढ्यं सुकुमारं सुपुष्पितम् ।। ११\nब्रह्मसूत्रोद्यतकरः स्वपन्नेव महामुनिः ।\nआवर्तयति लोकानां सर्वेषां कालपर्ययम् ।। १२ ।\nविवृतात् तस्य वदनान्निःश्वासपवनेरिताः ।\nप्रजानां पङ्क्तयो ह्युच्चैर्निष्पतन्त्युत्पतन्ति च ।। १३।।\nते सृष्टाःप्राणिनो मेध्या विभक्ता ब्रह्मणा स्वयम् ।\nचतुर्धा स्वां गतिं जग्मुः कृतान्तोक्तेन कर्मणा ।। १४ ।।\nन तं वेद स्वयं ब्रह्मा नापि ब्रह्मर्षयोऽव्ययाः ।\nविष्णोर्निद्रामयं योगं प्रविष्टं तमसावृतम् ।। १५ ।।\nते तु ब्रह्मर्षयः सर्वे पितामहपुरोगमाः ।\nन विदुस्तं क्वचित् सुप्तं क्वचिदासीनमासने ।। १६ ।।\nजागर्ति कोऽत्र कः शेते कश्च शक्तश्च नेङ्गते ।\nको भोगवान्कोद्युतिमान्कृष्णात्कृष्णतरश्च कः।।१७।।\nविमृशन्ति स्म तं देवा दिव्याभिरुपपत्तिभिः ।\nन चैनं शेकुरन्वेष्टुं कर्मतो जन्मतोऽपि वा ।। १८ ।।\nगाथाभिस्तत्प्रदिष्टाभिर्ये तस्य चरितं विदुः ।\nपुराणास्तं पुराणेषु ऋषयः सम्प्रचक्षते ।।१९ ।।\nश्रूयते चास्य चरितं देवेष्वपि पुरातनम् ।\nमहापुराणात् प्रभृति परं तस्य न विद्यते ।। 1.50.२०।।\nयच्चास्य देवदेवस्य चरितं स्वप्रभावजम् ।\nतेनेमाः श्रुतयो व्याप्ता वैदिक्यो लौकिकाश्च याः ।। २१ ।।\nभवकाले भवत्येष लोकानां लोकभावनः ।\nदानवानामभावाय जागर्ति मधुसूदनः ।। २२ ।।\nयत्रैनं वीक्षितुं देवा न शेकुः सुप्तमव्ययम् ।\nततः स्वपिति घर्मान्ते जागर्ति जलदक्षये ।। २३ ।।\nस हि वेदाश्च यज्ञाश्च यज्ञाङ्गानि च सर्वशः ।\nया तु यज्ञगतिः प्रोक्ता स एष पुरुषोत्तमः ।। २४ ।।\nतस्मिन् सुप्ते न वर्तन्ते मन्त्रपूताः क्रतुक्रियाः ।\nशरत्प्रवृत्तयज्ञोऽयं जागर्ति मधुसूदनः ।। २५ ।।\nतदिदं वार्षिकं चक्रं कारयत्यम्बुदेश्वरः ।\nवैष्णवं कर्म कुर्वाणः सुप्ते विष्णौ पुरंदरः ।। २६ ।।\nया ह्येषा गह्वरा माया निद्रेति जगति स्थिता ।\nसाकस्माद् द्वेषिणी घोरा कालरात्रिर्महीक्षिताम्।। २७ ।।\nतस्यास्तनुस्तमोद्वारा निशा दिवसनाशिनी ।\nजीवितार्धहरा घोरा सर्वप्राणभृतां भुवि ।। २८ ।।\nनैतया कश्चिदाविष्टो जृम्भमाणो मुहुर्मुहुः ।\nशक्तः प्रसहितुं वेगं मज्जन्निव महार्णवे ।। २९ ।।\nअन्नजा भुवि मर्त्यानां श्रमजा वा कथंचन ।\nसैषा भवति लोकस्य निद्रा सर्वस्य लौकिकी ।। 1.50.३० ।।\nस्वप्नान्ते क्षीयते ह्येषा प्रायशो भुवि देहिनाम् ।\nमृत्युकाले च भूतानां प्राणान् नाशयते भृशम् ।। ३१ ।।\nदेवेष्वपि दधारैनां नान्यो नारायणादृते ।\nसखी सर्वहरस्यैषा माया विष्णुशरीरजा ।। ३२ ।।\nसैषा नारायणमुखे दृष्टा कमललोचना ।\nलोकानल्पेन कालेन ग्रसते लोकमोहिनी ।। ३३ ।।\nएवमेषा हितार्थाय लोकानां कृष्णवर्त्मना ।\nध्रियते सेवनीया हि पत्येव च पतिव्रता ।। ३४ ।\nस तया निद्रया च्छन्नस्तस्मिन् नारायणाश्रमे ।\nस्वपिति स्म तदा विष्णुर्मोहयञ्जगदव्ययः ।। ३५ ।।\nतस्य वर्षसहस्त्राणि शयानस्य महात्मनः ।\nजग्मुः कृतयुगं चैव त्रेता चैव युगोत्तमम् ।। ३६ ।।\nस तु द्धापरपर्यन्ते ज्ञात्वा लोकान् सुदुःखितान् ।\nप्राबुध्यत महातेजाः स्तूयमानो महर्षिभिः ।। ३७ ।।\nऋषय ऊचुः\nजहीहि निद्रां सहजां भुक्तपूर्वामिव स्रजम् ।\nइमे ते ब्रह्मणा सार्धं देवा दर्शनकाङ्क्षिणः ।। ३८ ।।\nइमे त्वां ब्रह्मविद्वांसो ब्रह्मसंस्तववादिनः ।\nवर्धयन्ति हृषीकेश ऋषयः संशितव्रताः ।। ३९ ।।\nएतेषामात्मभूतानां भूतानां भूतभावन ।\nशृणु विष्णो शुभा वाचो भूव्योमाग्न्यनिलाम्भसाम्।। 1.50.४० ।\nइमे त्वा सप्त मुनयः सहिता मुनिमण्डलैः ।\nस्तुवन्ति देव दिव्याभिर्गेयाभिर्गीर्भिरञ्जसा ।। ४१।।\nउत्तिष्ठ शतपत्राक्ष पद्मनाभ महाद्युते ।\nकारणं किंचिदुत्पन्नं देवानां कार्यगौरवात् ।। ४२ ।।\nवैशम्पायन उवाच\nस संक्षिप्य जलं सर्वं तिमिरौघं विदारयन् ।\nउदतिष्ठद्धृषीकेशः श्रिया परमया ज्वलन् ।। ४३ ।।\nस ददर्श सुरान्सर्वान्समेतान्सपितामहान् ।\nविवक्षतः प्रक्षुभिताञ्जगदर्थे समागतान् ।। ४४ ।।\nतानुवाच हरिर्देवो निद्राविश्रान्तलोचनः ।\nतत्त्वदृष्टार्थया वाचा धर्महेत्वर्थयुक्तया ।। ४५ ।।\nश्रीभगवानुवाच\nकुतो वो विग्रहो देवाः कुतो वो भयमागतम् ।\nकस्य वा केन वा कार्यं किं वा मयि न वर्तते ।। ४६।।\nकिं खल्वकुशलं लोके वर्तते दानवोत्थितम् ।\nनृणामायासजननं शीघ्रमिच्छामि वेदितुम् ।। ४७ ।।\nएष ब्रह्मविदां मध्ये विहाय शयनोत्तमम् ।\nशिवाय भवतामर्थे स्थितः किं करवाणि वः ।। ४८ ।।\nइति श्रीमहाभारते खिलभागे हरिवंशे हरिवंशपर्वणि विष्णोर्योगशयनोत्थाने  पञ्चाशत्तमोऽध्यायः ।। ५० ।।"
  }
]
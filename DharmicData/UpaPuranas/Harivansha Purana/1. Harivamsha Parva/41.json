[
  {
    "text": "वैशम्पायन उवाच\nप्रश्नभारो महांस्तात त्वयोक्तः शार्ङ्गधन्वनि ।\nयथाशक्ति तु वक्ष्यामि श्रूयतां वैष्णवं यशः ।। १ ।।\nविष्णोः प्रभावश्रवणे दिष्ट्या ते मतिरुत्थिता ।\nहन्त विष्णोः प्रवृत्तिं च शृणु दिव्या मयेरिताम् ।।२।।\nसहस्राक्षं सहस्रास्यं सहस्रचरणं च यम् ।\nसहस्रशिरसं देवं सहस्रकरमव्ययम् ।। ३ ।।\nसहस्रजिह्वं भास्वन्तं सहस्रमुकुटं प्रभुम् ।\nसहस्रदं सहस्रादिं सहस्रभुजमव्ययम् ।। ४ ।।\nसवनं हवनं चैव हव्यं होतारमेव च ।\nपात्राणि च पवित्राणि वेदिं दीक्षां चरुं स्रुवम् ।। ५ ।।\nस्रुक्सोमं शूर्पमुसलं प्रोक्षणं दक्षिणायनम् ।\nअध्वर्युं सामगं विप्रं सदस्यं सदनं सदः ।। ६ ।।\nयूपं समित्कुशं दर्वीं चमसोलूखलानि च ।\nप्राग्वंशं यज्ञभूमिं च होतारं चयनं च यत् ।। ७ ।।\nह्रस्वान्यतिप्रमाणानि चराणि स्थावराणि च ।\nप्रायश्चित्तानि चार्थं च स्थण्डिलानि कुशांस्तथा ।। ८।।\nमन्त्रं यज्ञवहं वह्निं भागं भागवहं च यत् ।\nअग्रेभुजं सोमभुजं घृतार्चिषमुदायुधम् ।। ९ ।।\nआहुर्वेदविदो विप्रा यं यज्ञे शाश्वतं विभुम् ।\nतस्य विष्णोः सुरेशस्य श्रीवत्साङ्कस्य धीमतः ।। 1.41.१० ।।\nप्रादुर्भावसहस्राणि अतीतानि न संशयः ।\nभूयश्चैव भविष्यन्तीत्येवमाह प्रजापतिः ।। ११ ।।\nयत्पृच्छसि महाराज पुण्यां दिव्यां कथां शुभाम् ।\nयदर्थं भगवान् विष्णुः सुरेशो रिपुसूदनः ।\nदेवलोकं समुत्सृज्य वसुदेवकुलेऽभवत् ।। १२ ।।\nतत्तेऽहं सम्प्रवक्ष्यामि शृणु सर्वमशेषतः ।\nवासुदेवस्य माहात्म्यं चरितं च महाद्युतेः ।। १३ ।।\nहितार्थं सुरमर्त्यानां लोकानां प्रभवाय च ।\nबहुशः सर्वभूतात्मा प्रादुर्भवति कार्यतः ।। १४ ।।\nप्रादुर्भावांश्च वक्ष्यामि पुण्यान् दिव्यगुणैर्युतान् ।\nछान्दसीभिरुदाराभिः श्रुतिभिः समलंकृतान् ।। १५।।\nशुचिः प्रयतवाग् भूत्वा निबोध जनमेजय ।\nइदं पुराणं परमं पुण्यं वेदैश्च सम्मितम् ।। १६।।\nहन्त ते कथयिष्यामि विष्णोर्दिव्यां कथां शृणु ।\nयदा यदा हि धर्मस्य ग्लानिर्भवति भारत ।\nधर्मसंस्थापनार्थाय तदा सम्भवति प्रभुः।।१७।।\nतस्य ह्येका महाराज मूर्तिर्भवति सत्तमा ।\nनित्यं दिविष्ठा या राजंस्तपश्चरति दुश्चरम् ।। १८ ।।\nद्वितीया चास्य शयने निद्रायोगमुपाययौ ।\nप्रजासंहारसर्गार्थं किमध्यात्मविचिन्तकम् ।। १९ ।।\nसुप्त्वा युगसहस्रं स प्रादुर्भवति कार्यवान् ।\nपूर्णे युगसहस्रे तु देवदेवो जगत्पतिः ।। 1.41.२० ।।\nपितामहो लोकपालाश्चन्द्रादित्यौ हुताशनः ।\nब्रह्मा च कपिलश्चैव परमेष्ठी तथैव च ।। २१ ।।\nदेवाः सप्तर्षयश्चैव त्र्यम्बकश्च महायशाः ।\nवायुः समुद्राः शैलाश्च तस्य देहं समाश्रिताः ।। २२ ।।\nसनत्कुमारश्च महानुभावो मनुर्महात्मा भगवान् प्रजाकरः ।\nपुराणदेवोऽथ पुराणि चक्रे प्रदीप्तवैश्वानरतुल्यतेजाः ।। २३ ।।\nयेन चार्णवमध्यस्थौ नष्टे स्थावरजङ्गमे ।\nनष्टे देवासुरगणे प्रणष्टोरगराक्षसे ।। २४ ।।\nयोद्धुकामौ सुदुर्धर्षौ दानवौ मधुकैटभौ ।\nहतौ प्रभवता तेन तयोर्दत्त्वामितं वरम् ।। २५ ।।\nपुरा कमलनाभस्य स्वपतः सागराम्भसि ।\nपुष्करे यत्र सम्भूता देवाः सर्षिगणाः पुरा ।। २६ ।।\nएष पौष्करको नाम प्रादुर्भावो महात्मनः ।\nपुराणे कथ्यते यत्र वेदः श्रुतिसमाहितः ।। २७ ।।\nवाराहस्तु श्रुतिमुखः प्रादुर्भावो महात्मनः ।\nयत्र विष्णुः सुरश्रेष्ठो वाराहं रूपमास्थितः ।\nमहीं सागरपर्यन्तां सशैलवनकाननाम् ।। २८ ।।"
  }
]
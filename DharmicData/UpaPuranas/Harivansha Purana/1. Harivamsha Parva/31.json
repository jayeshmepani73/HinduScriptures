[
  {
    "text": "जनमेजय उवाच\nपूरोर्वंशमहं ब्रह्मञ्छ्रोतुमिच्छामि तत्त्वतः ।\nद्रुह्योश्चानोर्यदोश्चैव तुर्वसोश्च पृथक् पृथक् ।। १ ।।\nवृष्णिवंशप्रसङ्गेन स्वं वशं पूर्वमेव तु ।\nविस्तरेणानुपूर्व्या च तद् भवान्वक्तुमर्हति ।। २ ।।\nवैशम्पायन उवाच\nशृणु पूरोर्महाराज वंशमुत्तमपौरुषम् ।\nविस्तरेणानुपूर्व्या च यत्र जातोऽसि पार्थिव ।। ३ ।।\nहन्त ते कीर्तयिष्यामि पूरोर्वंशमनुत्तमम् ।\nद्रुह्योश्चानोर्यदोश्चैव तुर्वसोश्च नराधिप ।। ४ ।।\nपूरोः पुत्रो महावीर्यो राजाऽऽसीज्जनमेजयः ।\nप्रचिन्वांस्तु सुतस्तस्य यः प्राचीमजयद् दिशम् ।। ५ ।।\nप्रचिन्वतः प्रवीरोऽभून्मनस्युस्तस्य चात्मजः ।\nराजा चाभयदो नाम मनस्योरभवत् सुतः ।। ६ ।।\nतथैवाभयदस्यासीत् सुधन्वा तु महीपतिः ।\nसुधन्वनो बहुगवः शम्यातिस्तस्य चात्मजः ।। ७ ।।\nशम्यातेस्तु रहस्याती रौद्राश्वस्तस्य चात्मजः ।\nरौद्राश्वस्य घृताच्यां वै दशाप्सरसि सूनवः ।। ८ ।।\nऋचेयुः प्रथमस्तेषां कृकणेयुस्तथैव च ।\nकक्षेयुः स्थण्डिलेयुश्च सन्नतेयुस्तथैव च ।। ९ ।।\nदशार्णेयुर्जलेयुश्च स्थलेयुश्च महायशाः ।\nधनेयुश्च वनेयुश्च पुत्रिकाश्च दश स्त्रियः ।। 1.31.१० ।।\nरुद्रा शूद्रा च भद्रा च मलदा मलहा तथा ।\nखलदा चैव राजेन्द्र नलदा सुरसापि च ।\nतथा गोचपला तु स्त्रीरत्नकूटा च ता दश ।। ११ ।।\nऋषिर्जातोऽत्रिवंशे तु तासां भर्ता प्रभाकरः ।\nरुद्रायां जनयामास सुतं सोमं यशस्विनम् ।। १२ ।।\nस्वर्भानुना हते सूर्ये पतमाने दिवो महीम् ।\nतमोऽभिभूते लोके च प्रभा येन प्रवर्तिता ।। १३ ।।\nस्वस्ति तेऽस्त्विति चोक्तो वै पतमानो दिवाकरः ।\nवचनात् तस्य विप्रर्षेर्न पपात दिवो महीम् ।। १४ ।।\nअत्रिश्रेष्ठानि गोत्राणि यश्चकार महातपाः ।\nयज्ञेष्वत्रेर्धनं चैव सुरैर्यस्य प्रवर्तितम् ।। १५ ।।\nस तासु जनयामास पुत्रिकासु सनामकान् ।\nदश पुत्रान् महात्मा स तपस्युग्रे रतान्सदा ।। १६\nते तु गोत्रकरा राजन्नृषयो वेदपारगाः ।\nस्वस्त्यात्रेया इति ख्याताः किं त्वत्रिधनवर्जिताः ।। १७।।\nकक्षेयोस्तनयाश्चासंस्त्रय एव महारथाः ।\nसभानरश्चाक्षुषश्च परमन्युस्तथैव च ।। १८ ।।\nसभानरस्य पुत्रस्तु विद्वान् कालानलो नृपः ।\nकालानलस्य धर्मज्ञः सृञ्जयो नाम वै सुतः ।। १९ ।।\nसृञ्जयस्याभवत् पुत्रो वीरो राजा पुरञ्जयः ।\nजनमेजयो महाराज पुरञ्जयसुतोऽभवत् ।। 1.31.२० ।।\nजनमेजयस्य राजर्षेर्महाशालोऽभवत् सुतः ।\nदेवेषु स परित्रातः प्रतिष्ठितयशा भुवि ।। २१ ।।\nमहामना नाम सुतो महाशालस्य धार्मिकः ।\nजज्ञे वीरः सुरगणैः पूजितः सुमहायशाः ।। २२ ।।\nमहामनास्तु पुत्रौ द्वौ जनयामास भारत ।\nउशीनरं च धर्मज्ञं तितिक्षुं च महाबलम् ।। २३ ।।\nउशीनरस्य पत्न्यस्तु पञ्च राजर्षिवंशजाः ।\nनृगा कृमी नवा दर्वा पञ्चमी च दृषद्वती ।। २४ ।।\nउशीनरस्य पुत्रास्तु पञ्च तासु कुलोद्वहाः ।\nतपसा वै सुमहता जाता वृद्धस्य भारत ।। २५ ।।\nनृगायास्तु नृगः पुत्रः कृम्यां कृमिरजायत ।\nनवायास्तु नवः पुत्रो दर्वायाः सुव्रतोऽभवत् ।। २६ ।।\nदृषद्वत्यास्तु संजज्ञे शिबिरौशीनरो नृपः ।\nशिबेस्तु शिबयस्तात यौधेयास्तु नृगस्य ह ।। २७ ।।\nनवस्य नवराष्ट्रं तु कृमेस्तु कृमिला पुरी ।\nसुव्रतस्य तथाम्बष्ठा शिबिपुत्रान्निबोध मे ।। २८ ।।\nशिबेश्च पुत्राश्चत्वारो वीरास्त्रैलोक्यविश्रुताः ।\nवृषदर्भः सुवीरश्च मद्रकः कैकयस्तथा ।। २९ ।।\nतेषां जनपदाः स्फीताः केकया मद्रकास्तथा ।\nवृषदर्भाः सुवीराश्च तितिक्षोस्तु प्रजाः शृणु ।। 1.31.३० ।।\nतैतिक्षवोऽभवद् राजा पूर्वस्यां दिशि भारत ।\nउषद्रथो महाबाहुस्तस्य फेनः सुतोऽभवत् ।। ३१ ।।\nफेनात् तु सुतपा जज्ञे सुतः सुतपसो बलिः ।\nजातो मानुषयोनौ तु स राजा काञ्चनेषुधिः ।। ३२ ।।\nमहायोगी स तु बलिर्बभूव नृपतिः पुरा ।\nपुत्रानुत्पादयामास पञ्च वंशकरान् भुवि ।। ३३ ।।\nअङ्गः प्रथमतो जज्ञे वङ्गः सुह्यस्तथैव च ।\nपुण्ड्रः कलिङ्गश्च तथा बालेयं क्षत्रमुच्यते ।। ३४ ।।\nबालेया ब्राह्मणाश्चैव तस्य वंशकरा भुवि ।\nबलेस्तु ब्रह्मणा दत्ता वराः प्रीतेन भारत ।। ३५ ।।\nमहायोगित्वमायुश्च कल्पस्य परिमाणतः ।\nसंग्रामे वाप्यजेयत्वं धर्मे चैव प्रधानता ।। ३६ ।।\nत्रैलोक्यदर्शनं चैव प्राधान्यं प्रसवे तथा ।\nबले चाप्रतिमत्वं वै धर्मतत्त्वार्थदर्शनम् ।। ३७ ।।\nचतुरो नियतान् वर्णोस्त्वं च स्थापयिता भुवि ।\nइत्युक्तो विभुना राजा बलिः शान्तिं परा ययौ ।। ३८ ।।\nतस्य ते तनयाः सर्वे क्षेत्रजा मुनिपुङ्गवात् ।\nसम्भूता दीर्घतपसो सुदेष्णायां महौजसः ।। ३९ ।।\nबलिस्तानभिषिच्येह पञ्च पुत्रानकल्मषान् ।\nकृतार्थः सोऽपि योगात्मा योगमाश्रित्य स प्रभुः ।।1.31.४०।।\nअधृष्यः सर्वभूतानां कालापेक्षी चरन्नपि ।\nकालेन महता राजन् स्वं च स्थानमुपागमत् ।। ४१ ।।\nतेषां जनपदाः पञ्च अङ्गा वङ्गाः ससुह्यकाः ।\nकलिङ्गाः पुण्ड्रकाश्चैव प्रजास्त्वङ्गस्य मे शृणु ।। ४२ ।।\nअङ्गपुत्रो महानासीद् राजेन्द्रो दधिवाहनः ।\nदधिवाहनपुत्रस्तु राजा दिविरथोऽभवत् ।। ४३ ।।\nपुत्रो दिविरथस्यासीच्छक्रतुल्यपराक्रमः ।\nविद्वान् धर्मरथो नाम तस्य चित्ररथः सुतः ।। ४४ ।।\nतेन चित्ररथेनाथ तदा विष्णुपदे गिरौ ।\nयजता सह शक्रेण सोमः पीतो महात्मना ।। ४५ ।।\nअथ चित्ररथस्यापि पुत्रो दशरथोऽभवत् ।\nलोमपाद इति ख्यातो यस्य शान्ता सुताभवत्।। ४६ ।।\nतस्य दाशरथिर्वीरश्चतुरङ्गो महायशाः ।\nऋष्यशृङ्गप्रसादेन जज्ञे कुलविवर्धनः ।। ४७ ।।\nचतुरङ्गस्य पुत्रस्तु पृथुलाक्ष इति स्मृतः ।\nपृथुलाक्षसुतो राजा चम्पो नाम महायशाः ।। ४८ ।।\nचम्पस्य तु पुरी चम्पा या मालिन्यभवत्पुरा ।\nपूर्णभद्रप्रसादेन हर्यङ्गोऽस्य सुतोऽभवत् ।। ४९ ।।\nततो वैभाण्डकिस्तस्य वारणं शक्रवारणम् ।\nअवतारयामास महीं मन्त्रैर्वाहनमुत्तमम् ।। 1.31.५० ।।\nहर्यङ्गस्य तु दायादो राजा भद्ररथः स्मृतः ।\nपुत्रो भद्ररथस्यासीद् बृहत्कर्मा प्रजेश्वरः ।। ५१ ।।\nबृहद्दर्भः सुतस्तस्य तस्माज्जज्ञे बृहन्मना ।\nबृहन्मनास्तु राजेन्द्र जनयामास वै सुतम् ।। ५२।।\nनाम्ना जयद्रथं नाम यस्माद् दृढरथो नृपः ।\nआसीद् दृढरथस्यापि विश्वजिज्जनमेजय ।। ५३ ।।\nदायादस्तस्य कर्णस्तु विकर्णस्तस्य चात्मजः ।\nतस्य पुत्रशतं त्वासीदङ्गानां कुलवर्धनम् ।। ५४ ।।\nबृहद्दर्भसुतो यस्तु राज्ञा नाम्ना बृहन्मनाः ।\nतस्य पत्नीद्वयं चासीच्चैद्यस्यैते सुते शुभे ।\nयशोदेवी च सत्या च ताभ्यां वंशस्तु भिद्यते ।।५५।।\nजयद्रथस्तु राजेन्द्र यशोदेव्यां व्यजायत ।\nब्रह्मक्षत्रोत्तरः सत्यां विजयो नाम विश्रुतः ।। ५६ ।।\nविजयस्य धृतिः पुत्रस्तस्य पुत्रो धृतव्रतः ।\nधृतव्रतस्य पुत्रस्तु सत्यकर्मा महायशाः ।। ५७ ।।\nसत्यकर्मसुतश्चापि सूतस्त्वधिरथस्तु वै ।\nयः कर्णं प्रतिजग्राह ततः कर्णस्तु सूतजः ।। ५८।।\nएतत् ते कथितं सर्वं कर्णं प्रति महाबलम् ।\nकर्णस्य वृषसेनस्तु वृषस्तस्यात्मजः स्मृतः ।। ५९ ।।\nएतेऽङ्गवंशजाः सर्वे राजानः कीर्तिता मया ।\nसत्यव्रता महात्मानः प्रज्ञावन्तो महारथाः ।। 1.31.६० ।।\nऋचेयोस्तु महाराज रौद्राश्वतनयस्य ह ।\nशृणु वंशमनुप्रोक्तं यत्र जातोऽसि पार्थिव ।। ६१ ।।\nइति श्रीमहाभारते खिलभागे हरिवंशे हरिवंशपर्वणि कुक्षेयुवंशानुकीर्तनं नाम एकत्रिंशोऽध्यायः ।। ३१ ।।"
  }
]
[
  {
    "text": "प्रथमोऽध्यायः\nनारायणं नमस्कृत्य नरं चैव नरोत्तमम् ।\nदेवीं सरस्वतीं व्यासं ततो जयमुदीरयेत् ।। १ ।।\nद्वैपायनोष्ठपुटनिःसृतमप्रमेयं\nपुण्यंपवित्रमथ पापहरं शिवं च ।\nयो भारतं समधिगच्छति वाच्यमानं\nकिं तस्य पुष्करजलैरभिषेचनेन ।। २ ।।\nजयति पराशरसूनुः\nसत्यवतीहदयनन्दनो व्यासः ।\nयस्यास्यकमलगलितं\nवाङ्मयममृतं जगत् पिबति ।। ३ ।।\nयो गोशतं कनकशृङ्गमयं ददाति\nविप्राय वेदविदुषे बहुविश्रुताय ।\nपुण्यां च भारतकथां शृणुयाच्च तद्वत्\nतुल्यं फलं भवति तस्य च तस्य चैव ।। ४ ।।\nशताश्वमेधस्य यदत्र पुण्यं\nचतुःसहस्रस्य शतक्रतोश्च ।\nभवेदनन्तं हरिवंशदानात्\nप्रकीर्तितं व्यासमहर्षिणा च ।। ५ ।।\nयद् वाजपेयेन तु राजसूयाद्\nदृष्टं फलं हस्तिरथेन चान्यत् ।\nतल्लभ्यते व्यासवचः प्रमाणं\nगीतं च वाल्मीकिमहर्षिणा च ।। ६ ।।\nयो हरिवंशं लेखयति\nयथाविधिना महातपाः सपदि ।\nच जयति हरिपदकमलं\nमधुपो हि यथा रसेन लुब्धः ।। ७ ।।\nपितामहाद्यं प्रवदन्ति षष्ठं\nमहर्षिमक्षय्यविभूतियुक्तम् ।\nनारायणस्यांशजमेकपुत्रं\nद्वैपायनं वेद महानिधानम् ।। ८ क्ष\nआद्यं पुरुषमीशानं पुरुहूतं पुरुष्टुतम्।  पुरुहवं उक्तम् ।\nऋतमेकाक्षरं ब्रह्म व्यक्ताव्यक्तं सनातनम् ।।९।।\nअसच्च सदसच्चैव यद्विश्वं सदसत्परम् ।\nपरावराणां स्रष्टारं पुराणं परमव्ययम् ।। 1.1.१० ।।\nमङ्गल्यं मङ्गलं विष्णुं वरेण्यमनघं  शुचिम् ।\nनमस्कृत्य हृषीकेशं चराचरगुरुं हरिम् ।। ११ ।।\nनैमिषारण्ये कुलपतिः शौनकस्तु महामुनिः ।\nसौतिं पप्रच्छ धर्मात्मा सर्वशास्त्रविशारदः ।। १२ ।।\nशौनक उवाच\nसौते सुमहदख्यानं भवता परिकीर्तितम् ।\nभारतानां च सर्वेषां पार्थिवानां तथैव च ।। १२५\nदेवानां दानवानां च गन्धर्वोरगरक्षसाम् ।\nदैत्यानामथ सिद्धानां गुह्यकानां तथैव च ।। १४ ।।\nअत्यद्भुतानि कर्माणि विक्रमा धर्मनिश्चयाः ।\nविचित्राश्च कथायोगा जन्म चाग्र्यमनुत्तमम्।। १५ ।।\nकथितं भवता पुण्यं पुराणं श्लक्ष्णया गिरा ।\nमनःकर्णसुखं सौते प्रीणात्यमृतसम्मितम् ।।१६ ।।\nतत्र जन्म कुरूणां वै त्वयोक्तं लौमहर्षणे ।\nन तु वृष्ण्यन्धकानां च तद् भवान् वक्तुमर्हति।।  १७ ।।\nसौतिरुवाच\nजनमेजयेन यत्प्रष्टः शिष्यो व्यासस्य धर्मवित् ।\nतत् तेऽहं सम्प्रवक्ष्यामि वृष्णीनां वंशमादितः ।। १८\nश्रुत्वेतिहासं कार्त्स्न्येन भारतानां स भारतः ।\nजनमेजयो महाप्राज्ञो वैशम्पायनमब्रवीत् ११९ ।।\nजनमेजय उवाच\nमहाभारतमाख्यानं बह्वर्थं श्रुतिविस्तरम् ।\nकथितं भवता पूर्वं विस्तरेण मया श्रुतम् ।। 1.1.२०।।\nतत्र शूराः समाख्याता बहवः पुरुषर्षभाः ।\nनामभिः कर्मभिश्चैव वृष्ण्यन्धकमहारथाः ।। २१ ।।\nतेषां कर्मावदातानि त्वयोक्तानि द्विजोत्तम ।\nतत्र तत्र समासेन विस्तरेणैव मे प्रभो ।। २२1\nन च मे तप्तिरस्तीह कथ्यमाने पुरातने ।\nएकश्चैव मतो राशिर्वृष्णयः पाण्डवास्तथा ।। २३ ।।\nभवांश्च वंशकुशलस्तेषां प्रत्यक्षदर्शिवान् ।\nकथयस्व कुलं तेषां विस्तरेण तपोधन ।। २४ ।।\nयस्य यस्यान्वये ये ये तांस्तानिच्छामि वेदितुम् ।\nस त्वं सर्वमशेषेण कथयस्व महामुने ।\nतेषां पूर्वविसृष्टिं च विचिन्त्येमां प्रजापतेः ।। २५ ।।\nसौतिरुवाच\nसत्कृत्य परिपृष्टस्तु स महात्मा महातपाः। ।\nविस्तरेणानुपूर्व्या च कथयामास तां कथाम् ।। २६\nवैशम्पायन उवाच\nशृणु राजन् कथां दिव्यां पुण्यां पापप्रमोचनीम् ।\nकथ्यमानां मया चित्रां बह्वर्थां श्रुतिसम्मिताम्।। २७ ।।\nयश्चेमां धारयेद् वापि शृणुयाद् वाऽप्यभीक्ष्णशः ।\nस्ववंशधारणं कृत्वा स्वर्गलोके महीयते ।। २८ ।।\nअव्यक्तं कारणं यत् तन्नित्यं सदसदात्मकम्।\nप्रधानं पुरुषं तस्मान्निर्ममे विश्वमीश्वरम् ।। २९ ।।\nतं वै विद्धि महाराज ब्रह्माणममितौजसम् ।\nस्रष्टारं सर्वभूतानां नारायणपरायणम् ।। 1.1.३० ।।\nअहङ्कारस्तु महतस्तस्माद् भूतानि जज्ञिरे ।\nभूतभेदाश्च भूतेभ्य इति सर्गः सनातनः ।। ३१।।\nविस्तरावयवं चैव यथाप्रज्ञं यथाश्रुति ।\nकीर्त्यमानं शृणु मया पूर्वेषां कीर्तिवर्धनम् ।। ३२ ।।\nधन्यं यशस्यं शत्रुघ्नं स्वर्ग्यमायुःप्रवर्धनम् ।\nकीर्तनं स्थिरकीर्तीनां सर्वेषां पुण्यकर्मणाम् ।। ३३ ।।\nतस्मात्कल्पाय ते कल्पः समग्रं शुचये शुचिः ।\nआ वृष्णिवंशाद् वक्ष्यामि भूतसर्गमनुत्तमम् ।। ३४ ।।\nततः स्वयम्भूर्भगवान् सिसृक्षुर्विविधाः प्रजाः ।\nअप एव ससर्जादौ तासु वीर्यमवासृजत् ।। ३५ ।।\nआपो नारा इति प्रोक्ता आपो वै नरसूनवः ।\nअयनं तस्य ताः पूर्वं तेन नारायणः स्मृतः ।। ३६ ।।\nहिरण्यवर्णमभवत् तदण्डमुदकेशयम् ।\nतत्र जज्ञे स्वयं ब्रह्मा स्वयम्भूरिति नः श्रुतम् ।। ३७ ।।\nहिरण्यगर्भो भगवानुषित्वा परिवत्सरम् ।\nतदण्डमकरोद् द्वैधं दिवं भुवमथापि च ।। ३८ ।।\nतयोः शकलयोर्मध्ये आकाशमसृजत् प्रभुः ।\nअप्सु पारिप्लवां पृथ्वीं दिशश्च दशधा दधे ।। ३९ ।।\nतत्र कालं मनो वाचं कामं क्रोधमथो रतिम् ।\nससर्ज सृष्टिं तद्रूपां स्रष्टुमिच्छन् प्रजापतीन् ।। 1.1.४० ।।\nमरीचिमत्र्यङ्गिरसं पुलस्त्यं पुलहं क्रतुम् ।\nवसिष्ठं च महातेजाः सोऽसृजत्सप्त मानसान्।। ४१ ।।\nसप्त ब्रह्माण इत्येते पुराणे निश्चयं गताः ।\nनारायणात्मकानां वै सप्तानां ब्रह्मजन्मनाम् ।। ४२ ।।\nततोऽसृजत्पुनर्ब्रह्मा रुद्रं रोषात्मसम्भवम्।\nसनत्कुमारं च विभुं पूर्वेषामपि पूर्वजम् ।। ४३ ।।\nसप्तैते जनयन्ति स्म प्रजा रुद्रश्च भारत ।\nस्कन्दः सनत्कुमारश्च तेजः संक्षिप्य तिष्ठतः ।। ४४ ।।\nतेषां सप्त महावंशा दिव्या देवगणान्विताः ।\nक्रियावन्तः प्रजावन्तो महर्षिभिरलंकृताः ।। ४५ ।।\nविद्युतोऽशनिमेघांश्च रोहितेन्द्रधनूंषि च ।\nवयांसि च ससर्जादौ पर्जन्यं च ससर्ज ह ।। ४६ ।।\nऋचो यजूंषि सामानि निर्ममे यज्ञसिद्धये ।\nमुखाद् देवानजनयत्पितॄंश्चेशोऽपि वक्षसः।। ४७ ।।\nप्रजनाच्च मनुष्यान् वै जघनान्निर्ममेऽसुरान् ।\nसाध्यानजनयद् देवानित्येवमनुशुश्रुम ।। ४८ ।।\nउच्चावचानि भूतानि गात्रेभ्यस्तस्य जज्ञिरे ।\nआपवस्य प्रजासर्गं सृजतो हि प्रजापतेः ।। ४९ ।।\nसृज्यमानाः प्रजा नैव विवर्धन्ते यदा तदा ।\nद्विधा कृत्वाऽऽत्मनो देहमर्धेन पुरुषोऽभवत्।। 1.1.५० ।।\nअर्धेन नारी तस्यां स ससृजे विविधाः प्रजाः ।\nदिवं च पृथिवीं चैव महिम्ना व्याप्य तिष्ठतः ।। ५१ ।।\nविराजमसृजद्विष्णुः सोऽसृजत्पुरुषं विराट्।\nपुरुषं तं मनुं विद्धि तद् वै मन्वन्तरं स्मृतम् ।।५२ ।।\nद्वितीयमापवस्यैतन्मनोरन्तरमुच्यते ।\nस वैराजः प्रजासर्गे ससर्ज पुरुषः प्रभुः ।\nनारायणविसर्गः स प्रजास्तस्याप्ययोनिजाः ।। ५३ ।।\nआयुष्मान् कीर्तिमान् धन्यः प्रजावाञ्छ्रुतवांस्तथा ।\nआदिसर्गं विदित्वेमं यथेष्टां गतिमाप्नुयात् ।। ५४ ।"
  },
  {
    "text": "इति श्रीमहाभारते खिलभागे हरिवंशे हरिवंशपर्वणि आदिसर्गकथने प्रथमोऽध्यायः ।। १।।"
  }
]
[
  {
    "text": "जनमेजय उवाच\nदेवानां दानवानां च गन्धर्वोरगरक्षसाम् ।\nउत्पत्तिं विस्तरेणेमां वैशम्पायन कीर्तय ।। १ ।।\nवैशम्पायन उवाच\nप्रजाः सृजेति व्यादिष्टः पूर्वं दक्षः स्वयम्भुवा।\nयथा ससर्ज भूतानि तथा शृणु महीपते ।। २ ।।\nमानसान्येव भूतानि पूर्वमेवासृजत्प्रभुः ।\nऋषीन्देवान् सगन्धर्वानसुरानथ राक्षसान्।\nयक्षभूतपिशाचांश्च वयःपशुसरीसृपान् ।। ३ ।।\nयदास्य तास्तु मानस्यो न व्यवर्द्धन्त वै प्रजाः ।\nअपध्याता भगवता महादेवेन धीमता ।। ४ ।।\nततः संचिन्त्य तु पुनः प्रजाहेतोः प्रजापतिः ।\nस मैथुनेन धर्मेण सिसृक्षुर्विविधाः प्रजाः ।। ५ ।।\nअसिक्नीमावहत् पत्नीं वीरणस्य प्रजापतेः ।\nसुतां सुतपसा युक्तां महतीं लोकधारिणीम् ।। ६ ।।\nअथ पुत्रसहस्राणि वीरण्यां पञ्च वीर्यवान् ।\nअसिक्न्यां जनयामास दक्ष एव प्रजापतिः ।।७ ।।\nतांस्तु दृष्ट्वा महाभागान् संविवर्धयिषून् प्रजाः।\nदेवर्षिः प्रियसंवादो नारदः प्राब्रवीदिदम् ।\nनाशाय वचनं तेषां शापायैवात्मनस्तथा ।। ८ ।।\nयं कश्यपः सुतवरं परमेष्ठी व्यजीजनत् ।\nदक्षस्य वै दुहितरि दक्षशापभयान्मुनिः ।। ९ ।।\nपूर्वं स हि समुत्पन्नो नारदः परमेष्ठिना ।\nअसिक्न्यामथ वीरण्यां भूयो देवर्षिसत्तमः ।\nतं भूयो जनयामास पितेव मुनिपुङ्गवम् ।। 1.3.१० ।।\nतेन दक्षस्य पुत्रा वै हर्यश्वा इति विश्रुताः ।\nनिर्मथ्य नाशिताः सर्वे विधिना च न संशयः ।। ११ ।।\nतस्योद्यतस्तदा दक्षो नाशायामितविक्रमः ।\nमहर्षीन् पुरतः कृत्वा याचितः परमेष्ठिना ।। १२ ।।\nततोऽभिसंधिं चक्रुस्ते दक्षस्तु परमेष्ठिना ।\nकन्यायां नारदो मह्यं तव पुत्रो भवेदिति ।। १३ ।।\nततो दक्षस्तु तां प्रादात्कन्यां वै परमेष्ठिने ।\nस तस्यां नारदो जज्ञे दक्षशापभयादृषिः ।। १४ ।।\nजनमेजय उवाच\nकथं विनाशिताः पुत्रा नारदेन महर्षिणा ।\nप्रजापतेर्द्विजश्रेष्ठ श्रोतुमिच्छामि तत्त्वतः ।। १५ ।\nवैशम्पायन उवाच\nदक्षस्य पुत्रा हर्यश्वा विवर्धयिषवः प्रजाः ।\nसमागता महावीर्या नारदस्तानुवाच ह ।। १६ ।।\nबालिशा बत यूयं वै नास्या जानीथ वै भुवः ।\nप्रमाणं स्रष्टुकामाः स्थ प्रजाः प्राचेतसात्मजाः।\nअन्तरूर्ध्वमधश्चैव कथं स्रक्ष्यथ वै प्रजाः ।। १७ ।।\nते तु तद्वचनं श्रुत्वा प्रयाताः सर्वतोदिशम् ।\nप्रमाणं द्रष्टुकामस्ते गताः प्राचेतसात्मजाः ।। १८।।\nवायोरनशनं प्राप्य गतास्ते वै पराभवम् ।\nअद्यापि न निवर्तन्ते समुद्रेभ्य इवापगाः ।। १९ ।।\nहर्यश्वेष्वथ नष्टेषु दक्षः प्राचेतसः पुनः ।\nवैरण्यामेव पुत्राणां सहस्रमसृजत् प्रभुः ।। 1.3.२० ।।\nविवर्धयिषवस्ते तु शबलाश्वाः प्रजास्तदा ।\nपूर्वोक्तं वचनं तात नारदेनैव नोदिताः ।। २१ ।।\nअन्योन्यमूचुस्ते सर्वे सम्यगाह महामुनिः ।\nभ्रातॄणां पदवीं ज्ञातुं गन्तव्यं नात्र संशयः ।। २२ ।।\nज्ञात्वा प्रमाणं पृथ्व्याश्च सुखं स्रक्ष्यामहे प्रजाः ।\nएकाग्राः स्वस्थमनसा यथावदनुपूर्वशः ।। २३ ।।\nतेऽपि तेनैव मार्गेण प्रयाताः सर्वतोदिशम् ।\nअद्यापि न निवर्तन्ते समुद्रेभ्य इवापगाः ।। २४ ।।\nनष्टेषु शबलाश्वेषु दक्षः क्रुद्धोऽवदद् वचः ।\nनारदं नाशमेहीति गर्भवासं वसेति च ।। २५ ।।\nतदाप्रभृति वै भ्राता भ्रातुरन्वेषणं नृप ।\nप्रयातो नश्यति क्षिप्रं तन्न कार्यं विपश्चिता ।। २६ ।।\nतांश्चापि नष्टान् विज्ञाय पुत्रान् दक्षः प्रजापतिः ।\nषष्टिं भूयोऽसृजत् कन्या वीरण्यामिति नः श्रुतम् ।।\nतास्तदा प्रतिजग्राह भार्यार्थे कश्यपः प्रभुः।\nसोमो धर्मश्च कौरव्य तथैवान्ये महर्षयः ।। २८ ।।\nददौ स दश धर्माय कश्यपाय त्रयोदश ।\nसप्तविंशतिं सोमाय चतस्रोऽरिष्टनेमिने ।। २९ ।।\nद्वे चैव भृगुपुत्राय द्वे चैवाङ्गिरसे तथा ।\nद्वे कृशाश्वाय विदुषे तासां नामानि मे शृणु ।। 1.3.३० ।।\nअरुन्धती वसुर्यामी लभ्या भानुर्मरुत्वती ।\nसंकल्पा च मुहूर्ता च साध्या विश्वा च भारत ।\nधर्मपत्न्यो दश त्वेतास्तास्वपत्यानि मे शृणु ।। ३१ ।।\nविश्वेदेवाश्च विश्वायाः साध्यान् साध्या व्यजायत ।\nमरुत्वत्यां मरुत्वन्तो वसोस्तु वसवस्तथा ।। ३२ ।।\nभानोस्तु भानवस्तात मुहूर्ताया मुहूर्तजाः ।। ३३ ।।\nलम्बायाश्चैव घोषोऽथ नागवीथी च यामिजा ।\nपृथिवीविषयं सर्वमरुन्धत्यां व्यजायत ।। ३४ ।।\nसंकल्पायास्तु सर्वात्मा जज्ञे संकल्प एव हि ।\nगवीथ्याश्च यामिन्या वृषलम्बा व्यजायत ।। ३५ ।।\nराजन् सोमपत्न्यस्तु दक्षः प्राचेतसो ददौ।\nसर्वा नक्षत्रनाम्न्यस्ता ज्यौतिषे परिकीर्तिताः ।। ३६।।\nये' त्वन्ये ख्यातिमन्तो वै देवा ज्योतिःपुरोगमाः ।\nवसवोऽष्टौ समाख्यातास्तेषां वक्ष्यामि विस्तरम् ।। ३७ ।।\nआपो ध्रुवश्च सोमश्च धरश्चैवानिलानलौ ।\nप्रत्यूषश्च प्रभासश्च वसवो नामभिः स्मृताः ।। ३८ ।।\nआपस्य पुत्रो वैतण्ड्यः श्रमः शान्तो मुनिस्तथा ।\nध्रुवस्य पुत्रो भगवान् कालो लोकप्रकालनः ।। ३९ ।।\nसोमस्य भगवान् वर्चा वर्चस्वी येन जायते ।\nधरस्य पुत्रो द्रविणो हुतहव्यवहस्तथा ।\nमनोहरायाः शिशिरः प्राणोऽथ रमणस्तथा ।। 1.3.४० ।।\nअनिलस्य शिवा भार्या यस्याः पुत्रो मनोजवः ।\nअविज्ञातगतिश्चैव द्वौ पुत्रावनिलस्य तु ।। ४१ ।।\nअग्निपुत्रः कुमारस्तु शरस्तम्बे श्रियान्वितः ।\nतस्य शाखो विशाखश्च नैगमेयश्च पृष्ठजाः ।। ४२ ।।\nअपत्यं कृत्तिकानां तु कार्तिकेय इति स्मृतः ।\nस्कन्दः सनत्कुमारश्च सृष्टः पादेन तेजसः ।। ४३ ।।\nप्रत्यूषस्य विदुः पुत्रमृष्टिं नाम्ना च देवलम् ।\nद्वौ पुत्रौ देवलस्यापि क्षमावन्तौ तपस्विनौ ।। ४४ ।।\nबृहस्पतेस्तु भगिनी वरस्त्री ब्रह्मचारिणी ।\nयोगसिद्धा जगत् कृत्स्नमसक्ता विचचार ह ।। ४५ ।।\nप्रभासस्य च सा भार्या वसूनामष्टमस्य च ।\nविश्वकर्मा महाभागस्तस्यां जज्ञे प्रजापतिः ।। ४६ ।।\nकर्ता शिल्पसहस्राणां त्रिदशानां च वर्धकिः ।\nभूषणानां च सर्वेषां कर्ता शिल्पवतां वरः ।। ४७ ।।\nयः सर्वासां विमानानि देवतानां चकार ह ।\nमनुष्याश्चोपजीवन्ति यस्य शिल्पं महात्मनः ।। ४८ ।।\nसुरभी कश्यपाद् रुद्रानेकादश विनिर्ममे ।\nमहादेवप्रसादेन तपसा भाविता सती ।। ४९ ।।\nअजैकपादहिर्बुध्न्यस्त्वष्टा रुद्राश्च भारत ।\nत्वष्टुश्चैवात्मजः श्रीमान् विश्वरूपो महायशाः ।। 1.3.५० ।।\nहरश्च बहुरूपश्च त्र्यम्बकश्चापराजितः ।\nवृषाकपिश्च शम्भुश्च कपर्दी रैवतस्तथा ।। ५१ ।।\nमृगव्याधश्च सर्पश्च कपाली च विशाम्पते ।\nएकादशैते कथिता रुद्रास्त्रिभुवनेश्वराः ।। ५२ ।।\nशतं त्वेवं समाख्यातं रुद्राणाममितौजसाम् ।\nपुराणे भरतश्रेष्ठ यैर्व्याप्ताः सचराचराः ।। ५३ ।।\nलोका भरतशार्दूल कश्यपस्य निबोध मे ।\nअदितिर्दितिर्दनुश्चैव अरिष्टा सुरसा खशा ।। ५४ ।।\nसुरभिर्विनता चैव ताम्रा क्रोधवशा इरा ।\nकद्रुर्मुनिश्च राजेन्द्र तास्वपत्यानि मे शृणु ।। ५५।।\nपूर्वमन्वन्तरे श्रेष्ठा द्वादशासन् सुरोत्तमाः ।\nतुषिता नाम तेऽन्योन्यमूचुर्वैवस्वतेऽन्तरे ।। ५६ ।।\nउपस्थितेऽतियशसि चाक्षुषस्यान्तरे मनोः ।\nहितार्थं सर्वसत्त्वानां समागम्य परस्परम् ।। ५७ ।।\nआगच्छत द्रुतं देवा अदितिं सम्प्रविश्य वै ।\nमन्वन्तरे प्रसूयामस्तन्नः श्रेयो भविष्यति ।। ५८ ।।\nवैशम्पायन उवाच\nएवमुक्त्वा तु ते सर्वे चाक्षुषस्यान्तरे मनोः ।\nमारीचात् कश्यपाज्जातास्तेऽदित्या दक्षकन्यया ।। ५९ ।।\nतत्र विष्णुश्च शक्रश्च जज्ञाते पुनरेव हि ।\nअर्यमा चैव धाता च त्वष्टा पूषा च भारत ।। 1.3.६० ।।\nविवस्वान् सविता चैव मित्रो वरुण एव च ।\nअंशो भगश्चातितेजा आदित्या द्वादश स्मृताः ।। ६१ ।।\nचाक्षुषस्यान्तरे पूर्वमासन् ये तुषिताः सुराः ।\nवैवस्वतेऽन्तरे ते वै आदित्या द्वादश स्मृताः ।। ६२।।\nसप्तविंशतिर्याः प्रोक्ताः सोमपत्न्योऽथ सुव्रताः।\nतासामपत्याभ्यभवन् दीप्तान्यमिततेजसाम् ।। ६३ ।।\nअरिष्टनेमिपत्नीनामपत्यानीह षोडश ।\nबहुपुत्रस्य विदुषश्चतस्रो विद्युतः स्मृताः ।। ६४\nप्रत्यङ्गिरसजाः श्रेष्ठा ऋचो ब्रह्मर्षिसत्कृताः।\nकृशाश्वस्य तु राजर्षेर्देवप्रहरणानि च ।। ६५ ।।\nएते युगसहस्रान्ते जायन्ते पुनरेव हि ।\nसर्वदेवगणास्तात त्रयस्त्रिंशत् तु कामजाः ।। ६६ ।।\nतेषामपि च राजेन्द्र निरोधोत्पत्तिरुच्यते ।। ६७।।\nयथा सूर्यस्य गगने उदयास्तमने इह ।\nएवं देवनिकायस्ते सम्भवन्ति युगे युगे ।। ६८ ।।\nदित्याः पुत्रद्वयं जज्ञे कश्यपादिति नः श्रुतम् ।\nहिरण्यकशिपुश्चैव हिरण्याक्षश्च वीर्यवान् ।। ६९ ।।\nसिंहिका चाभवत् कन्या विप्रचित्तेः परिग्रहः।\nसैंहिकेया इति ख्यातास्तस्याः पुत्रा महाबलाः ।\nगणैश्च सह राजेन्द्र दशसाहस्रमुच्यते ।। 1.3.७० ।।\nतेषां पुत्राश्च पौत्राश्च शतशोऽथ सहस्रशः ।\nअसंख्याता महाबाहो हिरण्यकशिपोः शृणु ।। ७१ ।।\nहिरण्यकशिपोः पुत्राश्चत्वारः प्रथितौजसः ।\nअनुह्रादश्च ह्रादश्च प्रह्रादश्चैव वीर्यवान् ।। ७२।।\nसंह्रादश्च चतुर्थोऽभूद्ध्रादपुत्रो ह्रदस्तथा ।\nसंह्रादपुत्रः सुन्दश्च निसुन्दस्तावुभौ स्मृतौ ।। ७३ ।\nअनुह्रादसुतौ ह्यायुः शिबिकालस्तथैव ह ।\nविरोचनश्च प्राह्रादिर्बलिर्जज्ञे विरोचनात् ।। ७४ ।।\nबले पुत्रशतं त्वासीद् बाणज्येष्ठं नराधिप ।\nधृतराष्ट्रश्च सूर्यश्च चन्द्रमाश्चेन्द्रतापनः ।। ७५ ।।\nकुम्भनाभो गर्दभाक्षः कुक्षिरित्येवमादयः ।\nबाणस्तेषामतिबलो ज्येष्ठः पशुपतेः प्रियः ।। ७६ ।।\nपुराकल्पे हि बाणेन प्रसाद्योमापतिं प्रभुम् ।\nपार्श्वतो विहरिष्यामि इत्येवं याचितो वरः ।। ७७ ।।\nबाणस्य चेन्द्रदमनो लोहित्यामुपपद्यत ।\nगणास्तथासुरा राजञ्छतसाहस्रसम्मिताः ।। ७८ ।।\nहिरण्याक्षसुताः पञ्च विद्वांसः सुमहाबलाः ।\nझर्झरः शकुनिश्चैव भूतसंतापनस्तथा ।\nमहानाभश्च विक्रान्तः कालनाभस्तथैव च ।। ७९ ।।\nअभवन् दनुपुत्राश्च शतं तीव्रपराक्रमाः ।\nतपस्विनो महावीर्याः प्राधान्येन निबोध तान् ।। 1.3.८०।।\nद्विमूर्धा शकुनिश्चैव तथा शङ्कुशिरा विभुः।\nशङ्कुकर्णो विराधश्च गवेष्ठी दुन्दुभिस्तथा ।\nअयोमुखः शम्बरश्च कपिलो वामनस्तथा ।। ८१ ।।\nमरीचिर्मघवांश्चैव इरा शङ्कुशिरा वृकः ।\nविक्षोभणश्च केतुश्च केतुवीर्यशतह्रदौ ।। ८२ ।।\nइन्द्रजित् सत्यजिच्चैव वज्रनाभस्तथैव च ।\nमहानाभश्च विक्रान्तः कालनाभस्तथैव च ।। ८३ ।।\nएकचक्रो महाबाहुस्तारकश्च महाबलः ।\nवैश्वानरः पुलोमा च विद्रावणमहासुरौ ।। ८४ ।।\nस्वर्भानुर्वृषपर्वा च तुहुण्डश्च महासुरः ।\nसूक्ष्मश्चैवातिचन्द्रश्च ऊर्णनाभो महागिरिः ।। ८५।।\nअसिलोमा च केशी च शठश्च बलको मदः ।\nतथा गगनमूर्धा च कुम्भनाभो महासुरः ।। ८६ ।।\nप्रमदो मयश्च कुपथो हयग्रीवश्च वीर्यवान् ।\nवैसृपः सविरूपाक्षः सुपथोऽथ हराहरौ ।। ८७ ।।\nहिरण्यकशिपुश्चैव शतमायश्च शम्बरः ।\nशरभः शलभश्चैव विप्रचित्तिश्च वीर्यवान् ।। ८८ ।।\nएते सर्वे दनोः पुत्राः कश्यपादभिजज्ञिरे ।\nविप्रचित्तिप्रधानास्ते दानवाः सुमहाबलाः ।। ८९ ।।\nएतेषां यदपत्यं तु तन्न शक्यं नराधिप ।\nप्रसंख्यातुं महीपाल पुत्रपौत्राद्यनन्तकम् ।। 1.3.९० ।।\nस्वर्भानोस्तु प्रभा कन्या पुलोम्नश्च सुतात्रयम् ।\nउपदानवी हयशिराः शर्मिष्ठा वार्षपर्वणी ।। ९१ ।।\nपुलोमा कालिका चैव वैश्वानरसुते उभे ।\nबह्वपत्ये महावीर्ये मारीचेस्तु परिग्रहः ।। ९२ ।।\nतयोः पुत्रसहस्राणि षष्टिं दानवनन्दनान् ।\nचतुर्दशशतानन्यान् हिरण्यपुरवासिनः ।। ९३।।\nमारीचिर्जनयामास महता तपसान्वितः ।\nपौलोमाः कालकेयाश्च दानवास्ते महाबलाः ।। ९४ ।।\nअवध्या देवतानां च हिरण्यपुरवासिनः ।\nकृताः पितामहेनाजौ निहताः सव्यसाचिना ।। ९५ ।।\nप्रभाया नहुषः पुत्रः सृंजयश्च शचीसुतः ।\nपूरुं जज्ञेऽथ शर्मिष्ठा दुष्यन्तमुपदानवी ।। ९६ ।।\nततोऽपरे महावीर्या दानवास्त्वतिदारुणाः ।\nसिंहिकायामथोत्पन्ना विप्रचित्तेः सुतास्तदा।। ९७४\nदैत्यदानवसंयोगाज्जातास्तीव्रपराक्रमाः ।\nसैंहिकेया इति ख्यातास्त्रयोदश महाबलाः।।९८।।\nव्यंशः शल्यश्च बलिनौ नभश्चैव महाबलः ।\nवातापिर्नमुचिश्चैव इल्वलः खसृमस्तथा ।। ९९ ।।\nआञ्जिको नरकश्चैव कालनाभस्तथैव च ।\nशुकः पोतरणश्चैव वज्रनाभश्च वीर्यवान् ।।1.3.१००।।\nराहुर्ज्येष्ठस्तु तेषां वै सूर्यचन्द्रविमर्दनः ।\nमूकश्चैव तुहुण्डश्च ह्रादपुत्रौ बभूवतुः ।१०१।\nमारीचः सुन्दपुत्रश्च ताडकायां व्यजायत ।\nशिवमाणस्तथा चैव सुरकल्पश्च वीर्यवान् ।१०२।\nएते वै दानवाः श्रेष्ठा दनुवंशविवर्द्धनाः ।\nतेषां पुत्राश्च पौत्राश्च शतशोऽथ सहस्रशः ।। १०३।।\nसंह्रादस्य तु दैत्यस्य निवातकवचाः कुले ।\nसमुत्पन्नाः सुतपसा महान्तो भावितात्मनः ।।१०४।।\nतिस्रः कोट्यः सुतास्तेषां मणिमत्यां निवासिनाम्।\nतेऽप्यवध्यास्तु देवानामर्जुनेन निपातिताः ।।१०५।।\nषट् सुताः सुमहासत्त्वास्ताम्रायाः परिकीर्तिताः ।\nकाकी श्येनी च भासी च सुग्रीवी शुचि गृध्रिका ।। १०६ ।।\nकाकी काकानजनयदुलूकी प्रत्युलूककान् ।\nश्येनी श्येनांस्तथा भासी भासान् गृध्रांश्च गृध्र्यपि ।।१०७।।\nशुचिरौदकान् पक्षिगणान् सुग्रीवी तु परंतप।\nअश्वानुष्ट्रान् गर्दभांश्च ताम्रावंशः प्रकीर्तितः ।। १०८ ।।\nविनतायास्तु पुत्रौ द्वावरुणो गरुडस्तथा ।\nसुपर्णः पततां श्रेष्ठो दारुणः स्वेन कर्मणा ।। १०९।।\nसुरसायाः सहस्रं तु सर्पाणाममितौजसाम्।\nअनेकशिरसां तात खेचराणां महात्मनाम् ।।1.3.११०।\nकाद्रवेयाश्च बलिनः सहस्रममितौजसः ।\nसुपर्णवशगा नागा जङिरेऽनेकमस्तकाः ।। १११।।\nतेषां प्रधानाः सततं शेषवासुकितक्षकाः ।\nऐरावतो महापद्मः कम्बलाश्वतरावुभौ ।।११२।।\nएलापत्रस्तथा शंखः कर्कोटकधनंजयौ ।\nमहानीलमहाकर्णौ धृतराष्ट्रबलाहकौ ।।११३।।\nकुहरः पुष्पदष्ट्रश्च  दुर्मुखः सुमुखस्तथा ।\nशङ्खश्च शङ्खपालश्च कपिलो वामनस्तथा ।११४।\nनहुषः शङ्खरोमा च मणिरित्येवमादयः ।\nतेषां पुत्राश्च पौत्राश्च गरुडेन निपातिताः ।।११५।।\nचतुर्दश सहस्राणि क्रूराणां पवनाशिनाम् ।\nगणं क्रोधवशं विद्धि तस्य सर्वे च दंष्ट्रिणः ११६।।\nस्थलजाः पक्षिणोऽब्जाश्च धरायाः प्रसवाः स्मृताः।\nगास्तु वै जनयामास सुरभिर्महिषांस्तथा ।।११७।\nइरा वृक्षलतावल्लीस्तृणजातीश्च सर्वशः ।\nकशा तु यक्षरक्षांसि मुनिरप्सरसस्तथा।। ११८।।\nअरिष्टा तु महासत्त्वान् गन्धर्वानमितौजसः ।\nएते कश्यपदायादाः कीर्तिताः स्थाणुजंगमाः ।।११९।\nतेषां पुत्राश्च पौत्राश्च शतशोऽथ सहस्रशः ।\nएष मन्वन्तरे तात सर्गः स्वारोचिषे स्मृतः ।। 1.3.१२०।।\nवैवस्वते तु महति वारुणे वितते क्रतौ ।\nजुह्वानस्य ब्रह्मणो वै प्रजासर्गं इहोच्यते ।। १२१।।\nपूर्वं यत्र तु ब्रह्मर्षीनुत्पन्नान् सप्त मानसान् ।\nपुत्रत्वे कल्पयामास स्वयमेव पितामहः ।। १२२।।\nततो विरोधे देवानां दानवानां च भारत ।\nदितिर्विनष्टपुत्रा वै तोषयामास कश्यपम् ।। १२३ ।।\nतां कश्यपः प्रसन्नात्मा सम्यगाराधितस्तया ।\nवरेण च्छन्दयामास सा च वव्रे वरं ततः ।।१२४।।\nपुत्रमिन्द्रवधार्थाय समर्थममितौजसम् ।\nस च तस्यै वरं प्रादात् प्रार्थितं सुमहातपाः ।। १२५।।\nदत्त्वा च वरमव्यग्रो मारीचस्तामभाषत ।\nभविष्यति सुतस्तेऽयं यद्येवं धारयिष्यसि ।।१२६।।\nइन्द्रं सुतो निहन्ता ते गर्भं वै शरदां शतम् ।\nयदि धारयसे शौचं तत्परा व्रतमास्थिता ।।१२७।।\nतथेत्यभिहितो भर्ता तया देव्या महातपाः ।\nधारयामास गर्भं तु शुचिः सा वसुधाधिप ।।१२८।।\nततोऽभ्युपागमद् दित्यां गर्भमाधाय कश्यपः ।\nरोचयन् वै गणश्रेष्ठं देवानाममितौजसाम् ।।१२९।।\nतेजः सम्भृत्य दुर्धर्षमवध्यममरैरपि ।\nजगाम पर्वतायैव तपसे शंसितव्रतः ।। 1.3.१३०।।\nतस्याश्चैवान्तरप्रेप्सुरभवत् पाकशासनः ।\nऊने वर्षशते चास्या ददर्शान्तरमच्युतः ।। १३१।।\nअकृत्वा पादयोः शौचं दितिः शयनमाविशत् ।\nनिद्रां च कारयामास तस्याः कुक्षिं प्रविश्य सः ।। १३२।।\nवज्रपाणिस्ततो गर्भं सप्तधा तं न्यकृन्तत ।\nस पाट्यमानो वज्रेण गर्भस्तु प्ररुरोद ह ।। १३३।।\nमा रोदीरिति तं शक्रः पुनः पुनरथाब्रवीत्।\nसोऽभवत् सप्तधा गर्भस्तमिन्द्रो रुषितः पुनः।।१३४।।\nएकैकं सप्तधा चक्रे वज्रेणैवारिकर्शनः ।\nमरुतो नाम देवास्ते बभूवुर्भरतर्षभ ।। १३५।।\nयथैवोक्तं मघवता तथैव मरुतोऽभवन् ।\nदेवा एकोनपञ्चाशत् सहाया वज्रपाणिनः ।।१३६।।\nतेषामेवं प्रवृद्धानां भूतानां जनमेजय ।\nरोचयन् वै गणश्रेष्ठं देवानाममितौजसाम् ।।१३७।।\nनिकायेषु निकायेषु हरिः प्रादात् प्रजापतीन् ।\nक्रमशस्तानि राज्यानि पृथुपूर्वाणि भारत ।।१३८।।\nस हरिः पुरुषो वीरः कृष्णो जिष्णुः प्रजापतिः ।\nपर्जन्यस्तपनोऽव्यक्तस्तस्य सर्वमिदं जगत् ।।१३९।।\nभूतसर्गमिमं सम्यग्जानतो भरतर्षभ ।\nमरुतां च शुभं जन्म शृण्वतः पठतोऽपि वा ।\nनावृत्तिभयमस्तीह परलोकभयं कुतः ।। 1.3.१४०।।\nइति श्रीमहाभारते खिलभागे हरिवंशे हरिवंशपर्वणि मरुदुत्पत्तिकथने तृतीयोऽध्यायः ।। ३ ।।"
  }
]
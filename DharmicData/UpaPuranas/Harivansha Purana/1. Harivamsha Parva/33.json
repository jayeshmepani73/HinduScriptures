[
  {
    "text": "वैशम्पायन उवाच\nबभूवुस्तु यदोः पुत्राः पञ्च देवसुतोपमाः ।\nसहस्रदः पयोदश्च क्रोष्टा नीलोऽञ्जिकस्तथा ।। १ ।।\nसहस्रदस्य दायादास्त्रयः परमधार्मिकाः ।\nहैहयश्च हयश्चैव राजन् वेणुहयस्तथा ।। २ ।।\nहैहयस्याभवत् पुत्रो धर्मनेत्र इति स्मृतः ।\nधर्मनेत्रस्य कार्तस्तु साहञ्जस्तस्य चात्मजः ।। ३ ।।\nसाहञ्जनी नाम पुरी येन राज्ञा निवेशिता ।\nसाहञ्जस्य तु दायादो महिष्मान् नाम पार्थिवः ।। ४ ।।\nमाहिष्मती नाम पुरी येन राज्ञा निवेशिता ।\nआसीन्महिष्मतः पुत्रो भद्रश्रेण्यः प्रतापवान् ।। ५ ।।\nवाराणस्यधिपो राजा कथितः पूर्वमेव तु ।\nभद्रश्रेण्यस्य पुत्रस्तु दुर्दमो नाम विश्रुतः ।। ६ ।।\nदुर्दमस्य सुतो धीमान्कनको नाम वीर्यवान् ।\nकनकस्य तु दायादाश्चत्वारो लोकविश्रुताः ।। ७ ।।\nकृतवीर्यः कृतौजाश्च कृतवर्मा तथैव च ।\nकृताग्निस्तु चतुर्थोऽभूत्कृतवीर्यात्तथार्जुनः ।। ८ ।।\nयस्तु बाहुसहस्रेण सप्तद्वीपेश्वरोऽभवत् ।\nजिगाय पृथिवीमेको रथेनादित्यवर्चसा ।। ९ ।।\nस हि वर्षायुतं तप्त्वा तपः परमदुश्चरम् ।\nदत्तमाराधयामास कार्तवीर्योऽत्रिसम्भवम् ।। 1.33.१० ।।\nतस्मै दत्तो वरान् प्रादाच्चतुरो भूरितेजसः ।\nपूर्वं बाहुसहस्रं तु प्रार्थितं सुमहद्वरम् ।। ११ ।।\nअधर्मे वर्तमानस्य सद्भिस्तत्र निवारणम् ।\nउग्रेण पृथिवीं जित्वा स्वधर्मेणानुरञ्जनम् ।। १९ ।।\nसंग्रामान् सुबहून्कृत्वा हत्वा नारीन्सहस्रशः।\nसंग्रामे वर्तमानस्य वधं चाप्यधिकाद् रणे ।। १३ ।।\nतस्य बाहुसहस्रं तु युध्यतः किल भारत ।\nयोगाद् योगेश्वरस्येव प्रादुर्भवति मायया ।। १४ ।।\nतेनेयं पृथिवी सर्वा सप्तद्वीपा सपत्तना ।\nससमुद्रा सनगरा उग्रेण विधिना जिता । १५ ।।\nतेन सप्तसु द्वीपेषु सप्त यज्ञशतानि वै ।\nप्राप्तानि विधिना राज्ञा श्रूयन्ते जनमेजय ।। १६ ।।\nसर्वे यज्ञा महाबाहोस्तस्यासन् भूरिदक्षिणाः ।\nसर्वे काञ्चनयूपाश्च सर्वे काञ्चनवेदयः ।। १७ ।।\nसर्वैर्देवैर्महाराज विमानस्थैरलंकृताः ।\nगन्धर्वैरप्सरोभिश्च नित्यमेवोपशोभिताः ।। १८ ।।\nयस्य यज्ञे जगौ गाथां गन्धर्वो नारदस्तथा ।\nवरीदासात्मजो विद्वान् महिम्ना तस्य विस्मितः ।। १९ ।।\nनारद उवाच\nन नूनं कार्तवीर्यस्य गतिं यास्यन्ति पार्थिवाः ।\nयज्ञैर्दानैस्तपोभिर्वा विक्रमेण श्रुतेन च ।। 1.33.२० ।।\nस हि सप्तसु द्वीपेषु खङ्गी चर्मी शरासनी ।\nरथी द्वीपाननुचरन् योगी संदृश्यते नृभिः ।। २१ ।।\nअनष्टद्रव्यता चैव न शोको न च विभ्रमः ।\nप्रभावेण महाराज्ञः प्रजा धर्मेण रक्षतः ।। २२ ।।\nपञ्चाशीतिसहस्राणि वर्षाणां वै नराधिपः ।\nस सर्वरत्नभाक् सम्राट् चक्रवर्ती बभूव ह ।। २२ ।।\nस एव यज्ञपालोऽभूत् क्षेत्रपालः स एव च ।\nस एव वृष्ट्यां पर्जन्यो योगित्वादर्जुनोऽभवत्।। २४ ।।\nस वै बाहुसहस्रेण ज्याघातकठिनत्वचा ।\nभाति रश्मिसहस्रेण शरदीव दिवाकरः ।। २५ ।।\nस हि नागान् मनुष्येषु माहिष्मत्यां महाद्युतिः ।\nकर्कोटकसुताञ्जित्वा पुर्यां तस्यां न्यवेशयत् ।। २६ ।।\nस वै वेगं समुद्रस्य प्रावृट्कालेऽम्बुजेक्षणः ।\nक्रीडन्निव भुजोद्भिन्नं प्रतिस्रोतश्चकार ह ।। २७ ।।\nलुण्ठिता क्रीडिता तेन फेनस्रग्दाममालिनी ।\nचलदूर्मिसहस्रेण शङ्किताभ्येति नर्मदा ।। २८ ।।\nतस्य बाहुसहस्रेण क्षुभ्यमाणे महोदधौ ।\nभयान्निलीना निश्चेष्टाः पातालस्था महासुराः ।। २९ ।।\nचूर्णीकृतमहावीचिं चलन्मीनमहातिमिम् ।\nमारुताविद्धफेनौघमावर्तक्षोभदुःसहम् ।। 1.33.३० ।।\nप्रावर्तयत् तदा राजा सहस्रेण च बाहुना ।\nदेवासुरसमाक्षिप्तः क्षीरोदमिव मन्दरः ।। ३१ ।।\nमन्दरक्षोभचकिता अमृतोद्भवशङ्किताः ।\nसहसोत्पतिता भीता भीमं दृष्ट्वा नृपोत्तमम् ।। ३२ ।।\nनता निश्चलमूर्धानो बभूवुस्ते महोरगाः ।\nसायाह्ने कदलीखण्डाः कम्पितास्तस्य वायुना ।। ३३९\nस वै बद्ध्वा धनुर्ज्याभिरुत्सिक्तं पञ्चभिः शरैः ।\nलङ्केशं मोहयित्वा तु सबलं रावणं बलात् ।\nनिर्जित्यैव समानीय माहिष्मत्यां बबन्ध तम् ।। ३४ ।।\nश्रुत्वा तु बद्धं पौलस्त्यं रावणं त्वर्जुनेन तु ।\nततो गत्वा पुलस्त्यस्तमर्जुनं ददृशे स्वयम् ।\nमुमोच रक्षः पौलस्त्यं पुलस्त्येनानुयाचितः ।। ३५ ।।\nयस्य बाहुसहस्रस्य बभूव ज्यातलस्वनः ।\nयुगान्ते त्वम्बुदस्येव स्फुटतो ह्यशनेरिव ।। ३६ ।।\nअहो बत मृधे वीर्यं भार्गवस्य यदच्छिनत् ।\nराज्ञो वाहुसहस्रं तु हैमं तालवनं यथा ।। ३७ ।।\nतृषितेन कदाचित् स भिक्षितश्चित्रभानुना ।\nस भिक्षामददाद् वीरः सप्तद्वीपान्विभावसोः ।। ३८ ।।\nपुराणि ग्रामघोषांश्च विषयांश्चैव सर्वशः ।\nजज्वाल तस्य सर्वाणि चित्रभानुर्दिधक्षया ।। ३९ ।।\nस तस्य पुरुषेन्द्रस्य  प्रभावेण महात्मनः ।\nददाह कार्तवीर्यस्य शैलांश्चैव वनानि च ।। 1.33.४० ।।\nस शून्यमाश्रमं रम्यं वरुणस्यात्मजस्य वै ।\nददाह वनवद् भीतश्चित्रभानुः सहैहयः ।। ४१ ।।\nयं लेभे वरुणः पुत्रं पुरा भास्वन्तमुत्तमम् ।\nवसिष्ठं नाम स मुनिः ख्यात मापव इत्युत ।। ४२ ।।\nयत्रापवस्तु तं क्रोधाच्छप्तवानर्जुनं विभुः ।\nयस्मान्न वर्जितमिदं वनं ते मम हैहय ।। ४३ ।।\nतस्मात् ते दुष्करं कर्म कृतमन्यो हनिष्यति ।\nरामो नाम महाबाहुर्जामदग्न्यः प्रतापवान् ।। ४४ ।।\nछित्त्वा बाहुसहस्रं ते प्रमथ्य तरसा वली ।\nतपस्वी ब्राह्मणश्च त्वां वधिष्यति स भार्गवः ।। ४५ ।।\nवैशम्पायन उवाच\nअनष्टद्रव्यता यस्य बभूवामित्रकर्शन ।\nप्रभावेण नरेन्द्रस्य प्रजा धर्मेण रक्षतः ।। ४६ ।।\nरामात्ततोऽस्य मृत्युर्वै तस्य शापान्मुनेर्नृप ।\nवरश्चैव हि कौरव्य स्वयमेव वृतः पुरा ।। ४७ ।।\nतस्य पुत्रशतस्यासन् पञ्च शेषा महात्मनः ।\nकृतास्त्रा बलिनः शूरा धर्मात्मानो यशस्विनः ।। ४८ ।।\nशूरसेनश्च शूरश्च धृष्टोक्तः कृष्ण एव च ।\nजयध्वजश्च नाम्नाऽऽसीदावन्त्यो नृपतिर्महान् ।। ४९ ।।\nकार्तवीर्यस्य तनया वीर्यवन्तो महारथाः ।\nजयध्वजस्य  पुत्रस्तु तालजङ्घो महाबलः ।। 1.33.५० ।।\nतस्य पुत्राः शतं ख्यातास्तालजङ्घा इति श्रुताः ।।\nतेषां कुले महाराज हैहयानां महात्मनाम् ।। ५१ ।।\nवीतिहोत्राः सुजाताश्च भोजाश्चावन्तयः स्मृताः ।\nतौण्डिकेरा इति ख्यातास्तालजङ्घास्तथैव च ।। ५२ ।।\nभरताश्च सुता जाता बहुत्वान्नानुकीर्तिताः ।\nवृषप्रभृतयो राजन् यादवाः पूर्णकर्मिणः ।। ५३ ।।\nवृषो वंशधरस्तत्र तस्य पुत्रोऽभवन्मधुः ।\nमधोः पुत्रशतं त्वासीद् वृषणस्तस्य वंशभाक्।। ५४ ।।\nवृषणाद् वृष्णयः सर्वे मधोस्तु माधवाः स्मृताः ।\nयादवा यदुना चाग्रे निरुच्यन्ते च हैहयाः ।। ५५ ।।\nन तस्य वित्तनाशोऽस्ति  नष्टं प्रतिलभेच्च सः ।\nकार्तवीर्यस्य यो जन्म कीर्तयेदिह नित्यशः ।। ५६ ।।\nएते ययातिपुत्राणां पञ्च वंशा विशाम्पते ।\nकीर्तिता लोकवीराणां ये लोकान्धारयन्ति वै।। ५७ ।।\nभूतानीव महाराज पञ्च स्थावरजङ्गमान् ।\nश्रुत्वा पञ्चविसर्गं तु राजा धर्मार्थकोविदः ।। ५८ ।।\nवशी भवति पञ्चानामात्मजानां तथेश्वरः ।\nलभेत् पञ्च वरांश्चैव दुर्लभानिह लौकिकान् ।। ५९ ।।\nआयुः कीर्तिं तथा पुत्रानैश्वर्यं भूमिमेव च ।\nधारणाच्छ्रवणाच्चैव पञ्चवर्गस्य भारत ।। 1.33.६० ।।\nक्रोष्टोस्तु शृणु राजेन्द्र वंशमुत्तमपौरुषम्\nयदोर्वंशधरस्याथ यज्वनः पुण्यकर्मणः ।। ६१ ।।\nक्रोष्टुर्हि वंशं श्रुत्वेमं सर्वपापैः प्रमुच्यते ।\nयस्यान्ववायजो विष्णुर्हरिर्वृष्णिकुलोद्वहः ।। ६२ ।।\nइति श्रीमहाभारते खिलभागे हरिवंशे हरिवंशपर्वणि त्रयस्त्रिंशोऽध्यायः ।। ३३ ।।"
  }
]
[
  {
    "text": "वैशम्पायन उवाच\nयाः पत्न्यो वसुदेवस्य चतुर्दश वराङ्गनाः ।\nपौरवी रोहिणी नाम इन्दिरा च तथा वरा ।। १ ।।\nवैशाखी च तथा भद्रा सुनाम्नी चैव पञ्चमी ।\nसहदेवा शान्तिदेवा श्रीदेवा देवरक्षिता ।। २ ।।\nवृकदेव्युपदेवी च देवकी चैव सप्तमी ।\nसुतनुर्वडवा चैव द्वे एते परिचारिके ।। ३ ।।\nपौरवी रोहिणी नाम बाह्लिकस्यात्मजाभवत् ।\nज्येष्ठा पत्नी महाराज दयिताऽऽनकदुन्दुभेः ।। ४ ।।\nलेभे ज्येष्ठं सुतं रामं सारणं शठमेव च ।\nदुर्दमं दमनं श्वभ्रं पिण्डारकमुशीनरम् ।। ५ ।।\nचित्रां नाम कुमारीं च रोहिणीतनया दश ।\nचित्रा सुभद्रेति पुनर्विख्याता कुरुनन्दन ।। ६ ।।\nवसुदेवाच्च देवक्यां जज्ञे शौरिर्महायशाः ।\nरामाच्च निशठो जज्ञे रेवत्यां दयितः सुतः ।। ७ ।।\nसुभद्रायां रथी पार्थादभिमन्युरजायत ।\nअक्रूरात् काशिकन्यायां सत्यकेतुरजायत ।। ८\nवसुदेवस्य भार्यासु महाभागासु सप्तसु ।\nये पुत्रा जज्ञिरे शूरा नामतस्तान् निबोध मे ।। ९ ।।\nभोजश्च विजयश्चैव शान्तिदेवासुतावुभौ ।\nवृकदेवः सुनामायां गदश्चास्ता सुतावुभौ ।। 1.35.१० ।।\nउपासङ्गवरं लेभे तनयं देवरक्षिता ।\nअगावहं महात्मानं वृकदेवी व्यजायत ।। ११ ।।\nकन्या त्रिगर्तराजस्य भर्ता वै शैशिरायणः ।\nजिज्ञासां पौरुषे चक्रे न चस्कन्देऽथ पौरुषम् ।। १२ ।।\nकृष्णायससमप्रख्यो वर्षे द्वादशमे तथा ।\nमिथ्याभिशप्तो गार्ग्यस्तु मन्युनाभिसमीरितः ।। १३ ।।\nगोपकन्यामुपादाय मैथुनायोपचक्रमे ।\nगोपाली त्वप्सरास्तस्य गोपस्त्रीवेषधारिणी ।। १४ ।।\nधारयामास गार्ग्यस्य गर्भं दुर्धरमच्युतम् ।\nमानुष्यां गार्ग्यभार्यायां नियोगाच्छूलपाणिनः ।। १५ ।।\nस कालयवनो नाम जज्ञे राजा महाबलः ।\nवृषपूर्वार्धकायास्तमवहन् वाजिनो रणे ।। १६ ।।\nअपुत्रस्य स राज्ञस्तु ववृधेऽन्तःपुरे शिशुः ।\nयवनस्य महाराज स कालयवनोऽभवत् ।। १७।।\nस युद्धकामी नृपतिः पर्यपृच्छद् द्विजोत्तमान्।\nवृष्ण्यन्धककुलं तस्य नारदोऽकथयद् विभुः ।। १८ ।।\nअक्षौहिण्या तु सैन्यस्य मथुरामभ्ययात्तदा ।\nदूतं सम्प्रेषयामास वृष्ण्यन्धकनिवेशनम् ।। १९ ।।\nततो वृष्ण्यन्धकाः कृष्णं पुरस्कृत्य महामतिम्।\nसमेता मन्त्रयामासुर्यवनस्य भयात् तदा ।। 1.35.२०।।\nकृत्वा च निश्चयं सर्वे पलायनपरायणाः ।\nविहाय मथुरां रम्यां मानयन्तः पिनाकिनम् ।। २१ ।।\nकुशस्थलीं द्वारवतीं निवेशयितुमीप्सवः ।\nइति कृष्णस्य जन्मेदं यः शुचिर्नियतेन्द्रियः ।\nपर्वसु श्रावयेद् विद्वाननृणः स सुखी भवेत् ।। २२ ।।\nइति श्रीमहाभारते खिलभागे हरिवंशे हरिवंशपर्वणि श्रीकृष्णजन्मानुकीर्तनं नाम पञ्चत्रिंशोऽध्यायः ।। ३५ ।।"
  }
]
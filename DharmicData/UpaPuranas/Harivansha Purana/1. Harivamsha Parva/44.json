[
  {
    "text": "वैशम्पायन उवाच\nश्रुतस्ते दैत्यसैन्यस्य विस्तरस्तात विग्रहे ।\nसुराणां सर्वसैन्यस्य विस्तरं वैष्णवं शृणु ।। १ ।।\nआदित्या वसवो रुद्रा अश्विनौ च महाबलौ ।\nसबलाः सानुगाश्चैव संनह्यन्त यथाबलम् ।। २ ।।\nपुरुहूतस्तु पुरतो लोकपालः सहस्रदृक् ।\nग्रामणीः सर्वदेवानामारुरोह सुरद्विपम् ।। ३ ।।\nसव्ये चास्य रथः पार्श्वे पक्षिप्रवरवेगवान् ।\nसुचारुचक्रचरणो हेमवज्रपरिष्कृतः ।। ४ ।।\nदेवगन्धर्वयक्षौघैरनुयातः सहस्रशः ।\nदीप्तिमद्भिः सदस्यैश्च ब्रह्मर्षिभिरभिष्टुतः ।। ५ ।।\nवज्रविस्फूर्जितोद्धूतैर्विद्युदिन्द्रायुधान्वितैः ।\nगुप्तो बलाहकगणैः कामगैरिव पर्वतैः ।। ६ ।।\nसमारूढः स भगवान् पर्येति मघवा गजम् ।\nहविर्धानेषु गायन्ति विप्राः सोममखे स्थिताः ।। ७ ।।\nस्वर्गे शक्रानुयानेषु देवतूर्यनिनादिषु ।\nइन्द्रं समुपनृत्यन्ति शतशो ह्यप्सरोगणाः ।। ८ ।।\nकेतुना वंशजातेन राजमानो यथा रविः ।\nयुक्तो हरिसहस्रेण मनोमारुतरंहसा ।। ९ ।।\nस स्यन्दनवरो भाति युक्तो मातलिना तदा ।\nकृत्स्नः परिवृतो मेरुर्भास्करस्येव तेजसा ।। 1.44.१० ।।\nयमस्तु दण्डमुद्यम्य कालयुक्तं च मुद्गरम् ।\nतस्थौ सुरगणानीके दैत्यान् नादेन भीषयन् ।। ११ ।।\nचतुर्भिः सागरैर्गुप्तो लेलिहानैश्च पन्नगैः ।\nशङ्खमुक्ताङ्गदधरो बिभ्रत्तोयमयं वपुः ।। १२ ।।\nकालपाशं समाविध्य हयैः शशिकरोपमैः ।\nवाय्वीरितजलोद्गारैः कुर्वंल्लीलाः सहस्रशः ।। १३ ।।\nपाण्डुरोद्धूतवसनः प्रवालरुचिराधरः ।\nमणिश्यामोत्तमवपुर्हारभारार्पितोदरः ।। १४ ।।\nवरुणः पाशभृन्मध्ये देवानीकस्य तस्थिवान् ।\nयुद्धवेलामभिलषत् भिन्नवेल इवार्णवः ।। १५ ।।\nयक्षराक्षससैन्येन गुह्यकानां गणैरपि ।\nमणिश्यामोत्तमवपुः कुबेरो नरवाहनः ।। १६ ।।\nयुक्तश्च शङ्खपद्माभ्यां निधीनामधिपः प्रभुः ।\nराजराजेश्वरः श्रीमान् गदापाणिरदृश्यत ।। १७ ।।\nविमानयोधी धनदो विमाने पुष्पके स्थितः ।\nस राजराजः शुशुभे युद्धार्थी नरवाहनः ।\nप्रेक्ष्यमाणः शिवसखः साक्षादिव शिवः स्वयम् ।। १८ ।।\nपूर्वं पक्षं सहस्राक्षः पितृराजस्तु दक्षिणम् ।\nवरुणः पश्चिमं पक्षमुत्तरं नरवाहनः ।। १९ ।।\nचतुर्षु युक्ताश्चत्वारो लोकपाला बलोत्कटाः ।\nस्वासु दिक्ष्वभ्यरक्षन् वै तस्य देवबलस्य ह ।। 1.44.२० ।।\nसूर्यः सप्ताश्वयुक्तेन रथेनाम्बरगामिना ।\nश्रिया जाज्वल्यमानेन दीप्यमानैश्च रश्मिभिः ।। २१ ।।\nउदयास्तमयं चक्रे मेरुपर्यन्तगामिना ।\nत्रिदिवद्वारचक्रेण तपता लोकमव्ययम् ।। २२ ।।\nसहस्ररश्मियुक्तेन भ्राजमानः स्वतेजसा ।\nचचार मध्ये देवानां द्वादशात्मा दिनेश्वरः ।। २३ ।।\nसोमः श्वेतहयैर्भाति स्यन्दने शीतरश्मिवान् ।\nहिमतोयप्रपूर्णाभिर्भाभिराह्लादयञ्जगत् ।। २४ ।।\nतमृक्षयोगानुगतं शिशिरांशुं द्विजेश्वरम् ।\nजगच्छायाङ्किततनुं नैशस्य तमसः क्षयम् ।। २५ ।।\nज्योतिषामीश्वरं व्योम्नि रसानां रसनं प्रभुम् ।\nओषधीनां परित्राणं निधानममृतस्य च ।। २६ ।।\nजगतः प्रथमं भागं सौम्यं शीतमयं रसम ।\nददृशुर्दानवाः सोमं हिमप्रहरणस्थितम् ।। २७\nयः प्राणः सर्वभूतानां पञ्चधा भिद्यते नृषु ।\nसप्तस्कन्धगतो लोकांस्त्रीन्दधार चराचरान् ।। २८ ।।\nयमाहुरग्नेर्यन्तारं सर्वप्रभवमीश्वरम् ।\nसप्तस्वरगता यस्य योनिर्गीतिरुदीर्यते ।। २९।।\nयं वदन्त्युत्तमं भूतं यं वदन्त्यशरीरिणम् ।\nयमाहुराकाशगमं शीघ्रगं शब्दयोनिजम् ।। 1.44.३० ।।\nस वायुः सर्वभूतायुरुद्भूतः    स्वेन तेजसा ।\nववौ प्रव्यथयन् दैत्यान् प्रतिलोमः सतोयदः ।। ३१ ।।\nमरुतो देवगन्धर्वा विद्याधरगणैः सह ।\nचिक्रीडुरसिभिः शुभ्रैर्निर्मुक्तैरिव पन्नगैः ।। ३२ ।।\nसृजन्तः सर्पपतयस्तीव्रं रोषमयं विषम् ।\nशरभूताः सुरेन्द्राणां चेरुर्व्यात्तमुखा दिवि ।। ३३ ।।\nपर्वतास्तु शिलाशृङ्गैः शतशाखैश्च पादपैः ।\nउपतस्थुः सुरगणान् प्रहर्तुं दानवं बलम् ।। ३४ ।।\nयः स देवो इषीकेशः पद्मनाभस्त्रिविक्रमः ।\nकृष्णवर्त्मा युगान्ताभो विश्वस्य जगतः प्रभुः ।। ३५ ।।\nसमुद्रयोनिर्मधुहा हव्यभुक्क्रतुसत्कृतः ।\nभूरापोव्योमभूतात्मा समः शान्तिकरोऽरिहा ।। ३६ ।।\nजगद्योनिर्जगद्बीजो जगद्गुरुरुदारधीः ।\nसोऽर्कमग्निमिवोद्यन्तमुद्यम्योत्तमतेजसम् ।। ३७ ।।\nअरिघ्नममरानीके चक्रं चक्रगदाधरः ।\nसपरीवेषमुद्यन्तं सवितुर्मण्डलं यथा ।। ३८ ।।\nसव्येनालम्ब्य महतीं सर्वासुरविनाशिनीम् ।\nकरेण कालीं वपुषा शत्रुकालप्रदां गदाम् ।। ३९ ।।\nशेषैर्भुजैः प्रदीप्तानि भुजगारिध्वजः प्रभुः ।\nदधारायुधजालानि शार्ङ्गादीनि महायशाः ।। 1.44.४० ।।\nस कश्यपस्यात्मभवं द्विजं भुजगभोजनम् ।\nपवनाधिकसम्पातं गगनक्षोभणं खगम् ।\nभुजगेन्द्रेण वदने निविष्टेन विराजितम् ।। ४१ ।।\nअमृतारम्भनिर्मुक्तं मन्दराद्रिमिवोच्छ्रितम् ।\nदेवासुरविमर्देषु शतशो दृष्टविक्रमम् ।। ४२ ।।\nमहेन्द्रेणामृतस्यार्थे वज्रेण कृतलक्षणम् ।\nशिखिनं चूडिनं चैव तप्तकुण्डलभूषणम् ।\nविचित्रपक्षवसनं धातुमन्तमिवाचलम् ।। ४३ ।।\nस्फीतक्रोडावलम्बेन शीतांशुसमतेजसा ।\nभोगिभोगावसक्तेन मणिरत्नेन भास्वता ।। ४४ ।।\nपक्षाभ्यां चारुचित्राभ्यामावृत्य दिवि लीलया ।\nयुगान्ते सेन्द्रचापाभ्यां तोयदाभ्यामिवाम्बरम् ।।४५।।\nनीललोहितपीताभिः पताकाभिरलंकृतम् ।\nकेतुवेषप्रतिच्छन्नं महाकायनिकेतनम् ।। ४६ ।।\nअरुणावरजं श्रीमानारुह्य समरे हरिः ।\nसुवर्णं स्वेन वपुषा सुपर्णं खेचरोत्तमम् ।। ४७ ।।\nतमन्वयुर्देवगणा मुनयश्च तपोधनाः ।\nगीर्भिः परममन्त्राभिस्तुष्टुवुश्च गदाधरम् ।। ४८ ।।\nतद्वैश्रवणसंश्लिष्टं वैवस्वतपुरस्सरम् ।\nवारिराजपरिक्षिप्तं देवराजविराजितम् ।। ४९ ।।\nचन्द्रप्रभाभिर्विमलं युद्धाय समुपस्थितम् ।\nपवनाबद्धनिर्घोषं सम्प्रदीप्तहुताशनम् ।। 1.44.५० ।।\nविष्णोर्जिष्णोः सहिष्णोश्च भ्राजिष्णोस्तेजसा वृतम् ।\nबलं बलवदुद्भूतं युद्धाय समवर्तत ।। ५१ ।।\nस्वस्त्यस्तु देवेभ्य इति स्तुत्वा तत्राङ्गिराऽब्रवीत्।\nस्वस्त्यस्तु दैत्येभ्य इति उशना वाक्यमाददे ।। ५२ ।।\nइति श्रीमहाभारते खिलभागे हरिवंशे हरिवंशपर्वणि आश्चर्यतारकामये चतुश्चत्वारिंशोऽध्यायः ।। ४४ ।।"
  }
]
[
  {
    "text": "वैशम्पायन उवाच\nजगतश्चक्षुषि ततो मुहूर्ताभ्युदिते रवौ ।\nप्रादुरासीद्धरिर्देवस्तार्क्ष्येणोरगशत्रुणा ।। १ ।।\nहंसत्रायुमनोभिश्च सुशीघ्रतरगः खगः ।\nतस्थौ वियति शक्रस्य समीपे कुरुनन्दन ।। २ ।।\nसमेत्य च यथान्यायं कृष्णो वासवसंनिधौ ।\nपाञ्चजन्यं हरिर्दध्मौ दैत्यानां भयवर्द्धनम् ।। ३ ।।\nतं श्रुत्वाभ्यागतस्तत्र प्रद्युम्नो परवीरहा ।\nवज्रनाभं जहीत्युक्तः केशवेन त्वरेति च ।। ४ ।।\nतार्क्ष्यमारुह्य गच्छेति पुनरेव प्रणोदितः ।\nचकार स तथा वीरः प्रणिपत्य सुरोत्तमौ ।। ५ ।।\nस मनोरंहसा वीर तार्क्ष्येणाशु ययौ नृप ।\nअभ्याशं वज्रनाभस्य महाद्वन्द्वस्य भारत ।। ६ ।।\nततस्तार्क्ष्यगतो वीरस्ततर्द राणमूर्द्धनि ।\nवज्रनाभं स्थिरो भूत्वा सर्वास्त्रविदनिन्दितः ।। ७ ।।\nतेन तार्क्ष्यगतेनैव गदया कृष्णसूनुना ।\nउरस्यभ्याहतो वीरो वज्रनाभो महात्मना ।। ८ ।।\nस तेनाभिहतो वीरो दैत्यो मोहवशं गतः ।\nचक्षार च भृशं रक्तं बभ्रामैव गतासुवत् ।। ९ ।।\nआश्वसेत्यथ तं कार्ष्णिरुवाच रणदुर्जयः ।\nलब्धसंज्ञः स वीरस्तु प्रद्युम्नमिदमब्रवीत् ।। 2.97.१० ।।\nसाधु यादव वीर्येण श्लाघ्यो मम रिपुर्भवान् ।\nप्रतिप्रहारकालोऽयं स्थिरो भव महाबल ।। ११ ।।\nएवमुक्त्वा महानादं मुक्त्वा मेघशतोपमम् ।\nगदां मुमोच वेगेन सघण्टां बहुकण्टकाम् ।। १२ ।।\nतया ललाटेऽभिहतः प्रद्युम्नो गदया नृप ।\nउद्वमन् रुधिरं भूरि मुमोह यदुनन्दनः ।। १३ ।।\nतं दृष्ट्वा भगवान् कृष्णः पाञ्चजन्यं जलोद्भवम् ।\nदध्मावाश्वासनकरं पुत्रस्य रिपुनाशनः ।। १४ ।।\nतं पाञ्चजन्यशब्देन प्रत्याश्वस्तं महाबलम् ।\nदृष्ट्वा प्रमुदिता लोका विशेषेणेन्द्रकेशवौ ।। १५ ।।\nतस्य चक्रं करे यातं कृष्णच्छन्देन भारत ।\nक्षुरनेमिसहस्रारं दैत्यसंघकुलान्तकम् ।। १६ ।।\nतन्मुमोचाच्युतसुतस्तस्य नाशाय भारत ।\nनमस्कृत्वा सुरेन्द्राय कृष्णाय च महात्मने ।। १७ ।।\nवज्रनाभस्य तत्कायादुच्चकर्त शिरस्तदा ।\nनारायणसुतोन्मुक्तं दैत्यानामनुपश्यताम् ।। १८ ।।\nगदः सुनाभमवधीद् यतमान रणाजिरे ।\nहर्म्यपृष्ठे जिघांसन्तं रणदृप्तं भयानकम् ।। १९।।\nसाम्बः समरमध्यस्थानसुरानरिमर्दनः ।\nनिनाय निशितैर्बाणैः प्रेताधिपपरिग्रहम् ।। 2.97.२० ।।\nनिकुम्भोऽपि हते वीरे वज्रनाभे महासुरे ।\nजगाम षट्पुरं वीरो नारायणभयार्दितः ।। २१ ।।\nनिबर्हिते देवरिपौ वज्रनाभे महासुरे ।\nअवतीर्णौ महात्मानौ हरी वज्रपुरं तदा ।। २२ ।।\nलब्धप्रशमनं चैव चक्रतुः सुरसत्तमौ ।\nसान्त्वयामासतुश्चैव बालवृद्धं भयार्दितम् ।। २३ ।।\nइन्द्रोपेन्द्रौ महात्मानौ मन्त्रयित्वा महाबलौ ।\nआयत्यां च तदात्वे च नृहस्पतिमतानुगौ ।। २४ ।।\nवज्रनाभस्य तद् राज्यं चतुर्धा चक्रतुर्नृप ।\nविजयस्य चतुर्भागं जयन्ततनयस्य वै ।। २५ ।।\nप्रद्युम्नस्य चतुर्भागं रौक्मिणेयसुतस्य च ।\nचन्द्रप्रभस्य ददतुश्चतुर्भागं जनेश्वर ।। २६ ।।\nकोट्यश्चतस्रो ग्रामाणामधिकास्ता विशाम्पते ।\nशाखापुरसहस्रं च स्फीतं वज्रपुरोपमम् ।\nचतुर्धा चक्रतुस्तत्र संहृष्टौ शक्रकेशवौ ।। २७ ।।\nकम्बलाजिनवासांसि रत्नानि विविधानि च ।\nचतुर्द्धा चक्रतुर्वीरौ वीर वासवकेशवौ ।। २८ ।।\nततोऽभिषिक्तास्ते वीरा राजानो वासवाज्ञया ।\nदेवदुन्दुभिवाद्येन नृप विष्णुपदीजलैः ।। २९ ।।\nस्वयं शक्रेण देवेन केशवेन च धीमता ।\nऋषिवंशे महात्मानः शक्रमाधवनन्दनाः ।। 2.97.३० ।।\nविजयस्य प्रसिद्धेव गतिर्वियति धीमतः ।\nमातृजेन गुणेनापि माधवानां महात्मनाम् ।। ३१ ।।\nअभिषिच्य जयन्तं तु वासवो भगवान् ब्रवीत् ।\nत्वयैते वीर संरक्ष्या राजानः समितिंजयाः ।। ३२ ।।\nमम वंशकरोऽत्रैकः केशवस्य त्रयोऽनघ ।\nअवध्याः सर्वभूतानां भविष्यन्ति ममाज्ञया ।। ३३ ।।\nगमनागमनं चैव दिवि सिद्धं भविष्यति ।\nत्रिविष्टपं द्वारकां च रम्यां भैमाभिरक्षिताम् ।। ३४ ।।\nदिशागजसुतान् नागान् हयांश्चोच्चैःश्रवोऽन्वयान् ।\nइच्छयैषां प्रयच्छस्व रथांस्त्वष्टृकृतानपि ।। ३५ ।।\nगजावैरावणसुतौ शत्रुञ्जयरिपुञ्जयौ ।\nप्रयच्छाकाशगौ वीर साम्बस्य च गदस्य च ।। ३६ ।।\nआकाशेन पुरीं यातु द्वारकां भैमरक्षिताम् ।\nआयातु च सुतौ द्रष्टुं यथेष्टं भैमनन्दनौ ।। ३७ ।।\nइति संदिश्य भगवान् देवराजः पुरन्दरः ।\nजगाम भगवान् स्वर्गं द्वारकामपि केशवः ।। ३८ ।।\nषण्मासानुषितस्तत्र गदः प्रद्युम्न एव च ।\nसाम्बश्च द्वारकां याता रूढे राज्ये महाबलाः ।। ३९ ।।\nअद्यापि तानि राज्यानि मेरोः पार्श्वे तथोत्तरे ।\nतिष्ठन्ति च जगद् यावत् स्थास्यन्त्यमरसंनिभ ।। 2.97.४० ।।\nनिवृत्ते मौसले युद्धे स्वर्गं यातेषु वृष्णिषु ।\nगदप्रद्युम्नसाम्बास्ते गता वज्रपुरं विभो ।। ४१ ।।\nततः प्रोष्य पुनर्यान्ति स्वर्ग स्वैः कर्मभिः शुभैः ।\nप्रसादेन च कृष्णस्य लोककर्तुर्जनेश्वर ।। ४२ ।।\nप्रद्युम्नोत्तरमेतत् ते नृदेव कथितं मया ।\nधन्यं यशस्यमायुष्यं शत्रुनाशनमेव च ।। ४३ ।।\nपुत्रपौत्रा विवर्धन्ते आरोग्यधनसम्पदः ।\nयशो विपुलमाप्नोति द्वैपायनवचो यथा ।। ४४ ।।\nइति श्रीमहाभारते खिलभागे हरिवंशे विष्णुपर्वणि वज्रनाभवधो नाम सप्तनवतितमोऽध्यायः ।। ९७ ।।"
  }
]
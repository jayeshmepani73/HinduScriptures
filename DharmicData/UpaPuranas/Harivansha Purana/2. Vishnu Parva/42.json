[
  {
    "text": "वैशम्पायन उवाच\nजरासंधस्ततः प्राप्तो नृपः सर्वमहीक्षिताम् ।\nनराधिपैर्बलयुतैरनुयातो महाद्युतिः ।। १ ।।\nव्यायतोदग्रतुरगैर्विस्पष्टार्थसमाहितैः ।\nरथैः साङ्ग्रामिकैर्युक्तैरसङ्गगतिभिः क्वचित् ।। २ ।।\nहेमकक्षैर्महाघण्टैर्वारणैर्वारिदोपमैः ।\nमहामात्रोत्तमारूढैः कल्पितै रणगर्वितैः ।। ३ ।।\nस्वारूढैः सादिभिर्युक्तैः प्रेङ्खमाणैः प्रवल्गितैः ।\nवाजिभिर्वायुसंकाशैः प्ल्रवद्भिरिव पत्रिभिः ।। ४ ।।\nखङ्गचर्मबलोदग्रैः पत्तिभिर्बलिनां वरैः ।\nसहस्त्रसंख्यैर्निर्मुक्तैरुत्पतद्भिरिवोरगैः ।। ५ ।।\nएवं चतुर्विधैः सैन्यैः प्रचलद्भिरिवाम्बुदैः ।\nनृपोऽभियातो बलवाञ्जरासंधो धृतव्रतः ।। ६ ।।\nस रथैनेमिघोषैश्च गजैश्च मदसंयुतैः ।\nहेषद्भिश्चापि तुरगैः क्ष्वेडितोग्रैश्च पत्तिभिः ।। ७ ।।\nसंनादयन् दिशः सर्वाः सर्वाश्चापि गुहाशयान् ।\nस राजा सागराकारः ससैन्यः प्रत्यदृश्यत ।। ८ ।।\nतद्बलं पृथिवीशानां हृष्टयोधजनाकुलम् ।\nक्ष्वेडितास्फोटितरवं मेघसैन्यमिवाबभौ ।। ९ ।।\nरथैः पवनसंपातैर्गजैश्च जलदोपमैः ।\nतुरगैश्च सिताभ्राभैः पत्तिभिश्चापि दंशितैः ।। 2.42.१० ।।\nव्यामिश्रं तद्बलं भाति मत्तद्विपसमाकुलम् ।\nघर्मान्ते सागरगतं यथाभ्रपटलं तथा ।। ११ ।।\nसबलास्ते महीपाला जरासंधपुरोगमाः ।\nपरिवार्य गिरिं सर्वे निवेशायोपचक्रमुः ।। १२ ।।\nबभौ तस्य निविष्टस्य बलश्रीः शिविरस्य वै ।\nशुक्ले पर्वणि पूर्णस्य यथा रूपं महोदधेः ।। १३ ।।\nवीतरात्रे ततः काले नृपास्ते कृतकौतुकाः ।\nआरोहणार्थं शैलस्य समेता युद्धलालसाः ।। १४ ।।\nसमवायीकृताः सर्वे गिरिप्रस्थेषु ते नृपाः ।\nनिविष्टा मन्त्रयामासुर्युद्धकालकुतूहलाः ।। १५ ।।\nएषां तु तुमुलः शब्दः शुश्रुवे पृथिवीक्षिताम् ।\nयुगान्ते भिद्यमानानां सागराणां यथा स्वनः ।। १६ ।।\nतेषां सकञ्चुकोष्णीषाः स्थविरा वेत्रपाणयः ।\nचेरुर्मा शब्द इत्येवं ब्रुवन्तो राजशासनात् ।। १७ ।।\nतस्य रूपं बलस्यासीन्निःशब्दस्तिमितस्य वै ।\nलीनमीनभुजङ्गस्य निःशब्दस्य पयोदधेः ।। १८ ।।\nतस्मिन् स्तिमितनिदशब्दे योगादिव महार्णवे ।\nजरासन्धो बृहद्वाक्यं बृहस्पतिरिवाददे ।। १९ ।।\nशीघ्रं समभिवर्तन्तां बलानीह महीक्षिताम् ।\nसर्वतः पर्वतश्चायं बलौघैः परिवार्यताम् ।। 2.42.२० ।।\nअश्मयन्त्राणि युज्यन्तां क्षेपणीयाश्च मुद्गराः ।\nऊर्ध्वं चापि प्रवाह्यन्तां प्रासा वै तोमराणि च ।। २१ ।।\nऊर्ध्व प्रक्षेपणार्थाय दृढानि च लधूनि च ।\nशस्त्रपातविघातानि क्रियन्तामाशु शिल्पिभिः ।। २२ ।।\nशूराणां युद्ध्यमानानां प्रमत्तानां परस्परम् ।\nयथा नरपतिः प्राह तथा शीघ्रं विधीयताम् ।। २३ ।।\nदार्यतामेष टङ्कौघैः खनित्रैश्च नगोत्तमः ।\nनृपाश्च युद्धमार्गज्ञा विन्यस्यन्तामदूरतः ।। २४ ।।\nअद्यप्रभृति सैन्यैर्मे गिरिरोधः प्रवर्त्यताम् ।\nयावदेतौ पातयामो वसुदेवसुतावुभौ ।। २५ ।।\nअचलोऽयं शिलायोनिः क्रियतां निश्चलाण्डजः ।\nआकाशमपि बाणोर्घैर्निःसम्पातं विधीयताम् ।। २६ ।।\nमयानुशिष्टास्तिष्ठन्तु गिरिभूमिषु भूमिपाः ।\nतेषु तेष्ववकाशेषु शीघ्रमारुह्यतां गिरिः ।। २७ ।।\nमद्रः कलिङ्गाधिपतिश्चेकितानश्च बाह्लिकः ।\nकाश्मीरराजो गोनर्दः करूषाधिपतिस्तथा ।। २८ ।।\nद्रुमः किंपुरुषश्चैव पर्वतीयाश्च मानवाः ।\nपर्वतस्यापरं पार्श्वं क्षिप्रमारोहयन्त्वमी ।। २९ ।।\nपौरवो वेणुदारिश्च वैदर्भः सोमकस्तथा ।\nरुक्मी च भोजाधिपतिः सूर्याक्षश्चैव मालवः ।। 2.42.३० ।।\nपाञ्चालाधिपतिश्चैव द्रुपदश्च नराधिपः ।\nविन्दानुविन्दावावन्त्यौ दन्तवक्त्रश्च वीर्यवान् ।। ३१ ।।\nछागलिः पुरमित्रश्च विराटश्च महीपतिः ।\nकौशाम्ब्यो मालवश्चैव शतधन्वा विदूरथः ।। ३२।।\nभूरिश्रवास्त्रिगर्तश्च बाणः पञ्चनदस्तथा ।\nउत्तरं पर्वतोद्देशमेते दुर्गसहा नृपाः ।\nआरोहन्तु विमर्दन्तो वज्रप्रतिमगौरवाः ।। ३३ ।।\nउलूकः कैतवेयश्च वीरश्चांशुमतः सुतः ।\nएकलव्यो दृढाश्वश्च क्षत्रधर्मा जयद्रथः ।। ३४ ।।\nउत्तमौजास्तथा शाल्वः कैरलेयश्च कैशिकः ।\nवैदिशो वामदेवश्च सुकेतुश्चापि वीर्यवान् ।। ३५ ।।\nपूर्वपर्वतनिर्व्युहमेतेष्वायतमस्तु नः ।\nविदारयन्तो धावन्तो वाता इत बलाहकान् ।। ३६ ।।\nअहं च दरदश्चैव चेदिराजश्च वीर्यवान् ।\nदक्षिणं शैलनिचयं दारयिष्याम दंशिताः ।। ३७ ।।\nएवमेष गिरिः क्षिप्रं समन्ताद् वेष्टितो बलैः ।\nवज्रप्रपातप्रतिमं प्राप्नोतु तुमुलं भयम् ।। ३८ ।।\nगदिनो वै गदाभिश्च परिघैः परिघायुधाः ।\nअपरे विविधैः शस्त्रैर्दारयन्तु नगोत्तमम् ।। ३९ ।।\nएष भूमिधरोऽद्यैव विषमोच्चशिलान्वितः ।\nकार्यो भूमिसमः सर्वो भवद्भिर्वसुधाधिपैः ।। 2.42.४० ।।\nजरासंधवचः श्रुत्वा पार्थिवा राजशासनात् ।\nगोमन्तं वेष्टयामासुः सागराः पृथिवीमिव ।! ४१ ।।\nउवाच राजा चेदीनां देवानां मघवानिव ।\nकिं ते युद्धेन दुर्गे ऽस्मिन् गोमन्ते च नगोत्तमे ।। ४२ ।।\nदुरारोहश्च शिखरे प्रांशुपादपकण्टके ।\nकाष्ठैस्तृणैश्च बहुभिः परिवार्य समन्ततः ।। ४३ ।।\nअद्यैव दीप्यतां क्षिप्रमलमन्येन कर्मणा ।\nक्षत्रियाः सुकुमारा हि रणे सायकयोधिनः ।। ४४ ।।\nनियुक्ताः पर्वते दुर्गे नियोक्तुं पादयोधिनः ।\nननाम प्रतिबन्धेन न चावस्कन्दकर्मणा ।। ४५ ।।\nशक्य एष गिरिस्तात देवैरप्यवमर्दितुम् ।\nदुर्गयुद्धे क्रमः श्रेयान् रोधयुद्धेन पार्थिवाः ।। ४६ ।।\nभक्तोदकेन्धनैः क्षीणाः पात्यन्ते गिरिसंश्रिताः ।\nवयं बहव इत्येवं नाप्येष निपुणो नयः ।। ४७ ।।\nयादवौ नावमन्तव्यौ द्वावप्येतौ रणे स्थितौ ।\nअविज्ञातबलावेतौ श्रूयेते देवसम्मितौ ।। ४८ ।।\nकर्मभिस्त्वमरौ विद्मो वालावतिबलान्वितौ ।\nदुष्कराणीह कर्माणि कृतवन्तौ यदूत्तमौ ।। ४९ ।।\nशुष्ककाष्ठैस्तृणैर्वेष्ट्य सर्वतः पर्वतोत्तमम् ।\nअग्निना दीपयिष्यामो दह्येतां गतचेतनौ ।। 2.42.५० ।।\nयदि चेन्निष्क्रमिष्येते दह्यमानावितोऽन्तिके ।\nसमेत्य पातयिष्यामस्त्यक्ष्यतो जीवितं ततः ।। ५१ ।।\nवाक्यमेतत्तु रुरुचे सबलानां महीक्षिताम् ।\nयदुक्तं चेदिराजेन नृपाणां हितशंसिना ।। ५२ ।।\nततः काष्ठैस्तृणैर्वंशैः शुष्कशाखैश्च पादपैः ।\nउपादीप्यत शैलेन्द्रः सृर्यपादैरिवाम्बुदः ।। ५३ ।।\nददुस्ते सर्वतस्तूर्णं पावकं तत्र पार्थिवाः ।\nयथोद्देशं यथावातं शैलस्य लघुविक्रमाः ।। ५४ ।।\nस वायुदीपितो वह्निरुत्पपात समन्ततः ।\nसधूमज्वालमालाभिर्भाभिः खमिव शोभयन् ।। ५५ ।।\nसोऽनलः पवनायस्तः काष्ठसंचयमूलवान् ।\nददाह शैलं श्रीमन्तं गोमन्तं कान्तपादपम् ।। ५६ ।।\nस दह्यमानः शैलेन्द्रो मुमोच विपुलाः शिलाः ।\nशतशः शतधा भूत्वा महोल्काकारदर्शनाः ।। ५७ ।।\nस चित्रभानुः शैलेन्द्रं भाभिर्भानुरिवाम्बुदम् ।\nआलिम्पतीव विधिवत् समन्तादर्चिरुद्धतः ।। ५८ ।।\nधातुभिः पच्यमानैश्च ज्वलद्भिश्चैव पादपैः ।\nउद्भ्रान्तश्वापदो रौति तुद्यमान इवाद्रिराट् ।। ५९ ।।\nप्रतप्तो दह्यमानस्तु स शैलः कृष्णवर्त्मना ।\nरीतीर्निर्वर्तयामास काञ्चनाञ्जनराजतीः ।। 2.42.६० ।।\nवह्निना चापि दीप्ताङ्गो गिरिर्नातिविराजते ।\nधूमान्धकारोर्ध्वतनुर्मज्जमान इवाम्बुदः ।। ६१ ।।\nविश्लिष्टोपलसंघातः कर्कशाङ्गारवर्षणः ।\nगिरिर्भात्यनलोद्गारैरुल्कावृष्टिरिवाम्बुदः ।। ६२ ।।\nप्रपातप्रस्रपोत्क्षिप्तो धूमसंवर्द्धितोदरः ।\nस गिरिर्भस्मतां यातो युगान्ताग्निहतोपमः ।। ६३ ।।\nविह्वलास्तस्य पार्श्वेभ्यः सर्पा दग्धार्धदेहिनः ।\nश्वसन्तः पृथुमूर्धानो निश्चेरुरशिवेक्षणाः ।। ६४ ।।\nउत्पत्योत्पत्य गगनात् पुनः पुनरवाङ्मुखाः ।\nरेसुश्चोद्वेजिताः सिंहाः शार्दूलाश्चानलाविलाः ।। ६५ ।।\nमुमुचुः पादपाश्चैव दाहनिर्यासजं जलम् ।। ६६ ।।\nवहत्यूर्ध्वगतिर्वातो भस्माङ्गारातिपिङ्गलः ।\nधूमच्छाया च गगने दर्पिताम्भोददर्शना ।। ६७ ।।\nव्यज्यमानो महासानुर्विहगै- श्वापदैरपि।\nगिरिर्वैकल्यमायाति प्रागल्भ्यात्कृष्णवर्त्मनः ।। ६८ ।।\nस मुमोच शिलाः शैलश्चलोदग्रशिलोच्चयः ।\nवज्रेण पुरुहूतस्य यथा स्याद् दारितस्तथा ।। ६९ ।।\nआदीप्य तं तु शैलेन्द्रं क्षत्रिया व्यूहदंशिताः ।\nअर्धक्रोशमपक्रान्ताः पावकेनाभितापिताः ।। 2.42.७० ।।\nदह्यमाने नगश्रेष्ठे सीदमानैर्महाद्रुमैः ।\nधूमभारैरनालक्ष्ये मूले शिथिलतां गते ।। ७१ ।।\nसरोषं हि तदा रामो वचनं केशिसूदनम् ।\nबभाषे पद्मपत्राक्षं स साक्षान्मधुसूदनम् ।। ७२ ।।\nदह्यतेऽयं गिरिस्तात ससानुशिखरद्रुमः ।\nआवयोः कृष्ण वैरेण बलिभिर्वसुधाधिपैः ।। ७३ ।।\nपश्य कृष्णानलौष्णानां सधूमानां समन्ततः ।\nवनानां विरसन्तीव नगाभ्याशे द्विपोत्तमाः ।। ७४ ।।\nअयं यद्यावयोरर्थे गोमन्तस्तात दह्यते ।\nअयशस्यमिदं लोके कौलीनं च भविष्यति ।। ७५ ।।\nतदस्यानृण्यहेतोर्हि नगस्य नगसंनिभ ।\nक्षत्रियान्निहनिष्यामो दोर्भ्यामेव युधां वर ।। ७६ ।।\nएते ते क्षत्रियाः सर्वे गिरिमादीप्य दंशिताः ।\nरथिनस्तात दृश्यन्ते यथादेशं युयुत्सवः ।। ७७ ।।\nएवमुक्त्वा गिरेः शृङ्गान्मेरुशृङ्गादिवोडुराट् ।\nनिपपात बलः श्रीमान् वनमालाधरो युवा ।। ७८ ।।\nकादम्बरीमदक्षीबो नीलवासाः सिताननः ।\nस शारदेन्दुसंकाशो वनमालाञ्चितोदरः ।। ७९ ।।\nकान्तैककुण्डलधरश्चारुमौलिरवाङमुखः ।\nनिपपात नरेन्द्राणां मध्ये केशवपूर्वजः ।। 2.42.८० ।।\nअवप्लुते ततो रामे कृष्णः कृष्णाम्बुदोपमः ।\nगोमन्तशिखराच्छ्रीमानाप्लुतोऽमितविक्रमः ।। ८१ ।।\nततस्तं पीडयामास पद्भ्यां गिरिवरं हरिः ।\nस पीडितो गिरिस्तेन निर्ममज्ज समन्ततः ।। ८२ ।।\nजलाकुलोपलस्तत्र प्रस्रुतो द्विरदो यथा ।\nस तेन वारिणा वह्निस्तत्क्षणात् प्रशमं ययौ ।। ८३ ।।\nकल्पान्ते वारिधाराभिर्मेघजालैरिवांशुमान् ।\nसिंहारसितनिर्घोषः पीतवासा घनाकृतिः ।। ८४ ।।\nकिरीटमूर्द्धा सौम्यास्यः पुण्डरीकनिभेक्षणः ।\nश्रीवत्सवक्षाः सुमुखः सहस्राक्षसमद्युतिः ।। ८५ ।।\nरामादनन्तरं कृष्णः प्लुतो वै वीर्यवांस्ततः ।\nताभ्यामेव प्लुताभ्यां च चरणैः पीडितो गिरिः ।। ८६ ।।\nमुमोच सलिलोत्पीडांस्तीव्रपावकशान्तये ।\nसलिलोत्पीडनं दृष्ट्वा पार्थिवा भयमाविशन् ।। ८७ ।।\nइति श्रीमहाभारते खिलभागे हरिवंशे विष्णुपर्वणि गोमन्तदाहे द्विचत्वारिंशोऽध्यायः ।।४२ ।।"
  }
]
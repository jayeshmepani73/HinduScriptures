[
  {
    "text": "वैशम्पायन उवाच\nआविष्टेयं मया बाला सर्वथेत्यवगम्य तु ।\nकार्ष्णिर्हृष्टेन मनसा हंसीमिदमुवाच ह ।। १ ।।\nदैत्येन्द्रतनयां प्राप्तमवगच्छस्व मामिह ।\nषट्पदैः सह षट्पादो भूत्वा माल्ये निलीय हि ।। २ ।।\nविधेयोऽस्मि प्रभावत्या यथेष्टं मयि वर्तताम् ।\nइत्युक्त्वा दर्शयामास सुरूपो रूपमात्मनः ।। ३ ।।\nतद्धर्म्यपृष्ठं प्रभया द्योतितं तस्य धीमतः ।\nअभिभूता प्रभा चैव राजंश्चन्द्रोद्भवा शुभा ।। ४ ।।\nप्रभावत्यास्तु तं दृष्ट्वा ववृधे कामसागरः ।\nचन्द्रस्येवोदये प्राप्ते पर्वण्यां सरितां पतिः ।। ५ ।।\nसलज्जाधोमुखी किञ्चित्किञ्चित्तिर्यगवेक्षिणी।\nप्रभावती तदा तस्थौ निश्चलं कमलेक्षणा ।। ६ ।।\nकरेणाधःप्रदेशे तां चारुभूषणभूषिताम् ।\nस्पृष्ट्वोवाच वरारोहां रोमाञ्चिततनुस्ततः ।। ७ ।।\nमनोरथशतैर्लब्धं किं पूर्णेन्दुसमप्रभम् ।\nअधोमुखं मुखं कृत्वा न मां किञ्चित्प्रभाषसे ।। ८ ।।\nप्रभोपमर्दं मा कार्षीर्वदनस्य वरानने ।\nसाध्वसं त्यज्यतां भीरु दासः साध्वनुगृह्यताम् ।। ९ ।।\nन कालमिव पश्यामि भीरु भीरुत्वमुत्सृज ।\nयाचाम्येषोऽञ्जलिं कृत्वा प्राप्तकालं निबोध मे ।। 2.94.१० ।।\nगान्धर्वेण विवाहेन कुरुष्वानुग्रहं मम ।\nदेशकालानुरूपेण रूपेणाप्रतिमा सती ।। ११ ।।\nउपस्पृश्य ततो भैमो मणिस्थं जातवेदसम् ।\nजुहाव समये वीरः पुष्पैर्मन्त्रानुदीरयन् ।। १२ ।।\nजग्राहाथ करं तस्या वराभरणभूषितम् ।\nचक्रे प्रदक्षिणं चैवं तं मणिस्थं हुताशनम् ।। १३ ।।\nप्रजज्वाल स तेजस्वी मानयन्नच्युतात्मजम्।\nभगवाञ्जगतः साक्षी शुभस्याथाशुभस्य च ।। १४\nउद्दिश्य दक्षिणां वीरो विप्राणां यदुनन्दनः ।\nउवाच हंसीं द्वारस्थां तिष्ठावां रक्ष पक्षिणि ।। १५ ।।\nतस्यां प्रणम्य यातायां कामस्तां चारुलोचनाम् ।\nप्रहाय दक्षिणे हस्ते निनाय शयनोत्तमम् ।। १६ ।।\nऊरावेवोपवेश्यैनां सान्त्वयित्वा पुनः पुनः ।\nचुचुम्ब शनकैर्गण्डं वासयन् मुखमारुतैः ।। १७ ।।\nततोऽस्याश्च पपौ वक्त्रपद्मं मधुकरो यथा ।\nआलिलिङ्गे च सुश्रोणीं क्रमेण रतिकोविदः ।। १८ ।।\nअरीरमद् रहस्येनां न चोद्वेजितवांस्तदा ।\nअपकृष्टं चरत्यर्थं रतिकार्यविशारदः ।\nउवास स तया सार्द्धं रमन् कृष्णसुतः प्रभुः ।। १९ ।।\nअरुणोदयकाले च ययौ यत्र नटालयम् ।\nअकामया प्रभावत्या कथञ्चित्स विसर्जितः ।। 2.94.२० ।।\nतामेव मनसा कान्तां कान्तरूपां समुद्वहन् ।\nत ऊषुर्नटवेषेण कार्यार्थं भैमवंशजाः ।। २१ ।।\nप्रतीक्षन्तस्तदा वाक्यमिन्द्रकेशवयोस्तदा ।\nउद्योगं वज्रनाभस्य त्रैलोक्यविजयं प्रति ।। २२ ।।\nप्रतीक्षन्तो महात्मानो गुह्यसंरक्षणे रताः ।\nकश्यपस्य मुनेः सत्रं यावत् तावन्नराधिप ।। २३ ।।\nदेवासुराणां सर्वेषामविरोधो महात्मनाम् ।\nत्रैलोक्यविजयार्थाय यततां धर्मचारिणाम् ।। २४ ।।\nएवं कालं प्रतीक्षाणां वसतां तत्र धीमताम् ।\nसम्प्राप्तः प्रावृषो रम्यः सर्वभूतमनोहरः ।। २५ ।।\nअहर्निशं च वृत्तान्तं प्रयच्छन्ति मनोजवाः ।\nशक्रकेशवयोर्हंसाः कुमाराणां महात्मनाम् ।। २६ ।।\nरेमे सह प्रभावत्या प्रद्युम्नश्चानुरूपया ।\nरात्रौ रात्रौ महातेजा धार्तराष्ट्राभिरक्षितः ।। २७ ।।\nतैर्हि वज्रपुरं हंसैर्वसद्भिर्वासवाज्ञया ।\nव्याप्तं नृप नटांस्तांश्च न विदुः कालमोहिताः ।। २८ ।।\nदिवापि रौक्मिणेयस्तु प्रभावत्या नृपालये ।\nतिष्ठत्यन्तर्हितो वीरो हंससंघाभिरक्षितः ।। २९ ।।\nमाययास्य प्रतिच्छाया दृश्यते हि नटालये ।\nदेहार्धेन तु कौरव्य सिषेवेऽसौ प्रभावतीम् ।। 2.94.३० ।।\nसंनतिं विनयं शीलं लीलां दाक्ष्यमथार्जवम् ।\nस्पृहयन्त्यसुरा दृष्ट्वा विद्वत्तां च महात्मनाम् ।। ३१ ।।\nरूपं विलासं गन्धं च मञ्जुभाषामथार्यताम् ।\nतासां यादवनारीणां स्पृहयन्त्यसुरस्त्रियः ।। ३२ ।।\nवज्रनाभस्य तु भ्राता सुनाभो नाम विश्रुतः ।\nदुहितृद्वयं च नृपते तस्य रूपगुणान्वितम् ।। ३३ ।।\nएका चन्द्रवती नाम्ना गुणवत्यथ चापरा ।\nप्रभावत्यालयं ते तु व्रजतः खलु नित्यदा ।। ३४ ।।\nददृशाते तु ते तत्र रतिसक्तां प्रभावतीम् ।\nपरिपप्रच्छतुश्चैव विस्रम्भोपगतां सतीम् ।। ३५ ।।\nसोवाच मम विद्यास्ति याधीता काङ्क्षितं पतिम् ।\nरत्यर्थं साऽऽनयत्याशु सौभाग्यं च प्रयच्छति ।।३६ ।।\nदेवं वा दानवं वापि विवशं सद्य एव हि ।\nसाहं रमामि कान्तेन देवपुत्रेण धीमता ।। ३७ ।।\nदृश्यतां मत्प्रभावेण प्रद्युम्नः सुप्रियो मम ।\nते दृष्ट्वा विस्मयं याते रूपयौवनसम्पदम् ।। ३८ ।।\nपुनरेवाब्रवीत् ते तु भगिन्यौ चारुहासिनी ।\nप्रभावती वरारोहा कालप्राप्तमिदं वचः ।। ३९ ।।\nदेवा धर्मरता नित्यं दम्भशीला महासुराः ।\nदेवास्तपसि रक्ता हि सुखे रक्ता महासुराः ।। 2.94.४० ।।\nदेवाः सत्ये रता नित्यमनृते तु महासुराः ।\nधर्मस्तपश्च सत्यं च यत्र तत्र जयो धुवम् ।। ४१ ।।\nदेवपुत्रौ वरयतां पतिविद्यां ददाम्यहम् ।\nउचितौ मत्प्रभावेण सद्य एवोपलप्स्यथः ।। ४२ ।।\nतां तथेत्यूचतुर्हृष्टे भगिन्यौ चारुलोचनाम् ।\nपरिपप्रच्छ भैमं च कार्यं तत् पतिमानिनी ।। ४३ ।।\nस पितृव्यं गदं वीरं साम्बं चाथाब्रवीत् तदा ।\nरूपान्वितौ सुशीलौ च शूरौ च रणकर्मणि ।। ४४ ।।\nप्रभावत्युवाच\nपरितुष्टेन दत्ता मे विद्या दुर्वाससा पुरा ।\nपरितुष्टेन सौभाग्यं सदा कन्यात्वमेव च ।। ४५ ।।\nदेवदानवयक्षाणां यं ध्यास्यति स ते पतिः ।\nभवितेति मया चैव वीरोऽयमभिकाङ्क्षितः ।। ४६ ।।\nगृह्णीतं तदिमां विद्यां सद्यो वां प्रियसङ्गमः ।\nततो जगृहतुर्हृष्टे तां विद्यां भगिनीमुखात् ।। ४७ ।।\nदध्यतुर्गदसाम्बौ च विद्यामभ्यस्य ते शुभे ।\nतौ प्रद्युम्नेन सहितौ प्रविष्टौ भैमनन्दनौ ।। ४८ ।।\nप्रच्छन्नौ मायया वीरौ कार्ष्णिना मायिना नृप ।\nगान्धर्वेण विवाहेन तावप्यरिबलार्दनौ ।। ४९ ।।\nपाणिं जगृहतुर्वीरौ मन्त्रपूर्वं सतां प्रियौ ।\nचन्द्रवत्या गदः साम्बो गुणवत्या च कैशविः ।। 2.94.५० ।।\nरेमिरेऽसुरकन्याभिर्वीरास्ते यदुपुङ्गवाः ।\nमार्गमाणास्त्वनुज्ञां ते शक्रकेशवयोस्तदा ।। ५१ ।।\nइति श्रीमहाभारते खिलभागे हरिवंशे विष्णुपर्वणि प्रभावतीपाणिग्रहणे चतुर्नवतितमोऽध्यायः ।। ९४ ।।"
  }
]
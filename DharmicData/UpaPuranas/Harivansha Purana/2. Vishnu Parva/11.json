[
  {
    "text": "वैशम्पायन उवाच\nकदाचित् तु तदा कृष्णो विना संकर्षणेन वै ।\nचचार तद् वनं रम्यं कामरूपी वराननः ।।१।।\nकाकपक्षधरः श्रीमाञ्छ्यामः पद्मदलेक्षणः ।\nश्रीवत्सेनोरसा युक्तः शशाङ्क इव लक्ष्मणा ।। २ ।।\nसाङ्गदेनाग्रहस्तेन पङ्कजोद्भिन्नवर्चसा ।\nसुकुमाराभिताम्रेण क्रान्तविक्रान्तगामिना ।। ३ ।।\nपीते प्रीतिकरे नॄणां पद्मकिञ्जल्कसप्रभे ।\nसूक्ष्मे वसानो वसने ससंध्य इव तोयदः ।। ४ ।।\nवत्सव्यापारयुक्ताभ्यां व्यग्राभ्यां गण्डरज्जुभिः ।\nभुजाभ्यां साधुवृत्ताभ्यां पूजिताभ्यां दिवौकसैः ।। ५ ।।\nसदृशं पुण्डरीकस्य गन्धेन कमलस्य च ।\nरराज चास्य तद् बाल्ये रुचिरौष्ठपुटं मुखम् ।। ६ ।।\nशिखाभिस्तस्य मुक्ताभी रराज मुखपङ्कजम् ।\nवृतं षट्पदपंक्तीभिर्यथा स्यात् पद्ममण्डलम् ।। ७ ।।\nतस्यार्जुनकदम्बाख्या नीपकन्दलमालिनी ।\nरराज माला शिरसि नक्षत्राणां यथा दिवि ।। ८ ।।\nस तया मालया वीरः शुशुभे कण्ठसक्तया ।\nमेघमालाम्बुदश्यामो नभस्य इव मूर्तिमान् ।। ९ ।।\nएकेनामलपत्रेण कण्ठसूत्रावलम्बिना ।\nरराज बर्हिपत्रेण मन्दमारुतकम्पिना ।। 2.11.१० ।।\nक्वचिद्गायन्क्वचित्क्रीडंश्चञ्चूर्यंश्च क्वचित्क्वचित्।\nपर्णवाद्यं श्रुतिसुखं वादयंश्च क्वचिद् वने ।। ११ ।।\nगोपवेणुं सुमधुरं कामात् तमपि वादयन् ।\nप्रह्लादनार्थं च गवां क्वचिद् वनगतो युवा ।। १२ ।\nगोकुलेऽम्बुधरश्यामश्चचार द्युतिमान् प्रभुः ।\nरेमे च तत्र रम्यासु चित्रासु वनराजिषु ।। १३ ।।\nमयूररवघुष्टासु मदनोद्दीपनीषु च ।\nमेघनादप्रतिव्यूहेर्नादितासु समन्ततः ।। १४ ।।\nशाद्वलच्छत्रमार्गासु शिलीन्ध्राभरणासु च ।\nकन्दलामलपत्रासु स्रवन्तीषु नवं जलम् ।। १५ ।।\nकेसराणां नवैर्गन्धैर्मदनिःश्वसितोपमैः ।\nअभीक्ष्णं निःश्वसन्तीषु कामिनीष्विव नित्यशः ।। १६ ।।\nसेव्यमानो नवैर्वातैर्द्रुमसंघातनिःसृतैः ।\nतासु कृष्णो मुदं लेभे सौम्यासु वनराजिषु ।। १७ ।।\nस कदाचिद् वने तस्मिन्गोभिः सह परिभ्रमन् ।\nददर्श विपुलोदग्रं शाखिनं शाखिनां वरम् ।। १८ ।।\nस्थितं धरण्यां मेघाभं निबिडं पत्रसंचयैः ।\nगगनार्धोच्छ्रिताकारं पर्वताभोगधारिणम् ।। १९ ।।\nनीलचित्राङ्गवर्णैश्च सेवितं बहुभिः खगैः ।\nफलैः प्रवालैश्च घनैः सेन्द्रचापघनोपमम् ।। 2.11.२० ।।\nभवनाकारविटपं लतापुष्पसुमण्डितम् ।\nविशालमूलावनतं पवनाम्भोदधारिणम् ।। २१ ।।\nआधिपत्यमिवान्येषां तस्य देशस्य शाखिनाम्।\nकुर्वाणं शुभकर्माणं निरावर्षमनातपम् ।। २२ ।।\nन्यग्रोधं पर्वताग्राभं भाण्डीरं नाम नामतः ।\nदृष्ट्वा तत्र मतिं चक्रे निवासाय ततः प्रभुः ।। २३ ।।\nस तत्र वयसा तुल्यैर्वत्सपालैः सहानघ ।\nरेमे वै वासरं कृष्णः पुरा स्वर्गगतो यथा ।। २४ ।।\nतं क्रीडमानं गोपालाः कृष्णं भाण्डीरवासिनम् ।\nरमयन्ति स्म बहवो वन्यैः क्रीडनकैस्तदा ।। २५ ।।\nअन्ये स्म परिगायन्ति गोपा मुदितमानसाः ।\nगोपालाः कृष्णमेवान्ये गायन्ति स्म रतिप्रियाः ।। २६ ।।\nतेषां स गायतामेव वादयामास वीर्यवान् ।\nपर्णवाद्यान्तरे वेणुं तुम्बीं वीणां च तत्र ह ।। २७ ।।\nकदाचिच्चारयन्नेव गाः स गोवृषभेक्षणः ।\nजगाम यमुनातीरं लतालंकृतपादपम् ।। २८ ।।\nतरङ्गापाङ्गकुटिलां वारिस्पर्शसुखानिलाम्।\nतां च पद्मोत्पलवतीं ददर्श यमुनां नदीम् ।। २९ ।।\nसुतीर्थां स्वादुसलिलां ह्रदिनीं वेगगामिनीम् ।\nतोयवातोद्यतैर्वेगैरवनामितपादपाम् ।। 2.11.३० ।।\nहंसकारण्डवोद्घुष्टा सारसैश्च निनादिताम् ।\nअन्योन्यमिथुनैश्चैव सेवितां मिथुनेचरैः ।। ३१।।\nजलजैः प्राणिभिः कीर्णां जलजैर्भूषितां गुणैः ।\nजलजैः कुसुमैश्चित्रां जलजैर्हरितोदकाम् ।। ३२ ।।\nप्रसृतस्रोतचरणां पुलिनश्रोणिमण्डलाम् ।\nआवर्तनाभिगम्भीरां पद्मरोमानुरञ्जिताम् ।। ३३ ।।\nतटच्छेदोदरां कान्तां त्रितरङ्गवलीधराम् ।\nफेनप्रहृष्टवदनां प्रसन्नां हंसहासिनीम् ।। ३४ ।।\nरुचिरोत्पलरक्तोष्ठीं नतभ्रूं जलजेक्षणाम् ।\nह्रददीर्घललाटान्तां कान्तां शैवलमूर्द्धजाम् ।। ३५ ।।\nचक्रवाकस्तनतटीं तीरपार्श्वायताननाम् ।\nदीर्घस्रोतायतभुजामाभोगश्रवणायुताम् ।। ३६ ।।\nकारण्डवाकुण्डलिनीं श्रीमत्पङ्कजलोचनाम् ।\nतटजाभरणोपेतां मीननिर्मलमेखलाम् ।। ३७ ।।\nवारिप्लवप्लवक्षौमां सारसारावनूपुराम् ।\nकाशचामीकरं वासो वसानां हंसलक्षणम् ।। ३८ ।।\nभीमनक्रानुलिप्ताङ्गीं कूर्मलक्षणभूषिताम् ।\nनिपानश्वापदापीडां नृभिः पीतपयोधराम् ।। ३९ ।।\nश्वापदोच्छिष्टसलिलामाश्रमस्थानसंकुलाम् ।\nतां समुद्रस्य महिषीमीक्षमाणः समन्ततः ।। 2.11.४० ।।\nचचार रुचिरं कृष्णो यमुनामुपशोभयन् ।\nतां चरन्स नदीं श्रेष्ठां ददर्श ह्रदमुत्तमम् ।। ४१ ।।\nदीर्घं योजनविस्तारं दुस्तरं त्रिदशैरपि ।\nगम्भीरमक्षोभ्यजलं निष्कम्पमिव सागरम् ।। ४२ ।।\nतोयजैः श्वापदैस्त्यक्तं शून्यं तोयचरैः खगैः ।\nअगाधेनाम्भसा पूर्णं मेघपूर्णमिवाम्बरम् ।। ४३ ।।\nदुःखोपसर्प्यं तीरेषु ससर्पैर्विपुलैर्बिलैः ।\nविषारणिभवस्याग्नेर्धूमेन परिवेष्टितम् ।। ४४ ।।\nअभोग्यं तत् पशूनां हि अपेयं च जलार्थिनाम् ।\nउपभोगैः परित्यक्तं सुरैस्त्रिषवणार्थिभिः ।। ४५ ।।\nआकाशादप्यसंचार्यं खगैराकाशगोचरैः ।\nतृणेष्वपि पतत्स्वप्सु ज्वलन्तमिव तेजसा ।। ४६ ।।\nसमन्ताद्योजनं साग्रं देवैरपि दुरासदम्।\nविषानलेन घोरेण ज्वालाप्रज्वलितद्रुमम्।।४७ ।।\nव्रजस्योत्तरतस्तस्य क्रोशमात्रे निरामये ।\nतं दृष्ट्वा चिन्तयामास कृष्णो वै विपुलं ह्रदम् ।। ४८ ।।\nअगाधं द्योतमानं च कस्यायं महतो ह्रदः ।\nअस्मिन् स कालियो नाम कालाञ्जनचयोपमः ।। ४९ ।।\nउरगाधिपतिः साक्षाद्ध्रदे वसति दारुणः ।\nउत्सृज्य सागरावासं यो मया विदितः पुरा ।। 2.11.५० ।।\nभयात् पतगराजस्य सुपर्णस्योरगाशिनः ।\nतेनेयं दूषिता सर्वा यमुना सागरङ्गमा ।। ५१।।\nभयात् तस्योरगपतेर्नायं देशो निषेव्यते ।\nतदिदं दारुणाकारमरण्यं रूढशाद्वलम् ।। ५२ ।।\nसावरोहद्रुमं घोरं कीर्णं नानालताद्रुमैः ।\nरक्षितं सर्पराजस्य सचिवैराप्तकारिभिः ।। ५३ ।।\nवनं निर्विषयाकारं विषान्नमिव   दुःस्पृशम्।\nतैराप्तकारिभिर्नित्यं सर्वतः परिरक्षितम् ।। ५४ ।।\nशैवालनलिनैश्चापि वृक्षैः क्षुद्रलताकुलैः ।\nकर्तव्यमार्गौ भ्राजेते हृदस्यास्य तटावुभौ ।। ५५ ।।\nतदस्य सर्पराजस्य कर्तव्यो निग्रहो मया ।\nयथेयं सरिदम्भोदा भवेच्छिवजलाशया ।। ५६ ।।\nव्रजोपभोग्या च यथा नागे च दमिते मया ।\nसर्वत्र सुखसंचारा सर्वतीर्थसुखाश्रया । ५७।।\nएतदर्थं च वासोऽयं व्रजेऽस्मिन् गोपजन्म च ।\nअमीषामुत्पथस्थानां निग्रहार्थं दुरात्मनाम् ।।\nएनं कदम्बमारुह्य तदेव शिशुलीलया ।\nविनिपत्य ह्रदे घोरे दमयिष्यामि कालियम्।। ५९ ।।\nएवं कृते बाहुवीर्ये लोके ख्यातिं गमिष्यति ।। 2.11.६० ।।\nइति श्रीमहाभारते खिलभागे हरिवंशे विष्णुपर्वणि बालचरिते यमुनावर्णनं नामैकादशोऽध्यायः ।। ११ ।।"
  }
]
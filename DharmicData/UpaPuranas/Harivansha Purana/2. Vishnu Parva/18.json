[
  {
    "text": "वैशम्पायन उवाच\nमहे प्रतिहते शक्रः सक्रोधस्त्रिदशेश्वरः ।\nसंवर्तकं नाम गणं तोयदानामथाब्रवीत् ।। १ ।।\nभो बलाहकमातङ्गाः श्रूयतां मम भाषितम् ।\nयदि वो मत्प्रियं कार्यं राजभक्तिपुरस्कृतम् ।। २ ।।\nएते वृन्दावनगता दामोदरपरायणाः ।\nनन्दगोपादयो गोपा विद्विषन्ति ममोत्सवम् ।। ३ ।।\nआजीवो यः परस्तेषां गोपत्यं च यतः स्मृतम् ।\nता गावः सप्तरात्रेण पीड्यन्तां वर्षमारुतैः ।। ४ ।।\nऐरावतगतश्चाहं स्वयमेवाम्बु दारुणम् ।\nस्रक्ष्यामि वृष्टिं वातं च वज्राशनिसमप्रभम् ।। ५ ।।\nभवद्भिश्चण्डवर्षेण चरता मारुतेन च ।\nहतास्ताः सव्रजा गावस्त्यक्ष्यन्ति भुवि जीवितम्।। ६ ।।\nएवमाज्ञापयामास सर्वाञ्जलधरान् प्रभुः ।\nप्रत्याहते वै कृष्णेन शासने पाकशासनः ।। ७ ।।\nततस्ते जलदाः कृष्णा घोरनादा भयावहाः ।\nआकाशं छादयामासुः सर्वतः पर्वतोपमाः ।। ८ ।।\nविद्युत्सम्पातजननाः शक्रचापविभूषिताः ।\nतिमिरावृतमाकाशं चक्रुस्ते जलदास्तदा ।। ९ ।।\nगजा इवान्यसंयुक्ताः केचिन्मकरवर्चसः ।\nनागा इवान्ये गगने चेरुर्जलदपुङ्गवाः ।। 2.18.१० ।।\nतेऽन्योन्यं वपुषा बद्धा नागयूथायुतोपमाः ।\nदुर्दिनं विपुलं चक्रुश्छादयन्तो नभस्तलम् ।। ११ ।।\nनृहस्तनागहस्ताभ्यां वेणूनां चैव सर्वतः ।\nधाराभिस्तुल्यरूपाभिर्ववृषुस्ते बलाहकाः ।। १२ ।।\nसमुद्रं मेनिरे तं हि खमारूढं नृचक्षुषः ।\nदुर्विगाह्यमपर्यन्तमगाधं दुर्दिनं महत् ।।१३ ।।\nनैवापतन् वै खगमा दुद्रुवुर्मृगजातयः ।\nपर्वताभेषु मेघेषु खे नन्दन्तु समन्ततः । १४ ।।\nनष्टसूर्येन्दुसदृशैर्मेघैर्नभसि दारुणैः ।\nअतिवृष्टेन लोकस्य विरूपमभवद् वपुः ।। १५ ।।\nमेघौघैर्निष्प्रभाकारमदृश्यग्रहतारकम् ।\nचन्द्रसूर्यांशुरहितं खं बभूवातिनिष्प्रभम्।। १६ ।।\nवारिणा मेघमुक्तेन मुच्यमानेन चासकृत् ।\nआबभौ सर्वतस्तत्र भूमिस्तोयमयी यथा ।। १७ ।।\nविनेदुर्बर्हिणस्तत्र तोककल्परुताः खगाः ।\nविवृद्धिं निम्नगा याताः प्लवगाः सम्प्लवं गताः ।। १ ।।\nगर्जितेन च मेघानां पर्जन्यनिनदेन च ।\nतर्जितानीव कम्पन्ते तृणानि तरुभिः सह ।। १९ ।।\nप्राप्तोऽन्तकालो लोकानां व्यक्तमेकार्णवा मही ।\nइति गोपगणा वाक्यं व्याहरन्ति भयार्दिताः ।। 2.18.२० ।।\nतेनोत्पाताम्बुवर्षेण गावो विप्रहता भृशम् ।\nहम्भारवैः क्रन्दमाना न चेलुः स्तम्भितोपमाः ।। २१ ।।\nनिष्कम्पसक्थिचरणा निष्प्रयत्नखुराननाः ।\nहृष्टरोमार्द्रतनवः क्षामकुक्षिपयोधराः ।। २२ ।।\nकाश्चित् प्राणाञ्जहुः श्रान्ता निपेतुः काश्चिदातुराः ।\nकाश्चित्सवत्साः पतिता गावः शीकरवेजिताः ।। २३ ।।\nकाश्चिदाक्रम्य क्रोडेन वत्सांस्तिष्ठन्ति मातरः ।\nविमुखाः श्रान्तसक्थ्यश्च निराहाराः कृशोदराः ।\nपेतुरार्ता वेपमाना गावो वर्षपराजिताः ।। २४ ।।\nवत्साश्चोन्मुखका बाला दामोदरमुखाः स्थिताः ।\nत्राहीति वदनैर्दीनैः कृष्णमूचुरिवार्दिताः ।। २५ ।।\nगवां तत् कदनं दृष्ट्वा दुर्दिनागमजं महत् ।\nगोपांश्चासन्ननिधनान् कृष्णः कोपं समादधे ।। २६ ।।\nस चिन्तयित्वा संरब्धो दृष्टो योगो मयेति च ।\nआत्मानमात्मना वाक्यमिदमूचे प्रियंवदः ।। २७ ।।\nअद्याहमिममुत्पाट्य सकाननवनं गिरिम् ।\nकल्पयेयं गवां स्थानं वर्षत्राणाय दुर्धरम् ।। २८ ।।\nअयं धृतो मया शैलः पृथ्वीगृहनिभोपमः ।\nत्रास्यते सव्रजा गा वै मद्वश्यश्च भविष्यति ।। २९ ।।\nएवं स चिन्तयित्वा तु कृष्णः सत्यपराक्रमः ।\nबाह्वोर्बलं दर्शयिष्यन् समीपं तं महीधरम् ।\nदोर्भ्यामुत्पाटयामास कृष्णो गिरिरिवापरः ।। 2.18.३० ।।\nस धृतः संगतो मेघैर्गिरिः सव्येन पाणिना ।\nगृहभावं गतस्तत्र गृहाकारेण वर्चसा ।। ३१ ।।\nभूमेरुत्पाट्यमानस्य तस्य शैलस्य सानुषु ।\nशिलाः प्रशिथिलाश्चेलुर्विनिष्पेतुश्च पादपाः ।। ३२ ।।\nशिखरैर्घूर्णमानैश्च सीदमानैश्च पादपैः ।\nविधूतैश्चोच्छ्रितैः शृङ्गैरगमः खगमोऽभवत् ।। ३३ ।।\nचलत्प्रस्रवणैः पार्श्वैर्मेघोघैरेकतां गतैः ।\nभिद्यमानाश्मनिचयश्चचाल धरणीधरः ।। ३४ ।।\nन मेघानां प्रवृष्टानां न शैलस्याश्मवर्षिणः ।\nविविदुस्ते जना रूपं वायोस्तस्य च गर्जतः ।। ३५ ।।\nमेघैः सशैलसंस्थानैर्नीलैः प्रस्रवणार्पितैः ।\nमिश्रीकृत इवाभाति गिरिरुद्दामबर्हवान् ।।३६ ।।\nआप्लुतोऽयं गिरिः पक्षैरिति विद्याधरोरगाः ।\nगन्धर्वाप्सरसश्चैव वाचो मुञ्चन्ति सर्वशः ।।३७।।\nसहस्ततलविन्यस्तो मुक्तमूलः क्षितेस्तलात्।\nरीतीर्निर्वर्तयामास काञ्चनाञ्जनराजतीः ।।३८ ।।\nकानिचिच्छिथिलानीव संच्छिन्नार्द्धानि कानिचित्।\nगिरेर्मेघप्रविष्टानि तस्य शृङ्गाणि चाभवन् ।।३९ ।।\nगिरिणा कम्पमानेन कम्पितानां तु शाखिनाम् ।\nपुष्पमुच्चावचं भूमौ व्यशीर्यत समन्ततः ।। 2.18.४०।।\nनिःसृताः पृथुमूर्धानः स्वस्तिकार्धविभूषिताः ।\nद्विजिह्वपततः क्रुद्धाः खेचराः खे समन्ततः ।। ४१ ।।\nआर्तिं जग्मुः खगगणा वर्षेण च भयेन च ।\nउत्पत्त्योत्पस्य गगनात् पुनः पेतुरवाङ्मुखाः ।।४२ ।।\nरेसुरारोषिताः सिंहाः सजला इव तोयदाः ।\nगर्गरा इव मथ्यन्तो नेदुः शार्दूलपुङ्गवाः ।। ४३ ।।\nविषमैश्च समीभूतैः समैश्चात्यन्तदुर्गमैः ।\nव्यावृत्तदेहः च गिरिरन्य एवोपलक्ष्यते ।। ४४ ।।\nअतिवृष्टस्य तैर्मेघैस्तस्य रूपं बभूव ह ।\nस्तम्भितस्येव रुद्रेण त्रिपुरस्य विहायसि ।। ४५ ।।\nबाहुदण्डेन कृष्णस्य विधृतं सुमहत्तदा ।\nनीलाभ्रपटलच्छन्नं तद्गिरिच्छत्रमाबभौ ।। ४६ ।।\nस्वप्नायमानो जलदैर्निमीलितगुहामुखः ।\nबाहूपधाने कृष्णस्य प्रसुप्त इव खे गिरिः ।। ४७ ।।\nनिर्विहङ्गरुतैर्वृक्षैर्निर्मयूररुतैर्वनैः ।\nनिरालम्ब इवाभाति गिरिः स्वशिखरैर्वृतः ।। ४८ ।।\nपर्यस्तैर्घूर्णमानैश्च प्रचलद्भिश्च सानुभिः ।\nसज्वराणीव शैलस्य वनानि शिखराणि च ।। ४९ ।।\nउत्तमाङ्गगतास्तस्य मेघाः पवनवाहनाः ।\nत्वर्यमाणा महेन्द्रेण तोयं मुमुचुरक्षयम् ।। 2.18.५० ।।\nस लम्बमानः कृष्णस्य भुजाग्रे सघनो गिरिः ।\nचक्रारूढ इवाभाति देशो नृपतिपीडितः ।। ५१ ।।\nस मेघनिचयस्तस्थौ गिरिं तं परिवार्य ह ।\nपुरं पुरस्कृत्य यथा स्फीतो जनपदो महान् ।। ५२ ।।\nनिवेश्य तं करे शैलं तोलयित्वा च सस्मितम् ।\nप्रोवाच गोप्ता गोपानां प्रजापतिरिव स्थितः ।। ५३ ।।\nएतद् दैवैरसम्भाव्यं दिव्येन विधिना मया ।\nकृतं गिरिगृहं गोपा निर्वातं शरणं गवाम् ।। ५४ ।।\nक्षिप्रं विशन्तु यूथानि गवामिह हि शान्तये ।\nनिर्वातेषु च देशेषु निवसन्तु यथासुखम् ।। ५५ ।।\nयथाश्रेष्ठं यथायूथं यथासारं यथासुखम् ।\nविभज्यतामयं देशः कृतं वर्षनिवारणम् ।। ५६ ।।\nशैलोत्पाटनभूरेषा महती निर्मिता मया ।\nपञ्चक्रोशप्रमाणेन क्रोशैकविस्तरो महान् ।\nत्रैलोक्यमप्युत्सहते रक्षितुं किं पुनर्व्रजम् ।। ५७ ।।\nततः किलकिलाशब्दो गवां हम्भारवैः सह ।\nगोपानां तुमुलो जज्ञे मेघनादश्च बाह्यतः ।।५८ ।।\nप्राविशन्त ततो गावो गोपैर्यूथप्रकल्पिताः ।\nतस्य शैलस्य विपुलं प्रदरं गह्वरोदरम् ।। ५९ ।।\nकृष्णोऽपि मूले शैलस्य शैलस्तम्भ इवोच्छ्रितः।\nदधारैकेन हस्तेन शैलं प्रियमिवातिथिम् ।। 2.18.६० ।।\nततो व्रजस्य भाण्डानि युक्तानि शकटानि च ।\nविविशुर्वर्षभीतास्ते तद् गृहं गिरिनिर्मितम् ।। ६१ ।।\nअतिदैवं तु कृष्णस्य दृष्ट्वा तत् कर्म वज्रभृत् ।\nमिथ्याप्रतिज्ञो जलदान् वारयामास वै विभुः ।। ६२।।\nसप्तरात्रे तु निर्वृत्ते धरण्यां विगतोत्सवः ।\nजगाम संवृतो मेघैर्वृत्रहा स्वर्गमुत्तमम् ।। ६३ ।।\nनिवृत्ते सप्तरात्रं तु निष्प्रयत्ने शतक्रतौ ।\nगताभ्रे विमले व्योम्नि दिवसे दीप्तभास्करे ।। ६४ ।।\nगावस्तेनैव मार्गेण परिजग्मुर्यथागतम् ।\nस्वं च स्थानं ततो घोषः प्रत्ययात् पुनरेव सः ।। ६५ ।।\nकृष्णोऽपि तं गिरिश्रेष्ठं स्वस्थाने स्थावरात्मवान् ।\nप्रीतो निवेशयामास शिवाय वरदो विभुः ।। ६६ ।।\nइति श्रीमहाभारते खिलभागे हरिवंशे विष्णुपर्वणि गोवर्धनधारणेऽष्टादशोऽध्यायः ।। १८ ।।"
  }
]
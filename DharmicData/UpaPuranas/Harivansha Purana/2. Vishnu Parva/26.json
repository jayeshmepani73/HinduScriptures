[
  {
    "text": "वैशम्पायन उवाच\nस नन्दगोपस्य गृहं प्रविष्टः सह केशवः ।\nगोपवृद्धान् समानीय प्रोवाचामितदक्षिणः ।। १ ।।\nकृष्णं चैवाब्रवीत् प्रीत्या रौहिणेयेन सङ्गतम् ।\nश्वः पुरीं मथुरां तात गमिष्यामः सुखाय वै ।। २ ।।\nयास्यन्ति च व्रजाः सर्वे गोपालाः सपरिग्रहाः ।\nकंसाज्ञया समुचितं करमादाय वार्षिकम् ।। ३ ।।\nसमृद्धस्तत्र कंसस्य भविष्यति धनुर्महः ।\nतं द्रक्ष्यथ समृद्धं च स्वजनैश्च समेष्यथ ।। ४।।\nपितरं वसुदेवं च सततं दुःखभाजनम् ।\nदीनं पुत्रवधश्रान्तं युवामद्य समेष्यथः ।। ५ ।।\nसततं पीड्यमानं च कंसेनाशुभबुद्धिना ।\nदशान्ते शोषितं वृद्धं दुःखैः शिथिलतां गतम्  ६ ।।\nकंसस्य भयसंत्रस्तं भवद्भ्यां च विना कृतम् ।\nदह्यमानं दिवा रात्रौ सोत्कण्ठेनान्तरात्मना ।। ७ ।।\nतां च द्रक्ष्यसि गोविन्द पुत्रैरमृदितस्तनीम् ।\nदेवकीं देवसंकाशां सीदन्तीं विहतप्रभाम् ।। ८ ।।\nपुत्रशोकेन शुष्यन्तीं त्वद्दर्शनपरायणाम् ।\nवियोगशोकसंतप्तां विवत्सामिव सौरभीम् ।। ९ ।।\nउपप्लुतेक्षणां दीनां नित्यं मलिनवाससम् ।\nस्वर्भानुवदनग्रस्तां शशाङ्कस्य प्रभामिव ।। 2.26.१० ।।\nत्वद्दर्शनपरां नित्यं तवागमनकाङ्क्षिणीम् ।\nत्यत्प्रवृत्तेन शोकेन सीदन्तीं वै तपस्विनीम्। ११ ।।\nत्वत्प्रलापेष्वकुशला त्वया बाल्ये वियोजिताम् ।\nअरूपज्ञां तव विभो वक्त्रस्यास्येन्दुवर्चसः ।। १२ ।।\nयदि त्वां जनयित्वा सा देवकी तात तप्यते ।\nअपत्यार्थो नु कस्तस्या वरं ह्येवानपत्यता ।।१३ ।।\nअपुत्राणां हि नारीणामेकः शोको विधीयते ।\nसपुत्रा त्वफले पुत्रे धिक्प्रजातेन तप्यते ।। १४ ।।\nत्वं तु शक्रसमः पुत्रो यस्यात्तवत्सदृशो गुणैः ।\nपरेषामप्यभयदो न सा शोचितुमर्हति ।। १५ ।।\nवृद्धौ तवाम्बापितरौ परभृत्यत्वमागतौ ।\nभर्त्सितौ त्वत्कृते नित्यं कंसेनाशुभबुद्धिना ।। १६ ।।\nयदि ते देवकी मान्या पृथिवीवात्मधारिणी ।\nतां शोकसलिले मग्नामुत्तारयितुमर्हसि ।। १७ ।।\nतं च वृद्धं प्रियसुतं वसुदेवं सुखोचितम् ।\nपुत्रयोगेन संयोज्य कृष्ण धर्ममवाप्स्यसि ।। १८ ।।\nयथा नागः सुदुर्वृत्तो दमितो यमुनाह्रदे ।\nविमूलः स कृतः शैलो यथा वै भूधरस्त्वया ।। १९ ।।\nदर्पोत्सिक्तश्च बलवानरिष्टो विनिपातितः ।\nपरप्राणहरः केशी दुष्टात्मा च हयो हतः ।। 2.26.२० ।।\nएतेनैव प्रयत्नेन वृद्धावुद्धृत्य दुःखितौ ।\nयथा धर्ममवाप्नोषि तत्कृष्ण परिचिन्त्यताम् ।। २१ ।।\nनिर्भर्त्स्यमानो यैर्दृष्टः पिता ते कंससंसदि ।\nते सर्वे चक्रुरश्रूणि नेत्रैर्दुःखान्विता भृशम् ।। २२ ।।\nगर्भावकर्तनादीनि दुःखानि सुबहून्यपि ।\nमाता ते देवकी कृष्ण कंसस्य सहतेऽवशा ।। २३ ।।\nमातापितृभ्यां सर्वेण जातेन तनयेन वै ।\nऋणं वै प्रतिकर्तव्यं यथायोगमुदाहृतम् ।। २४ ।।\nएवं ते कुर्वतः कृष्ण मातापित्रोरनुग्रहम् ।\nपरित्यजेतां तौ शोकं स्याच्च धर्मस्तवानघ ।। २५ ।।\nवैशम्पायन उवाच\nकृष्णः सुविदितार्थो वै तमाहामितविक्रमम् ।\nबाढमित्येव तेजस्वी न च क्रोधवशं गतः ।। २६ ।।\nते च गोपाः समागम्य नन्दगोपपुरःसराः ।\nअक्रूरवचनं श्रुत्वा चेलुः कंसस्य शासनात् ।। २७ ।।\nगमनाय च ते सज्जा बभूवुर्व्रजवासिनः ।\nसज्जं चोपायनं कृत्वा गोपवृद्धाः प्रतस्थिरे ।। २८ ।।\nकरं चानडुहः सर्पिर्महिषांश्चौपनायिकान् ।\nयथासारं यथायूथमुपानीय पयो दधि ।। २९ ।।\nतं सज्जयित्या कंसस्य करं चोपायनानि च ।\nते सर्वे गोपपतयो गमनायोपतस्थिरे ।। 2.26.३० ।।\nअक्रूरस्य कथाभिश्च सह कृष्णेन जाग्रतः ।\nरौहिणेयतृतीयस्य सा निशा व्यत्यवर्तत ।। ३१ ।।\nततः प्रभाते विमले पक्षिव्याहारसंकुले ।\nनैशाकरे रश्मिजाले क्षणदाक्षयसंहृते ।। ३२ ।।\nनभस्यरुणसंस्तीर्णे पर्यस्ते ज्योतिषां गणे ।\nप्रत्यूषपवनासारैः क्लेदिते धरणीतले ।। ३३ ।।\nक्षीणाकारासु तारासु सुप्तनिष्प्रतिभासु च ।\nनैशमन्तर्दधे रूपमुद्गच्छति दिवाकरे ।। ३४ ।।\nशीतांशुः शान्तकिरणो निष्प्रभः समपद्यत ।\nएको नाशयते रूपमेको वर्धयते वपुः ।। ३५।।\nगोभिश्च समकीर्णासु व्रजनिर्याणभूमिषु ।\nमन्थनावर्तपूर्णेषु गर्गरेषु नदत्सु च ।। ३६ ।।\nदामभिर्दम्यमानेषु वत्सेषु तरुणेषु च ।\nगोपैरापूर्यमाणासु घोषरथ्यासु सर्वशः ।। ३७ ।।\nतत्रैव गुरुकं भाण्डं शकटारोपितं बहु ।\nत्वरिताः पृष्ठतः कृत्वा जग्मुः स्यन्दनवाहनाः ।। ३८ ।।\nकृष्णोऽथ रौहिणेयश्च स चैवामितदक्षिणः ।\nत्रयो रथगता जग्मुस्त्रिलोकपतयो यथा ।। ३९ ।।\nअथाह कृष्णमक्रूरो यमुनातीरमाश्रितः ।\nस्यन्दनं चात्र रक्षस्व यत्नं च कुरु वाजिषु ।। 2.26.४० ।।\nहयेभ्यो यवसं दत्त्वा हयभाण्डे रथे तथा ।\nप्रगाढं यत्नमास्थाय क्षणं तात प्रतीक्ष्यताम् ।। ४१ ।।\nयमुनाया ह्रदे ह्यस्मिन् स्तोष्यामि भुजगेश्वरम् ।\nदिव्यैर्भागवतैर्मन्त्रैः सर्वलोकप्रभुं यतः ।। ४२ ।।\nगुह्यं भागवतं देवं सर्वलोकस्य भावनम् ।\nश्रीमत्स्वस्तिकमूर्द्धानं प्रणमिष्यामि भोगिनम् ।\nसहस्रशिरसं देवमनन्तं नीलवाससम् ।। ४३ ।।\nधर्मदेवस्य तस्याथ यद् विषं प्रभविष्यति ।\nसर्वं तदमृतप्रख्यमशिष्याम्यमरो यथा ।। ४४ ।।\nस्वस्तिकायतनं दृष्ट्वा द्विजिह्वं श्रीविभूषितम् ।\nसमाजस्तत्र सर्पाणां शान्त्यर्थं वै भविष्यति ।। ४५ ।।\nआस्तां मां समुदीक्षन्तौ भवन्तौ सङ्गतावुभौ ।\nनिवृत्तो भुजगेन्द्रस्य यावदस्मि ह्रदोत्तमात् ।। ४६ ।।\nतमाह कृष्णः संहृष्टो गच्छ धर्मिष्ठ मा चिरम् ।\nआवां खलु न शक्तौ स्वस्त्वया हीनावुपासितम् ।।४७।।\nस हृदे यमुनायास्तु ममज्जामितदक्षिणः ।\nरसातले स ददृशे नागलोकमिमं यथा ।। ४८ ।।\nतस्य मध्ये सहस्रास्यं हेमतालोच्छ्रितध्वजम् ।\nलाङ्गलासक्तहस्ताग्रं मुसलोपाश्रितोदरम् ।। ४९ ।।\nअसिताम्बरसंवीतं पाण्डुरं पाण्डुरासनम् ।\nकुण्डलैकधरं मत्तं सुप्तमम्बुरुहेक्षणम् ।। 2.26.५० ।।\nभोगोत्करासने शुभ्रे स्वेन देहेन कल्पिते ।\nस्वासीनं स्वस्तिकाभ्यां च वराहाभ्यां महीधरम् ।। ५१ ।।\nकिंचित् सव्यापवृत्तेन मौलिना हेमचूलिना ।\nजातरूपमयैः पद्मैर्मालयाच्छन्नवक्षसम् ।। ५२ ।।\nरक्तचन्दनदिग्धाङ्गं दीर्घबाहुमरिंदमम् ।\nपद्मनाभसिताभ्राभं भाभिर्ज्वलिततेजसम् ।। ५३ ।।\nददर्श भोगिनां नाथं स्थितमेकार्णवेश्वरम् ।\nपूज्यमानं द्विजिह्वेन्द्रैर्वासुकिप्रमुखैः प्रभुम् ।। ५४ ।।\nकम्बलाश्वतरौ नागौ तौ चामरकरावुभौ ।\nअवीजयेतां तं देवं धर्मासनगतं प्रभुम् ।। ५५ ।।\nतस्याभ्याशगतो भाति वासुकिः पन्नगेश्वरः ।\nवृतोऽन्यैः सचिवैः सर्पैः कर्कोटकपुरःसरैः ।। ५६ ।।\nतं घटैः काञ्चनैर्दिव्यैः पङ्कजच्छन्नमस्तकैः ।\nराजानं स्नापयामासुः स्नातमेकार्णवाम्बुभिः ।। ५७ ।।\nतस्योत्सङ्गे घनश्यामं श्रीवत्साच्छादितोरसम् ।\nपीताम्बरधरं विष्णुं सूपविष्टं ददर्श ह ।। ५८ ।।\nअपरं चैव सोमेन तुल्यसंहननं प्रभुम् ।\nसंकर्षणमिवासीनं तं दिव्यं विष्टरं विना ।। ५९ ।।\nस कृष्णं तत्र सहसा व्याहर्तुमुपचक्रमे ।\nतस्य संस्तम्भयामास वाक्यं कृष्णः स्वतेजसा ।। 2.26.६० ।।\nसोऽनुभूय भुजङ्गानां तं भागवतमव्ययम् ।\nउदतिष्ठत्पुनस्तोयाद् विस्मितोऽमितदक्षिणः ।। ६१ ।।\nस तौ रथस्थावासीनौ तत्रैव बलकेशवौ ।\nनिरीक्ष्यमाणावन्योन्यं ददर्शाद्भुतरूपिणौ ।। ६२ ।।\nअथामज्जत् पुनस्तत्र तदाक्रूरः कुतूहलात्।\nइज्यते यत्र देवोऽसौ नीलवासाः सिताननः ।। ६३।।\nतथैवासीनमुत्सङ्गे सहस्रास्यधरस्य वै ।\nददर्श कृष्णमक्रूरः पूज्यमानं तदा प्रभुम् ।। ६४ ।।\nभूयश्च सहसोत्थाय तं मन्त्रं मनसा जपन् ।\nरथं तेनैव मार्गेण जगामामितदक्षिणः ।। ६५ ।।\nतमाह केशवो हृष्टः स्थितमक्रूरमागमत् ।\nकीदृशं नागलोकस्य वृत्तं भागवते ह्रदे ।। ६६ ।।\nचिरं च भवता कालो व्याक्षेपेण विलम्बितः ।\nमन्ये दृष्टं त्वयाश्चर्यं हृदयं ते यथाचलम् ।। ६७ ।।\nप्रत्युवाच स तं कृष्णमाश्चर्यं भवता विना ।\nकिं भविष्यति लोकेषु स्थावरेषु चरेषु च ।। ६८ ।।\nतत्राश्चर्यं मया दृष्टं कृष्ण यद् भुवि दुर्लभम्।\nतदिहापि यथा तत्र पश्यामि च रमामि च ।। ६९ ।।\nसंगतश्चापि लोकानामाश्चर्येणेह रूपिणा ।\nअतः परतरं कृष्ण नाश्चर्यं द्रष्टुमुत्सहे ।। 2.26.७० ।।\nतदागच्छ गमिष्यामः कंसराजपुरीं प्रभो ।\nयावन्नास्तं व्रजत्येष दिवसान्ते दिवाकरः ।। ७१ ।।\nइति श्रीमहाभारते खिलभागे हरिवंशे विष्णुपर्वणि अक्रूरकृतनागलोककथने षड्विंशोऽध्यायः ।। २६ ।।"
  }
]
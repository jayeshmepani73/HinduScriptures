[
  {
    "text": "वैशम्पायन उवाच\nततः प्रभाते विमले भास्करे उदिते तदा ।\nकृतजाप्यो हृषीकेशो वनान्ते निषसाद ह ।। १ ।।\nपरिचक्राम तं देशं दुर्गस्थानदिदृक्षया ।\nउपतस्थुः कुलप्राग्यात  यादवा यदुनन्दनम् ।। २ ।।\nरोहिण्यामहनि श्रेष्ठे स्वस्ति वाच्य द्विजोत्तमान् ।\nपुण्याहघोषैर्विपुलैर्दुर्गस्यारब्धवान् क्रियाम् ।। ३ ।।\nततः पङ्कजपत्राक्षो यादवान् केशिसूदनः ।\nप्रोवाच वदतां श्रेष्ठो देवान् वृत्ररिपुर्यथा ।। ४ ।।\nकल्पितेयं मया भूमिः पश्यध्वं देवसद्मवत् ।\nनाम चास्याः कृतं पुर्याः ख्यातिं यदुपयास्यति ।। ५ ।।\nइयं द्वारवती नाम पृथिव्यां निर्मिता मया ।\nभविष्यति पुरी रम्या शक्रस्येवामरावती ।। ६ ।।\nतान्येवास्याः कारयिष्ये चिह्नान्यायतनानि च ।\nचत्वरान् राजमार्गांश्च सम्यगन्तःपुराणि च ।। ७ ।।\nदेवा इवात्र मोदन्तु भवन्तो विगतज्वराः ।\nबाधमाना रिपूनुग्रानुग्रसेनपुरोगमाः ।। ८ ।।\nगृह्यन्तां वेश्मवास्तूनि कल्प्यन्तां त्रिकचत्वराः ।\nमीयन्तां राजमार्गाश्च प्रासादस्य च या गतिः ।। ९ ।।\nप्रेष्यन्तां शिल्पिमुख्या वै नियुक्ता वेश्मकर्मसु ।\nनियुज्यन्तां च देशेषु प्रेष्यकर्मकरा जनाः ।। 2.58.१० ।।\nएवमुक्ते तु यदवो गृहसंग्रहतत्पराः ।\nयथानिवेशं संहृष्टाश्चक्रुर्वास्तुपरिग्रहम् ।। ११ ।।\nसूत्रहस्तास्ततो मानं चक्रुर्यादवसत्तमाः ।\nपुण्येऽहनि महाराज द्विजातीनभिपूज्य च ।। १२ ।।\nवास्तुदैवतकर्माणि विधिना कारयन्ति च ।\nस्थपतीनथ गोविन्दस्तत्रोवाच महामतिः ।। १३ ।।\nअस्मदर्थे सुविहितं क्रियतामत्र मन्दिरम् ।\nविविक्तचत्वरपथं सुनिविष्टेष्टदैवतम् ।। १४ ।।\nते तथेति महाबाहुमुक्त्वा स्थपतयस्तदा ।\nदुर्गकर्माणि संस्कारानुपकल्प्य यथाविधि ।। १५ ।।\nयथान्यायं निर्मिमिरे दुर्गाण्यायतनानि च ।\nस्थानानि निदधुश्चात्र ब्रह्मादीनां यथाक्रमम् ।। १६ ।।\nअपामग्नेः सुरेशस्य दृषदोलूखलस्य च ।\nचातुर्दैवानि चत्वारि द्वाराणि निदधुश्च ते ।। १७ ।।\nशुद्धाक्षमैन्द्रं भल्लाटं पुष्पदन्तं तथैव च ।\nतेषु वेश्मसु युक्तेषु यादवेषु महात्मसु ।। १८ ।।\nपुर्याः क्षिप्तं निवेशार्थं चिन्तयामास माधवः ।\nतस्य दैवोत्थिता बुद्धिर्विमला क्षिप्रकारिणी ।। १९ ।।\nपुर्याः प्रियकरी सा वै यदूनामभिवर्द्धिनी ।\nशिल्पिमुख्यस्तु देवानां प्रजापतिसुतः प्रभुः ।। 2.58.२० ।।\nविश्वकर्मा स्वमत्या वै पुरीं संस्थापयिष्यति ।\nमनसा समनुध्याय तस्यागमनकारणात् ।\nत्रिदशाभिमुखः कृष्णो विविक्ते समपद्यत ।। २१ ।।\nतस्मिन्नेव ततः काले शिल्पाचार्यो महामतिः ।\nविश्वकर्मा सुरश्रेष्ठः कृष्णस्य प्रमुखे स्थितः ।। २२ ।।\nविश्वकर्मोवाच\nशक्रेण प्रेषितः क्षिप्रं तव विष्णो धृतव्रत ।\nकिङ्करः समनुप्राप्तः शाधि मां किं करोमि ते ।। २३ ।।\nयथासौ देवदेवो मे शङ्करश्च यथाव्ययः ।\nतथा त्वं देव मान्यो मे विशेषो नास्ति वः प्रभो ।। २४ ।।\nत्रैलोक्यज्ञापिकां वाचमुत्सृजस्व महाभुज ।\nएषोऽस्मि परिदृष्टार्थः किं करोमि प्रशाधि माम् ।। २५ ।।\nश्रुत्वा विनीतं वचनं केशवो विश्वकर्मणः ।\nप्रत्युवाच यदुश्रेष्ठः कंसारिरतुलं वचः ।। २६ ।।\nश्रुतार्थो देवगुह्यस्य भवान् यत्र वयं स्थिताः ।\nअवश्यं त्विह कर्तव्यं सदनं मे सुरोत्तम ।। २७ ।।\nतदियं पूः प्रकाशार्थं निवेश्या मयि सुव्रत ।\nमत्प्रभावानुरूपैश्च गृहैश्चेयं समन्ततः ।। २८ ।।\nउत्तमा च पृथिव्यां वै यथा स्वर्गेऽमरावती ।\nतथेयं हि त्वया कार्या शक्तो ह्यसि महामते ।। २९ ।।\nमम स्थानमिदं कार्यं यथा वै त्रिदिवे तथा ।\nमर्त्याः पश्यन्तु मे लक्ष्मीं पुर्या यदुकुलस्य च ।। 2.58.३० ।।\nएवमुक्तस्ततः प्राह विश्वकर्मा मतीश्वरः ।\nकृष्णमक्लिष्टकर्माणं देवामित्रविनाशनम् ।। ३१ ।।\nसर्वमेतत् करिष्यामि यत् त्वयाभिहितं प्रभो ।\nपुरी त्वियं जनस्यास्य न पर्याप्ता भविष्यति ।। ३२ ।।\nभविष्यति च विस्तीर्णा वृद्धिरस्यास्तु शोभना ।\nचत्वारः सागराह्यस्यां विचरिष्यन्ति रूपिणः ।। ३३ ।।\nयदीच्छेत्सागरः किंचिदुत्स्रष्टुमपि तोयराट् ।\nततः स्वायतलक्षण्या पुरी स्यात्पुरुषोत्तम ।। ३४ ।।\nएवमुक्तस्ततः कृष्णः प्रागेव कृतनिश्चयः ।\nसागरं सरितां नाथमुवाच वदतां वरः ।। ३५ ।।\nसमुद्र दश च द्वे च योजनानि जलाशये ।\nप्रतिसंह्रियतामात्मा यद्यस्ति मयि मान्यता ।। ३६ ।।\nअवकाशे त्वया दत्ते पुरीयं मामकं बलम् ।\nपर्याप्तविषया रम्या समग्रं विसहिष्यति ।। ३७ ।।\nततः कृष्णस्य वचनं श्रुत्वा नदनदीपतिः ।\nस मारुतेन योगेन उत्ससर्ज जलाशयम् ।। ३८ ।।\nविश्वकर्मा ततः प्रीतः पुर्याः संलक्ष्य वास्तु तत् ।\nगोविन्दे चैव सम्मानं कृतवान् सागरस्तदा ।। ३९ ।।\nविश्वकर्मा ततः कृष्णमुवाच यदुनन्दनम् ।\nअद्यप्रभृति गोविन्द सर्वे समधिरोहत ।। 2.58.४० ।।\nमनसा निर्मिता चेयं मया पूः प्रवरा विभो ।\nअचिरेणैव कालेन गृहसम्बाधमालिनी ।। ४१ ।।\nभविष्यति पुरी रम्या सुद्वारा प्राग्र्यतोरणा ।\nचयाट्टालककेयूरा पृथिव्यां ककुदोपमा ।। ४२ ।।\nअन्तःपुरं च कृष्णस्य परिचर्याक्षयं महत् ।\nचकार तस्यां पुर्यां वै देशे त्रिदशपूजिते ।। ४३ ।।\nततः सा निर्मिता कान्ता पुरी द्वारावती तदा ।\nविधानविहितद्वारा प्राकारवरशोभिता ।\nपरिखाचयसंगुप्ता साट्टप्राकारतोरणा ।। ४५ ।।\nकान्तनारीनरगणा वणिग्भिरुपशोभिता ।\nनानापण्यगणाकीर्णा खेचरीव च गां गता ।। ४६ ।।\nप्रपावापीप्रसन्नोदा उद्यानैरुपशोभिता ।\nसमन्ततः संवृताङ्गी वनितेवायतेक्षणा ।। ४७ ।।\nसमृद्धचत्वरवती वेश्मोत्तमघनाचिता ।\nरथ्याकोटिसहस्राढ्या शुभ्रराजपथोत्तरा ।। ४८ ।।\nभूषयन्ती समुद्रं सा स्वर्गमिन्द्रपुरी यथा ।\nपृथिव्यां सर्वरत्नानामेका निचयशालिनी ।। ४९ ।।\nसुराणामपि सुक्षेत्रा सामन्तक्षोभकारिणी ।\nअप्रकाशं तदाकाशं प्रासादैरुपकुर्वती ।। 2.58.५० ।।\nपृथिव्यां पृथुराष्ट्रायां जनौघप्रतिनादिता ।\nओघैश्च वारिराजस्य शिशिरीकृतमारुता ।। ५१ ।।\nअनूपोपवनैः कान्तैः कान्त्या जनमनोहरा ।\nसतारका द्यौरिव सा द्वारका प्रत्यराजत ।। ५२ ।।\nप्राकारेणार्कवर्णेन शातकौम्भेन संवृता ।\nहिरण्यप्रतिवर्णैश्च गृहैर्गम्भीरनिःस्वनैः ।। ५३ ।।\nशुभ्रमेघप्रतीकाशैर्द्वारैः सौधैश्च शोभिता ।\nक्वचित् क्वचिदुदग्राग्रैरुपावृतमहापथा ।। ५४ ।।\nतामावसत् पुरीं कृष्णः सर्वे यादवनन्दनाः ।\nअभिप्रेतजनाकीर्णा सोमः खमिव भासयन् ।। ५५ ।।\nविश्वकर्मा च तां कृत्वा पुरीं शक्रपुरीमिव ।\nजगाम त्रिदिवं देवो गोविन्देनाभिपूजितः ।। ५६ ।।\nभूयश्च बुद्धिरभवत् कृष्णस्य विदितात्मनः ।\nजनानिमान् धनौघैश्च तर्पयेयमहं यदि ।। ५७ ।।\nस वैश्रवणसंस्पृष्टं निधीनामुत्तमं निधिम् ।\nशङ्खमाह्वयतोपेन्द्रो निशि स्वं भवने प्रभुः ।। ५८ ।।\nस शङ्खः केशवाह्वानं ज्ञात्वा हि निधिराट् स्वयम्।\nआजगाम समीपं वै तस्य द्वारवतीपतेः ।। ५९ ।।\nस शङ्खः प्राञ्जलिर्भूत्वा विनयादवनिं गतः ।\nकृष्णं विज्ञापयामास यथा वैश्रवणं तथा ।। 2.58.६० ।।\nभगवन् किं मया कार्यं सुराणां वित्तरक्षिणा ।\nनियोजय महाबाहो यत् कार्यं यदुनन्दन ।। ६१ ।।\nतमुवाच हृषीकेशः शङ्खं गुह्यकमुत्तमम् ।\nजनाः कृशधना येऽस्मिंस्तान् धनेनाभिपूरय ।। ६२ ।।\nनेच्छाम्यनशितं द्रष्टुं कृशं मलिनमेव च ।\nदेहीति चैव याचन्तं नगर्यां निर्धनं नरम् ।। ६३ ।।\nवैशम्पायन उवाच\nगृहीत्वा शासनं मूर्ध्ना निधिराट् केशवस्य ह ।\nनिधीनाज्ञापयामास द्वारवत्यां गृहे गृहे ।। ६४ ।।\nधनौघैरभिवर्षध्वं चक्रुः सर्वं तथा च ते ।\nनाधनो विद्यते तत्र क्षीणभाग्योऽपि वा नरः ।। ६५ ।।\nकृशो वा मलिनो वापि द्वारवत्यां कथंचन ।\nद्वारवत्यां पुरि पुरा केशवस्य महात्मनः ।। ६६ ।।\nचकार वायोराह्वानं भूयश्च पुरुषोत्तमः ।\nतत्रस्थ एव भगवान् यादवानां प्रियंकरः ।। ६७ ।।\nप्राणयोनिस्तु भूतानामुपतस्थे गदाधरम् ।\nएकमासीनमेकान्ते देवगुह्यधरं प्रभुम् ।। ६८ ।।\nकिं मया देव कर्तव्यं सर्वगेनाशुगामिना ।\nयथैव दूतो देवानां तथैवास्मि तवानघ ।। ६९ ।।\nतमुवाच ततः कृष्णो रहस्यं पुरुषो हरिः ।\nमारुतं जगतः प्राणं रूपिणं समुपस्थितम् ।। 2.58.७० ।।\nगच्छ मारुत देवेशमनुमान्य सहामरैः ।\nसभां सुधर्मामादाय देवेभ्यस्त्वमिहानय ।। ७१ ।।\nयादवा धार्मिका ह्येते विक्रान्ताश्च सहस्रशः ।\nतस्यां विशेयुरेते वै न तु या कृत्रिमा भवेत् ।। ७२ ।।\nया ह्यक्षया सभा रम्या कामगा कामरूपिणी ।\nसा यदून् धारयेत्सर्वान्यथैव त्रिदशास्तथा ।। ७३ ।।\nसंगृह्य वचनं तस्य कृष्णस्याक्लिष्टकर्मणः ।\nवायुरात्मोपगतिर्जगाम त्रिदिवालयम् ।।७४।।\nसोऽनुमान्य सुरान्सर्वान् कृष्णवाक्यं निवेद्य च ।\nसभां सुधर्मामादाय पुनरायान्महीतलम् ।। ७५ ।।\nसुधर्माय सुधर्मां तां कृष्णायाक्लिष्टकारिणे ।\nदेवो देवसभां दत्त्वा वायुरन्तरधीयत ।। ७६ ।।\nद्वारवत्यास्तु सा मध्ये केशवेन निवेशिता ।\nसुधर्मा यदुमुख्यानां देवानां त्रिदिवे यथा ।। ७७ ।।\nएवं दिव्यैश्च भोगैश्च जलजैश्चाव्ययो हरिः ।\nद्रव्यैरलंकरोति स्म पुरीं स्वां प्रमदामिव ।। ७८ ।।\nमर्यादाश्चैव संचक्रे श्रेणीश्च प्रकृतीस्तथा ।\nबलाध्यक्षांश्च युक्तांश्च प्रकृतीशांस्तथैव च ।। ७९ ।।\nउग्रसेनं नरपतिं काश्यं चापि पुरोहितम् ।\nसेनापतिमनाधृष्टिं विकद्रुं मन्त्रिपुङ्गवम् ।। 2.58.८० ।।\nयादवानां कुलकरान् स्थविरान् दश तत्र वै ।\nमतिमान् स्थापयामास सर्वकार्येष्वनन्तरान् ।। ८१ ।।\nरथेष्वतिरथो यन्ता दारुकः केशवस्य वै ।\nयोधमुख्यश्च योधानां प्रवरः सात्यकिः कृतः ।। ८२ ।।\nविधानमेवं कृत्वाथ कृष्णः पुर्यामनिन्दितः ।\nमुमुदे यदुभिः सार्द्धं लोकस्रष्टा महीतले ।। ८३ ।।\nरेवतस्याथ कन्यां च रेवतीं शीलसम्मताम् ।\nप्राप्तवान् बलदेवस्तु कृष्णस्यानुमते तदा ।। ८४ ।।\nइति श्रीमहाभारते खिलभागे हरिवंशे विष्णुपर्वणि द्वारावतीनिर्माणेऽष्टपञ्चाशत्तमोऽध्यायः ।। ५८ ।।"
  }
]
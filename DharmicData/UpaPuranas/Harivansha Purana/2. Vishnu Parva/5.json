[
  {
    "text": "वैशम्पायन उवाच\nप्रागेव वसुदेवस्तु व्रजे शुश्राव रोहिणीम् ।\nप्रज्ञातां पुत्रमेवाग्रे चन्द्रात् कान्ततराननम्।। १ ।।\nस नन्दगोपं त्वरितः प्रोवाच शुभया गिरा।\nगच्छानया सहैव त्वं व्रजमेव यशोदया।।२।।\nतत्र तौ दारकौ गत्वा जातकर्मादिभिर्गुणैः ।\nयोजयित्वा व्रजे तात संवर्धय यथासुखम् ।। ३ ।।\nरौहिणेयं च पुत्रं मे परिरक्ष शिशुं व्रजे ।\nअहं वाच्यो भविष्यामि पितृपक्षेषु पुत्रिणाम् ।। ४ ।।\nयोऽहमेकस्य पुत्रस्य न पश्यामि शिशोर्मुखम् ।\nह्रियते हि बलात्प्रज्ञा प्राज्ञस्यापि सतो मम ।। ५ ।।\nअस्माद्धि मे भयं कंसान्निर्घृणाद् वै शिशोर्वधे ।\nतद्यथा रौहिणेयं त्वं नन्दगोप ममात्मजम् ।। ६ ।।\nगोपायसि यथा तात तत्त्वान्वेषी तथा कुरु ।\nविघ्ना हि बहवो लोके बालानुत्त्रासयन्ति हि ।। ७।।\nस च पुत्रो मम ज्यायान् कनीयांश्च तथाप्ययम् ।\nउभावपि समं नाम्ना निरीक्षस्व यथासुखम् ।। ८ ।।\nवर्धमानामुभावेतौ समानवयसौ यथा ।\nशोभेतां गोव्रजे तस्मिन् नन्दगोप तथा कुरु ।।९ ।।\nबाल्ये केलिकिलः सर्वो बाल्ये मुह्यति मानवः ।\nबाल्ये चण्डतमः सर्वस्तत्र यत्नपरो भव ।। 2.5.१० ।।\nन च वृन्दावने कार्यो गवां घोषः कथंचन ।\nभेतव्यं तत्र वसतः केशिनः पापदर्शिनः ।। ११ ।।\nसरीसृपेभ्यः कीटेभ्यः शकुनिभ्यस्तथैव च ।\nगोष्ठेषु गोभ्यो वत्सेभ्यो रक्ष्यौ ते द्वाविमौ शिशू।।  १२।।\nनन्दगोप गता रात्रिः शीघ्रयानो व्रजाशुगः ।\nइमे त्वां व्याहरन्तीव पक्षिणः सव्यदक्षिणाः ।। १३ ।।\nरहस्यं वसुदेवेन सोऽनुज्ञातो महात्मना ।\nयानं यशोदया सार्धमारुरोह मुदान्वितः ।।१४ ।।\nकुमारस्कन्धवाह्यायां शिबिकायां समाहितः ।\nसंवेशयामास शिशुं शयनीयं महामतिः ।। १५ ।।\nजगाम च विविक्तेन शीतलानिलसर्पिणा ।\nबहूदकेन मार्गेण यमुनातीरगामिना ।। १६ ।।\nस ददर्श शुभे देशे गोवर्धनसमीपगे ।\nयमुनातीरसम्बद्धं शीतमारुतसेवितम् ।। १७ ।।\nविरुतश्वापदै रम्यं लतावल्लीमहाद्रुमम्।\nगोभिस्तृणविलग्नाभिः स्यन्दन्तीभिरलंकृतम् ।। १८ ।।\nसमप्रचारं च गवां समतीर्थजलाशयम् ।\nवृषाणां स्कन्धघातैश्च विषाणोद्घृष्टपादपम् ।। १९ ।।\nभासामिषादानुसृतैः श्येनैश्चामिषगृध्नुभिः ।\nसृगालमृगसिंहैश्च वसामेदाशिभिर्वृतम् ।। 2.5.२० ।।\nशार्दूलशब्दाभिरुतं नानापक्षिसमाकुलम् ।\nस्वादुवृक्षफलं रम्यं पर्याप्ततृणवीरुधम् ।। २१ ।।\nगोव्रजं गोरुतं रम्यं गोपनारीभिरावृतम् ।\nहम्भारवैश्च वत्सानां सर्वतः कृतनिःस्वनम् ।। २२ ।।\nशकटावर्तविपुलं कण्टकीवाटसंकुलम् ।\nपर्यन्तेष्वावृतं वन्यैर्बृहद्भिः पतितैर्द्रुमैः ।। २३ ।।\nवत्सानां रोपितैः कीलैर्दामभिश्च विभूषितम् ।\nकरीषाकीर्णवसुधं कटच्छन्नकुटीमठम् ।। २४ ।।\nक्षेम्यप्रचारबहुलं हृष्टपुष्टजनावृतम् ।\nदामनीपाशबहुलं गर्गरोद्गारनिःस्वुनम् ।। २५ ।।\nतक्रनिःस्रावबहुलं दधिमण्डार्द्रमृत्तिकम् ।\nमन्थानवलयोद्गारैर्गोपीनां जनितस्वनम् ।। २६ ।।\nकाकपक्षधरैर्बालैर्गोपालक्रीडनाकुलम् ।\nसार्गलद्वारगोवाटं मध्ये गोस्थानसंकुलम् ।। २७ ।।\nसर्पिषा पच्यमानेन सुरभीकृतमारुतम् ।\nनीलपीताम्बराभिश्च तरुणीभिरलंकृतम् ।। २८ ।।\nवन्यपुष्पावतंसाभिर्गोपकन्याभिरावृतम् ।\nशिरोभिर्धृतकुम्भाभिर्बद्धैरग्रस्तनाम्बरैः ।। २९ ।।\nयमुनातीरमार्गेण जलहारीभिरावृतम् ।\nस तत्र प्रविशन् हृष्टो गोव्रजं गोपनादितम् ।। 2.5.३० ।।\nप्रत्युद्गतो गोपवृद्धैः स्त्रीभिर्वृद्धाभिरेव च ।\nनिवेशं रोचयामास परिवर्ते सुखाश्रये ।। ३१ ।।\nसा यत्र रोहिणी देवी वसुदेवसुखावहा ।\nतत्र तं बालसूर्याभं कृष्णं गूढं न्यवेशयत् ।। ३२ ।।\nइति श्रीमहाभारते खिलभागे हरिवंशे विष्णुपर्वणि गोव्रजगमनं नाम पञ्चमोऽध्यायः ।। ५ ।।"
  }
]
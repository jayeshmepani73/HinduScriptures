[
  {
    "text": "वैशम्पायन उवाच\nसमाप्तमायो मायाज्ञो विक्रान्तः समरेऽव्ययः ।\nअष्टम्यां निहतो युद्धे मायावी कालशम्बरः ।। १ ।।\nतमृक्षवन्ते नगरे निहत्यासुरसत्तमम् ।\nगृह्य मायावतीं देवीमागच्छन्नगरं पितुः ।। २।।\nसोऽन्तरिक्षगतो भूत्वा मायावी शीघ्रविक्रमः ।\nआजगाम पुरीं रम्यां रक्षितां तेजसा पितुः ।। ३ ।।\nसोऽन्तरिक्षान्निपतितः केशवान्तःपुरे शिशुः ।\nमायावत्या सह तया रूपवानिव मन्मथः ।। ४ ।।\nतस्मिंस्तत्रावपतिते महिष्यः केशवस्य याः ।\nविस्मिताश्चैव हृष्टाश्च भीताश्चैवाभवंस्ततः ।। ५ ।।\nततस्तं कामसंकाशं कान्तया सह सङ्गतम् ।\nप्रेक्षन्त्यो हृष्टवदनाः पिबन्त्यो नयनोत्सवम् ।। ६ ।।\nतं विनीतमुखं दृष्ट्वा लज्जमानं पदे पदे ।\nअभवन् स्निग्धसंकल्पाः सर्वास्ताः कृष्णयोषितः ।।७।।\nरुक्मिणी चैव तं दृष्ट्वा शोकार्ता पुत्रगर्द्धिनी ।\nसपत्नीशतसंकीर्णा सबाष्पा वाक्यमब्रवीत् ।। ८ ।।\nयादृक् स्वप्नो मया दृष्टो निशायां यौवने गते ।\nकंसारिणा ममानीय दत्तं साहारपल्लवम् ।। ९ ।।\nशशिरश्मिप्रतीकाशं मुक्तादाम च शोभनम् ।\nकेशवेनाङ्कमारोप्य मम कण्ठे न्यबध्यत ।। 2.108.१० ।।\nश्यामा सुचारुकेशा स्त्री शुक्लाम्बरविभूषिता ।\nपद्महस्ता निरीक्षन्ती प्रविष्टा मम वेश्मनि ।। ११ ।।\nतया पुनरहं गृह्य स्नापिता रुचिराम्बुना ।\nकुशेशयमयीं मालां स्त्री संगृह्याथ पाणिना ।। १२ ।।\nमम मूर्धन्युपाघ्राय दत्ता स्वच्छा तया मम ।\nएवं स्वप्नान् कीर्तयन्ती रुक्मिणी हृष्टमानसा ।। १३ ।।\nसखीजनवृता देवी कुमारं वीक्ष्य तं मुहुः ।\nधन्यायाः खल्वयं पुत्रो दीर्घायुः प्रियदर्शनः ।। १४ ।।\nईदृशः कामसंकाशो यौवने प्रथमे स्थितः ।\nजीवपुत्रा त्वया पुत्र कासौ भाग्यसमन्विता ।। १५ ।।\nकिमर्थं चाम्बुदश्यामः सभार्यस्त्वमिहागतः ।\nअस्मिन् वयसि सुव्यक्तं प्रद्युम्नो मम पुत्रकः ।। १६ ।।\nभवेद् यदि न नीतः स्यात्कृतान्तेन बलीयसा ।\nव्यक्तं कृष्णकुमारस्त्वं न मिथ्या मम तर्कितम् ।। १७ ।।\nविज्ञातोऽसि मया चिह्नैर्विना चक्रं जनार्दनः ।\nमुखं नारायणस्येव केशाः केशान्त एव च ।। १८।।\nऊरू वक्षो भुजौ तुल्यौ हलिनः श्वशुरस्य मे ।\nकस्त्वं वृष्णिकुलं सर्वं द्योतयन् वपुषास्थितः ।। १९ ।।\nअहो नारायणस्येव दिव्या ते परमा तनुः ।\nएतस्मिन्नन्तरे कृष्णः सहसा प्रविवेश ह ।\nनारदस्य वचः श्रुत्वा शम्बरस्य वधं प्रति ।। 2.108.२० ।।\nसोऽपश्यत् तं सुतं ज्येष्ठं सिद्धं मन्मथलक्षणैः ।\nस्नुषां मायावतीं चैव हृष्टचेता जनार्दनः ।। २१ ।।\nसोऽब्रवीत्सहसा देवीं रुक्मिणीं देवतामिव ।\nअयं स देवि सम्प्राप्तः सुतश्चापधरस्तव ।। २२ ।।\nअनेन शम्बरं हत्वा मायायुद्धविशारदम् ।\nहृता मायाश्च ताः सर्वा याभिर्देवानबाधयत् ।। २३ ।।\nसती चेयं शुभा साध्वी भार्या वै तनयस्य ते ।\nमायावतीति विख्याता शम्बरस्य गृहोषिता ।। २४ ।।\nमा च ते शम्बरस्येयं पत्नीति भवतु व्यथा ।\nमन्मथे तु गते नाशं गते चानङ्गतां पुरा ।। २५ ।।\nकामपत्नीं न कान्तैषा शम्बरस्य रतिः प्रिया ।\nमायारूपेण तं दैत्यं मोहयत्यसकृच्छुभा ।। २६ ।।\nन चैषा तस्य कौमारे वशे तिष्ठति शोभना ।\nआत्ममायामयं कृत्वा रूपं शम्बरमाविशत् ।। २७ ।।\nपत्न्येषा मम पुत्रस्य स्नुषा तव वराङ्गना ।\nलोककान्तस्य साहाय्यं करिष्यति मनोमयम् ।। २८ ।।\nप्रवेशयैनां भवनं पूज्यां ज्येष्ठां स्नुषां मम ।\nचिरं प्रणष्टं च सुतं भजस्व पुनरागतम् ।। २९ ।।\nवैशम्पायन उवाच\nश्रुत्वा तु वचनं देवी कृष्णेनोदाहृतं तदा ।\nप्रहर्षमतुलं लब्ध्वा रुक्मिणी वाक्यमब्रवीत् ।। 2.108.३० ।।\nअहो धन्यतरास्मीति वीरपुत्रसमागमात्।\nअद्य मे सफलः कामः पूर्णो मेऽद्य मनोरथः ।। ३१।।\nचिरप्रणष्टपुत्रस्य दर्शनं प्रियया सह ।\nआगच्छ पुत्र भवनं सभार्यः प्रविशेह च ।। ३२।।\nततोऽभिवाद्य चरणौ गोविन्दं मातरं च ताम्।\nप्रद्युम्नः पूजयामास हलिनं च महाबलम् ।। ३३ ।।\nउत्थाप्य तं परिष्वज्य मूर्ध्न्युपाघ्राय वीर्यवान् ।\nप्रद्युम्नं बलिनां श्रेष्ठं केशवः परवीरहा ।। ३४।।\nस्नुषां चोत्थाप्य तां देवी रुक्मिणी रुक्मभूषणा।\nपरिष्वज्योपसंगृह्य स्नेहाद् गद्गदभाषिणी ।। ३५ ।।\nसमेत्य भवनं पत्न्या शचीन्द्रमदितिर्यथा ।\nप्रवेशयामास तदा रुक्मिणी सुतमागतम् ।। ३६ ।।\nइति श्रीमहाभारते खिलभागे हरिवंशे विष्णुपर्वणि प्रद्युम्नागमने अष्टाधिकशततमोऽध्यायः ।। १०८ ।।"
  }
]
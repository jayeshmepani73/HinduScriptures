[
  {
    "text": "वैशम्पायन उवाच\nततः प्रयाते वसुदेवपुत्रे नराधिपा भूषणभूषिताङ्गाः ।\nसभां समाजग्मुः सुरेन्द्रकल्पाः प्रबोधनार्थं गमनोत्सवास्ते ।। १ ।।\nसभागतान् सोमरविप्रकाशान् सुखोपविष्टान् रुचिरासनेषु ।\nसमीक्ष्य राजा सुनयार्थवादी जगाद वाक्यं नरराजसिंहः ।। २ ।।\nस्वयंवरकृतं दोषं विदित्वा वो नराधिपाः ।\nक्षन्तव्यो मम वृद्धस्य दुर्दग्धस्य फलोदयम् ।। ३ ।।\nवैशम्पायन उवाच\nएवमाभाष्य तान् सर्वान् सत्कृत्य च यथाविधि ।\nततो विसर्जयामास नृपांस्तान् मध्यदेशजान् ।। ४ ।।\nपूर्वपश्चिमजांश्चैव उत्तरापथिकानपि ।\nयेऽपि सर्वे महेष्वासाः प्रहृष्टमनसो नराः ।। ५ ।।\nयथार्हेण च सम्पूज्य जग्मुस्ते नरपुङ्गवाः ।\nजरासंधः सुनीथश्च दन्तवक्त्रश्च वीर्यवान् ।। ६ ।।\nशाल्वः सौभपतिश्चैव महाकूर्मश्च पार्थिवः ।\nक्रथकैशिकमुख्याश्च नृपाः प्रवरवंशजाः ।। ७ ।।\nवेणुदारिश्च राजर्षिः काश्मीराधिपतिस्तथा ।\nएते चान्ये च बहवो दक्षिणापथिका नृपाः ।। ८ ।।\nश्रोतुकामा रहो वाक्यं स्थिता वै भीष्मकान्तिके ।\nतान् वै समीक्ष्य राजेन्द्रः स राजा भीष्मको बली ।।९।।\nस्नेहपूर्णेन मनसा स्थितांस्तानवनीश्वरान् ।\nत्रिवर्गसहितं श्लक्ष्णं षड्गुणालंकृतं शुभम् ।। 2.52.१० ।।\nउवाच नयसम्पन्नं स्निग्धगम्भीरया गिरा ।\nभीष्मक उवाच\nभवतामवनीशानां समालोक्य नयान्वितम ।। ११ ।।\nवचनं व्याहृतं श्रुत्वा कृतवान् कार्यमीदृशम् ।\nसद्भिर्भवद्भिः क्षन्तव्यं वयं नित्यापराधिनः ।। १२ ।।\nवैशम्पायन उवाच\nएवमुक्त्वा तु राजा स भीष्मको नयकोविदः ।\nउवाच सुतमुद्दिश्य वचनं राजसंसदि ।। १३ ।।\nभीष्मक उवाच\nपुत्रस्य चेष्टामालोक्य त्रासाकुलितलोचनः ।\nमन्ये बालानिमाँल्लोकान् स एष पुरुषः परः ।। १४ ।।\nकीर्तिः कीर्तिमतां श्रेष्ठो यशश्च विपुलं तथा ।\nस्थापितं भुवि मर्त्येऽस्मिन् स्वबाहुबलमूर्जितम् ।। १५।।\nधन्या खलु महाभागा देवकी योषितां वरा ।\nपुत्रं त्रिभुवनश्रेष्ठं कृत्वा गर्भेण केशवम् ।। १६ ।।\nकृष्णं कमलपत्राक्षं श्रीपुञ्जममरार्चितम् ।\nनेत्राभ्यां स्नेहपूर्णाभ्यां वीक्षते मुखपङ्कजम् ।। १७ ।।\nवैशम्पायन उवाच\nएवं लालप्यमानं तु राजानं राजसंसदि ।\nउवाच श्लक्ष्णया वाचा शाल्वराजो महाद्युतिः ।। १८ ।।\nशाल्व उवाच\nअलं खेदेन राजेन्द्र सुताय रिपुमर्दिने ।\nक्षत्रियस्य रणे राजन् ध्रुवं जयपराजयौ ।। १९ ।।\nनियता गति मर्त्यानामेष धर्मः सनातनः ।\nबलकेशवयोरन्यस्तृतीयः कः पुमानिह ।। 2.52.२० ।।\nरणे योधयितुं शक्तस्तव पुत्रं महाबलम् ।\nरथातिरथवृन्दानामेक एव रणाजिरे ।। २१ ।।\nरिपून् बाधयितुं शक्तो धनुर्गृह्य महाभुजः ।\nभार्गवास्त्रं महारौद्रं देवैरपि दुरासदम् ।। २२ ।।\nसृजतो बाहुवीर्येण कः पुमान् प्रसहिष्यति ।\nअयं तु पुरुषः कृष्णो ह्यनादिनिधनोऽव्ययः ।। २३।।\nतं विजेता नृलोकेऽस्मिन् नापि शूलधरः स्वयम् ।\nतव पुत्रो महाराज सर्वशास्त्रार्थतत्त्ववित् ।। २४ ।।\nविदित्वा देवमीशानं न योधयति केशवम् ।\nअद्य तस्य रणे जेता यवनाधिपतिर्नृप ।। २५।।\nस कालयवनो नाम अवध्यः केशवस्य ह ।\nतप्त्वा सुदारुणं घोरं तपः परमदुश्चरम् ।। २६ ।।\nरुद्रमाराधयामास द्वादशाब्दानयोऽशनः ।\nपुत्रकामेन मुनिना तोष्य रुद्रात्सुतो वृतः ।। २७ ।।\nमाथुराणामवध्योऽयं भवेदिति च शङ्करात् ।\nएवमस्त्विति रुद्रोऽपि प्रददौ मुनये सुतम् ।। २८ ।।\nएवं गार्ग्यस्य तनयः श्रीमान् रुद्रवरोद्भवः ।\nमाथुराणामवध्योऽयं मथुरायां विशेषतः ।। २९ ।।\nकृष्णोऽपि बलवानेष माथुरो जातवानयम् ।\nस जेष्यति रणे कृष्णं मथुरायां समागतः ।। 2.52.३० ।।\nमन्यध्वं यदि वा युक्तां नृपा वाचं मयेरिताम् ।\nतत्र दूतं विसृजध्वं यवनेन्द्रपुरं प्रति ।। ३१ ।।\nवैशम्पायन उवाच\nश्रुत्वा सौभपतेर्वाक्यं सर्वे ते नृपसत्तमाः ।\nकुर्म इत्यब्रुवन् हृष्टा जरासंधं महाबलम् ।। ३२ ।।\nस तेषां वचनं क्षुत्वा जरासंधो महीपतिः ।\nबभूव विमना राजन् ब्रह्मणो वचनं स्मरन् ।। ३३ ।।\nजरासंध उवाच\nमां समाश्रित्य   पूर्वस्मिन् नृपा नृपभयार्दिताः ।\nप्राप्नुवन्ति हृतं राज्यं सभृत्यबलवाहनम् ।। ३४ ।।\nइह संचोद्यते भूपैः परसंश्रयहेतुना ।\nकन्येव स्वपतिद्वेषादन्यं रतिपरायणा ।। ३५ ।।\nअहो सुबलवद् दैवमशक्यं विनिवर्तितुम् ।\nयदहं कृष्णभीतोऽन्यं संश्रयामि बलाधिकम् ।। ३६ ।।\nनूनं योगविहीनोऽहं कारयिष्ये पराश्रयम् ।\nश्रेयो हि मरणं मह्यं न चान्यं संश्रये नृपाः ।। ३७ ।।\nकृष्णो वा बलदेवो वा योवासौ वा नराधिपः ।\nहन्तारं प्रतियोत्स्यामि यथा ब्राह्मप्रचोदितः ।। ३८ ।।\nएषा मे निश्चिता बुद्धिरेतत्सत् पुरुषव्रतम् ।\nअतोऽन्यथा न शक्तोऽहं कर्तुं परसमाश्रयम् ।। ३९ ।।\nभवतां साधुवृत्तानामाबाधं न करोति सः ।\nतेन दूतं प्रदास्यामि नृपाणां रक्षणाय वै ।। 2.52.४० ।।\nव्योममार्गेण यातव्यं यथा कृष्णो न बाधते ।\nगच्छन्तमनुचिन्त्यैवं प्रेषयध्वं नृपोत्तमाः ।। ४१ ।।\nअयं सौभपतिः श्रीमाननलार्केन्दुविक्रमः ।\nरथेनादित्यवर्णेन प्रयाति स्वपुरं बली ।। ४२ ।।\nयवनेन्द्रो यथाभ्येति नरेन्द्राणां समागमम् ।\nवचनं च तथास्माभिर्दूत्ये नः कृष्णविग्रहे ।। ४३ ।।\nवैशम्पायन उवाच\nपुनरेवाब्रवीद् राजा सौभस्य पतिमूर्जितम ।\nगच्छ सर्वनरेन्द्राणां साहाय्यं कुरु मानद ।। ४४ ।।\nयवनेन्द्रो यथा याति यथा कृष्णं विजेष्यति ।\nयथा वयं च तुष्यामस्तथा नीतिर्विधीयताम् ।। ४५ ।।\nएवं संदिश्य सर्वांस्तान् भीष्मकं पूज्य धर्मतः ।\nप्रययौ स्वपुरं राजा स्वेन सैन्येन संवृतः ।। ४६ ।।\nशाल्वोऽपि  नृपतिश्रेष्ठस्तांश्च सम्पूज्य धर्मतः ।\nजगामाकाशमार्गेण रथेनानिलरंहसा ।। ४७ ।।\nतेऽपि सर्वे महीपाला दक्षिणापथवासिनः ।\nअनुव्रज्य जरासंधं गताः स्वनगरं प्रति ।। ४८ ।।\nभीष्मकः सह पुत्रेण तावुभौ चिन्त्य दुर्नयम ।\nस्वे गृहे न्यवसद् दीनः कृष्णमेवानुचिन्तयन्।। ४९ ।।\nविदिता रुक्मिणी साध्वी स्वयंवरनिवर्तनम् ।\nकृप्णस्यागमनाद्धेतोर्नृपाणां दोषदर्शनम् ।।2.52.५० ।।\nगत्वा तु सा सखीमध्ये उवाच व्रीडितानना ।\nन चान्येषां नरेन्द्राणां पत्नी भवितुमुत्सहे ।\nकृष्णात् कमलपत्राक्षात्सत्यमेतद् वचो मम ।। ५१ ।।\nइति श्रीमहाभारते खिलभागे हरिवंशे विष्णुपर्वणि रुक्मिणीस्वयंवरे द्विपञ्चाशत्तमोऽध्यायः ।। ५२ ।।"
  }
]
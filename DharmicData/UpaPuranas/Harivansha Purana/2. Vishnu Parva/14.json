[
  {
    "text": "वैशम्पायन उवाच\nअथ तौ जातहर्षौ तु वसुदेवसुतावुभौ ।\nतत्  तालवनमुत्सृज्य भूयो भाण्डीरमागतौ ।। १ ।।\nचारयन्तौ विवृद्धानि गोधनानि शुभानि च ।\nस्फीतसस्यप्ररूढानि वीक्षमाणौ वनानि च ।। २ ।।\nक्ष्वेडयन्तौ प्रगायन्तौ प्रचिन्वन्तौ च पादपान् ।\nनामभिर्व्याहरन्तौ च सवत्सा गाः परंतपौ ।। ३ ।।\nनिर्योगपाशैरासक्तैः स्कन्धाभ्यां शुभलक्षणौ ।\nवनमालाकुलोरस्कौ बालशृङ्गाविवर्षभौ ।। ४ ।।\nसुवर्णाञ्जनचूर्णाभावन्योन्यसदृशाम्बरौ ।\nमहेन्द्रायुधसंसक्तौ शुक्लकृष्णाविवाम्बुदौ ।। ५ ।।\nकुशाग्रकुसुमानां च कर्णपूरौ मनोरमौ ।\nवनमार्गेषु कुर्वाणौ वन्यवेषधरावुभौ ।। ६ ।।\nगोवर्धनस्यानु चरौ वने सानुचरौ तु तौ ।\nचेरतुर्लोकसिद्धाभिः क्रीडाभिरपराजितौ ।। ७ ।।\nतावेवं मानुषीं दीक्षां वहन्तौ सुरपूजितौ ।\nतज्जातिगुणयुक्ताभिः क्रीडाभिश्चेरतुर्वनम् ।। ८ ।।\nतौ तु भाण्डीरमाश्रित्य बालक्रीडानुवर्तिनौ ।\nप्राप्तौ परमशाखाढ्यं न्यग्रोधं शाखिनां वरम् ।। ९ ।।\nतत्र त्वान्दोलिकाभिश्च युद्धमार्गविशारदौ ।\nअश्मभिः क्षेपणीयैश्च तौ व्यायाममकुर्वताम् ।। 2.14.१० ।।\nयुद्धमार्गैश्च विविधैर्गोपालैः सहितावुभौ ।\nमुदितौ सिंहविक्रान्तौ यथाकामं विचेरतुः ।। ११ ।।\nतयो रमयतोरेव तल्लिप्सुरसुरोत्तमः ।\nप्रलम्बोऽभ्यागमत्तत्र च्छिद्रान्वेषी तयोस्तदा ।। १२ ।।\nगोपालवेषमास्थाय वन्यपुष्पविभूषितः ।\nलोभयानः स तौ वीरौ हास्यैः क्रीडनकैस्तथा ।। १३ ।।\nसोऽवगाहत निश्शङ्कस्तेषां मध्यममानुषः।\nमानुषं वपुरास्थाय प्रलम्बो दानवोत्तमः ।। १४ ।।\nप्रक्रीडिताश्च ते सर्वे सह तेनामरारिणा ।\nगोपालवपुषं गोपा मन्यमानाः स्वबान्धवम्।। १५ ।।\nस तु च्छिद्रान्तरप्रेप्सुः प्रलम्बो गोपतां गतः ।\nदृष्टिं प्रणिदधे कृष्णे रौहिणेये च दारुणाम् ।। १६ ।।\nअविषह्यं ततो मत्वा कृष्णमद्भुतविक्रमम् ।\nरौहिणेयवधे यत्नमकरोद् दानवोत्तमः ।। १७ ।।\nहरिणाक्रीडनं नाम बालक्रीडनकं ततः ।\nप्रक्रीडितास्तु ते सर्वे द्वौ द्वौ युगपदुत्पतन् ।। १८ ।।\nकृष्णः श्रीदामसहितः पुप्लुवे गोपसूनुना ।\nसंकर्षणस्तु प्लुतवान् प्रलम्बेन सहानघ ।। १९ ।।\nगोपालास्त्वपरे द्वन्द्वं गोपालैरपरैः सह ।\nप्रद्रुता लङ्घयन्तो वै तेऽन्योन्यं लघुविक्रमाः ।। 2.14.२० ।।\nश्रीदाममजयत् कृष्णः प्रलम्बं रोहिणीसुतः ।\nगोपालैः कृष्णपक्षीयैर्गोपालास्त्वपरे जिताः ।। २१ ।।\nते वाहयन्तस्त्वन्योन्यं संहर्षात् सहसा द्रुताः ।\nभाण्डीरस्कन्धमुद्दिश्य मर्यादां पुनरागमन् ।। २२ ।।\nसंकर्षणं तु स्कन्धेन शीघ्रमुत्क्षिप्य दानवः ।\nद्रुतं जगाम विमुखः सचन्द्र इव तोयदः ।। २३ ।।\nस भारमसहंस्तस्य रौहिणेयस्य धीमतः ।\nववृधे सुमहाकायः शक्राक्रान्त इवाम्बुदः ।। २४ ।।\nस भाण्डीरवटप्रख्यं दग्धाञ्जनगिरिप्रभम् ।\nस्वं वपुर्दर्शयामास प्रलम्बो दानवोत्तमः ।। २५ ।।\nपञ्चस्तबकयुक्तेन मुकुटेनार्कवर्चसा ।\nदीप्यमानाननो दैत्यः सूर्याक्रान्त इवाम्बुदः ।। २६ ।।\nमहाननो महाग्रीवः सुमहानन्तकोपमः ।\nरौद्रः शकटचक्राक्षो नमयंश्चरणैर्महीम् ।। २७ ।।\nस्रग्दामलम्बाभरणः प्रलम्बाम्बरभूषणः ।\nवीरः प्रलम्बः प्रययौ लम्बतोय इवाम्बुदः ।।२८ ।।\nस जहाराथ वेगेन रौहिणेयं महासुरः ।\nसागरोपप्लवगतं कृत्स्नं लोकमिवान्तकः ।। २९ ।।\nह्रियमाणः प्रलम्बेन स तु संकर्षणो बभौ ।\nउह्यमान इवाकाशे कालमेघेन चन्द्रमाः ।। 2.14.३० ।।\nस संदिग्धमिवात्मानं मेने संकर्षणस्तदा ।\nदैत्यस्कन्धगतः श्रीमान् कृष्णं चेदमुवाच ह ।। ३१ ।।\nह्रियेऽहं कृष्ण दैत्येन पर्वतोदग्रवर्ष्मणा ।\nप्रदर्शयित्वा महतीं मायां मानुषरूपिणीम्।। ३२ ।।\nकथमस्य मया कार्यं शासनं दुष्टचेतसः ।\nप्रलम्बस्य प्रवृद्धस्य दर्पाद् द्विगुणवर्चसः ।। ३३ ।।\nतमाह सस्मितं कृष्णः साम्ना हर्षाकुलेन वै ।\nअभिज्ञो रौहिणेयस्य वृत्तस्य च बलस्य च ।। ३४ ।।\nअहोऽयं मानुषो भावो व्यक्तमेवानुपाल्यते ।\nयस्त्वं जगन्मयं देवं गुह्याद् गुह्यतरं गतः ।। ३५ ।।\nस्मर नारायणात्मानं लोकानां त्वं विपर्यये ।\nअवगच्छात्मनाऽऽत्मानं समुद्राणां समागमे ।। ३६ ।।\nपुरातनानां देवानां ब्रह्मणः सलिलस्य च ।\nआत्मवृत्तप्रभावाणां संस्मराद्यं च वै वपुः ।। ३७ ।।\nशिरः खं ते जलं मूर्त्तिः पादौ भूर्दहनो मुखम्।\nवायुर्लोकायुरुछ्वासो मनः सोमो ह्यभूत्तव ।। ३८ ।।\nसहस्रास्यः सहस्राङ्गः सहस्रचरणेक्षणः ।\nसहस्रपद्मनाभस्त्वं सहस्रांशुधरोऽरिहा ।। ३९ ।।\nयत्त्वया दर्शितं लोके तत् पश्यन्ति दिवौकसः ।\nयत् त्वया नोक्तपूर्वं हि कस्तदन्वेष्टुमर्हति ।। 2.14.४० ।।\nयद् वेदितव्यं लोकेऽस्मिंस्तत्त्वया समुदाहृतम् ।\nविदितं यत् तवैकस्य देवा अपि न तद् विदुः ।। ४१ ।।\nआत्मजं ते वपुर्व्योम्नि न पश्यन्त्यात्मसम्भवम् ।\nयत् तु ते कृत्रिमं रूपं तदर्चन्ति दिवौकसः ।। ४२ ।।\nदेवैर्न दृष्टश्चान्तस्ते तेनानन्त इति स्मृतः ।\nत्वं हि सूक्ष्मो महानेकः सूक्ष्मैरपि दुरासदः ।। ४३ ।।\nत्वय्येव जगतः स्तम्भे शाश्वती जगती स्थिता ।\nअचला प्राणिनां योनिर्धारयत्यखिलं जगत् ।। ४४ ।।\nचतुःसागरभोगस्वंः  चातुर्वर्ण्यविभागवित् ।\nचतुर्युगेषु लोकानां चातुर्होत्रफलाशनः ।।४५ ।।\nयथाहमपि लोकानां तथा त्वं तच्च मे मतम् ।\nउभावेकशरीरौ स्वो जगदर्थे द्विधाकृतौ ।। ४६ ।।\nअहं वा शाश्वतः कृष्णस्त्वं वा शेषः पुरातनः ।\nलोकानां शाश्वतो देवस्त्वं हि शेषः सनातनः ।\nआवयोर्देहमात्रेण द्विधेदं धार्यते जगत् ।। ४७ ।।\nअहं यः स भवानेव यस्त्वं सोऽहं सनातनः ।\nद्वावेव विहितौ ह्यावामेकदेहौ महाबलौ ।। ४८ ।।\nतदास्से मूढवत् त्वं किं प्राणेन जहि दानवम् ।\nमूर्ध्नि देवरिपुं देव वज्रकल्पेन मुष्टिना ।। ४९ ।।\nवैशम्पायन उवाच\nसंस्मारितस्तु कृष्णेन रौहिणेयः पुरातनम् ।\nबलेनापूर्यत तदा त्रैलोक्यान्तरचारिणा ।। 2.14.५० ।।\nततः प्रलम्बं दुर्वृत्तं स बद्धेन महाभुजः ।\nमुष्टिना वज्रकल्पेन मूर्ध्नि चैनं समाहनत् ।। ५१ ।।\nतस्योत्तमाङ्गं स्वे काये विकपालं विवेश ह ।\nजानुभ्यां चाहतः शेते गतासुर्दानवोत्तमः ।। ५२ ।।\nजगत्यां विप्रकीर्णस्य तस्य रूपमभूत् तदा ।\nप्रलम्बस्याम्बरस्थस्य मेघस्येव विदीर्यतः ।। ५३ ।।\nतस्य भग्नोत्तमाङ्गस्य देहात् सुस्राव शोणितम् ।\nबहुगैरिकसंयुक्तं शैलशृङ्गादिवोदकम् ।। ५४ ।।\nतं निहत्य प्रलम्बं तु संहृत्य बलमात्मनः ।\nपर्यष्वजत वै कृष्णं रौहिणेयः प्रतापवान् ।। ५५ ।।\nतं तु कृष्णश्च गोपाश्च दिविस्थाश्च दिवौकसः ।\nतुष्टुवुर्निहते दैत्ये जयाशीर्भिर्महाबलम् ।। ५६ ।।\nबलेनायं हतो दैत्यो बालेनाक्लिष्टकर्मणा।\nविवदन्त्यशरीरिण्यो वाचः सुरसमीरिताः ।। ५७ ।।\nबलदेवेति नामास्य देवैरुक्तं दिवि स्थितैः ।\nबलं तु बलदेवस्य तदा भुवि जना विदुः ।। ५८ ।।\nकर्मजं निहते दैत्ये देवैरपि दुरासदे ।। ५९ ।।\nइति श्रीमहाभारते खिलभागे हरिवंशे विष्णुपर्वणि शिशुचर्यायां प्रलम्बवधे चतुर्दशोऽध्यायः ।। १४ ।।"
  }
]
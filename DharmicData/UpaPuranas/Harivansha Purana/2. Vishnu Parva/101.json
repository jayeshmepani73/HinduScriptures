[
  {
    "text": "श्रीकृष्ण उवाच\nभवतां पुण्यकीर्तीनां तपोबलसमाधिभिः ।\nअपध्यानाच्च पापात्मा भौमः स नरको हतः ।। १ ।।\nमोक्षितं बन्धनाद् गुप्तं कन्यान्तःपुरमुत्तमम् ।\nमणिपर्वतमुत्पाट्य शिखरं चैतदाहृतम् ।। २ ।।\nअयं धनौघः सुमहान् किङ्करैराहृतो मम ।\nईशा भवन्तो द्रव्यस्य तानुक्त्वा विरराम ह ।। ३ ।।\nतच्छ्रुत्वा वासुदेवस्य भोजवृष्ण्यन्धका वचः ।\nजहृषुर्हृष्टरोमाणः पूजयन्तो जनार्दनम् ।। ४ ।।\nऊचुश्चैनं नृवीरास्ते कृताञ्जलिपुटास्ततः ।\nनैतच्चित्रं महाबाहो त्वयि देवकिनन्दने ।। ५ ।।\nयत्कृत्वा दुष्करं कर्म देवैरपि दुरासदम् ।\nलालयेः स्वजनान् भोगै रत्नैश्च स्वयमर्जितैः ।। ६ ।।\nततः सर्वदशार्हाणामाहुकस्य च याः स्त्रियः ।\nप्रीयमाणाः समाजग्मुर्वासुदेवदिदृक्षया ।। ७ ।।\nदेवकीसप्तमा देव्यो रोहिणी च शुभानना ।\nददृशुः कृष्णमासीनं रामं चैव महाभुजम् ।। ८ ।।\nतौ तु पूर्वमतिक्रम्य रोहिणीमभिवाद्य च ।\nअभिवादयतां देवीं देवकीं रामकेशवौ ।। ९ ।।\nसा ताभ्यामृषभाक्षाभ्यां पुत्राभ्यां शुशुभेऽम्बिका ।\nअदितिर्देवमातेव मित्रेण वरुणेन च ।। 2.101.१० ।।\nततः प्राप्ता नराग्र्यौ तु तस्याः सा दुहिता तदा ।\nएकानंशेति यामाहुर्नरा वै कामरूपिणीम् ।। ११ ।।\nतथा क्षणमुहूर्ताभ्यां यथा जज्ञे सुरेश्वरः ।\nयत्कृते सगणं कंसं जघान पुरुषोत्तमः ।। १२ ।।\nसा कन्या ववृधे तत्र वृष्णिसद्मनि पूजिता ।\nपुत्रवत् पाल्यमाना वै वासुदेवाज्ञया तदा ।। १३ ।\nएकानंशेति यामाहुरुत्पन्ना मानवा भुवि ।\nयोगकन्यां दुराधर्षां रक्षार्थं केशवस्य ह ।। १४ ।।\nयां चं सर्वे सुमनसः पूजयन्ति स्म यादवाः ।\nदेववद् दिव्यपुरुषः कृष्णः संरक्षितो यया ।। १५ ।।\nतां च तत्रोपसंगम्य प्रियामिव सखीं स्वसाम् ।\nदक्षिणेन कराग्रेण परिजग्राह माधवः ।। १६ ।।\nतथैव रामोऽतिबलः सम्परिष्वज्य भाविनीम् ।\nमूर्ध्न्युपाघ्राय सव्येन प्रतिजग्राह पाणिना ।। १७ ।।\nददृशुस्ताः स्त्रियो मध्ये भगिनीं रामकृष्णयोः ।\nरुक्मपद्मव्यग्रकरां स्त्रियं पद्मालयामिव ।। १८ ।।\nतथाक्षतमहावृष्ट्या पुष्पैश्च विविधैः शुभैः ।\nअवकीर्य च लाजैस्ताः स्त्रियो जग्मुर्यथालयम् ।। १९ ।।\nततस्ते यादवाः सर्वे पूजयन्तो जनार्दनम् ।\nउपोपविविशुः प्रीताः प्रशंसन्तोऽद्भुतं कृतम् ।। 2.101.२० ।।\nपूज्यमानो महाबाहुः पौराणां रतिवर्धनः ।\nविरराज महाकीतिर्देवैरिव स तैः सह ।। २१ ।।\nसमासीनेषु सर्वेषु यादवेषु जनार्दनम् ।\nनियोगात्त्रिदशेन्द्रस्य नारदोऽभ्यागमत् सभाम्।।२२।।\nसोऽथ सम्पूजितः पूज्यः शूरैस्तैर्यदुपुङ्गवैः ।\nकरं संस्पृश्य स हरेर्विवेश परमासने ।। २३ ।।\nसुखोपविष्टस्तान् वृष्णीनुपविष्टानुवाच ह ।\nसम्प्राप्तं शक्रवचनाज्जानीध्वं मां नरर्षभाः ।। २४ ।।\nशृणुध्वं राजशार्दूलाः कृष्णस्यास्य पराक्रमम् ।\nयानि कर्माणि कृतवान् बाल्यात्प्रभृति केशवः ।।२५।।\nउग्रसेनसुतः कंसः सर्वान् निर्मथ्य यादवान् ।\nराज्यं जग्राह दुर्बुद्धिर्बद्ध्वा पितरमाहुकम् ।। २६ ।।\nसमाश्रित्य  जरासंधं श्वशुरं कुलपांसनः ।\nभोजवृष्ण्यन्धकान् सर्वानवमन्यत दुर्मतिः ।। २७ ।।\nज्ञातिकार्यं चिकीर्षुश्च वसुदेवः प्रतापवान् ।\nउग्रसेनस्य रक्षार्थं स्वपुत्रं पर्यरक्षत ।। २८ ।।\nस गोपः सह धर्मात्मा मथुरोपवने स्थितः ।\nअत्यद्भुतानि कर्माणि कृतवान् मधुसूदनः ।। २९ ।।\nप्रत्यक्षं शूरसेनानां श्रूयते महदद्भुतम् ।\nउत्तानेन शयानेन शकटान्तरचारिणा ।। 2.101.३० ।।\nराक्षसी निहता रौद्रा शकुनीवेषधारिणी ।\nपूतना नाम घोरा सा महाकाया महाबला ।। ३१ ।।\nविषदिग्धं स्तनं रौद्रं प्रयच्छन्ती जनार्दने ।\nददृशुर्निहतां तां ते राक्षसीं वनगोचराः ।। ३२ ।।\nपुनर्जातोऽयमित्याहुरुक्तस्तस्मादधोक्षजः ।\nअत्यद्भुतमिदं चासीद् यच्छिशुः पुरुषोत्तमः ।। ३३ ।।\nपादाङ्गुष्ठेन शकटं क्रीडमानो व्यलोडयत्।\nदाम्ना चोलूखले बद्धो विप्रकुर्वन् कुमारकम् ।। ३४ ।।\nबभञ्जार्जुनवृक्षौ द्वौ ख्यातो दामोदरस्तदा ।\nकालियश्च महानागो दुराधर्षो महाबलः ।। ३५ ।।\nक्रीडता वासुदेवेन निर्जितो यमुनाह्रदे ।\nअक्रूरस्य समक्षं च यन्नागभवने विभुः ।। ३६ ।।\nपूज्यमानं तदा नागैर्दिव्यं वपुरधारयत् ।\nशीतवातार्दिता गाश्च दृष्ट्वा कृष्णेन धीमता ।। ३७ ।।\nधृतो गोवर्धनः शैलः सप्तरात्रं महात्मना ।\nशिशुना वासुदेवेन गवां त्राणार्थमिच्छताम् ।। ३८ ।।\nतथोक्षदुष्टोऽतिबलो महाकायो नरान्तकृत्।\nगोपतिर्वासुदेवेन हतोऽरिष्टो महासुरः ।। ३९ ।।\nधेनुकः स महाकायो दानवः सुमहाबलः ।\nनिहतो वासुदेवेन गवां त्राणाय दुर्मतिः ।। 2.101.४० ।।\nसुनामानममित्रघ्नः सर्वसैन्यपुरस्कृतम् ।\nवृकैविद्रावयामास ग्रहीतुं समुपस्थितम् ४१ ।।\nरौहिणेयेन संगम्य वने विचरता पुनः ।\nगोपवेषधरेणैव कंसस्य भयमाहितम् ।। ४२ ।।\nतथा व्रजगतः शौरिर्दृष्ट्वा युद्धबलं हयम् ।\nप्रग्रहं भोजराजस्य जघान पुरुषोत्तमः ।। ४३ ।।\nप्रलम्बश्च महाकायो रौहिणेयेन धीमता ।\nदानवो मुष्टिनैकेन कंसामात्यो निपातितः ।। ४४ ।।\nएतौ हि वसुदेवस्य पुत्रौ सुरसुतोपमौ ।\nववृधाते महावीर्यौ ब्रह्मगार्ग्येण संस्कृतौ ।। ४५ ।।\nजन्मप्रभृति चाप्येतौ गार्ग्येण परमर्षिणा ।\nयाथातथ्येन विज्ञाप्य संस्कारं प्रतिपादितौ ।। ४६ ।।\nयदा त्विमौ नरश्रेष्ठौ स्थितौ यौवनसम्मुखे ।\nसिंहशावाविवोदीर्णौ मत्तौ हैमवतौ यथा ।। ४७ ।।\nततो मनांसि गोपीनां हरमाणौ महाबलौ ।\nआस्तां गोष्ठवरौ वीरौ देवपुत्रोपमद्युती ।। ४८ ।।\nएतौ जये वा युद्धे वा क्रीडासु विविधासु च ।\nनन्दगोपस्य गोपाला न शेकुः प्रसमीक्षितुम् ।। ४९ ।।\nव्यूढोरस्कौ महाबाहू शालस्कन्धाविवोद्गतौ ।\nश्रुत्वासौ व्यथितः कंसो मन्त्रिभिः सहितोऽभवत्।।2.101.५०।।\nनाशकच्च यदा कंसो ग्रहीतुं बलकेशवौ ।\nनिजग्राह ततः क्रोधाद् वसुदेवं सबान्धवम् ।। ५१ ।।\nसहोग्रसेनेन तदा चोरवद् गाढबन्धनम् ।\nकालं महान्तमनयत् कृच्छ्रमानकदुन्दुभिः ।। ५२ ।।\nकंसस्तु पितरं बद्ध्वा शूरसेनाञ्शशास ह ।\nजरासंधं समाश्रित्य तथैवाह्वृतिभीष्मकौ ।। ५३ ।।\nकस्यचित्त्वथ कालस्य मथुरायां महोत्सवम् ।\nपिनाकिनं समुद्दिश्य चक्रे कंसो नराधिपः ।। ५४ ।।\nतत्र मल्लाः समाजग्मुर्नानादेश्या विशाम्पते ।\nनर्तना गायनाश्चैव कुशला नृत्यकर्मसु ।। ५५ ।।\nततः कंसो महातेजा रङ्गवाटं महाधनम् ।\nकुशलैः कारयामास शिल्पिभिः साधुनिष्ठितैः।। ५६।।\nतत्र मञ्चसहस्राणि पौरजानपदैर्जनैः ।\nसमाकीर्णानि दृश्यन्ते ज्योतींषि गगने यथा ।। ५७ ।।\nभोजराजः श्रिया जुष्टं  रङ्गवाटं महर्द्धिमत्।\nआरुरोह ततः कंसो विमानं सुकृती यथा ।। ५८ ।।\nरङ्गवाटे गजं मत्तं प्रभूतायुधकल्पितम् ।।\nशूरैरधिष्ठितं कंसः स्थापयामास वीर्यवान् ।। ५९ ।\nयदा हि स महातेजा रामकृष्णौ समागतौ ।\nशुश्राव पुरुषव्याघ्रौ सूर्याचन्द्रमसाविव ।। 2.101.६० ।।\nतदाप्रभृति यत्नोऽभूद् रक्षां प्रति नराधिप ।\nन च शिश्ये सुखं रात्रौ रामकृष्णौ विचिन्तयन् ।।६१।।\nश्रुत्वा तु रामः कृष्णश्च तं समाजमनुत्तमम् ।\nउभौ विविशतुर्वीरौ शार्दूलौ गोव्रजं यथा ।। ६२ ।।\nततः प्रवेशे संरुद्धौ रक्षिभिः पुरुषर्षभौ ।\nहत्वा कुवलयापीडं ससादिनमरिंदमौ ।\nअवमृद्य दुराधर्षौ रङ्गं विविशतुस्तदा ।। ६३ ।।\nचाणूरान्ध्रौ विनिष्पिष्य केशवेन बलेन च ।\nऔग्रसेनिः सुदुष्टात्मा सानुजो विनिपातितः ।। ६४ ।।\nयत्कृतं यदुसिंहेन देवैरपि सुदुष्करम् ।\nकर्म तत्केशवादन्यः कर्तुमर्हति कः पुमान् ।। ६५ ।।\nयद्धि नाधिगतं पूर्वैः प्रह्लादबलिशम्बरैः ।\nतदिदं प्रापितं वित्तं शौरिणा भवतां कृते ।। ६६ ।।\nएतेन मुरुमाक्रम्य दैत्यं पञ्चजनं तथा ।\nनिष्क्रम्य शैलसंघातान्निसुन्दः सगणो हतः ।। ६७ ।।\nनरकश्च हतो भौमः कुण्डले चाहृते शुभे ।\nप्राप्तं च दिवि देवेषु केशवेन महद्यशः ।। ६८ ।।\nवीतशोकभयाबाधाः कृष्णबाहुबलाश्रयाः ।\nयजध्वं विविधैर्यज्ञैर्यादवा वीतमत्सराः ।। ६९ ।।\nदेवानां सुमहत्कार्यं कृतं कृष्णेन धीमता ।\nप्रियमावेदयाम्येष भवतां भद्रमस्तु वः ।। 2.101.७० ।।\nयदिष्टं वो यदुश्रेष्ठाः कर्तास्मि तदतन्द्रितः ।\nभवतामस्मि यूयं च मम युष्मास्वहं स्थितः ।। ७१ ।।\nइति सम्बोधयन् कृष्णमब्रवीत् पाकशासनः ।\nस मां प्रैषीत्सुरश्रेष्ठः प्रीतस्तुष्टास्तथा वयम् ।। ७२ ।।\nयत्र धीः श्रीः स्थिता तत्र यत्र श्रीस्तत्र संनतिः ।\nसंनतिर्धीस्तथा श्रीश्च नित्यं कृष्णे महात्मनि ।। ७३ ।।\nइति श्रीमहाभारते खिलभागे हरिवंशे विष्णुपर्वणि नारदवाक्यं नामैकाधिकशततमोऽध्यायः ।। १०१ ।।"
  }
]
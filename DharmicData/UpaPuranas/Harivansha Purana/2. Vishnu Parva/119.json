[
  {
    "text": "वैशम्पायन उवाच\nअद्य द्वारवतीं प्राप्य स्थिता सा भवनान्तिके ।\nप्रवृत्तिहरणार्थाय चित्रलेखा व्यचिन्तयत् ।। १ ।।\nअथ चिन्तयती सा तु बुद्धिबुद्ध्यर्थनिश्चयम्।\nअपश्यन्नारदं तत्र ध्यायन्तमुदके मुनिम् ।। २ ।।\nतं दृष्ट्वा चित्रलेखा तु हर्षेणोत्फुल्ललोचना ।\nउपसृत्याभिवाद्याथ तत्रैवाधोमुखी स्थिता ।। ३ ।।\nनारदस्त्वाशिषं दत्त्वा चित्रलेखामथाब्रवीत् ।\nकिमर्थमिह सम्प्राप्ता श्रोतुमिच्छामि तत्त्वतः ।। ४ ।।\nदेवर्षिमथ तं दिव्यं नारदं लोकपूजितम् ।\nकृताञ्जलपुटा भूत्वा चित्रलेखा त्वथाब्रवीत् ।। ५ ।।\nभगवञ्छ्रूयतां वाक्यं दौत्येनाहमिहागता ।\nअनिरुद्धं मुने नेतुं यदर्थं च शृणुष्व मे ।। ६ ।।\nनगरे शोणितपुरे बाणो नाम महासुरः ।\nतस्य कन्या वरारोहा नाम्नोषेति च विश्रुता ।। ७ ।।\nभगवन् सानुरक्ता च प्राद्युम्निं पुरुषोत्तमम् ।\nदेव्या वरविसर्गेण तस्या भर्ता विनिर्मितः ।। ८ ।।\nतं च नेतुं समायाता तत्र सिद्धिं विधत्स मे ।\nमया नीतेऽनिरुद्धे तु नगरं शोणिताह्वयम् ।। ९ ।।\nप्रवृत्तिः पुण्डरीकाक्षे त्वयाऽऽख्येया महामुने ।\nअवश्यं भविता चैव कृष्णेन सह विग्रहः ।\nबाणस्य सुमहान् संख्ये दिव्यो हि स महासुरः ।। 2.119.१० ।।\nन च शक्तोऽनिरुद्धस्तं युद्धे जेतुं महासुरम् ।\nसहस्रबाहुमायान्तं जयेत् कृष्णो महाभुजः ।। ११ ।।\nभगवन् संनिकर्षं ते यदर्थमहमागता ।\nकथं हि पुण्डरीकाक्षो ज्ञापितस्तदिदं भवेत् ।। १२ ।।\nत्वत्प्रसादाच्च भगवन्न मे कृष्णाद्भयं भवेत्।\nस हि तत्त्वार्थदृष्टिस्तु अनिरुद्धः कथं ह्रियेत् ।। १३ ।।\nक्रुद्धो हि स महाबाहुस्त्रैलोक्यमपि निर्दहेत्।\nपौत्रशोकाभिसंतप्तः शापेन स दहेत माम् ।। १४ ।।\nतत्रोपायं च भगवंश्चिन्तितुं वै त्वमर्हसि ।\nयथा ह्युषा लभेत् कान्तं मम चैवाभयं भवेत् ।। १५ ।।\nइत्येवमुक्तो भगवांश्चित्रलेखां स नारदः ।\nउवाच स शुभं वाक्यं मा भैस्त्वमभयं शृणु ।। १६ ।।\nत्वया नीतेऽनिरुद्धे तु कन्यावेश्मप्रवेशिते ।\nयदि युद्धं भवेत्तत्र स्मर्तव्योऽहं शुचिस्मिते ।। १७ ।।\nममैष परमः कामो युद्धं द्रष्टुं मनोरमे ।\nतद् दृष्ट्वा च महाप्रीतिः प्रवृत्तिश्च दृढा भवेत्।। १८ ।।\nगृह्यतां तामसी विद्या सर्वलोकप्रमोहिनी ।\nकृतकृत्यस्तु ते देवि एष विद्यां ददाम्यहम् ।। १९ ।।\nएवमुक्ते तु वचने नारदेन महर्षिणा ।\nतथेति वचनं प्राह चित्रलेखा मनोजवा ।। 2.119.२० ।।\nअभिवाद्य महामानमृषीणां नारदं वरम् ।\nसा जगामानिरुद्धस्य गृहं चैवान्तरिक्षगा ।। २१ ।।\nततो द्वारवतीमध्ये कामस्य भवनं शुभम् ।\nतत्समीपेऽनिरुद्धस्य भवनं सा विवेश ह ।। २२ ।।\nसौवर्णवेदिकास्तम्भं रुक्मवैडूर्यतोरणम् ।\nमाल्यदामावसक्तं च पूर्णकुम्भोपशोभितम् ।। २३ ।।\nबर्हिकण्ठनिभग्रीवं प्रासादैरेकसंचयैः ।\nमणिप्रवालविस्तीर्णं देवगन्धर्वनादितम् ।। २४ ।।\nददर्श भवनं यत्र प्राद्युम्निरवसत् सुखम् ।\nततः प्रविश्य सहसा भवनं तस्य तन्महत् ।। २५ ।।\nतत्रानिरुद्धं सापश्यच्चित्रलेखा वराप्सराः ।\nमध्ये परमनारीणां तारापतिमिवोदितम् ।। २६ ।।\nक्रीडाविहारे नारीभिः सेव्यमानमितस्ततः ।\nपिबन्तं मधु माध्वीकं श्रिया परमया युतम् ।। २७ ।।\nवरासनगतं तत्र यथा चैडविलं तथा ।\nवाद्यते समतालं च गीयते मधुरं तथा ।। २८ ।।\nन च तस्य मनस्तत्र तमेवार्थमचिन्तयत् ।\nस्त्रियः सर्वगुणोपेता नृत्यन्ते तत्र तत्र वै ।। २९ ।।\nन चास्य मनसस्तुष्टिं चित्रलेखा प्रपश्यति ।\nन चाभिरमते भोगैर्न चापि मधु सेवते ।। 2.119.३० ।।\nव्यक्तमस्य हि तत्स्वप्नो हृदये परिवर्तते ।\nइति तत्रैव बुद्ध्या च निश्चिता गतसाध्वसा ।। ३१ ।।\nसा दृष्ट्वा परमस्त्रीणां मध्ये शक्रध्वजोपमम् ।\nचिन्तयाविष्टहृदया चित्रलेखा मनस्विनी ।। ३२ ।।\nकथं कार्यमिदं कार्यं कथं स्वस्ति भवेदिति ।\nसान्तर्हिता चिन्तयित्वा चित्रलेखा यशस्विनी ।। ३३ ।।\nतामस्या च्छादयामास विद्यया शुभलोचना ।\nततोऽन्तरिक्षादेवाशु प्रासादोपर्यधिष्ठिता ।। ३४ ।।\nप्राद्युम्निं वचनं प्राह श्लक्ष्णं मधुरया गिरा ।\nचक्षुर्दत्त्वा तु सा तस्मै कृत्वा चात्मनिदर्शनम्।।३५।।\nविविक्ते सा च वै देशे तं वाक्यमिदमब्रवीत् ।\nअपि ते कुशलं वीर सर्वत्र यदुनन्दन ।। ३६ ।।\nअहस्तावत्प्रदोषो वा कच्चिद्गच्छति ते सुखम् ।\nशृणुष्व त्वं महाबाहो विज्ञप्तिं मे रतीसुत ।। ३७ ।।\nउषाया मम सख्यास्तु वाक्यं वक्ष्यामि तत्त्वतः ।\nस्वप्ने तु या त्वया दृष्टा स्त्रीभावं चापि भाविता ।। ३८ ।।\nबिभर्ति हृदये या त्वामुषया प्रेषिता त्वहम् ।\nरुदन्ती जृम्भती चैव निःश्वसन्ती मुहुर्मुहुः ।। ३९ ।।\nत्वद्दर्शनपरा सौम्य कामिनी परितप्यते ।\nयदि त्वं यास्यसे वीर धारयिष्यति जीवितम् ।। 2.119.४० ।।\nअदर्शनेन मरणं तस्या नास्त्यत्र संशयः ।\nयदि नारीसहस्रं ते हृदिस्थं यदुनन्दन ।। ४१ ।।\nस्त्रियाः कामयमानायाः कर्तव्या हस्तधारणा ।\nत्वं च तस्या वरोत्सर्गं दत्तो देव्या मनोरथः ।। ४२ ।।\nचित्रपट्टं मया दत्तं त्वच्चिह्नं दृश्य जीवति ।\nसानुक्रोशो यदुश्रेष्ठ भव तस्या मनोरथे ।। ४३ ।।\nउषा ते पतते मूर्ध्ना वयं च यदुनन्दन ।\nश्रूयतां चोद्भवस्तस्याः कुलशीलं च यादृशम् ।। ४४ ।।\nसंस्थानं प्रकृतिं चास्याः पितरं च ब्रवीमि ते ।\nवैरोचनिसुतो वीरो बाणो नाम महासुरः ।। ४५ ।।\nस राजा शोणितपुरे तस्य त्वामिच्छते सुता ।\nत्वद्भावगतचित्ता सा त्वन्मयं चापि जीवितम् ।। ४६ ।।\nमनोरथकृतो भर्ता देव्या दत्तो न संशयः ।\nत्वत्संगमात् सा सुश्रोणी प्राणान् धारयते शुभा।।४७।।\nचित्रलेखावचः श्रुत्वा सोऽनिरुद्धोऽब्रवीदिदम् ।\nदृष्टा स्वप्ने मया सा हि तन्मत्तः शृणु शोभन ।। ४८ ।।\nरूपं कान्तिं मतिं चैव संयोगं रुदितं तथा ।\nएवं सर्वमहोरात्रं मुह्यामि परिचिन्तयन् ।। ४९ ।।\nयद्यहं समनुग्राह्यो यदि सख्यं त्वमिच्छसि ।\nनयस्व चित्रलेखे मां द्रष्टुमिच्छाम्यहं प्रियाम् ।। 2.119.५० ।।\nकामसंतापसंतप्तः प्रियासङ्गमकामतः ।\nएषोऽञ्जलिर्मया बद्धः सत्यं स्वप्न कुरुष्व मे ।। ५१ ।।\nतस्य तद् वचनं श्रुत्वा चित्रलेखा वराप्सराः ।\nसफलोऽद्य मम क्लेशःसख्या मे यत्प्रयाचितम्।।५२।।\nवैशम्पायन उवाच\nईप्सितं तस्य विज्ञाय अनिरुद्धस्य भामिनी ।\nचित्रलेखा ततस्तुष्टा तथेति च तमब्रवीत् ।। ५३ ।।\nहर्म्ये स्त्रीगणमध्यस्थं कृत्वा चान्तर्हितं तदा ।\nउत्पपात गृहीत्वा सा प्राद्युम्निं युद्धदुर्मदम् ।। ५४ ।।\nसा तमध्वानमागम्य सिद्धचारणसेवितम् ।\nसहसा शोणितपुरं प्रविवेश मनोजवा ।। ५५ ।।\nअदर्शनं तमानीय मायया कामरूपिणी ।\nअनिरुद्धं महाभागा यत्रोषा तत्र गच्छति ।। ५६ ।।\nउषाया दर्शयच्चैनं चित्राभरणभूषितम् ।\nचित्राम्बरधरं वीरं रहस्यमररूपिणम् ।। ५७ ।।\nतत्रोषा विस्मिता दृष्ट्वा हर्म्यस्था सखिसंनिधौ।\nप्रवेशयामास च तं तदा सा स्वगृहं ततः ।। ५८ ।।\nप्रहर्षोत्फुल्लनयना प्रियं दृष्ट्वार्थकोविदा ।\nसा हर्म्यस्था तमर्घ्येण यादवं समपूजयत् ।। ५९ ।।\nचित्रलेखां परिष्वज्य प्रियाख्यानैरतोषयत् ।\nत्वरिता कामिनी प्राह चित्रलेखां भयातुरा ।। 2.119.६० ।।\nसखीदं वै कथं कार्यं गुह्यकार्यविशारदे ।\nगुह्ये कृते भवेत् स्वस्ति प्रकाशे जीवितक्षयः ।। ६१ ।।\nचित्रलेखाब्रवीद्वाक्यं शृणु त्वं निश्चयं सखि ।\nकृतं पुरुषकारेण दैवं नाशयते क्षणात् ।। ६२ ।।\nयदि देव्याः प्रसादस्ते ह्यनुकूलो भविष्यति ।\nअद्य मायाकृतं गुह्यं न कश्चिज्ज्ञास्यते नरः ।। ६३ ।।\nसख्या वै एवमुक्ता सा पर्यवस्थितचेतना ।\nएवमेतदिति प्राह सानिरुद्धमिदं वचः ।। ६४ ।।\nदिष्ट्या स्वप्नतगतश्चौरो दृश्यते सुभगः पतिः ।\nयत्कृते तु वयं खिन्ना दुर्लभप्रियकाङ्क्षया ।। ६५ ।।\nकच्चित् तव महाबाहो कुशलं सर्वतोगतम् ।\nहृदयं हि मृदु स्त्रीणां तेन पृच्छाम्यहं तव ।। ६६ ।।\nतस्यास्तद्वचनं श्रुत्वा उषायाः श्लक्ष्णमर्थवत्।\nसोऽप्याह यदुशार्दूलः शुभाक्षरतरं वचः ।। ६७ ।।\nहर्षविप्लुतनेत्रायाः पाणिनाश्रु प्रमृज्य च ।\nप्रहस्य सस्मितं प्राह हृदयग्राहकं वचः ।। ६८ ।।\nकुशलं मे वरारोहे सर्वत्र मितभाषिणि ।\nत्वत्प्रसादेन मे देवि प्रियमावेदयामि ते ।। ६९ ।।\nअदृष्टपूर्वश्च मया देशोऽयं शुभदर्शने ।\nनिशि स्वप्ने यथा दृष्टः सकृत्कन्यापुरे तथा ।। 2.119.७० ।।\nएवमेवमहं भीरु त्वत्प्रसादादिहागतः।\nन च तद्रुद्रपत्न्या वै मिथ्या वाक्यं भविष्यति ।। ७१ ।।\nदेव्यास्ते प्रीतिमाज्ञाय त्वत्प्रियार्थं च भामिनि ।\nअनुप्राप्तोऽस्मि चाद्यैव प्रसीद शरणं गतः ।। ७२ ।।\nइत्युक्ता त्वरमाणा सा गुह्यदेशे स्वलंकृता ।\nकान्तेन सह संयुक्ता स्थिता वै भीतभीतवत्।। ७३ ।\nततश्चोद्वाहधर्मेण गान्धर्वेण समीयतुः ।\nअन्योन्यं रमतुस्तौ तु चक्रवाकौ यथा दिवा ।। ७४ ।।\nपतिना सानिरुद्धेन मुमुदे तु वराङ्गना ।\nकान्तेन सह संयुक्ता दिव्यवस्त्रानुलेपना ।। ७५ ।।\nरममाणानिरुद्धेन अविज्ञाता सुता तदा ।\nतस्मिन्नेव क्षणे प्राप्ते यदूनामृषभो हि सः ।। ७६ ।।\nदिव्यमाल्याम्बरधरो दिव्यस्रगनुलेपनः ।\nउषया सह संयुक्तो विज्ञातो बाणरक्षिभिः ।। ७७ ।।\nततस्तैश्चारपुरुषैर्बाणस्यावेदितं द्रुतम् ।\nयथा दृष्टमशेषेण कन्यायास्तदतिक्रमम् ।। ७८ ।।\nततः किङ्करसैन्यं तु व्यादिष्टं भीमकर्मणा ।\nबलेः पुत्रेण वीरेण बाणेनामित्रघातिना ।। ७९ ।।\nगच्छध्वं सहिताः सर्वे हन्यतामेव दुर्मतिः ।\nयेन नः 'कुलचारित्रं दूषितं दूषितात्मना ।। 2.119.८० ।।\nउषायां धर्षितायां हि कुलं नो धर्षितं महत् ।\nअसम्प्रदत्तां योऽस्माभिः स्वयं ग्राहमधर्षयत् ।। ८१ ।।\nअहो वीर्यमहो धैर्यमहो धार्यंट्धर च दुर्मतेः ।\nयः पुरं भवनं चेदं प्रविष्टो नः स बालिशः ।। ८२ ।।\nएवमुक्त्वा पुनस्तांस्तु किङ्करांश्चोदयद्भृशम् ।\nते तस्याज्ञामथो गृह्य सुसंनद्धा विनिर्ययुः ।। ८३ ।।\nयत्रानिरुद्धो ह्यभवत् तत्रागच्छन् महाबलाः ।। ८४ ।।\nनानाशस्त्रोद्यतकरा नानारूपा भयंकराः ।\nदानवाः समभिक्रुद्धाः प्राद्युम्निवधकाङ्क्षिणः ।। ८५ ।।\nरुरोद तद्वलं दृष्ट्वा बाष्पेणावृतलोचना ।\nप्राद्युम्निवधभीता सा बाणपुत्री यशस्विनी ।। ८६ ।।\nततस्तु रुदतीं दृष्ट्वा तामूषां मृगलोचनाम् ।\nहा हा कान्तेति वेपन्तीमनिरुद्धोऽभ्यभाषत ।। ८७ ।।\nअभयं तेऽस्तु सुश्रोणि मा भैस्त्वं हि मयि स्थिते ।\nसम्प्राप्तो हर्षकालस्ते नेहास्ति भयकारणम् ।। ८८ ।।\nकृत्स्नोऽयं यदि बाणस्य भृत्यवर्गो यशस्विनि ।\nआगच्छति न मे चिन्ता भीरु पश्याद्य विक्रमम् ।। ८९ ।।\nतस्य सैन्यस्य निनदं श्रुत्वाभ्यागच्छतस्ततः ।\nसहसैवोत्थितः  श्रीमान्प्राद्युम्निः किमिति ब्रुवन् ।।2.119.९०।।\nअथ सोऽपश्यत बलं नानाप्रहरणोद्यतम् ।\nस्थितं समन्ततस्तत्र परिवार्य गृहं महत् ।। ९१ ।।\nततोऽभ्यगच्छत् त्वरितो यत्र तद्वेष्टितं बलम्।\nक्रुद्धः स्वबलमास्थाय अदशद् दशनच्छदम् ।। ९२ ।।\nततो योद्धुमपोढानां बाणेयानां निशम्य तु ।\nसा चित्रलेखास्मरत नारदं देवदर्शनम् ।। ९३ ।।\nततो निमेषमात्रेण सम्प्राप्तो मुनिपुङ्गवः ।\nस्मृतोऽथ चित्रलेखायाः पुरं शोणितसाह्वयम्।। ९४ ।।\nअन्तरिक्षे स्थितस्तत्र सोऽनिरुद्धमथाब्रवीत् ।\nमा भयं स्वस्ति ते वीर प्राप्तोऽस्म्यद्य पुरं तव ।। ९५ ।।\nततश्च नारदं दृष्ट्वा सोऽभिवाद्य महाबलः ।\nप्रहृष्टमानसो भूत्वा युद्धार्थमभिवर्तत ।। ९६ ।।\nततस्तेषां स्वनं श्रुत्वा सर्वेषामेव गर्जताम् ।\nसहसैवोत्थितः शूरस्तोत्रार्दित इव द्विपः ।। ९७ ।।\nतमापतन्तं सम्प्रेक्ष्य संदष्टौष्ठं महाभुजम् ।\nप्रासादाच्चावरोहन्तं भयार्ता विप्रदुद्रुवुः ।। ९८ ।।\nअन्तःपुरद्वारगतं परिघं गृह्य चातुलम्।\nवधाय तेषां चिक्षेप नानायुद्धविशारदः ।। ९९ ।।\nते सर्वे बाणवर्षैश्च गदाभिर्मुशलैस्तथा ।\nअसिभिः शक्तिभिः शूलैनिजघ्नू रणगोचरे ।। 2.119.१००।।\nस हन्यमानो नाराचैः परिघैश्च समन्ततः ।\nदानवैः समभिक्रुद्धैः प्राद्युम्निः शस्त्रकोविदैः ।। १०१।।\nनाक्षुभ्यत् सर्वभूतात्मा नदन् मेघ इवोष्णगे ।\nआविध्य परिघं घोरं तेषां मध्ये व्यतिष्ठत ।\nसूर्यो दिवि चरन् मध्ये मेघानामिव सर्वशः ।। १०२।।\nदण्डकृष्णाजिनधरो नारदो हृष्टमानसः ।\nसाधु साध्विति वै तत्र सोऽनिरुद्धमभाषत ।। १०३।।\nते हन्यमाना रौद्रेण परिघेणामितौजसा ।\nप्राद्रवन्त भयात् सर्वे मेघा वातेरिता यथा ।। १०४।।\nविद्राव्य दानवान् वीरः परिघेण सुविक्रमः ।\nअनिरुद्धो रणे हृष्टः सिंहनादं ननाद च ।। १०५।।\n113\nघर्मान्ते तोयदो व्योम्नि नदन्निव महास्वनः ।\nतिष्ठध्वमिति चुक्रोश दानवान् युद्धदुर्मदान् ।। १०६।।\nप्राद्युम्निर्व्यहनच्चापि सर्वाञ्छत्रुनिबर्हणः ।\nतेन ते समरे सर्वे हन्यमाना महात्मना ।। १०७।।\nयतो बाणस्ततो भीता ययुर्युद्धपराङ्मुखाः ।\nततो बाणसमीपस्थाः श्वसन्तो रुधिरोक्षिताः  ।।१०८।।\nन शर्म लेभिरे दैत्या भयविक्लवचेतसः ।\nमा भैष्ट मा भैष्ट इति राज्ञा ते तेन चोदिताः।। १०९ ।।\nत्रासमुत्सृज्य चैकस्था युध्यध्वं दानवर्षभाः ।\nतानुवाच पुनर्बाणो भयविक्लवलोचनान् ।। 2.119.११०।।\nकिमिदं लोकविख्यातं यश उत्सृज्य दूरतः ।\nभवन्तो यान्ति वैक्लव्यं क्लीबा इव विचेतसः ।। १११।।\nकोऽयं यस्य भयत्रस्ता भवन्तो यान्त्यनेकशः ।\nकुलापदेशिनः सर्वे नानायुद्धविशारदाः ।। १ १२।।\nभवद्भिर्न हि मे कार्यं युद्धसाहाय्यमद्य वै ।\nअब्रवीद् ध्वंसतेत्येवं मत्समीपाच्च नश्यत ।।११३।।\nअथ तान् वाग्भिरुग्राभिस्त्रासयन बहुधा बली ।\nव्यादिदेश रणे शूरानन्यानयुतशः पुनः ।। ११४।।\nप्रमाथगणभूयिष्ठं व्यादिष्टं तस्य निग्रहे ।\nअनीकं सुमहारौद्रं नानाप्रहरणोद्यतम् ।। ११५।।\nअथान्तरिक्षं बहुधा विद्युत्वद्भिरिवाम्बुदैः ।\nबाणानीकैः समभवद् व्याप्तं संदीप्तलोचनैः ।। ११६ ।।\nकेचित् क्षितिस्थाः प्राक्रोशन्गजा इव समन्ततः ।\nअन्तरिक्षे व्यराजन्त घर्मान्त इव तोयदाः ।। ११७।।\nततस्तत् सुमहत् सैन्यं समेतमभवत् पुनः ।\nतिष्ठ तिष्ठेति च तदा वाचोऽश्रूयन्त सर्वशः ।। ११८।।\nअनिरुद्धो रणे वीरः स च तानभ्यवर्तत ।\nतदाश्चर्यं समभवद् यदेकस्तु समागतः ।। ११९।।\nअयुध्यत महावीर्यैर्दानवैः सह संयुगे ।\nतेषामेव च जग्राह परिघांस्तोमरानपि ।। 2.119.१२०।।\nतैरेव च तदा युद्धे ताञ्जघान महाबलः ।\nपुनः परिघमुत्सृज्य प्रगृह्य रणमूर्धनि ।। १२१।।\nस तेन विचरन् मार्गानेकः शत्रुनिबर्हणः ।\nभ्रान्तमुद्भ्रान्तमाविद्धमाप्लुतं विप्लुतं प्लुतम्।। १२२।।\nइति प्रकाराद् द्वात्रिंशद् विचरन्नाभ्यदृश्यत ।\nएकं सहस्रशश्चात्र ददृशू रणमूर्धनि ।।१२३।।\nक्रीडन्तं बहुधा युद्धे व्यादितास्यमिवान्तकम् ।\nततस्तेनाभिसंतप्ता रुधिरौघपरिप्लुताः ।। १२४।।\nपुनर्भग्नाः प्राद्रवन्त यत्र बाणो व्यवस्थितः ।\nगजवाजिरथौघैस्ते चोह्यमानाः समन्ततः ।।१२५।।\nकृत्वा चार्तस्वरं घोरं दिशो जग्मुर्हतौजसः ।\nएकैकस्योपरि तदा तेऽन्योन्यं भयपीडिताः ।। १२६।।\nवमन्तः शोणितं जग्मुर्विषादाद् विमुखा रणे ।\nन बभूव पुरा देवैर्युध्यतां तादृशं भयम् ।। १२७।।\nयादृशं युध्यमानानामनिरुद्धेन संयुगे ।\nकेचिद् वमन्तो रुधिरं ह्यपतन् वसुधातले ।।१२८।।\nदानवा गिरिशृङ्गाभा गदाशूलासिपाणयः ।\nते बाणमुत्सृज्य रणे जग्मुर्भयसमाकुलाः ।। १२९।।\nविशालमाकाशतलं दानवा निर्जितास्तदा ।\nनिःशेषभग्नां महतीं दृष्ट्वा तां वाहिनीं तदा ।। 2.119.१३०।।\nबाणः क्रोधात्प्रजज्वाल समिद्धोऽग्निरिवाध्वरे ।\nअन्तरिक्षचरो भूत्वा साधुवादी समन्ततः ।। १३१।।\nनारदो नृत्यति प्रीतो ह्यनिरुद्धस्य संयुगे ।\nएतस्मिन्नन्तरे चैव बाणः परमकोपनः ।।१३२।।\nकुम्भाण्डसंगृहीतं तु रथमास्थाय वीर्यवान् ।\nययौ यत्रानिरुद्धो वै उद्यतासी रथे स्थितः ।। १३३।।\nपट्टिशासिगदाशूलमुद्यम्य च परश्वधान् ।\nबभौ बाहुसहस्रेण शक्रो ध्वजशतैरिव ।। १३४।।\nबद्धगोधाङ्गुलित्रैश्च बाहुभिः स महाभुजः ।\nनानाप्रहरणोपेतः शुशुभे दानवोत्तमः ।।१३५।।\nसिंहनादं नदन् क्रुद्धो विस्फारितमहाधनुः ।\nअब्रवीत् तिष्ठ तिष्ठेति क्रोधसंरक्तलोचनः ।। १३६।।\nवचनं तस्य संश्रुत्य प्राद्युम्निरपराजितः ।\nबाणस्य वदनं संख्ये समुद्वीक्ष्य ततोऽहसत् ।। १३७।\nकिङ्किणीशतनिर्घोषं रक्तध्वजपताकिनम् ।\nऋष्यचर्मावनद्धाङ्गं दशनल्वं महारथम् ।। १३८।।\nतस्य वाजिसहस्रं तु रथे युक्तं महात्मनः ।\nपुरा देवासुरे युद्धे हिरण्यकशिपोरिव ।।१३९।।\nतमापतन्तं ददृशे दानवं यदुपुङ्गवः ।\nसम्प्रहृष्टस्ततो युद्धे तेजसा चाप्यपूर्यत ।।2.119.१४०।।\nअसिचर्मधरो वीरः स्वस्थः संग्रामलालसः ।\nनरसिंहो यथा पूर्वमादिदैत्यवधोद्यतः ।।१४१।।\nआपतन्तं ददर्शाथ खड्गचर्मधरं तदा ।\nखड्गचर्मधरं तं तु दृष्ट्वा बाणः पदातिनम् ।। १४२।।\nप्रहर्षमतुलं लेभे प्राद्युम्निवधकाङ्क्षया ।\nतनुत्रेण विहीनश्च खड्गपाणिश्च यादवः ।।१४३।\nअजेय इति तं मत्वा युद्धायाभिमुखः स्थितः ।\nअनिरुद्धं रणे बाणो जितकाशी महाबलः ।। १४४।।\nवाचं चोवाच संक्रुद्धो गृह्यतां हन्यतामिति ।\nवाचं च ब्रुवतस्तस्य श्रुत्वा प्राद्युम्निराहवे ।। १४५।।\nबाणस्य ब्रुवतः क्रोधाद्धसमानोऽभ्युदैक्षत ।\nउषां भयपरित्रस्तां रुदतीं तत्र भामिनीम् ।। १४६।।\nअनिरुद्धः प्रहस्याथ समाश्वास्य च तां स्थितः ।\nअथ बाणः शरौघाणां क्षुद्रकाणां समन्ततः ।। १४७।\nचिक्षेप समरे क्रुद्धो ह्यनिरुद्धवधेप्सया ।\nअनिरुद्धस्तु चिच्छेद काङ्क्षंस्तस्यपराजयम्।। १४८।।\nववर्ष शरजालानि क्षुद्रकाणां समन्ततः ।\nबाणोऽनिरुद्धशिरसि काङ्क्षंस्तस्य रणे वधम्।।१४९।।\nततो बाणसहस्राणि चर्मणा व्यवधूय सः ।\nबभौ प्रमुखतस्तस्य स्थितः सूर्य इवोदये ।। 2.119.१५०।।\nसोऽभिभूय रणे बाणमास्थितो यदुनन्दनः ।\nसिंहः प्रमुखतो दृष्ट्वा गजमेकं यथा वने ।। १५१।।\nततो बाणः स बाणौघैर्मर्मभेदिभिराशुगैः ।\nविव्याध निशितैस्तीक्ष्णैः प्राद्युम्निमपराजितम् ।। १५२।।\nसमाहतस्ततो बाणैः खड्गचर्मधरोऽपतत् ।\nतमापतन्तं निशितैरभ्यहन् सायकैस्तथा ।। १५३।।\nसोऽतिविद्धो महाबाहुर्बाणैः संनतपर्वभिः ।\nक्रोधेनाभिप्रजज्वाल चिकीर्षुः कर्म दुष्करम् ।। १५४।।\nरुधिरौघप्लुतैर्गात्रैर्बाणवर्षैः समाहितः ।\nअभिभूतः सुसंक्रुद्धो ययौ बाणरथं प्रति ।। १५५।।\nअसिभिर्मुसलैः शूलैः पट्टिशैस्तोमरैस्तथा ।\nसोऽतिविद्धः शरौघैश्च प्राद्युम्निर्न व्यकम्पत ।। १५६।।\nआप्लुत्य सहसा क्रुद्धो रथेषां तस्य सोऽच्छिनत्।\nजघान चाश्वान् खड्गेन बाणस्य रणमूर्धनि ।। १५७।।\nतं पुनः शरवर्षेण पट्टिशैस्तोमरैरपि ।\nचकारान्तर्हितं बाणो युद्धमार्गविशारदः ।। १५८।।\nहतोऽयमिति विज्ञाय प्राणदन् नैर्ऋता गणाः ।\nततोऽवप्लुत्य सहसा रथपार्श्वे व्यवस्थितः ।। १५९।।\nशक्तिं बाणस्ततः क्रुद्धो घोररूपां भयानकाम्।\nजग्राह ज्वलितां घोरां घण्टामालाकुलां रणे ।।2.119.१६०।।\nज्वलनादित्यसंकाशां यमदण्डोग्रदर्शनाम् ।\nप्राहिणोत् तामसङ्गेन महोल्कां ज्वलितामिव ।। १६१।।\nतामापतन्तीं सम्प्रेक्ष्य जीवितान्तकरीं तदा ।\nसोऽभिप्लुत्य तदा शक्तिं जग्राह पुरुषोत्तमः ।। १६२।।\nनिर्बिभेद ततो बाणं तया शक्त्या महाबलः ।\nसा भित्त्वा तस्य देहं वै प्राविशद्धरणीतलम् ।। १६३।।\nस गाढविद्धो व्यथितो ध्वजयष्टिं समाश्रितः ।\nततो मूर्च्छाभिभूतं तं कुम्भाण्डो वाक्यमब्रवीत्।। १६४।।\nउपेक्षसे दानवेन्द्र किमेवं शत्रुमुद्यतम् ।\nलब्धलक्षो ह्ययं वीरो निर्विकारोऽद्य दृश्यते ।। १६५।।\nमायामाश्रित्य युध्यस्व नायं वध्योऽन्यथा भवेत्।\nआत्मानं मां च रक्षस्व प्रमादात् किमुपेक्षसे ।। १६६।।\nवध्यतामयमद्यैव न नः सर्वान् विनाशयेत् ।\nअन्यांश्च शतशो हत्वा उषां नीत्वा व्रजिष्यति ।। १६७।\nकुम्भाण्डवचनैरेवं दानवेन्द्रः प्रणोदितः ।\nवाचं रूक्षामभिक्रुद्धः प्रोवाच वदतां वरः ।। १६८।।\nएषोऽहमस्य विदधे मृत्युं प्राणहरं रणे ।\nआदास्याम्यहमेतं वै गरुत्मानिव पन्नगम् ।। १६९।।\nइत्येवमुक्त्वा सरथः सध्वजः साश्वसारथिः ।\nगन्धर्वनगराकारस्तत्रैवान्तरधीयत ।। 2.119.१७०।।\nमुमोच निशितान्बाणांश्छन्नो मायाधरो बली ।\nविज्ञायान्तर्हितं बाणं प्राद्युम्निरपराजितः ।। १७१ ।।\nपौरुषेण समायुक्तः समैक्षत दिशो दश ।\nआस्थाय तामसीं विद्यां तदा क्रुद्धो बलेः सुतः ।। १७२।।\nमुमोच विशिखांस्तीक्ष्णांश्छन्नो मायाधरो बली ।\nप्रायुम्निः विशिखैर्बद्धः सर्पभूतैः समन्ततः ।। १७३ ।।\nवेष्टितो बहुधा तस्य देहः पन्नगराशिभिः ।\nस तु वेष्टितसर्वाङ्गो बद्धः प्राद्युम्निराहवे ।। १७४।।\nनिष्प्रयत्नः कृतस्तस्थौ मैनाक इव पर्वतः ।\nज्वालावलीढवदनैः सर्पभोगैर्विचेष्टितः ।। १७५।।\nअभितः पर्वताकारः प्राद्युम्निरभवद् रणे ।\nनिष्प्रयत्नगतिश्चापि सर्पवक्त्रमयैः शरैः ।। १७६।।\nन विव्यथे स भूतात्मा सर्वतः परिवेष्टितः ।\nततस्तं वाग्भिरुग्राभिः संरब्धः समतर्जयत् ।। १७७।।\nबाणो ध्वजं समाश्रित्य प्रोवाचामर्षितो वचः ।\nकुम्भाण्ड वध्यतां शीघ्रमयं वै कुलपांसनः ।। १७८।।\nचारित्रं येन मे लोके दूषितं दूषितान्मना ।\nइत्येवमुक्ते वचने कुम्भाण्डो वाक्यमव्रवीत् ।। १७९।।\nराजन् वक्ष्याम्यहं किंचित् तन्मे शृणु यदिच्छसि ।\nअयं विज्ञायतां कस्य कुतो वायमिहागतः ।। 2.119.१८०।।\nकेन वायमिहानीतः शक्रतुल्यपराक्रमः ।\nमयायं बहुशो राजन् दृष्टो युध्यन् महारणे ।। १८१ ।।\nक्रीडन्निव च युद्धेषु दृश्यते देवसूनुवत् ।\nबलवान् सत्त्वसम्पन्नः सर्वशस्त्रविशारदः ।। १८२।।\nनायं वधकृतं दोषमर्हते दैत्यसत्तम ।\nगान्धर्वेण विवाहेन कन्येयं तव संगता ।। १८३।।\nअदेया ह्यप्रतिग्राह्या अतश्चिन्त्य वधं कुरु ।\nविज्ञाय च वधं वास्य पूजां वास्य करिष्यसि ।। १८४।\nवधे ह्यस्य महान् दोषो रक्षणे सुमहान् गुणः ।\nअयं हि पुरुषोत्कृष्टः सर्वथा मानमर्हति ।। १८५।।\nसर्वतो वेष्टिततनुर्न व्यथत्येष भोगिभिः ।\nकुलशौण्डीर्यवीर्यैश्च सत्त्वेन च समन्वितः ।।१८६।।\nपश्य राजन् महावीर्यैरन्वितः पुरुषोत्तमः ।\nन नो गणयते सर्वान् वधं प्राप्तोऽप्ययं बली ।। १८७।।\nयदि मायाप्रभावेण नात्र बद्धो भवेदयम् ।\nसर्वान्सुरगणान्संख्ये योधयेन्नात्र संशयः ।। १८८।।\nसर्वसंग्राममार्गज्ञो भवेद् वीर्याधिकस्तव ।\nशोणितौघप्लुतैर्गात्रैर्नागभोगैश्च वेष्टितः ।। १८९।।\nत्रिशिखां भ्रुकुटिं कृत्वा न चिन्तयति नः स्थितान्।\nइमामवस्थां नीतोऽपि स्वबाहुबलमाश्रितः ।। 2.119.१९०।।\nन चिन्तयति राजंस्त्वां वीर्यवान्कोऽप्यसौ युवा ।\nसहस्रबाहोः समरे द्विबाहुः समवस्थितः ।\nन चिन्तयति ते वीर्यमयं वीर्यमदान्वितः ।। १९१।।\nउचितं यदि ते राजन् ज्ञेयो वीर्यबलान्वितः ।\nकन्या चेयं न चान्यस्य निर्यात्ये तेन संगता ।।१९२।।\nयदि चेष्टतमः कश्चिदयं वंशे महात्मनाम्।\nततः पूजामयं वीरः प्राप्स्यते चासुरोत्तम ।।१९३।।\nरक्ष्यतामिति चोक्त्वैव तथास्त्विति च तस्थिवान् ।\nएवमुक्ते तु वचने कुम्भाण्डेन महात्मना ।। १९४।।\nतथेत्याह च कुम्भाण्डं बाणः शत्रुनिषूदनः ।\nसंरक्षिणस्ततो दत्त्वा अनिरुद्धस्य धीमतः ।। १९५।।\nययौ स्वमेव भवनं बलेः पुत्रो महायशाः ।\nसंयतं मायया दृष्ट्वा अनिरुद्धं महाबलम् ।।१९६।।\nऋषीणां नारदः श्रेष्ठोऽव्रजद् द्वारवतीं प्रति ।\nततो ह्याकाशमार्गेण मुनिर्द्वारवतीं गतः ।। १९७।।\nगते ऋषीणां प्रवरे सोऽनिरुद्धो व्यचिन्तयत्।\nनष्टोऽयं दानवः क्रूरो युद्धमेष्यत्यसंशयः ।।१९८।।\nस गत्वा नारदस्तत्र शङ्खचक्रगदाधरम् ।\nज्ञापयिष्यति तत्त्वेन इममर्थं न संशयः ।। १९९।।\nनागैर्विचेष्टितं दृष्ट्वा उषा प्राद्युम्निमातुरा ।\nरुरोद बाष्परुद्धाक्षी तामाह रुदतीं पुनः ।।2.119.२००।।\nकिमिदं रुद्यते भीरु मा भैस्त्वं मृगलोचने ।\nपश्य सुश्रोणि सम्प्राप्तं मत्कृते मधुसूदनम् ।।२०१।।\nयस्य शङ्खध्वनिं श्रुत्वा बाहुशब्दं बलस्य च ।\nदानवा नाशमेष्यन्ति गर्भाश्चासुरयोषिताम् ।।२०२।\nवैशम्पायन उवाच\nएवमुक्तानिरुद्धेन उषा विश्रम्भमागता ।\nनृशंसं पितरं चैव शोचते सा सुमध्यमा ।।२०३।।\nइति श्रीमहाभारते खिलभागे हरिवंशे विष्णुपर्वणि बाणानिरुद्धयुद्धे\nएकोनविंशत्यधिकशततमोऽध्यायः ।। ११९ ।।"
  }
]
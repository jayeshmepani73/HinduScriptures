[
  {
    "text": "वैशम्पायन उवाच\nइत्येवमुक्ते वचने सुनीथेन महात्मना ।\nकरूषाधिपतिर्वीरो दन्तवक्त्रोऽभ्यभाषत ।। १ ।।\nदन्तवक्त्र उवाच\nयदुक्तं मागधेनात्र सुनीथेन नराधिपाः ।\nयुक्तपूर्वमहं मन्ये यदस्माकं वचो हितम् ।। २ ।।\nन च विद्वेषणेनाहं न चाहंकारवादिना ।\nन चात्मविजिगीषुत्वाद् दूषयामि वचोऽमृतम्।। ३ ।।\nवाक्यार्णवं महागाधं नीतिशास्त्रार्थबृंहितम् ।\nक एष निखिलं वक्तुं शक्तो वै राजसंसदि ।। ४ ।।\nकिं त्वनुस्मरणार्थेऽहं यद् ब्रवीमि शृणुष्व मे ।\nआगतो वासुदेवेति किमाश्चर्यं नराधिपाः ।। ५ ।।\nयथाऽऽगता वयं सर्वे कृष्णोऽपीह तथाऽऽगतः ।\nकिमत्र दोषो गौण्यो वा कन्याहेतोः समागताः ।। ६ ।।\nयदस्माभिः समेत्यैक्यात् कृतं गोमन्तरोधनम् ।\nतत्र युद्धकृतं दोषं कथं वै वक्तुमर्हथ ।। ७ ।।\nवनवासे स्थितौ वीरौ कंसव्यामोहद्वेतुना ।\nदेवर्षिवचनाद् राजन् वृन्दावनतटे स्थितौ ।। ८ ।।\nतावाहूय वधार्थेन उभौ रामजनार्दनौ ।\nनागेनोद्दीपितौ वीरौ हत्वा नागं विवेशतुः ।। ९ ।।\nततः स्ववीर्यमाश्रित्य निहतो रङ्गसागरे ।\nगतासुरिव चासीनो मथुरेशः सहानुगः ।। 2.49.१० ।।\nकिमत्र विहितो दोषो येनास्माभिर्वयेऽधिकैः ।\nउपरोधपरा राजन् वयं सर्वे समागताः ।। ११ ।।\nसेनातिबलमालोक्य वित्रस्तौ रामकेशवौ ।\nपुरं बलं समुत्सृज्य गोमन्ते च गतावुभौ ।। १२ ।।\nतत्रापि गतमस्माभिर्हन्तुं समरयोधिभिः ।\nअप्राप्तयौवनाभ्यां च पदातिभ्यां रणाजिरे ।। १३ ।।\nरथाश्वनरनागेन नास्माभिर्विग्रहः कृतः ।\nकृत्वोपरोधं शैलस्य क्षत्रधर्मेण दीपितः ।। १४ ।।\nदावाग्निमुखमाविश्य दुर्विनीततपस्विनौ ।\nविनीत इति मन्यामः सर्वे क्षत्रियपुङ्गवाः ।\nप्रतियुद्धे कृते त्वेवं दूषयाम जनार्दनम् ।। १५ ।।\nयत्र यत्र प्रयास्यामो वयं तत्र भवेत् कलिः ।\nप्रीत्यर्थं प्रयतिष्यामः कृष्णेन सह भूमिपाः ।। १६ ।।\nइदं कुण्डिनपुरं कृष्णो नागतः कलिहेतुना ।\nकन्यानिमित्तागमने कस्य युद्धं प्रयच्छति ।। १७ ।।\nमर्त्येऽस्मिन् पुरुषेन्द्रोऽसौ न कश्चित् प्राकृतो नरः ।\nदेवलोकेषु देवेषु प्रवरः पुरुषोत्तमः ।। १८ ।।\nदेवानामपि कर्तासौ लोकानां च विशेषतः ।\nन चैव बालिशा बुद्धिर्न चेर्ष्या नापि मत्सरः ।। १९ ।।\nन स्तब्धो न कृशो नार्तः प्रणतार्तिहरः सदा ।\nएष विष्णुः प्रभुर्देवो देवानामपि दैवतम् ।। 2.49.२० ।।\nआगतो गरुडेनेहच्छद्मप्राकाश्यहेतुना ।\nनानास्त्रसहितो याति कृष्णः शत्रुविनाशने ।। २१ ।।\nइमां यात्रां विजानीध्वं प्रीत्यर्थं ह्यागतो हरिः ।\nसहितो यादवेन्द्रैश्च भोजवृष्ण्यन्धकैरिह ।। २२ ।।\nअर्घ्यमाचमनं दत्त्वा आतिथ्यं च नराधिपाः ।\nकरिष्यामो वयं सर्वे केशवाय महात्मने ।। २३ ।।\nएवं संधानतः कृत्वा कृष्णेन सहिता वयम् ।\nवसामो विगतोद्वेगा निर्भया विगतज्वराः ।। २४ ।।\nतस्य तद वचनं श्रुत्वा दन्तवक्त्रस्य धीमतः ।\nशाल्वः प्रवदतां श्रेष्ठस्तानुवाच नराधिपान् ।। २५ ।।\nशाल्व उवाच\nकिं भयेनास्य नः सर्वे न्यस्तशस्त्रा भवामहे ।\nसंधानकरणाद्धेतोः कृष्णस्य भयकम्पिताः ।। २६ ।।\nपरस्तवेन किं कार्यं विनिन्द्य बलमात्मनः ।\nनैष धर्मो नरेन्द्राणां क्षात्रे धर्मे च तिष्ठताम् ।। २७ ।।\nमहत्सु राजवंशेषु सम्भूताः कुलवर्द्धनाः ।\nतेषां कापुरुषा बुद्धिः कथं भवितुमर्हति ।। २८ ।।\nअहं जानामि वै कृष्णमादिदेवं सनातनम् ।\nप्रभुं सर्वामरेन्द्राणां नारायणपरायणम् ।। २९ ।।\nवैकुण्ठमजयं लोके चराचरगुरुं हरिम् ।\nसम्भूतं देवकीगर्भे विष्णुं लोकनमस्कृतम् ।। 2.49.३० ।।\nकंसराजवधार्थाय भारावतरणाय च ।\nअस्माकं च विनाशाय लोकसंरक्षणाय च ।। ३१ ।।\nअंशावतरणे कृत्स्नं जाने विष्णोर्विचेष्टितम् ।\nसंग्राममतुलं कृत्वा विष्णुना सह भूमिपाः ।। ३२ ।।\nचक्रानलविनिर्दग्धा यास्यामो यमसादनम् ।\nतत्त्वं जानामि राजेन्द्राः कालेनायुःक्षयो भवेत् ।। ३३ ।।\nनाकाले म्रियते कश्चित् प्राप्ते काले न जीवति ।\nएवं विनिश्चयं कृत्वा न कुर्यात्कस्यचिद्भयम्।।३४।।\nस एव भगवान् विष्णुरालोक्य तपसः क्षयम् ।\nनिहन्ता दितिजेन्द्राणां यथाकालेन योगवित् ।। ३५ ।।\nबलिं वैरोचनिं चैवं बद्ध्वावध्यं महाबलम् ।\nकृतवान् देवदेवेशः पातालतलवासिनम् ।। ३६ ।।\nएवमादीनि वै विष्णोश्चेष्टानि च नराधिपाः ।\nतस्मादयुक्तं भवतां विग्रहार्थं विचारणम् ।। ३७ ।।\nन च संग्रामहेतोर्हि कृष्णस्यागमनं त्विह ।\nयस्य वा कस्य वा कन्या वरयिष्यति तस्य सा ।\nकिमत्र विग्रहो राज्ञां प्रीतिर्भवतु वै ध्रुवम् ।। ३८ ।।\nवैशम्पायन उवाच\nएवं कथयमानानां नृपाणां बुद्धिशालिनाम् ।\nन किंचिदब्रवीद् राजा भीष्मकः पुत्रकारणात् ।। ३९।।\nमहावीर्यमदोत्सिक्तं भार्गवास्त्राभिरक्षितम् ।\nरणप्रचण्डातिरथं विचिन्त्य मनसा सुतम् ।। 2.49.४०।।\nभीष्मक उवाच\nकृष्णं न सहते नित्यं पुत्रो मे बलदर्पितः ।.\nनित्याभिमानी च रणे न बिभेति च कस्यचित् ।। ४१ ।।\nकृष्णस्य भुजवीर्येण ह्रियते नात्र संशयः ।\nभविष्यति ततो युद्धं महापुरुषविग्रहम् ।। ४२ ।।\nद्वेषी चैवाभिमानी च कुतो जीवति मे सुतः ।\nजीवितं नात्र पश्यामि मम पुत्रस्य केशवात् ।। ४३ ।।\nकन्याहेतोः सुतं ज्येष्ठं पितॄणां नन्दिवर्द्धनम् ।\nकारयिष्ये कथं युद्धं पुत्रेण सह केशवम् ।। ४४ ।।\nन च नारायणं देवं वरमिच्छति रुक्मवान् ।\nमूढभावो मदोन्मत्तः संग्रामेष्वनिवर्तकः ।\nनियतं भस्मसाद् याति तूलराशिर्यथानलात् ।। ४५ ।।\nकरवीरेश्वरः शूरः शृगालश्चित्रयोधिना ।\nक्षणेन भस्मसान्नीतः केशवेन बलीयसा ।। ४६ ।।\nवृन्दावनेऽवसच्छ्रीमान् केशवो बलिनां वरः ।\nउद्धृत्यैकेन हस्तेन सप्ताहं धृतवान् गिरिम् ।। ४७ ।।\nदुष्करं कर्म संस्मृत्य मनः सीदति मे भृशम् ।। ४८ ।।\nनगेन्द्रे सहसाऽऽगम्य दैवतैः सह वृत्रहा ।\nअभिषिच्याब्रवीत् कृष्णमुपेन्द्रेति शचीपतिः ।। ४९ ।।\nयथा वै दमितो नागः कालियो यमुनाह्रदे ।\nविषाग्निज्वलितो घोरः कालान्तकसमप्रभः ।। 2.49.५० ।।\nकेशी चापि महावीर्यो दानवो हयविग्रहः ।\nनिहतो वासुदेवेन देवैरपि दुरासदः ।। ५१ ।।\nसान्दीपनिसुतश्चैव चिरनष्टो हि सागरे ।\nदैत्यं पञ्चजनं हत्वा आनीतो यममन्दिरात् ।। ५२ ।।\nगोमन्ते सुमहद् युद्धे बहुभिर्वेष्टितावुभौ ।\nकृत्वा वित्रासजननं नागाश्वरथसंक्षयम् ।। ५३ ।।\nगजेन गजवृन्दानि रथेन रथयोधिनः ।\nसादिनश्चाश्वयोधेन नरेण च पदातिनः ।\nजघ्नतुस्तौ महावीर्यौ वसुदेवसुतावुभौ ।। ५४ ।।\nन देवासुरगन्धर्वा न यक्षोरगराक्षसाः ।\nन नागा न च दैत्येन्द्रा न पिशाचा न गुह्यकाः ।। ५५ ।।\nकृतवन्तस्तथा घोरं गजाश्वरथसंक्षयम् ।\nतमनुस्मृत्य संग्रामं भृशं सदिति मे मनः ।। ५६ ।\nन मया श्रुतपूर्वो वा दृष्टपूर्वः कुतोऽपि वा ।\nतादृशो भुवि मर्त्योऽन्यो वासुदेवात्सुरोत्तमात्।।५७।\nसम्यगाह महाबाहुर्दन्तवक्त्रो महीपतिः ।\nसान्त्वयित्वा महावीर्यं संविधास्याम यत्क्षमम् ।। ५८ ।।\nवैशम्पायन उवाच\nइति संचिन्त्य मनसा बलाबलविनिश्चयम् ।\nगमनाय मतिं चक्रे प्रसादयितुमच्युतम् ।। ५९ ।।\nचिन्तयानो नरेन्द्रस्तु बहुभिर्नयशालिभिः ।\nसूतमागधबन्दिभ्यो बोधितः स्तुतिमङ्गलैः ।। 2.49.६० ।।\nप्रभातायां रजन्यां तु कृतपूर्वाह्णिकक्रियाः ।\nउपविष्टा नृपाः सर्वे स्वेषु विश्रामवेश्मसु ।। ६१ ।।\nये विसृष्टास्तु राजानो विदर्भायां नराधिपैः ।\nतैरागम्य स्वभूपेषु रहो गत्वा निवेदितम् ।। ६२ ।।\nश्रुत्वा कृष्णाभिषेकं तु केचिद् धृष्टा नराधिपाः ।\nकेचिद् दीनतरा भीता उदासीनास्तथा परे ।। ६३ ।।\nत्रिधा प्रभिन्ना सा सेना नरनागाश्वमालिनी ।\nमहार्णव इव क्षुब्धा अभिषेकेण चालिता ।। ६४ ।।\nनृपाणां भेदमालोक्य भीष्मको राजसत्तमः ।\nव्यतिक्रममचिन्त्यं च कृतं नृपतिना स्वयम् ।। ६५ ।।\nविचिन्त्य मनसा राजा दह्यमानेन चेतसा ।\nजगाम नरदेवानां समाजे प्रतिबोधितुम् ।। ६६ ।।\nएतस्मिन्नन्तरे दूताः सम्प्राप्ताः क्रथकैशिकौ ।\nलेखमुद्धृत्य शिरसा विविशुस्ते नृपार्णवम् ।। ६७ ।।\nइति श्रीमहाभारते खिलभागे हरिवंशे विष्णुपर्वणि रुक्मिणीस्वयंवरे एकोनपञ्चाशत्तमोऽध्यायः ।। ४९ ।।"
  }
]
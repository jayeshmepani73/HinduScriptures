[
  {
    "text": "वैशम्पायन उवाच\nजामदग्न्ये गते रामे तौ यादवकुलोद्वहौ ।\nगोमन्तशिखरे रम्ये चेरतुः कामरूपिणौ ।। १ ।।\nवनमालाकुलोरस्कौ नीलपीताम्बरावुभौ ।\nनीलश्वेतवपुष्मन्तौ गगनस्थाविवाम्बुदौ ।। २ ।।\nतौ शैलधातुदिग्धाङ्गौ युवानौ शिखरे स्थितौ ।\nचेरतुस्तत्र कान्तेषु वनेषु रतिलालसौ ।। ३ ।।\nउदयन्तं निरीक्षन्तौ शशिनं ज्योतिषां वरम् ।\nउदयास्तमने चैव ग्रहाणां धरणीधरे ।। ४ ।।\nअथ संकर्षणः श्रीमान् विना कृष्णेन वीर्यवान् ।\nचचार तस्य शिखरे नगस्य नगसंनिभः ।। ५ ।।\nप्रफुल्लस्य कदम्बस्य सुच्छाये निषसाद ह ।\nवायुना मन्दगन्धेन वीज्यमानः सुखेन वै ।। ६ ।।\nतस्य तेनानिलौघेन सेव्यमानस्य तत्र वै ।\nमद्यसंस्पर्जो गन्धः संस्पृशन् घ्राणमागतः।।७।।\nतृष्णा चैनं विवेशाशु वारुणीप्रभवा तदा ।\nशुशोष च मुखं तस्य मत्तस्येवापरेऽहनि ।। ८ ।।\nस्मारितः स पुरावृत्तममृतप्राशनं विभुः ।\nतृषितो मदिरान्वेषी ततस्तं तरुमैक्षत।।९।।\nतस्य प्रावृषि फुल्लस्य यदम्भो जलजोज्झितम्।\nतत्कोटरस्थं मदिरा संजायत मनोहरा ।। 2.41.१० ।।\nतां तु तृष्णाभिभूतात्मा पिबन्नार्त इवासकृत् ।\nमोहाच्च चलिताकारः समजायत स प्रभुः ।। ११ ।।\nतस्य मत्तस्य वदनं किंचिच्चलितलोचनम् ।\nघूर्णिताकारमभवच्छरत्कालेन्दुसप्रभम् ।। १२ ।।\nकदम्बकोटरे जाता नाम्ना कादम्बरीति सा ।\nरूपिणी वारुणी तत्र देवानाममृतारणी ।। १३ ।।\nकादम्बरीमदकलं विदित्वा कृष्णपूर्वजम् ।\nतिस्रस्त्रिदशनार्यस्तमुपतस्थुः प्रियंवदाः ।। १४ ।।\nमदिरा रूपिणी भूत्वा कान्तिश्च शशिनः प्रिया ।\nश्रीश्च देवी वरिष्ठा स्त्री स्वयमेवाम्बुजध्वजा ।। १५ ।।\nसाञ्जलिप्रग्रहा देवी रौहिणेयमुपस्थिता ।\nवारुण्या सहितं वाक्यमुवाच मदविक्लवम् ।। १६ ।।\nबलं जयस्व दैत्यानां बलदेव दिवीश्वर ।\nअहं ते दयिता कान्ता वारुणी समुपस्थिता ।। १७ ।।\nत्वामेवान्तर्हितं श्रुत्वा शाश्वतं वडवामुखे ।\nक्षीणपुण्येव वसुधां पर्येमि विमलानन ।। १८ ।।\nपुष्पचक्रानुलिप्तेषु केसरेषूषितं मया ।\nअतिमुक्तेषु चाक्षोभ्य पुष्पस्तबकवत्सु च ।। १९ ।।\nअहं कदम्बमालीना मेघकाले मुखप्रिया ।\nतृषितं मार्गमाणा त्वां स्वेन रूपेण छादिता ।। 2.41.२० ।।\nसास्मि पूर्णेन योगेन यथैवामृतमन्थने ।\nसमीपं प्रेषिता पित्रा वरुणेन तवानघ ।। २१ ।।\nसा यथैवार्णवगता तथैव वडवामुखे ।\nत्वयोपभोक्तुमिच्छामि सम्मतस्त्वं हि मे गुरुः ।। २२ ।।\nन त्वानन्तं परित्यक्ष्ये भर्त्सितापि त्वयानघ ।\nनाहं त्वया विना लोकानुत्सहे देव सेवितुम् ।। २३ ।।\nआदिपद्मं च पद्माङ्कं दिव्यं श्रवणभूषणम् ।\nकौशेयानि च नीलानि समुद्रार्हाणि बिभ्रती ।। २४ ।।\nमदिरानन्तरं कान्तिः संकर्षणमुपस्थिता ।\nमदेनागलितश्रोणी किंचिदाघूणितेक्षणा ।। २५ ।।\nप्रोवाच प्रणयात् कान्तिर्बद्धाञ्जलिपुटा सती ।\nजयपूर्वेण योगेन सस्मितं वाक्यमर्थवत् ।। २६ ।।\nअहं चन्द्रादपि गुरुं सहस्रशिरसं प्रभुम् ।\nस्वैर्गुणैरनुरक्ता त्वां यथैव मदिरा तथा ।। २७ ।।\nश्रीश्च पद्मालया देवी निधेया वैष्णवोरसि ।\nरौहिणेयोरसि शुभा मालेवामलतां गता ।। २८ ।।\nसा मालाममलां गृह्य बलस्योरसि दंशिता ।\nपद्मास्या पद्महस्ता वै संकर्षणमथाब्रवीत् ।। २९ ।।\nराम रामाभिरामस्त्वं वारुण्या समलंकृतः ।\nकान्त्या मया च देवेश संगतश्चन्द्रमा यथा ।। 2.41.३० ।।\nइयं च सा मया मौलिः प्रोद्धता वरुणालयात् ।\nमूर्ध्नि शीर्षसहस्रस्य या ते भानुरिवाबभौ ।। ३१ ।।\nजातरूपमयं चैकं कुण्डलं वज्रभूषितम् ।\nआदिपद्मं च पद्माक्षं दिव्यश्रवणभूषणम् ।। ३२ ।।\nकौशेयानि च नीलानि समुद्रार्हाणि भावतः ।\nहारं च पीनतरलं समुद्राभ्यन्तरोऽषितम् ।। ३३ ।।\nदेवेमां प्रतिगृह्णीष्व पौराणी भूषणक्रियाम् ।\nसमयस्ते महाबाहो भूषणानामलंक्रिया ।। ३४ ।।\nसंगृह्य तमलंकारं ताश्च तिस्रः सुरस्त्रियः ।\nशुशुभे बलदेवो हि शारदेन्दुसमप्रभः ।। ३५ ।।\nस समागम्य कृष्णेन जलजाम्भोदवर्चसा ।\nमुदं परमिकां लेभे ग्रहयुक्तः शशी यथा ।। ३६ ।।\nताभ्यामुभाभ्यां संलापे वर्तमाने गृहे यथा ।\nवैनतेयस्ततोऽध्वानमतिचक्राम वेगतः ।। ३७ ।।\nसंग्राममुक्तस्तेजस्वी दैत्यप्रहरणाङ्कितः ।\nदेवतानां जयश्लाघी दिव्यस्रगनुलेपनः ।। ३८ ।।\nसुप्तस्य शयने दिव्ये क्षीरोदे वरुणालये ।\nविष्णोः किरीटं दैत्येन हृतं वैरोचनेन वै ।। ३९ ।।\nतदर्थस्तेन संग्रामः कृतो गुर्वर्थमोजसा ।\nकिरीटार्थे समुद्रस्य मध्ये दैत्यगणैः सह ।। 2.41.४० ।।\nमोक्षयित्वा किरीटं तु वैष्णवं पततां वरः ।\nव्यत्यक्रमत वेगेन गगनं देवतालयम् ।। ४१ ।।\nस ददर्श गुरुं शैले विष्णुं कार्यान्तरागतम् ।\nतेन क्रीडावलम्बेन किरीटेन विराजता ।। ४२ ।।\nस दृष्ट्वा मानुषं विष्णुं शैलराजशिरोगतम् ।\nप्रकाशचेष्टानिर्मुक्तं विमौलिमिव मानुषम् ।। ४३ ।।\nअभिज्ञस्तस्य भावानां गरुत्मान् पततां वरः।\nचिक्षेप खं गतो मौलिं विष्णोः शिरसि हृष्टवत् ।। ४४ ।।\nउपेन्द्रमूर्ध्नि सा मौलिरपिनद्धा इवापतत् ।\nशिरसः स्थाननिर्युक्ता कृष्णं चैवान्वशोभयत् ।\nयथैव मेरुशिखरे भानुर्मध्यंदिने यथा ।। ४५ ।।\nवैनतेयप्रयोगेण विदित्वा मौलिमागताम् ।\nकृष्णः प्रहृष्टवदनो रामं वचनमब्रवीत् ।। ४६ ।।\nत्वरते खलु कार्यार्थो देवतानां न संशयः ।\nयथेयमावयोः शैले संग्रामरचना कृता ।। ४७ ।।\nवैरोचनेन 'सुप्तस्य' मम मौलिर्महोदधौ ।\nशक्रस्य सदृशं रूपं दिव्यमास्थाय सागरात् ।। ४८ ।।\nग्राहरूपेण यो नीत आनीतोऽसौ गरुत्मता ।\nममाहिशयनान्मौलिर्हृत्वा क्षिप्तो गरुत्मता ।। ४९ ।।\nसुव्यक्तं संनिकृष्टः स जरासंधो नराधिपः ।\nलक्ष्यन्ते हि ध्वजाग्राणि रथानां वातरंहसाम् ।। 2.41.५० ।।\nएतानि विजिगीषूणां शशिकल्पानि भूभृताम् ।\nछत्राण्यार्य विराजन्ते दंशितानि मितानि च ।। ५१ ।।\nअहो नृपरथोदग्रा विमलाश्छत्रपङ्क्तयः ।\nअभिवर्तन्ति नः शुभ्रा यथा खे हंसपङ्क्तयः ।। ५२ ।।\nअहो द्यौर्विमलाभानां शस्त्राणां विमलानना ।\nप्रभा भास्करभामिश्रा चरन्तीव दिशो दृश ।। ५३ ।।\nएतानि नूनं समरे पार्थिवैरायुधानि च ।\nक्षिप्तानि विनशिष्यन्ति मयि सर्वाणि संयुगे ।। ५४ ।।\nकाले खलु नृपः प्राप्तो जरासंधो महीपतिः ।\nआवयोर्युद्धनिकषः प्रथमः समरातिथिः ।। ५५ ।।\nआर्य तिष्ठाव सहितौ न खल्वानागते नृपे ।\nयुद्धारम्भः प्रयोक्तव्यो बलं तावद् विमृश्यताम्।। ५६ ।।\nएवमुक्त्वा ततः कृष्णः स्वस्थः संग्रामलालसः ।\nजरासंधवधं प्रेप्सुश्चकार बलदर्शनम् ।। ५७ ।।\nवीक्षमाणश्च तान्सर्वान् नृपान् यदुवरोऽव्ययः ।\nआत्मानमात्मनोवाच यत्पूर्वं दिवि मन्त्रितम् ।। ५८ ।।\nइमे ते पृथिवीपालाः पार्थिवे वर्त्मनि स्थिताः ।\nये विनाशं गमिष्यन्ति शास्त्रदृष्टेन कर्मणा ।। ५९ ।।\nप्रोक्षितान्खल्विमान् मन्ये मृत्युना नृपसत्तमान् ।\nस्वर्गगामीनि चाप्येषां वपुंषि प्रचकाशिरे ।। 2.41.६० ।।\nस्थाने भारपरिश्रान्ता वसुधेयं दिवं गता ।\nएषां नृपतिसिंहानां बलौघैरभिपीडिता ।। ६१ ।।\nअल्पेन खलु कालेन विविक्तं पृथिवीतलम् ।\nभविष्यति नरेन्द्रौघैराकीर्णं च नभस्तलम् ।। ६२ ।।\nइति श्रीमहाभारते खिलभागे हरिवंशे विष्णुपर्वणि जरासंधाभिगमनं नामैकचत्वारिंशोऽध्यायः ।। ४१ ।।"
  }
]
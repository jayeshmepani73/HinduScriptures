[
  {
    "text": "जनमेजय उवाच\nप्रादुर्भावे मुनिश्रेष्ठ माथुरे चरितं शुभम् ।\nशृण्वन्नैवाधिगच्छामि तृप्तिं कृष्णस्य धीमतः ।। १ ।।\nद्वारकायां निवसतः कृतदारस्य षड्गुणम् ।\nचरितं ब्रूहि कृष्णस्य सर्वं हि विदितं तव ।। २ ।।\nवैशम्पायन उवाच\nजनमेजय कृष्णस्य कृतदारस्य भारत ।\nनिबोध चरितं चित्रं तस्यैव सदृशं प्रभो ।। ३ ।।\nप्राप्तदारो महातेजा वासुदेवः प्रतापवान् ।\nरुक्मिण्या सहितो देव्या ययौ रैवतकं नृप ।। ४ ।।\nउपवासावसानं हि रुक्मिण्याः प्रतिपूजयन् ।\nतर्पयिष्यन् स्वयं विप्राञ्जगाम मधुसूदनः ।। ५ ।।\nकुमाराः प्रययुस्तत्र पुत्रभ्रातर एव च ।\nप्रेषिता वासुदेवेन नारदस्याभ्यनुज्ञया ।। ६ ।।\nषोडश स्त्रीसहस्राणि जग्मुरेव च धीमतः ।\nऋद्धया परमया राजन् विष्णोरेवानुरूपया ।। ७ ।।\nततस्तत्र द्विजातीनां कामान् प्रादादधोक्षजः ।\nअर्थिनां धर्मनित्यानां बन्दिनामिष्टवादिनाम् ।। ८ ।।\nकल्याणनामगोत्राणां महतां पुण्यकर्मणाम् ।\nयौनैः श्रौतैश्च माखैश्च शुद्धानां कुरुनन्दन ।। ९ ।।\nतर्पयित्वा द्विजान् कामैरिष्टैरिष्टः सतां गतिः।\nज्ञातीन् संतर्पयामास यथार्हं भक्तवत्सलः ।। 2.65.१० ।।\nउपवासावसानेऽथ भगवान् स विशेषतः ।\nबहुमेने प्रियां भार्यां रुक्मिणीं भीष्मकात्मजाम् ।। ११ ।।\nवसतस्तस्य कृष्णस्य सदारस्यामितौजसः ।\nसहासीनस्य रुक्मिण्या नारदोऽभ्याययौ मुनिः ।। १२ ।।\nआगतं चाप्रमेयात्मा मुनिमिन्द्रानुजस्तदा ।\nशास्त्रदृष्टेन विधिना अर्चयामास केशवः ।। १३ ।।\nसोऽर्चितो वासुदेवेन मुनिरर्च्यतमः सताम् ।\nपारिजाततरोः पुष्पं ददौ कृष्णाय भारत ।। १४ ।।\nतद्वृक्षराजकुसुमं रुक्मिण्याः प्रददौ हरिः ।\nपार्श्वस्था सा हि कृष्णस्य भोज्या नरवराभवत् ।। १५ ।।\nप्रतिगृह्य तु तत् पुष्पं कामारणिरनिन्दिता ।\nशिरस्यमलपत्राक्षी ददौ कृष्णेङ्गितानुगा ।। १६ ।।\nत्रैलोक्यनृपसर्वस्वं नारायणमनोहरा ।\nशुशुभे देवपुष्पेण द्विगुणं भैष्मकी तदा ।। १७ ।।\nतां नारदस्तथोवाच मुनिर्ब्रह्मसुतस्तदा ।\nतवैवौपयिकं पुष्पमेकं देवि पतिव्रते ।। १८ ।।\nअलंकृतं पुष्पमेतत् संसर्गात् तव सर्वथा ।\nअत्यर्हा च मता मे त्वमेतत्पुष्पाद् धृतव्रते ।। १९ ।।\nकल्याणगुणसम्पन्ने सततं भर्तृवत्सले ।\nअम्लानमेतत् सततं पुष्पं भवति कामिनि ।। 2.65.२० ।।\nसंवत्सरपरं कालं कालज्ञे गुणसम्मते ।\nईप्सितानपि गन्धांश्च ददाति वदतां वरे ।। २१ ।।\nशीतोष्णे चेच्छिते देवि पुष्पमेतत् प्रयच्छति ।\nस्रवत्यपि रसान्देवि मनसा काङ्क्षितान्वरान्।।२२\nसेव्यमानं च सौभाग्यं ददाति वरवर्णिनि ।\nस्रवत्यपि तथा गन्धानीप्सितान्प्रीतिवर्द्धनान् ।। २३ ।।\nयानि यानि च पुष्पाणि त्वं देव्यभिलषिष्यसि ।\nकुसुमं वृक्षराजस्य तानि तानि प्रदास्यति ।। २४ ।।\nएतदेव भगाधानं धर्मिष्ठे पुत्रदं तथा ।\nमतिं च नाशुभे धत्ते धार्यमाणं सदा शुभे ।। २५ ।।\nयद् यदिच्छसि वर्णं च तत्सर्वं धारयिष्यति ।\nस्वल्पं वा यदि वा स्थूलं छन्दतस्ते भविष्यति ।। २६ ।\nअनिष्टगन्धहरणमेतत् सद्गन्धवर्द्धनम् ।\nप्रदीपकर्म रात्रौ च करोति कमलेक्षणे ।। २७ ।।\nसंतानकस्रजो मालां पुष्पवस्त्रादि वाच्युतम् ।\nपुष्पमण्डपमुख्यानि चिन्तितेन प्रदास्यति ।। २८ ।।\nबुभुक्षा वा पिपासा वा ग्लानिर्वाप्यथवा जरा।\nदेववद्धारयन्त्यास्ते स्वच्छन्देन भविष्यति ।। २९ ।।\nअनुगीतानि गीतानि दास्यत्यपि च चिन्तिते ।\nसुवादित्रान् सुमधुरांस्तथैव तव सम्मतान् ।। 2.65.३० ।।\nपूर्णे संवत्सरे देवि पुष्पमेतत् तवान्तिकात्।\nनिर्वर्त्स्यते तरुवरं समयेन प्रयास्यति ।। ३१ ।।\nकृतिरेषा हि भद्रं ते पारिजातस्य सुप्रभे ।\nनिसर्गतः सर्गकृता सत्कारार्थेऽसुरद्विषाम् ।। ३२ ।।\nउमा देववरस्येष्टा हिमालयसुता सती ।\nधारयन्तीश्वरी नित्यं पुष्पाण्येतानि सुप्रभे ।। ३३ ।।\nअदितिश्च सपौलोमी महेन्द्रसुरतारणी ।\nसावित्री देवमाता च श्रीश्च सर्वगुणोचिता ।। ३४ ।।\nदेवपत्नयस्तथैवान्या देवाश्च वसुदेवताः ।\nसंवत्सरपरः कालः सर्वेषां न तु संशयः ।। ३५ ।।\nषोडशस्त्रीसहस्राणां मध्ये त्वं खलु वर्तसे ।\nअद्येष्टां वासुदेवस्य वेद्मि त्वां भोजनन्दिनि ।। ३६ ।।\nसपत्न्यस्ते गुणोपेते सर्वाः सर्वेश्वरप्रिये ।\nअवमानावसेकेन त्वया सिक्ताद्य भामिनि ।। ३७ ।\nप्रकाशमद्य सौभाग्यमनिवार्यं यशश्च ते।\nमन्दारकुसुमं दत्तं यत् ते मधुनिघातिना ।। ३८ ।।\nअद्य सात्राजिती देवी ज्ञास्यते वरवर्णिनी ।\nसौभाग्याख्यं सदा वेत्ति याऽऽत्मानं सुभगं सती।।३९।।\nसाम्बमाता च गान्धारी भार्याश्चान्या महात्मनः ।\nसौभाग्यार्थोद्यताकाङ्क्षामद्य मोक्ष्यन्ति निःस्पृहाः ।।2.65.४०।।\nसौभाग्यैकरथो जैत्रस्तव देव्यद्य निःसृतः ।\nमनोरथरथानां यः सहस्रैरपि दुर्जयः ।। ४१ ।।\nअद्याहमवगच्छामि सर्वथा सर्वशोभने ।\nआत्मा द्वितीयः कृष्णस्य भोजे त्वमिति भाभिनि ।। ४२ ।।\nत्रैलोक्यरत्नसर्वस्वमददाद् यत् तवाच्युतः ।\nजीवितातिशयस्तेन त्वया प्राप्तो हरिप्रिये ।। ४३ ।।\nनारदेनैवमुक्तं तु तथ्यं वाक्यं नराधिप ।\nतत्रस्थाः शुश्रुवुः प्रेष्याः प्रेषिताः सत्यभामया ।। ४४ ।।\nदेवीनां च तथान्यासां पत्नीनां च विशाम्पते ।\nदृष्ट्वा ताः सविशेषं च नारदेनात्युदाहृतम् ।। ४५ ।।\nतच्च श्रुत्वा सुनिखिलं प्रेष्याभिः स्त्रीस्वभावतः ।\nप्रकाशीकृतमेवासीद् विष्णोरन्तःपुरे तदा ।। ४६ ।।\nकर्णाकर्णि ततो देव्यः कौलीनमिव संघशः ।\nमन्त्रयाञ्चक्रिरे हृष्टा रुक्मिण्यतिगुणोदयम् ।। ४७ ।।\nअर्हेति पुत्रमातेति ज्येष्ठेति च समागताः ।\nप्रायेण प्रवदन्ति स्म हृष्टा दामोदरस्त्रियः ।। ४८ ।।\nममृषे न सपत्न्यास्तु तत्सौभाग्यगुणोदयम् ।\nसत्यभामा प्रिया नित्यं विष्णोरतुलतेजसः ।। ४९ ।।\nरूपयौवनसम्पन्ना स्वसौभाग्येन गर्विता ।\nअभिमानवती देवी श्रुत्वैवेर्ष्यावशं गता ।। 2.65.५० ।।\nसमुत्सृजन्ती वसनं सकुंकुमं शुचिस्मिता शुक्लतमैकमंशुकम् ।\nजग्राह रोषाकुलितेन चेतसा वह्नेस्तदा श्रीरिव वर्द्धितेन्धना ।।५१ ।।\nदन्दह्यमाना ज्वलनेन वर्द्धता ईर्ष्यासमुत्थेन गतप्रभेव ।\nक्रोधान्विता क्रोधगृहं विविक्तं विवेश तारेव घनं सतोयम् ।। ५२ ।।\nबद्ध्वा ललाटे हिमचन्द्रशुक्लं दुकूलपट्टं प्रियरोषचिह्नम्।\nपर्यन्तदेशं सरसेन देवी विलिप्य सा लोहितचन्दनेन ।। ५३ ।।\nसंस्मृत्य संस्मृत्य शिरः सरोषं प्रकम्पमाना समुपोपविष्टा ।\nदीर्घोपधाने शयनेऽपनीय विभूषणान्येव निबद्धवेणी ।। ५४ ।।\nअकारणार्थेन विकृष्यमाणा प्रेष्याजनस्याभिजनान्वितापि ।\nविचूर्णयामास कुशेशयं सा निःश्वस्य निःश्वस्य नखैर्नतभ्रूः ।। ५५ ।।\nइति श्रीमहाभारते खिलभागे हरिवंशे विष्णुपर्वणि  पारिजातहरणे पञ्चषष्टिमोऽध्यायः ।। ६५ ।।"
  }
]
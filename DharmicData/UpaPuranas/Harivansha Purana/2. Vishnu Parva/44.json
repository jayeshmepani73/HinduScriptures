[
  {
    "text": "वैशम्पायन उवाच\nतानागतान् विदित्वाथ शृगालो युद्धदुर्मदः ।\nपुरस्य धर्षणं मत्वा निर्जगामेन्द्रविक्रमः ।। १ ।।\nरथेनादित्यवर्णेन भास्वता रणगामिना ।\nआयुधप्रतिपूर्णेन नेमिनिर्घोषहासिना ।। २ ।।\nमन्दराचलकल्पेन चित्राभरणभूषिणा ।\nअक्षय्यसायकैस्तूणैः पूर्णेनार्णवघोषिणा ।। ३ ।।\nहर्यश्वेनाशुगतिनासक्तेन शिखरेष्वपि ।\nहेमकूबरगर्भेण दृढाक्षेणातिशोभिना ।। ४ ।।\nसुबन्धुरेण दीप्तेन पतत्त्रिवरगामिना ।\nस्वगतेनेव शक्रस्य हर्यश्वेन रथाद्रिणा ।। ५ ।।\nसावित्रे नियमे पूर्णे यं ददौ सविता स्वयम् ।\nआदित्यरश्मिभिरिव रश्मिभिर्यो निगृह्यते ।। ६ ।।\nतेन स्यन्दनमुख्येन द्विषत्स्यन्दनघातिना ।\nस शृगालोऽभ्ययात्कृष्णं शलभः पावकं यथा ।। ७ ।।\nचापपाणिः सुतीक्ष्णेषुः कवची हेममालिकः ।\nसितप्रावरणोष्णीषः पावकाकारलोचनः ।। ८ ।।\nमुहुर्मुहुर्ज्याचपलं विक्षिपन् दुःसहं धनुः ।\nनिर्वमन् रोषजं वायुं सानलज्वालमण्डलम् ।। ९ ।।\nभाभिर्भूषणपंक्तीनां दीप्तो मेरुरिवाचलः ।\nरथस्थ इव शैलेन्द्रः शृगालः प्रत्यदृश्यत ।। 2.44.१० ।।\nतस्यारसितशब्देन रथनेमिस्वनेन च ।\nगुरुत्वेन च नाम्यन्ती चचालोर्वी भयातुरा ।। ११ ।।\nतमापतन्तं श्रीमन्तं मूर्तिमन्तमिवाचलम् ।\nशृगालं लोकपालाभं दृष्ट्वा कृष्णो न विव्यथे ।। १२ ।।\nशृगालश्चापि संरब्धः स्यन्दनेनाशुगामिना ।\nसमीपे वासुदेवस्य युयुत्सुः प्रत्यदृश्यत ।। १३ ।।\nवासुदेवं स्थितं दृष्ट्वा शृगालो युद्धलालसः ।\nअभिदुद्राव वेगेन मेघराशिरिवाचलम् ।। १४ ।।\nवासुदेवः स्मितं कृत्वा प्रतियुद्धाय तस्थिवान् ।\nतद् युद्धमभवत् ताभ्यां समरे घोरदर्शनम् ।\nउभाभ्यामिव मत्ताभ्यां कुंजराभ्यां यथा वने ।। १५ ।।\nशृगालस्त्वब्रवीत्कृष्णं समरे समुपस्थितम् ।\nयुद्धरागेण तेजस्वी मोहाच्चलितगौरवः ।। १६ ।।\nगोमन्ते युद्धमार्गेण यत् त्वया कृष्ण चेष्टितम् ।\nअनायकानां मूर्खाणां नृपाणां दुर्बले बले ।। १७ ।।\nस मे सुविदितः कृष्ण क्षत्रियाणां पराजयः ।\nकृपणानामसत्त्वानामयुद्धानां रणोत्सवे ।। १८ ।।\nतिष्ठेदानीं यथाकामं स्थितोऽहं पार्थिवे पदे ।\nक्व यास्यसि मया रुद्धो रणेष्वपरिनिष्ठितः ।।\nन चाहमेकं सबलो युक्तस्त्वां योद्धुमाहवे ।\nअहमेकस्त्वमप्येको द्वौ युध्याव रणे स्थितौ ।। 2.44.२० ।।\nकिं जनेन निरस्तेन त्वं वाहं च रणे स्थितः ।\nधर्मयुद्धेन निधनं व्रजत्वेकतरो रणे ।। २१ ।।\nलोकेऽस्मिन्वासुदेवोऽहं भविष्यामि हते त्वयि ।\nहते मयि त्वमप्येको वासुदेवो भविष्यसि ।। २२ ।।\nशृगालस्य वचः श्रुत्वा वासुदेवः क्षमापरः ।\nईर्ष्यन्तं प्रहरस्वेति तमुक्त्वा चक्रमाददे ।। २३ ।।\nततः सायकजालानि शृगालः क्रोधमूर्छितः ।\nचिक्षेप कृष्णे घोराणि युद्धाय लघुविक्रमः ।। २४।।\nशस्त्राणि यानि चान्यानि मुसलाद्यानि संयुगे ।\nपातयामास गोविन्दे स शृगालः प्रतापवान् ।। २५ ।।\nशृगालप्रहितैरस्त्रैः पावकज्वालमालिभिः ।\nनिर्दयाभिहतः कृष्णः स्थितो गिरिरिवाचलः ।। २६ ।।\nसोऽस्त्रप्रहाराभिहतः किंचिद् रोषसमन्वितः ।\nचक्रमुद्यम्य गोविन्दः शृगालस्य परिक्षिपत् ।। २७ ।।\nतं रथस्थं प्रमाणस्थं शृगालं युद्धदुर्मदम् ।\nजघान समरे चक्रं जातदर्पं महाबलम् ।। २८ ।।\nततः सुदर्शनं चक्रं पुनरायाद् गुरोः करे ।\nचक्रेणोरसि निर्भिन्नः स गतासुर्गतोत्सवः ।\nपपात क्षतजस्रावी शृगालोऽद्रिरिवाहतः ।। २९ ।।\nनिशम्य तं निपतितं वज्रपातादिवाचलम् ।\nतस्य सैन्यान्यपययुर्विमनांसि हते नृपे ।। 2.44.३० ।।\nकेचित् प्रविश्य नगरं कश्मलाभिहता भृशम् ।\nरुरुदुर्दुःखसंतप्ता भर्तृशोकाभिपीडिताः ।। ३१ ।।\nकेचित्तत्रैव शोचन्तः स्मरन्तः सुकृतानि च ।\nपतितं भूपतिं भूमौ न त्यजन्ति स्म दुःखिताः ।। ३२ ।।\nततो मेघनिनादेन स्वरेणारिविमर्दनः ।\nकृष्णः कमलपत्राक्षो जनानामभयं ददौ ।। ३३ ।\nचक्रोचितेन हस्तेन राजतागुङ्लिपर्वणा ।\nन भेतव्यं न भेतव्यमिति तानभ्यभाषत ।। ३४ ।।\nनास्य पापस्य दोषेण निरावाधकरं जनम् ।\nघातयिष्यामि समरे नेदं शूरव्रतं मतम्।।३५।।\nअश्रुपूर्णमुखा दीनाः क्रन्दमाना भृशं तदा ।\nते स्म पश्यन्ति पतितं धरण्यां धरणीपतिम् ।। ३६ ।।\nचक्रनिर्दारितोरस्कं भिन्नशृङ्गमिवाचलम् ।। ३७ ।।\nविलपन्ति स्म ते सर्वे सचिवाः सप्रजा भृशम् ।\nसाश्रुपातेक्षणा दीनाः शोकस्य वशमागताः ।। ३८ ।।\nतेषां रुदितशब्देन पौराणां विस्वरैः स्वरैः ।\nमहिष्यस्तस्य निष्पेतुः सपुत्रा रुदिताननाः ।। ३९ ।\nतास्तं निपतितं दृष्ट्वा श्लाघ्यं भूमिपतिं पतिम् ।\nस्तनानारुज्य करजैर्भृशार्ताः पर्यदेवयन् ।। 2.44.४० ।।\nउरांस्युरसिजांश्चैव शिरोजान्याकुलान्यपि ।\nनिर्दयं ताडयन्त्यस्ता विस्वरं रुरुदुः स्त्रियः ।। ४१ ।।\nतस्योरसि सुदुःखार्ता मृदिताः क्लिन्नलोचनाः ।\nपेतुरूर्ध्वभुजाः सर्वाश्छिन्नमूला लता इव ।। ४२ ।।\nतासां बाष्पाम्बुपूर्णानि नेत्राणि नृपयोषिताम् ।\nवारिविप्रहतानीव पङ्कजानि चकाशिरे ।। ४३ ।।\nपुत्रं चास्य पुरस्कृत्य बालं प्रस्नुतलोचनम् ।\nशक्रदेवं पितुः पार्श्वे द्विगुणं रुरुदुः स्त्रियः ।। ४५ ।।\nअयं ते वीर विक्रान्तो बालः पुत्रो न पण्डितः ।।\nत्वद्धिहीनः कथमयं पदे स्थास्यात पैतृके ।। ४६ ।।\nकथमेकपदे त्यक्त्वा गतोऽस्यन्तःपुरं परम् ।\nअतृप्तास्तव सौख्यानां किं कुर्मो विधवा वयम् ।। ४७ ।।\nतस्य पद्मावती नाम महिषी प्रमदोत्तमा ।\nरुदती पुत्रमादाय वासुदेवमुपस्थिता ।। ४८ ।।\nयस्त्वया पातितो वीर रणप्रोक्तेन कर्मणा ।\nतस्य प्रेतगतस्यायं पुत्रस्त्वां शरणं गतः ।। ४९ ।।\nयदि त्वां प्रणमेतासौ कुर्याद वा शासनं तव ।\nनायमेकप्रहारेण जनस्तप्येत दारुणम् ।। 2.44.५० ।।\nयदि कुर्यादयं मूढस्त्वयि बान्धवकं विधिम् ।\nनैवं परीतः कृपणः सेवेत धरणीतलम् ।। ५१४\nअयमस्य विपन्नस्य बान्धवस्य तवानघ ।\nसन्तती रक्ष्यतां वीर पुत्रः पुत्र इवात्मजः ।। ५२ ।।\nतस्यास्तद् वचनं श्रुत्वा महिष्या यदुनन्दनः ।\nमृदुपर्वमिदं वाक्यमुवाच वदतां वरः ।। ५३ ।।\nराजपत्नि गतो रोषः सहानेन दुरात्मना ।\nप्रकृतिस्था वयं जाता देवि सैषोऽस्मि बान्धवः ।। ५४ ।।\nरोषो मे विगतः साध्वि तव वाक्यैरकल्मषैः ।\nयोऽयं पुत्रः शृगालस्य ममाप्येष न संशयः ।। ५५ ।।\nअभयं चाभिषेकं च ददाम्यस्मै सुखाय वै ।\nआहूयन्तां प्रकृतयः पुरोधा मन्त्रिणस्तथा ।। ५६ ।।\nपितृपैतामहे राज्ये तव पुत्रोऽभिषिच्यताम् ।\nततः प्रकृतयः सर्वाः पुरोधा मन्त्रिणस्तथा ।। ५७ ।।\nअभिषेकार्थमाजग्मुर्यतो वै रामकेशवौ ।\nततः सिंहासनस्थं तु राजपुत्रं जनार्दनः ।। ५८ ।।\nअभिषेकेण दिव्येन योजयामास वीर्यवान् ।\nअभिषिच्य शृगालस्य करवीरपुरे सुतम्।\nकृष्णस्तदहरेवाशु प्रस्थानमभ्यरोचयत् ।। ५९ ।।\nरथेन हरियुक्तेन तेन युद्धार्जितेन वै ।\nकेशवः प्रस्थितोऽध्वानं वृत्रहा त्रिदिवं यथा ।। 2.44.६० ।।\nशक्रदेवोऽपि धर्मात्मा सह मात्रा परंतपः ।\nसबालवृद्धयुवतीमुख्याः प्रकृतयस्तथा ।। ६१ ।।\nशिबिकायामथारोप्य शृगालं युद्धदुर्मदम्।\nसंहता दूरमार्गेण पश्चिमाभिमुखा ययुः ।। ६२ ।।\nनैधनस्य विधानेन चक्रुस्ते तस्य सत्क्रियाम् ।\nसत्कारं कारयामासुः पितॄणां पारलौकिकम् ।। ६३ ।।\nउद्दिश्योद्दिश्य राजानं श्राद्धं कृत्वा सहस्रशः ।\nततस्ते सलिलं दत्त्वा नामगोत्रादिकीर्तनैः ।। ६४ ।।\nपितर्युपरते घोरे शोकसंविग्नमानसः ।\nकृत्वोदकं तदा राजा प्रविवेश पुरोत्तमम् ।। ६५ ।।\nइति श्रीमहाभारते खिलभागे हरिवंशे विष्णुपर्वणि शृगालवधो नाम चतुश्चत्वारिंशोऽध्यायः ।। ४४ ।।"
  }
]
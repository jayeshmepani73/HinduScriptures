[
  {
    "text": "वैशम्पायन उवाच\nएवं वृकांश्च तान् दृष्ट्वा वर्धमानान्दुरासदान् ।\nसस्त्रीपुमान्स घोषो वै समस्तोऽमन्त्रयत्तदा।। १ ।।\nस्थानेनेह न नः कार्यं व्रजामोऽन्यन्महद्वनम् ।\nयच्छिवं च सुखोष्यं च गवां चैव सुखावहम्।।२।।\nअद्यैव किं चिरेण स्म व्रजामः सह गोधनैः ।\nयावद् वृकैर्वधं घोरं न नः सर्वो व्रजो व्रजेत् ।। ३ ।।\nएषां धूम्रारुणाङ्गानां दंष्ट्रिणां नखकर्षिणाम्।\nवृकाणां कृष्णवक्त्राणां बिभीमो निशि गर्जताम्।। ४ ।।\nमम पुत्रो मम भ्राता मम वत्सोऽथ गौर्मम ।\nवृकैर्व्यापादिता ह्येवं क्रन्दन्ति स्म गृहे गृहे ।। ५ ।।\nतासां रुदितशब्देन गवां हंभारवेण च ।\nव्रजस्योत्थापनं चक्रुर्घोषवृद्धाः समागताः ।। ६ ।।\nतेषां मतमथाज्ञाय गन्तुं वृन्दावनं प्रति ।\nव्रजस्य विनिवेशाय गवां चैव हिताय च ।। ७ ।।\nवृन्दावननिवासाय ताञ्ज्ञात्वा कृतनिश्चयान् ।\nनन्दगोपो बृहद्वाक्यं बृहस्पतिरिवाददे ।। ८ ।।\nअद्यैव निश्चयप्राप्तिर्यदि गन्तव्यमेव नः ।\nशीघ्रमाज्ञाप्यतां घोषः सज्जीभवत मा चिरम् ।। ९ ।।\nततोऽवघुष्यत तदा घोषे तत् प्राकृतैर्जनैः ।\nशीघ्रं गावः प्रकल्प्यन्तां भाण्डं समभिरोप्यताम।। 2.9.१० ।।\nवत्सयूथानि काल्यन्तां युज्यन्तां शकटानि च ।\nवृन्दावनमितः स्थानान्निवेशाय च गम्यताम् ।। ११।।\nतच्छ्रुत्वा नन्दगोपस्य वचनं साधु भाषितम्।\nउदतिष्ठद् व्रजः सर्वः शीघ्रं गमनलालसः ।। १२ ।।\nप्रयाह्युत्तिष्ठ गच्छामः किं शेषे याहि योजय ।\nउत्तिष्ठति व्रजे तस्मिन् गोपकोलाहलो ह्यभूत् ।। १३ ।।\nउत्तिष्ठमानः शुशुभे शकटीशकटस्तु सः ।\nव्याघ्रघोषमहाघोषो घोषः सागरघोषवान् ।। १४ ।।\nगोपीनां गर्गरीभिश्च मूर्ध्नि चोत्तम्भितैर्घटैः ।\nनिष्पपात व्रजात्पंक्तिस्तारापंक्तिरिवाम्बरात्।। १५ ।।\nनीलपीतारुणैस्तासां वस्त्रैरग्रस्तनोच्छ्रितैः ।\nशक्रचापायते  पंक्तिर्गोपीनां मार्गगामिनी ।। १६ ।।\nदामनीदामभारैश्च केचित् कायावलम्बिभिः ।\nगोपा मार्गगता भान्ति सावरोहा इव द्रुमाः ।। १७ ।।\nस व्रजो व्रजता भाति शकटौघेन भास्वता ।\nपोतैः पवनविक्षिप्तैर्निष्पतद्भिरिवार्णवः ।। १८ ।।\nक्षणेन तद् व्रजस्थानमीरिणं समपद्यत ।\nद्रव्यावयवनिर्धूतं कीर्णं वायसमण्डलैः ।। १९ ।।\nततः क्रमेण घोषः स प्राप्तो वृन्दावनं वनम् ।\nनिवेशं विपुलं चक्रे गवां चैव हिताय च ।। 2.9.२० ।।\nशकटावर्तपर्यन्तं चन्द्रार्द्धाकारसंस्थितम्।\nमध्ये योजनविस्तीर्णं तावद्द्विगुणमायतम्।। २१ ।।\nकण्टकीभिः प्रवृद्धाभिस्तथा कण्टकितद्रुमैः ।\nनिखातोच्छ्रितशाखाग्रैरभिगुप्तं समन्ततः ।। २२ ।।\nमन्थैरारोप्यमाणैश्च मन्थबन्धानुकर्षणैः ।\nअद्भिः प्रक्षाल्यमानाभिर्गर्गरीभिरितस्ततः ।। २३ ।।\nकीलैरारोप्यमाणैश्च दामनीपाशपाशितैः ।\nस्तम्भनीभिर्धृताभिश्च शकटैः परिवर्तितैः ।। २४ ।।\nनियोगपाशैरासक्तैर्गर्गरीस्तम्भमूर्धसु ।\nछादनार्थं प्रकीर्णैश्च कटकैस्तृणसंकटैः ।। २५ ।।\nशाखाविटङ्कैर्वृक्षाणां क्रियमाणैरितस्ततः ।\nशोध्यमानैर्गवां स्थानैः स्थाप्यमानैरुलूखलैः ।। २६ ।।\nप्राङमुखैः सिच्यमानैश्च संदीप्यद्भिश्च पावकैः ।\nसवत्सचर्मास्तरणैः पर्यङ्कैश्चावरोपितैः ।। २७ ।।\nतोयमुत्तारयन्तीभिः प्रेक्षन्तीभिश्च तद् वनम् ।\nशाखाश्चाकर्षमाणाभिर्गोपीभिश्च समन्ततः ।। २८।।\nयुवभिः स्थविरैश्चैव गोपैर्व्यग्रकरैर्भृशम् ।\nविशसद्भिः कुठारैश्च काष्ठान्यपि तरूनपि।। २९ ।।\nतद् व्रजस्थानमधिकं शुशुभे काननावृतम् ।\nरम्यं वननिवेशं वै स्वादुमूलफलोदकम् ।। 2.9.३० ।।\nतास्तु कामदुघा गावः सर्वपक्षिरुतं वनम्।\nवृन्दावनमनुप्राप्ता नन्दनोपमकाननम् ।। ३१।।\nपूर्वमेव तु कृष्णेन गवां वै हितकारिणा ।\nशिवेन मनसा दृष्टं तद् वनं वनचारिणा ।। ३२ ।।\nपश्चिमे तु ततो रूक्षे घर्मे मासे निरामये ।\nवर्षतीवामृतं देवे तृणं तत्र व्यवर्धत ।। ३३ ।।\nन तत्र वत्साः सीदन्ति न गावो नेतरे जनाः ।\nयत्र तिष्ठति लोकानां भवाय मधुसूदनः ।। ३४ ।।\nताश्च गावः स घोषस्तु स च संकर्षणो युवा ।\nकृष्णेन विहितं वासं तमध्यासत निर्वृताः ।। ३५ ।।\nइति श्रीमहाभारते खिलभागे हरिवंशे विष्णुपर्वणि वृन्दावनप्रवेशे नवमोऽध्यायः ।। ९"
  }
]
[
  {
    "text": "उमोवाच\nविधिनैतेन कृत्स्नेन स्त्री सदा भर्तृदेवता ।\nचरेत् संवत्सरं दान्ता षण्मासान् मासमेव च ।।१।।\nस्त्रियो ह्यावाहयेत् साध्वीरेकादश समाधिना ।\nस्वयं चैव विधिर्दृष्टो व्रतकानां मया शुभः ।। २ ।।\nअद्भिर्दद्यात् सतीः सर्वा या मूलव्रतिनी भवेत् ।\nतासां तु निष्क्रयो देयः कालदेशानुरूपतः ।। ३ ।।\nततो मासान्तशुक्लस्य तिथौ च नवमी तथा ।\nआराधयित्वा कर्तव्यं व्रतकस्यापवर्जनम् ।। ४ ।।\nउपवासमहोरात्रं व्रतकं चापि निश्चितम् ।\nआदौ चान्ते च कुर्वीत व्रतकस्यापि सिद्धये ।। ।५ ।।\nक्षुरकर्म ततो भर्तुरात्मनश्चैव कारयेत् ।\nउत्सादनं च स्नानं च तस्मिन्नहनि संस्मृतम् ।। ६ ।।\nततो विवाहवत्स्नानं विहितं पुण्यके शुभे ।\nमण्डनं चैव विहितं माल्यधारणमेव च ।। ७ ।।\nकुम्भैस्तु स्नाप्यमानेमं साध्वी मन्त्रमुदीरयेत्।\nभर्तुः पादौ नमस्कृत्य मनसा वाथ वा गिरा ।। ८ ।।\nआपो देव्य ऋषीणां हि विश्वधात्र्यो दिव्या मदन्त्यो याः शङ्करा धर्मधात्र्यः।\nहिरण्यवर्णाः पावकाः शिवतमेन रसेन श्रेयसो मां जुषन्तु ।। ९ ।।\nअपामेव स्मृतो मन्त्रः सर्वत्रान्यत्र मे शृणु ।\nमन्त्राः पुराणविहिताः स्त्रीणां सर्वाङ्गशोभने ।। 2.79.१० ।।\nशुभाव्यया गुणिनी युक्तधर्मा भर्त्रा साकं मम दास्या वरेण ।\nमा कर्मणा मनसा वापि वाचा भर्तुर्भवेयं रुषती स्यां वशङ्गा ।। ११ ।।\nसपत्नीनामधि नित्यं भवेयं सपुत्रा स्यां सुभगा चारुरूपा ।\nसम्पन्नहस्ता गुणवादिनी च सर्वात्मना स्यां मा दरिद्रा भवेयम्।। १२ ।।\nपतिश्च मे स्यात् सुमुखो मत्प्रतीक्षो नित्यं मद्भक्तः स्यान्मन्मतिर्मद्गतिश्च।\nप्रीतिश्च नौ स्याच्चक्रवाकानुरूपा मनोविरागो न भवेत्साधुवत्स्यात् ।। १३।।\nलोकान्साध्वीनामुत्तमानां व्रजेयं याभिः सर्वं धार्यते विश्वरूपम् ।\nउभे कुले याः शुभाः पावयन्ति पितुर्भर्तुश्च पतिभक्त्योर्जिताश्च ।। १४ ।।\nभूमिर्वायुर्जलमाकाशमग्निरन्तः क्षेत्रज्ञः प्रकृतिर्यो महांश्च ।\nअहंकारश्च मम साक्ष्ये नियुक्ताः स्मरेयुर्मे निश्चयं च व्रतं च ।। १५ ।।\nयैरारब्धो देहिनां भौतिकोऽयं विधिः सत्त्वाद्यैर्भूतयुक्तैः सबीजैः ।\nभवन्त्येते मे साक्षिणः सर्वसंस्था व्रते चास्मिन् निश्चये चापि नित्यम् ।। १६ ।।\nचन्द्रादित्यौ पुण्यसाक्षी यमश्च दिशः सर्वा दश चात्मा च मेऽयम्।\nसन्त्वेते वै साक्षिणः सर्वसंस्था व्रते चास्मिन्निश्चये चापि नित्यम् ।। १७ ।।\nमन्त्रैरेतैः पुराणोक्तैः सर्वद्रव्याभिमन्त्रणम् ।\nव्रतचर्यात् प्रभृति वै पुराणे समुदाहृतम् ।। १८ ।।\nस्नात्वाथ वाससी दद्याद्भर्तुः कर्त्य स्वयं शुभे ।\nअथात्मकर्तितं न स्याच्छुभे विघ्नेन केनचित् ।। १९ ।।\nवासोऽन्यदेव दद्याच्च श्वेतं मुख्यं नवं शुचि ।\nस्वकर्तितं च सूत्रं तु वाससा तेन मिश्रयेत् ।। 2.79.२० ।।\nततो द्विजं शुचिं दान्तं ज्ञानविज्ञानकोविदम् ।\nभोजयेच्च यथाशक्त्या सह भर्त्रा सुमध्यमे ।। २१ ।।\nब्राह्मणस्यापि दातव्यं वासोयुग्मं महातपे ।\nशय्यासनं गृहं धान्यं दासं दासीं तथैव च ।। २२ ।।\nअलंकारः शक्तितश्च रत्नपर्वत एव च ।\nसर्वथान्यसमुन्मिश्रस्तिलैश्च सविशेषतः ।। २३ ।।\nवासोभिश्च प्रतिच्छन्नो नानावर्णैररुन्धति ।\nहस्त्यश्वावचयश्चैव देया गौरेव च धुवम् ।। २४ ।।\nलवणप्रतिमां दद्यान्नवनीतस्य चापराम् ।\nगुडस्य मधुनश्चैव सुवर्णस्य च शोभनाम् ।। २५ ।।\nतथैव सर्वगन्धानां रसानां पृथगेव च ।\nतथा सुमनसां दद्याद् रौप्यस्यौदुम्बरस्य च ।। २६ ।।\nफलानां चैव सर्वेषां वाससामपि नन्दिनि ।\nचित्रप्रतिकृतिं चैव काष्ठस्य प्रतिमां तथा ।। २७ ।।\nशिलां प्रतिकृतिं चैव दध्नोऽथ पयसस्तथा ।\nसर्पिषा दूर्वया चैव या चान्यामप्यभीप्सति ।। २८ ।।\nकालदेशानुरूपं च देयं विभवतः सति ।\nअल्पं वा बहुलं वापि भर्तुश्छन्देन सर्वदा ।। २९ ।।\nतिलपात्रं प्रदातव्यं न देयं ननु शोभने ।\nगौस्त्ववश्यं प्रदातव्या कपिला कांस्यमेव च ।। 2.79.३० ।।\nकृष्णाजिनं च सुभगे सतिलं वाससान्वितम् ।\nआदर्शश्चैव कूर्चश्च तथाजिनमनिन्दिते ।। ३१ ।।\nएतद् दत्त्वा सर्वकामानाप्नोति वरवर्णिनि ।\nपुरोऽधिका पुत्रवती सुभगा रूपभागिनी ।। ३२ ।।\nमृष्टहस्ता धनाढ्या च स्त्री भवत्यमलेक्षणा ।\nइच्छया लभते चैव कन्या रूपगुणान्विताः ।। ३३ ।।\nभवन्ति सुभगाश्चर्यास्तथैव च पुरोऽधिकाः ।\nपुत्रवत्यो धनाढ्याश्च शीलवत्यश्च नित्यदा ।। ३४ ।।\nअरुन्धति कृतं ह्येतन्मयैव प्रथमं यतः ।\nउमाव्रतकमित्येव ख्यातमत्र महीतले ।। ३५ ।।\nएतदेवोत्तमं स्त्रीणां व्रतं तस्मान् समाचरेत् ।\nसर्वकामानवाप्नोति दत्त्वैवैतदनिन्दिते ।। ३६ ।।\nएतद्व्रतकरो ह्येव देवदेवो वृषध्वजः ।\nपुराभिषिक्तवान् सौम्ये प्रियार्थं मम सर्वकृत् ।। ३७ ।।\nव्रतकस्यावसानेऽथ देयं भोज्यं च नित्यदा ।\nस्त्रीणां कामाः प्रदेयाश्च सदृशाः कालदेशयोः ।। ३८ ।।\nएकैकस्य प्रदातव्यं व्रतकं वरवर्णिनि ।\nछन्दतो ब्राह्मणानां तु देयमन्नं सदक्षिणम् ।। ३९ ।।\nपायसं तत्र दातव्यं व्रतके नान्यदिष्यते ।\nनात्र प्राणिवधः कार्यः पुराणे नियता श्रुतिः ।। 2.79.४० ।।\nअथ द्वितीयं वक्ष्यामि व्रतं सोमसमुद्भवे ।\nमहादेवप्रसादेन दृष्टवत्यस्मि यच्छुभे ।। ४१ ।।\nसर्वाः पुत्रफला नार्यः सद्भिरेतदुदाहृतम् ।\nतस्मादन्विष्यती दद्यात् सपुत्रकरकाञ्छुभे ।। ४२ ।।\nज्येष्ठाषाढौ शुभौ मासौ पुरोक्तं विधिमाचरेत् ।\nअथवा ज्येष्ठमेवैकमाषाढं वा समाचरेत् ।। ४३ ।।\nततो मासद्वये पूर्णे मासे वा वरवर्णिनि ।\nसपुत्रकरकान् दद्यात् फाणितप्रतिपूरितान् ।। ४४ ।।\nसर्पिषः पयसश्चैव दध्नोऽथ मधुनोऽनघे ।\nजलस्य च तथा दद्यात् पूरयित्वा शशिप्रभे ।। ४५ ।।\nएकस्मै ज्ञानवृद्धाय सुव्रताय जितात्मने ।\nसपुत्रकरकान् दद्याद् यावन्तो मनसः प्रियाः ।। ४६ ।।\nइच्छेत स्त्री दुहितरं स्त्रीणां कामकरं ततः ।\nकिंचिद्द्रव्यं सुताकामात् सुतां प्राप्नोत्यसंशयः।। ४७।।\nगौर्वाथ काञ्चनं वापि दक्षिणार्थं प्रशस्यते ।\nविप्रस्याच्छादनं देयमवश्यं तु शुचिस्मिते ।। ४८ ।।\nयज्ञोपवीतं व्रतके दद्यान्नारी शुचिव्रता ।\nसपुत्रकरकाणां तु विधिरुक्तो विपश्चिता ।। ४९ ।।\nअपत्याख्यानयोगेन ब्राह्मणेभ्यः शुचिव्रता ।\nसंवत्सरं सुसम्पूर्णं व्रतधर्मानुपालिनी ।। 2.79.५० ।।\nकरकानपि दद्याच्च पूर्णे संवत्सरे शुभे ।\nअनुज्ञया सदा भर्तुः सत्यवादिन्यरुन्धति ।। ५१ ।।\nसुवर्णसूत्रं विप्राय कौमुद्यां दातुमर्हति ।\nयज्ञोपवीतं विप्रस्य व्रतं संस्थाप्य कामिकम् ।। ५२ ।।\nयज्ञोपवीतं करकं दक्षिणां च स्वशक्तितः ।\nप्रयच्छती सती स्त्रीभ्यः सर्वान्कामान्समश्नुते।।५३।।\nनवं न भक्षयेत् किंचिन्नारी धान्यमथो फलम् ।\nपुष्पाणि नोपयुञ्जीत यावदेवं समाचरेत् ।। ५४ ।।\nएकभक्तेन धर्मज्ञे पुण्यकं कर्तुमर्हति ।\nब्राह्मणाय तथा देयं भर्तुश्च तदनन्तरम् ।। ५५ ।।\nएवं संवत्सरं कृत्वा सुभगा रूपशालिनी ।\nभवत्यविधवा चैव स्त्री धनस्य तथेश्वरी ।। ५६ ।।\nवार्ताकानि न खादेद् या स्त्री पूर्णं परिवत्सरम् ।\nन सा पुत्रविनाशं हि पश्यतीत्यवगम्यताम् ।। ५७ ।।\nशशकं मृगमांसं वा नित्यमेव विवर्जयेत् ।\nनाप्नोति मरणं नारी प्राप्नोति पतिदेवताम् ।। ५८ ।।\nअलाबुं वर्जयेन्नारी तथैवोत्पादिकामपि ।\nकलम्बीं काञ्चनं नाद्याद्या भर्तुः सुखमिच्छति।। ५९ ।।\nपूर्णे संवत्सरे दद्यादेकैकं शाकमादृता ।\nसदक्षिणं पुत्रवती भवत्येका पुरोऽधिका ।। 2.79.६० ।।\nअयं प्रक्षालयाना स्त्री स्वपादावेवमादितः ।\nप्रतिष्ठां लभते नित्यमुद्वेगं नाधिगच्छति ।। ६१ ।।\nदिवा या सूर्यपूतेन वर्तयेत् स्त्री पतिव्रता ।\nएकं संवत्सरं पूर्णं रात्रावन्नं विवर्जयेत् ।। ६२ ।।\nसा जीवपुत्रा सुभगा भवत्यमरवर्णिनि ।\nअधितिष्ठति सर्वाश्च सपत्न्यो नात्र संशयः ।। ६३ ।।\nपूर्णे संवत्सरे दद्यात् सौवर्णं सूर्यमुत्तमम् ।\nब्राह्मणायाभिरूपाय दरिद्राय यशस्विने ।। ६४ ।।\nफलानि वाथ पुष्पाणि भक्ष्याण्यपि च सुव्रता ।\nदद्यादनस्तमितके चरितव्रतका तथा ।। ६५ ।।\nया तथास्तमिते सूर्ये भुङ्क्ते स्त्री नियता सती ।\nचन्द्रनक्षत्रपूतानि भोज्यानि वरवर्णिनि ।। ६६ ।।\nसा दद्यात् काञ्चनं चन्द्रं नक्षत्राणि ग्रहानपि ।\nअभिरूपाय विप्राय वासश्च लवणान्वितम् ।। ६७ ।।\nचन्द्रशीतलगात्री सा भवत्यमरवर्णिनी ।\nसुभगा दर्शनीया च पुत्रवत्यपि भाविनी ।। ६८ ।।\nपौर्णमास्यां तु सततं प्राप्ते सोमोदयेऽङ्गना ।\nअर्घ्यं दद्यात् सुमनसां साक्षतं सकुशं तथा ।। ६९ ।।\nयावकं च बलिं दद्याद् दध्ना च सह संयुतम् ।\nएवं या कुरुते नित्यं सर्वान्कामानवाप्नुयात् ।। 2.79.७० ।।\nअदृष्ट्वा या तु नाश्नाति सूर्यं नारी पतिव्रता।\nदुर्दिने वाथवा व्यभ्रे सेष्टान् कामानवाप्नुयात्।। ७१।।\nकाञ्चनं शक्तितो दद्यात्सा विप्राय मनस्विनी ।\nसुभगा दर्शनीया च भवत्यमरवर्णिनी ।। ७२ ।।\nइति श्रीमहाभारते खिलभागे हरिवंशे विष्णुपर्वणि पारिजातहरणे व्रतकथने एकोनाशीतितमोऽध्यायः ।। ७९ ।।"
  }
]
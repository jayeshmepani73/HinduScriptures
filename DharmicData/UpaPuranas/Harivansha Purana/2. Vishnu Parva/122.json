[
  {
    "text": "वैशम्पायन उवाच\nततस्तूर्यनिनादैश्च शङ्खानां च महास्वनैः ।\nबन्दिमागधसूतानां स्तवैश्चापि सहस्रशः ।। १ ।।\nस तून्मुखैर्जयाशीर्भिः स्तूयमानो हि मानवैः ।\nबभार रूपं सोमार्कशुक्राणां प्रतिमं तदा ।। २ ।।\nअतीव शुशुभे रूपं व्योम्नि तस्योत्पतिष्यतः ।\nवैनतेयस्य भद्रं ते बृंहितं हरितेजसा । ३ ।।\nअथाष्टबाहुः कृष्णस्तु पर्वताकारसंनिभः ।\nविबभौ पुण्डरीकाक्षो विकाङ्क्षन् बाणसंक्षयम् ।। ४ ।।\nअसिचक्रगदाबाणा दक्षिणं पार्श्वमास्थिताः ।\nचर्म शार्ङ्गं तथा वज्रं शङ्खं चैवास्य वामतः ।। ५ ।।\nशीर्षाणां वै सहस्रं तु विहितं शार्ङ्गधन्वना ।\nसहस्रं चैव कायानां वहन् संकर्षणस्तदा ।। ६ ।।\nश्वेतप्रहरणोऽधृष्यः कैलास इव शृङ्गवान् ।\nप्रस्थितो गरुडेनाथ उद्यन्निव निशाकरः ।। ७ ।।\nसनत्कुमारस्य वपुः प्रादुरासीन्महात्मनः।\nप्रद्युम्नस्य महाबाहोः संग्रामे विक्रमिष्यतः।।८।।\nस पक्षबलविक्षेपैर्विधुन्वन् पर्वतान् बहून् ।\nजगाम मार्गे बलवान् वातस्य प्रतिषेधयन् ।। ९ ।।\nअथ वायोरतिगतिमास्थाय गरुडस्तदा ।\nसिद्धचारणसंघानां शुभं मार्गमवातरत् ।। 2.122.१० ।।\nअथ रामोऽब्रवीद् वाक्यं कृष्णमप्रतिमं रणे ।\nस्वाभिः प्रभाभिर्हीनाः स्म कृष्ण कस्मादपूर्ववत्।। ११ ।।\nसर्वे कनकवर्णाभाः संवृत्ताः स्म न संशयः ।\nकिमिदं ब्रूहि नस्तत्त्वं किं मेरोः पार्श्वगा वयम् ।। १२ ।।\nश्रीभगवानुवाच\nमन्ये बाणस्य नगरमभ्यासस्थमरिंदम ।\nरक्षार्थं तस्य निर्यातो वह्निरेष स्थितो ज्वलन् ।। १३ ।।\nअग्नेराहवनीयस्य प्रभया स्म समाहताः ।\nतेन नो वर्णवैरूप्यमिदं जातं हलायुध ।। १४ ।।\nश्रीराम उवाच\nयदि स्म संनिकर्षस्था यदि निष्प्रभतां गताः ।\nतद् विधत्स्व  स्वयं बुद्ध्या यदत्रानन्तरं हितम् ।। १५ ।।\nश्रीभगवानुवाच\nकुरुष्व वैनतेय त्वं यच्च कार्यमनन्तरम् ।\nत्वया विधाने विहिते करिष्याम्यहमुत्तमम् ।। १६ ।।\nवैशम्पायन उवाच\nएतच्छ्रुत्वा तु गरुडो वासुदेवस्य भाषितम् ।\nचक्रे मुखसहस्रं हि कामरूपी महाबलः ।। १७ ।।\nगङ्गामुपागमत् तूर्णं वैनतेयो महाबलः ।\nआप्लुत्याकाशगङ्गायामापीय सलिलं बहु ।। १८ ।।\nप्रववर्षोपरि गतो वैनतेयः प्रतापवान् ।\nतेनाग्निं शमयामास बुद्धिमान् विनतात्मजः ।। १९ ।।\nअग्निराहवनीयस्तु ततः शान्तिमुपागमत्।\nतं दृष्ट्वाहवनीयं तु शान्तमाकाशगङ्गया ।\nपरमं विस्मयं गत्वा सुपर्णो वाक्यमव्रवीत् ।। 2.122.२० ।।\nअहो वीर्यमथाग्नेस्तु यो दहेद् युगसंक्षये ।\nयथेह वर्णवैरूप्यं चक्रे कृष्णस्य धीमतः ।। २१ ।।\nत्रयस्त्रयाणां लोकानां पर्याप्ता इति मे मतिः ।\nकृष्णः संकर्षणश्चैव प्रद्युम्नश्च महाबलः ।।२२ ।।\nततः प्रशान्ते दहने सम्प्रतस्थे स पक्षिराट् ।\nस्वपक्षबलविक्षेपं कुर्वन् घोरं महास्वनम् ।। २३ ।।\nतं दृष्ट्वा विस्मयं तत्र रुद्रस्यानुचराग्नयः ।\nआस्थिता गरुडं ह्येते नानारूपा भयावहाः ।। २४ ।।\nकिमर्थमिह सम्प्राप्ताः के वापीमे जनास्त्रयः ।\nनिश्चयं नाधिगच्छन्ति ते गिरिव्रजवह्नयः ।। २५ ।।\nप्रावर्तयंश्च संग्रामं तैस्त्रिभिः सह यादवैः ।\nतेषां युद्धप्रसक्तानां संनादः सुमहानभूत्।। २६ ।।\nतं च श्रुत्वा महानादं सिंहानामिव गर्जताम्।\nअथाङ्गिराः स्वपुरुषं प्रेषयामास बुद्धिमान्।।२७।।\nयत्र तद् वर्तते युद्धं तत्र गच्छस्व मा चिरम् ।।\nदृष्ट्वा तत् सर्वमागच्छ इत्युक्तः प्रहितस्त्वरन्।।२८।।\nतथेत्युक्त्वा स तद् युद्धं वर्तमानमवैक्षत ।\nअग्नीनां वासुदेवेन संसक्तानां महामृधे ।। २९।।\nते जातवेदसः सर्वे कल्माषः कुसुमस्तथा ।\nदहनः शोषणश्चैव तपनश्च महाबलः ।। 2.122.३०।।\nस्वाहाकारस्य विषये प्रख्याताः पञ्च वह्नयः ।\nअथापरे महाभागाः स्वैरनीकैर्व्यवस्थिताः।।३१।।\nपिठरः पतगः स्वर्णः श्वागाधो भ्राज एव च।\nस्वधाकाराश्रयाः पञ्च अयुध्यंस्तेऽपि चाग्नयः ।। ३२ ।।\nज्योतिष्टोमविभागौ च वषटकाराश्रयौ पुनः ।\nद्वावग्नी सम्प्रयुध्येते महात्मानौ महाद्युती ।। ३३ ।।\nआग्नेयं रथमास्थाय शरमुद्यम्य भास्वरम्।\nतयोर्मध्येऽङ्गिराश्चैव महर्षिर्विबभौ रणे ।। ३४ ।।\nस्थितमङ्गिरसं दृष्ट्वा विमुञ्चन्तं शिताञ्छरान् ।\nकृष्णः प्रोवाच संक्रुद्धः स्मयन्निव पुनः पुनः ।। ३५ ।।\nतिष्ठध्वमग्नयः सर्वे एष वो विदधे भयम् ।\nममास्त्रतेजसा दग्धा दिशो यास्यथ विद्रुताः ।\nअथाङ्गिरास्त्रिशूलेन दीप्तेन समधावत ।। ३६ ।।\nआददान इव क्रोधात्कृष्णप्राणान् महामृधे ।\nत्रिशूलं तस्य दीप्तं तु चिच्छेद परमेषुभिः ।\nअर्धचन्द्रैस्तथा तीक्ष्णैर्यमान्तकनिभोपमैः ।। ३७ ।।\nस्थूणाकर्णेन बाणेन दीप्तेन स महामनाः ।\nविव्याधान्तकतुल्येन वक्षस्यङ्गिरसं ततः ।। ३८ ।।\nरुधिरौघप्लुतैर्गात्रैरङ्गिरा विह्वलन्निव ।\nविष्टब्धगात्रः सहसा पपात धरणीतले ।। ३९ ।।\nशेषास्ततोऽग्नयः सर्वे चत्वारो ब्रह्मणः सुताः।।\nआवाहयंस्तदा शीघ्रं बाणस्य पुरमन्तिकात्।।2.122.४०।।\nअथागमत् ततः कृष्णो यत्र बाणपुरं ततः ।\nअथ बाणपुरं दृष्ट्वा दूरात् प्रोवाच नारदः ।। ४१ ।।\nएतत् तच्छोणितपुरं कृष्ण पश्य महाभुज ।\nअत्र रुद्रो महातेजा रुद्राण्या सहितोऽवसत् ।। ४२ ।।\nगुहश्च बाणगुप्त्यर्थं सततं क्षेमकारणात् ।\nनारदस्य वचः श्रुत्वा कृष्णः सम्प्रहसन् ब्रवीत्।। ४३ ।।\nक्षणं चिन्तयतामत्र श्रूयतां च महामुने ।\nयदि वावतरेद् रुद्रो बाणसंरक्षणं प्रति ।। ४४ ।।\nशक्तितो वयमप्यत्र सह योत्स्याम तेन वै ।\nएवं विवदतोस्तत्र कृष्णनारदयोस्तदा ।। ४५ ।।\nप्राप्ता निमेषमात्रेण शीघ्रगा गरुडेन ते ।\nततः शङ्खं समाधाय वदने पुष्करेक्षणः ।। ४६ ।।\nवायुवेगसमुद्भूतो मेघश्चन्द्रमिवोद्गिरन् ।\nततः प्रध्माप्य तं शङ्खं भयमुत्पाद्य वीर्यवान् ।। ४७ ।।\nप्रविवेश पुरं कृष्णो बाणस्याद्भुतकर्मणः ।\nततः शङ्खप्रणादैश्च भेरीणां च महास्वनैः ।। ४८ ।।\nबाणानीकानि सहसा संनह्यन्त समन्ततः ।\nततः किंकरसैन्यं तु व्यादिष्टं समरे भयात् ।। ४९ ।।\nकोटिशश्चापि बहुशो दीप्तप्रहरणास्तदा ।\nतदसंरुयेयमेकस्थं महाभ्रघनसंनिभम् ।। 2.122.५० ।।\nनीलाञ्जनचयप्रख्यमप्रमेयमथाक्षयम् ।\nदीप्तप्रहरणाः सर्वे दैत्यदानवराक्षसाः ।। ५१ ।।\nप्रमाथगणमुख्याश्च अयुध्यन् कृष्णमव्ययम्।\nसर्वतस्तैः प्रदीप्तास्त्रैः सार्चिष्मद्भिरिवाग्निभिः ।। ५२ ।\nअभ्युपेत्य तदात्युग्रैर्यक्षराक्षसकिन्नरैः ।\nपीयते रुधिरं तेषां चतुर्णामपि संयुगे ।।५३।।\nतद् बलं तु समासाद्य बलभद्रो महाबलः ।\nप्रोवाच वचनं तत्र परस्य बलनाशनः ।। ५४ ।।\nकृष्ण कृष्ण महाबाहो विधत्स्वैषां महद् भयम् ।\nइति संचोदितः कृष्णो बलभद्रेण धीमता ।। ५५ ।।\nतेषां वधार्थमाग्नेयं जग्राह पुरुषोत्तमः ।\nअस्त्रमस्त्रविदां श्रेष्ठो यमान्तकसमप्रभः ।\nप्रविधूयासुरगणान् क्रव्यादानस्त्रतेजसा ।। ५६ ।।\nप्रययौ त्वरया युक्तो यत्र दृश्येत तद् बलम् ।\nशूलपट्टिशशक्त्यृष्टिपिनाकपरिघायुधम् ।। ५७ ।।\nप्रमाथगणभूयिष्ठं बलं तदभवत् क्षितौ ।\nशैलमेघप्रतीकाशैर्नानारूपैर्भयानकैः ।\nवाहनैः संघशः सर्वे योधास्तत्रावतस्थिरे ।। ५८ ।।\nवातोद्भूतैरिव घनैर्विप्रकीर्णैरिवाचलैः ।\nशुशुभे तत्र बहुलैरनीकैर्दृढधन्विभिः ।। ५९ ।।\nमुसलैरसिभिः शूलैर्गदाभिः परिघैस्तथा ।\nअबाधं तदसंख्येयं शुशुभे सर्वतो बलम् ।। 2.122.६० ।।\nततः संकर्षणो देवमुवाच मधुसूदनम् ।\nकृष्ण कृष्ण महाबाहो यदेतद् दृश्यते बलम् ।\nश्रीकृष्ण उवाच ममाप्येषैव संजाता बुद्धिरित्यब्रवीच्च तम् ।\nएतैः सह रणे योद्धुमिच्छामि पुरुषोत्तम ।। ६१ ।।\nममाप्येषैव संजाता बुद्धिरित्यब्रवीच्च तम्।\nएभिः सह रणे योद्धुमिच्छेयं योधसत्तमैः।।६२।।\nयुद्ध्यतः प्राङ्मुखस्यास्तु सुपर्णो वै ममाग्रतः ।\nसव्यपार्श्वे तु प्रद्युम्नस्तथा मे दक्षिणे भवान् ।\nरक्षितव्यमथान्योन्यमस्मिन् घोरे महामृधे ।। ६३ ।।\nवैशम्पायन उवाच\nएवं ब्रुवन्तस्तेऽन्योन्यमधिरूढाः खगोत्तमम् ।\nगिरिशृँङ्गनिभैर्घोरैर्गदामुसललाङ्गलैः ।।६४ ।।\nयुध्यतो रौहिणेयस्य रौद्रं रूपमभूत् तदा ।\nयुगान्ते सर्वभूतानां कालस्येव दिधक्षतः ।। ६५।।\nआकृष्य लाङ्गलाग्रेण मुसलेनावपोथयत् ।\nचचारातिबलो रामो युद्धमार्गविशारदः ।। ६६ ।।\nप्रद्युम्नः शरजालैस्तान् समन्तात् पर्यवारयत् ।\nदानवान्पुरुषव्याघ्रो युद्धयमानान्महाबलः ।। ६७ ।।\nस्निग्धाञ्जनचयप्रख्यः शङ्खचक्रगदाधरः ।\nप्रध्माय बहुशः शङ्खमयुध्यत जनार्दनः ।। ६८ ।\nपक्षप्रहारनिहता नखतुण्डाग्रदारिताः ।\nनीता वैवस्वतपुरं वैनतेयेन धीमता ।। ६९ ।।\nतैर्हन्यमानं दैत्यानामनीकं भीमविक्रमम् ।\nअभज्यत तदा संख्ये बाणवर्षसमाहतम् ।। 2.122.७० ।।\nभज्यमानेष्वनीकेषु त्रातुकामः समभ्ययात्।\nज्वरस्त्रिपादस्त्रिशिराः षड्भुजो नवलोचनः ।। ७१ ।।\nभस्मप्रहरणो रौद्रः कालान्तकयमोपमः ।\nनदन् मेघसहस्रेण तुल्यो निर्घातनिःस्वनः ।। ७२ ।।\nनिःश्वसञ्जृम्भमाणश्च निद्रान्विततनुर्भृशम् ।\nनेत्राभ्यामाकुलं वक्त्रं मुहुः कुर्वन् भ्रमन् मुहुः ।।७३।।\nसंहृष्टरोमा ग्लानाक्षो भग्नचित्त इव श्वसन् ।\nहलायुधमभिक्रुद्धः स्राक्षेपमिदमब्रवीत् ।। ७४ ।।\nकिमेवं बलमत्तोऽसि न मां पश्यसि संयुगे ।\nतिष्ठ तिष्ठ न मे जीवन मोक्ष्यसे रणमूर्धनि । ७५ ।।\nइत्येवमुक्त्वा प्रहसन् हलायुधमुपाद्रवत्।\nयुगान्ताग्निनिभैर्घोरैर्मुष्टिभिर्जनयन् भयम् ।। ७६ ।।\nचरतस्तत्र संग्रामे मण्डलानि सहस्रशः ।\nरौहिणेयस्य शीघ्रेण नावस्थानमदृश्यत ।। ७७ ।।\nतस्य भस्म तदा क्षिप्तं ज्वरेणाप्रतिमौजसा ।\nशैघ्र्याद् वक्षो निपतितं शरीरे पर्वतोपमे ।। ७८ ।।\nतद् भस्म वक्षसस्तस्य मेरोः शिखरमागमत् ।\nप्रदीप्तं पतितं तत्र गिरिशृङ्गं व्यदारयत् ।। ७९ ।।\nशेषेण चापि जज्वाल भस्मना कृष्णपूर्वजः ।\nनिःश्वसञ्जम्भमाणश्च निद्रान्विततनुर्भृशम् ।। 2.122.८० ।।\nनेत्रयोराकुलत्वं च मुहुः कुर्वन् भ्रमंस्तथा ।\nसंहृष्टरोमा ग्लानाक्षः क्षिप्तचित्त इव श्वसन् ।। ८१ ।।\nततो हलधरो भग्नः कृष्णमाह विचेतनः ।\nकृष्ण कृष्ण महाबाहो प्रदीप्तोऽस्म्यभयं कुरु ।। ८२ ।।\nदह्यामि सर्वतस्तात कथं शान्तिर्भवेन्मम ।\nइत्येवमुक्ते वचने बलेनामिततेजसा ।। ८३ ।।\nप्रहस्य वचनं प्राह कृष्णः प्रहरतां वरः ।\nन भेतव्यमितीत्युक्त्वा परिष्वक्तो हलायुधः ।। ८४ ।।\nकृष्णेन परमस्नेहात् ततो दाहात् प्रमुच्यत ।\nमोक्षयित्वा बलं तत्र दाहात् तु मधुसूदनः ।। ८५ ।।\nप्रोवाच परमक्रुद्धो वासुदेवो ज्वरं तदा।\nश्रीभगवानुवाच\nएह्येहि ज्वर युध्यस्व या ते शक्तिर्महामृधे ।। ८६ ।।\nयच्च ते पौरुषं सर्वं तद् दर्शयतु नो भवान् ।\nसव्येतराभ्यां बाहुभ्यामेवमुक्तो ज्वरस्तदा ।। ८७ ।।\nचिक्षेपैनं  भस्म ज्वालागर्भ महाबलः ।\nततः प्रदीप्तगात्रस्तु मुहूर्तमभवत् प्रभुः ।। ८८ ।।\nकृष्णः प्रहरतां श्रेष्ठः शमं चाग्निर्गतस्ततः ।\nततस्तैर्भुजगाकारैर्बाहुभिस्तु त्रिभिस्तदा ।। ८९ ।।\nजघान कृष्णं ग्रीवायां मुष्टिनैकेन चोरसि ।\nस सम्प्रहारस्तुमुलस्तयोः पुरुषसिंहयोः ।। 2.122.९० ।।\nज्वरस्य तु महायुद्धे कृष्णस्य तु महौजसः ।\nपर्वतेषु पतन्तीनामशनीनामिव स्वनः ।। ९१ ।।\nकृष्णज्वरभुजाघातैर्युद्धमासीत् सुदारुणम् ।\nनैवमेवं प्रहर्तव्यमिति तत्र महास्वनः ।\nमुहूर्तमभवद् युद्धमन्योन्यं तु महात्मनोः ।। ९२ ।।\nततो ज्वरं कनकविचित्रभूषणं\nन्यपीडयद् भुजयुगलेन संयुगे ।\nजगत्क्षयं समुपनयञ्जगत्पतिः\nशरीरधृग् गगनचरं महामृधे ।। ९३ ।।\nइति श्रीमहाभारते खिलभागे हरिवंशे विष्णुपर्वणि कृष्णज्वरयुद्धे द्वाविंशत्यधिकशततमोऽध्यायः ।। १२२ ।।"
  }
]
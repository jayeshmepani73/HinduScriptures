[
  {
    "text": "वैशम्पायन उवाच\nस कृष्णस्तत्र सहितो रौहिणेयेन संगतः ।\nमथुरां यादवाकीर्णां पुरीं तां सुखमावसत् ।। १ ।।\nप्राप्तयौवनदेहस्तु युक्तो राजश्रिया विभुः ।\nचचार मथुरां प्रीतः स वनाकरभूषणाम् ।। २ ।।\nकस्यचित्त्वथ कालस्य राजा राजगृहेश्वरः ।\nशुश्राव निहतं कंसं दुहितृभ्यां महीपतिः ।। ३ ।।\nततो नातिचिरात् कालाज्जरासंधः प्रतापवान् ।\nआजगाम षडङ्गेन बलेन महता वृतः ।। ४ ।।\nजिघांसुर्हि यदून् क्रुद्धः कंसस्यापचितिं स्मरन् ।\nअस्तिः प्राप्तिश्च नाम्ना ते मागधस्य सुते नृप ।। ५ ।।\nजरासंधस्य कल्याण्यौ पीनश्रोणिपयोधरे ।\nउभे कंसस्य ते भार्ये प्रादाद् बार्हद्रथो नृपः ।। ६ ।।\nस ताभ्यां मुमुदे राजा बद्ध्वा पितरमाहुकम् ।\nसमाश्रित्य जरासंधमनादृत्य च यादवान् ।\nशूरसेनेश्वरो राजा यथा ते बहुशः श्रुतः ।। ७ ।।\nज्ञातिकार्यार्थसिद्ध्यर्थमुग्रसेनहिते रतः ।\nवसुदेवोऽभवन्नित्यं कंसो न ममृषे च तम् ।। ८ ।।\nरामकृष्णौ समाश्रित्य हते कंसे दुरात्मनि ।\nउग्रसेनोऽभवद् राजा भोजवृष्ण्यन्धकैर्वृतः ।। ९ ।।\nदुहितृभ्यां जरासंधः प्रियाभ्यां बलवान् नृपः ।\nनोदितो वीरपत्नीभ्यामुपायान्मथुरां ततः ।। 2.34.१० ।।\nकृत्वा सर्वं समुद्योगं क्रोधादग्निसमो ज्वलन् ।\nप्रतापावनता ये च जरासंधस्य पार्थिवाः ।। ११ ।।\nमित्राणि ज्ञातयश्चैव संयुक्ताः सुहृदस्तथा ।\nतमेवानुययुः सर्वे सैन्यैः समुदितैर्वृताः।।१२।।\nमहेष्वासा महावीर्या जरासंधप्रियैषिणः ।\nकारूषो दन्तवक्त्रश्च चेदिराजश्च वीर्यवान् ।। १३ ।।\nकलिङ्गाधिपतिश्चैव पौण्ड्रश्च बलिनां वरः ।\nसाकृतिः केशिकश्चैव भीष्मकश्च नराधिपः ।। १४ ।।\nपुत्रश्च भीमकस्यापि रुक्मी मुख्यो धनुर्भृताम् ।\nवासुदेवार्जुनाभ्यां यः स्पर्धते स महाहवे ।। १५ ।।\nवेणुदारिः श्रुतर्वा च क्रथश्चैवांशुमानपि।\nअङ्गराजश्च बलवान् वङ्गानामधिपस्तथा ।। १६ ।।\nकौसल्यः काशिराजश्च दशार्णाधिपतिस्तथा ।\nसुखेश्वरश्च विक्रान्तो विदेहाधिपतिस्तथा ।। १७ ।।\nमद्रराजश्च बलवांस्त्रिगर्तानामथेश्वरः ।\nशाल्वराजश्च विक्रान्तो दरदश्च महाबलः ।। १८ ।।\nयवनाधिपतिश्चैव भगदत्तश्च वीर्यवान् ।\nसौवीरराजः शैब्यश्च पाण्ड्यश्च बलिनां वरः ।। १९ ।।\nगान्धारराजः सुबलो नग्नजिच्च महाबलः ।\nकाश्मीरराजो गोनर्दो दरदाधिपतिर्नृपः ।\nदुर्योधनादयश्चैव धार्तराष्ट्रा महाबलाः ।। 2.34.२० ।।\nएते चान्ये च राजानो बलवन्तो महारथाः ।\nतमन्वयुर्जरासंधं विद्विषन्तो जनार्दनम् ।। २१ ।।\nते शूरसेनानाविश्य प्रभूतयवसेन्धनान् ।\nऊषुः संरुध्य मथुरां पुरस्कृत्य बलं तदा ।। २२ ।।\nइति श्रीमहाभारते खिलभागे हरिवंशे विष्णुपर्वणि मथुरोपरोधे चतुस्त्रिंशोऽध्यायः ।। ३४ ।।"
  }
]
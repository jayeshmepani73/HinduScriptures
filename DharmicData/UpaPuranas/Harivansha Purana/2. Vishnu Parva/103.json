[
  {
    "text": "जनमेजय उवाच\nबहूनां स्त्रीसहस्राणामष्टौ भार्याः प्रकीर्तिताः ।\nतासामपत्यान्यष्टानां भगवान् प्रब्रवीतु मे ।। १ ।।\nवैशम्पायन उवाच\nअष्टौ महिष्यः पुत्रिण्य इति प्राधान्यतः स्मृताः ।\nसर्वा वीरप्रजाश्चैव तास्वपत्यानि मे शृणु ।। २ ।।\nरुक्मिणी सत्यभामा च देवी नाग्नजिती तथा ।\nसुदत्ता च तथा शैब्या लक्ष्मणा चारुहासिनी ।। ३ ।।\nमित्रविन्दा च कालिन्दी जाम्बवत्यथ पौरवी ।\nसुभीमा च तथा माद्री रुक्मिणीतनयाञ्छृणु ।। ४ ।।\nद्युम्नः प्रथमं जज्ञे शम्बरान्तकरः शुभः ।\nद्वितीयश्चारुदेष्णश्च वृष्णिसिंहो महारथः ।। ५ ।।\nचारुभद्रश्चारुगर्भः सुदेष्णो द्रुम एव च ।\nसुषेणश्चारुगुप्तश्च चारुविन्दश्च वीर्यवान् ।। ६ ।।\nचारुबाहुः कनीयांश्च कन्या चारुमती तथा ।\nजज्ञिरे सत्यभामायां भानुर्भीमरथः क्षुपः ।। ७ ।।\nरोहितो दीप्तिमांश्चैव ताम्रजाक्षो जलान्तकः ।\nभानुर्भीमलिका चैव ताम्रपर्णी जलन्धमा ।। ८ ।।\nचतस्रो जज्ञिरे तेषां स्वसारो गरुडध्वजात् ।\nजाम्बवत्याः सुतो जज्ञे साम्बः समितिशोभनः ।। ९ ।।\nमित्रवान्मित्रविन्दश्च मित्रवत्यपि चाङ्गना ।\nमित्रबाहुः सुनीथश्च नाग्नजित्याः प्रजाःशृणु ।। 2.103.१० ।।\nभद्रकारो भद्रविन्दः कन्या भद्रवती तथा ।\nसुदत्तायां तु शैब्यायां संग्रामजिदजायत ।। ११ ।।\nसत्यजित् सेनजिच्चैव तथा शूरः सपत्नजित् ।\nसुभीमायाः सुतो माद्र्या वृकाश्वो वृकनिर्वृतिः ।। १२ ।।\nकुमारो वृकदीप्तिश्च लक्ष्मणायाः प्रजाः शृणु ।\nगात्रवान् गात्रगुप्तश्च गात्रविन्दश्च वीर्यवान् ।।१३।।\nजज्ञिरे गात्रवत्या च भगिन्याऽनुजया सह ।\nअश्रुतश्च सुतो जज्ञे कालिन्द्याः श्रुतसम्मितः ।। १४ ।।\nअश्रुतं श्रुतसेनायै प्रददौ मधुसूदनः ।\nतं प्रदाय हृषीकेशस्तां भार्यां मुदितोऽब्रवीत् ।। १५ ।।\nएष वामुभयोरस्तु दायादः शाश्वतीः समाः ।\nबृहत्यां तु गदं प्राहुः शैब्यायामङ्गदं सुतम् ।। १६ ।।\nउत्पन्नं कुमुदं चैव श्वेतं श्वेता तथाङ्गना ।\nअगावहः सुमित्रश्च शुचिश्चित्ररथस्तथा ।। १७ ।।\nचित्रसेनः सुदेवायाश्चित्रा चित्रवती तथा ।\nवनस्तम्बश्च जज्ञाते सुतः स्तम्बवनश्च ह ।। १८ ।।\nनिवासनोऽवनस्तम्बः कन्या स्तम्बवती तथा ।\nउपसन्नश्च शङ्कुश्च वज्रांशुः क्षिप्र एव च ।। १९ ।।\nकौशिक्यां सुतसोमायां यौधिष्ठिर्यां युधिष्ठिरः ।\nकपाली गरुडश्चैव जज्ञाते चित्रयोधिनौ ।। 2.103.२० ।।\nएवमादीनि पुत्राणां सहस्राणि निबोध मे ।\nदशायुतं समाख्याता वासुदेवस्य ते सुताः ।। २१ ।।\nअयुतानि तथा चाष्टौ शूरा रणविशारदाः ।\nजनार्दनस्य प्रसवः कीर्तितोऽयं तथा मया ।। २२ ।।\nप्रद्युम्नस्य सुतो जज्ञे वैदर्भ्यां राजसत्तम ।\nअनिरुद्धो रणेऽरुद्धो जज्ञे स मृगकेतनः ।। २२ ।।\nरेवत्यां बलदेवस्य जज्ञाते निशठोल्मुकौ ।\nभ्रातरौ देवसंकाशावुभौ पुरुषसत्तमौ ।। २४ ।।\nसुतनुश्च सुतारा च शौरेरास्तां परिग्रहः ।\nपौण्ड्रकः कपिलश्चैव वसुदेवस्य तौ सुतौ ।। २५ ।।\nतारायां कपिलो जज्ञे पौण्ड्रश्च सुतनोः सुतः ।\nतयोर्नृपोऽभवत् पौण्ड्रः कपिलश्च वनं ययौ ।। २६ ।।\nतुर्यां समभवद् वीरो वसुदेवान्महाबलः ।\nजरा नाम निषादानां प्रभुः सर्वधनुष्मताम् ।। २७ ।।\nकाश्या सुपार्श्वं तनयं लेभे साम्बात् तरस्विनम्।\nसानुर्जज्ञेऽनिरुद्धस्य वज्रः सानोरजायत ।। २८ ।।\nवज्राज्जज्ञे प्रतिरथः सुचारुस्तस्य चात्मजः ।\nअनमित्राच्छिनिर्जज्ञे कनिष्ठाद्वृष्णिनन्दनात् ।। २९ ।।\nशिनेस्तु सत्यवाग् जज्ञे सत्यकश्च महारथः ।\nसत्यकस्यात्मजः शूरो युयुधानस्त्वजायत ।। 2.103.३० ।।\nअसङ्गो युयुधानस्य मणिस्तस्याभवत्सुतः ।\nइति श्रीमहाभारते खिलभागे हरिवंशे विष्णुपर्वणि वृष्णिवंशानुकीर्तने त्र्यधिकशततमोऽध्यायः ।। १०३ ।।"
  }
]
[
  {
    "text": "जनमेजय उवाच\nय एष भवता पूर्वं शम्बरघ्नेत्युदाहृतः ।\nप्रद्युम्नः च कथं जघ्ने शम्बरं तद् ब्रवीहि मे ।। १ ।।\nवैशम्पायन उवाच\nरुक्मिण्यां वासुदेवस्य लक्ष्म्यां कामो धृतव्रतः ।\nशम्बरान्तकरो जज्ञे प्रद्युम्नः कामदर्शनः ।\nसनत्कुमार इति यः पुराणे परिगीयते ।। २ ।।\nतं सप्तरात्रे सम्पूर्णे निशीथे सूतिकागृहात् ।\nजहार कृष्णस्य सुतं शिशुं वै कालशम्बरः ।। ३ ।।\nविदितं तस्य कृष्णस्य देवमायानुवर्तिनः ।\nततो न निगृहीतः स दानवो युद्धदुर्मदः ।। ४ ।।\nस मृत्युना परीतायुर्मायया संजहार तम् ।\nदोर्भ्यामुत्क्षिप्य नगरं स्वं निनाय महासुरः ।। ५ ।।\nअनपत्या तु तस्यासीद् भार्या रूपगुणान्विता ।\nनाम्ना मायावती नाम मायेव शुभदर्शना ।। ६ ।।\nददौ तं वासुदेवस्य पुत्रं पुत्रमिवात्मजम् ।\nतस्या महिष्या मानिन्या दानवः कालचोदितः ।। ७ ।।\nमायावती तु तं दृष्ट्वा सम्प्रहृष्टतनूरुहा ।\nहर्षेण महता युक्ता पुनः पुनरुदैक्षत ।। ८ ।।\nअथ तस्या निरीक्षन्त्याः स्मृतिः प्रादुर्बभूव ह ।\nअयं स मम कान्तोऽभूत् स्मृत्वैवं चान्वचिन्तयत्।।९।।\nअयं स नाथो भर्ता मे यस्यार्थेऽहं दिवानिशम् ।\nचिन्ताशोकार्णवे मग्ना न विन्दामि रतिं क्वचित् ।। 2.104.१० ।।\nअयं भगवता पूर्वं देवदेवेन शूलिना ।\nखेदितेन कृतोऽनङ्गो दृष्टो जात्यन्तरे मया ।। ११ ।।\nकथमस्य स्तनं दास्ये मातृभावेन जानती ।\nभर्तुर्भार्या त्वहं भूत्वा वक्ष्ये वा पुत्र इत्युत ।। १२ ।।\nएवं संचिन्त्य मनसा धात्र्यास्तं सा समर्पयत् ।\nरसायनप्रयोगैश्च शीघ्रमेव व्यवर्धयत् ।। १३ ।।\nधात्र्याः सकाशात्स च तां शृण्वन् रुक्मिणिनन्दनः ।\nमायावतीमविज्ञानान्मेने स्वामेव मातरम् ।। १४ ।।\nसा च तं वर्द्धयामास कार्ष्णिं कमललोचनम् ।\nमायाश्चास्मै ददौ सर्वा दानवी काममोहिता ।। १५ ।।\nस यदा यौवनस्थस्तु प्रद्युम्नः कामदर्शनः ।\nचिकीर्षितज्ञो नारीणां सर्वास्त्रविधिपारगः ।। १६ ।।\nतं सा मायावती कान्तं कामयामास कामिनी ।\nइङ्गितैश्चापि वीक्षन्ती प्रालोभयत सस्मिता ।\nप्रसज्जन्तीं तु तां देवीं बभाषे चारुहासिनीम् ।। १७ ।।\nप्रद्युम्न उवाच\nमातृभावं व्यतिक्रम्य किमेवं वर्तसेऽन्यथा ।\nअहो दुष्टस्वभावासि स्त्रीत्वे चपलमानसा ।। १८ ।।\nया पुत्रभावमुत्सृज्य मयि लोभात् प्रवर्तसे ।\nन तु तेऽहं सुतः सौम्ये कोऽयं शीलविपर्ययः ।। १९ ।।\nतत्त्वमिच्छाम्यहं देवि कथितं को न्वयं विधिः ।\nविद्युत्सम्पातचपलः स्वभावः खलु योषिताम् ।। 2.104.२० ।।\nया नरेषु प्रसज्जन्ते नगाग्रेषु घना इव ।\nयदि तेऽहं सुतः सौम्ये यदि वा नात्मजः शुभे । २१ ।।\nकथितं तत्त्वमिच्छामि किमिदं ते चिकीर्षितम्।\nएवमुक्ता तु सा भीरुः कामेन व्यथितेन्द्रिया ।। २२ ।।\nप्रियं प्रोवाच वचनं विविक्ते केशवात्मजम् ।\nन त्वं मम सुतः कान्त नापि ते शम्बरः पिता ।। २३ ।।\nरूपवानसि विक्रान्तस्त्वं जात्या वृष्णिनन्दन ।\nपुत्रस्त्वं वासुदेवस्य रुक्मिण्यानन्दवर्धनः ।। २४ ।।\nदिवसे सप्तमे बालो जातमात्रोऽपवाहितः ।\nसूतिकागारमध्यात् त्वं शिशुरुत्तानशायितः ।। २५ ।।\nमम भर्त्रा हृतोऽसि त्वं बलवीर्यप्रवर्तिना ।\nपितुस्ते वासुदेवस्य धर्षयित्वा गृहं महत् ।। २६।।\nपाकशासनकल्पस्य हृतस्त्वं शम्बरेण ह ।\nसा च ते करुणं माता त्वां बालमनुशोचती ।। २७ ।।\nअत्यर्थं तप्यते वीर विवत्सा सौरभी यथा ।\nसोऽपि शक्रादपि महान् पिता ते गरुडध्वजः ।। २८ ।।\nइह त्वां नाभिजानाति बालमेवापवाहितम् ।\nकान्त वृष्णिकुमारस्त्वं न हि त्वं शम्बरात्मजः ।। २९ ।।\nवीर नैवंविधान् पुत्रान् दानवा जनयन्ति हि ।\nअतोऽहं कामयामि त्वां न हि त्वं जनितो मया ।। 2.104.३० ।।\nरूपं ते सौम्य पश्यन्ती सीदामि हृदि दुर्बला ।\nयन्मे व्यवसितं कान्त यत् तु मे हृदि वर्तते ।। ३१ ।।\nतन्मे मनसि वार्ष्णेय प्रतिसंधातुमर्हसि ।\nएष ते कथितः सर्वः सद्भावस्त्वयि यो मम ।। ३२ ।।\nश्रुत्वैवमखिलं सर्वं मायावत्या प्रभाषितम् ।। ३३ ।।\nचक्रायुधात्मजः क्रुद्धः शम्बरं स समाह्वयत् ।\nसर्वमायास्वभिज्ञोऽसौ नाम विश्राव्य चात्मनः ।। ३४ ।।\nअहो दानवदुष्टात्मा केशवस्यात्मजं शिशुम् ।\nहरते निर्भयश्चैव भयमद्य करोम्यहम् ।। ३५ ।।\nकथं वै क्रोधमागच्छेद् वध्यते वा कथं मया ।\nप्रथमं किं करिष्यामि येन कुप्यति मन्दधीः ।। ३६ ।।\nअस्तिं चास्य ध्वजं चित्रं सिंहकेतुविभूषितम् ।\nतोरणं गृहमासाद्य उच्छ्रितं मेरुशृङ्गवत् ।। ३७ ।।\nएतदुन्मथ्य पातिष्ये भल्लेन निशितेन वै ।\nध्वजच्छेदं विदित्वाथ शम्बरो निष्क्रमिष्यति ।। ३८ ।।\nततो युद्धेन हत्वाऽऽजौ गन्तास्मि द्वारकां प्रति ।\nइत्युक्त्वा सज्यमाचक्रे सशरं चापमोजसा ।। ३९ ।।\nचिच्छेद ध्वजरत्नं तु शम्बरस्य महाभुजः ।\nतच्छुत्वा तु ध्वजच्छेदं प्रद्युम्नेन महात्मना ।। 2.104.४० ।।\nक्रुद्धस्त्वाज्ञापयामास पुत्रान् वै कालशम्बरः ।\nजिघांसध्वं महावीरा रौक्मिणेयं त्वरान्विताः ।। ४१ ।।\nनैवं वै द्रष्टुमिच्छामि मम विप्रियकारकम् ।\nश्रुत्वा तु शम्बराद्वाक्यं सुतास्ते शम्बरस्य ह ।।४२।।\nसंनद्धा निर्ययुर्हृष्टाः प्रद्युम्नवधकाङ्क्षया ।\nचित्रसेनोऽतिसेनश्च विष्वक्सेनो गदस्तथा ।। ४३ ।।\nश्रुतसेनः सुषेणस्तु सोमसेनो मनस्तथा ।\nसेनानी सैन्यहन्ता च सेनाहा सैनिकस्तथा ।। ४४ ।।\nसेनस्कन्धोऽतिसेनश्च सेनको जनकः सुतः ।\nसकालो विकलः शान्तः स शातान्तकरोऽशुचिः ।।४५।।\nकुम्भकेतुः सुदंष्ट्रश्च केशिरित्येवमादयः ।\nचक्रतोमरशूलानि पट्टिशानि परश्वधान् ।। ४६ ।।\nगृहीत्वा निर्ययुर्हृष्टा मन्युना परमाप्लुताः ।\nआह्वयंस्तममित्रं वै तस्थुः संग्राममूर्धनि ।। ४७ ।।\nप्रद्युम्नस्तु महाबाहू रथमारुह्य सत्वरम् ।\nनिर्ययौ चापमादाय संग्रामाभिमुखस्तदा ।। ४८ ।।\nततः प्रवृत्तं युद्धं तु तुमुलं लोमहर्षणम् ।\nशम्बरस्य तु पुत्राणां केशवस्य च सूनुना ।। ४९ ।।\nततो देवाः सगन्धर्वाः समहोरगचारणाः ।\nदेवराजं पुरस्कृत्य विमानाग्रेषु धिष्ठिताः ।। 2.104.५० ।।\nनारदस्तुम्बुरुश्चैव हाहाहूहूश्च गायनाः ।\nअप्सरोभिः परिवृताः सर्वे तत्रावतस्थिरे ।। ५१ ।।\nदेवराजप्रतीहारो गन्धर्वश्चित्रमद्भुतम् ।\nशशंस देवराजाय वज्रिणे तद्विचेष्टितम् ।। ५२ ।।\nशम्बरस्य शतं पुत्रा एकः कृष्णस्य चात्मजः ।\nबहूनां युध्यतामेष कथं विजयमाप्नुयात् ।। ५३ ।।\nतच्छुत्वा भाषितं तस्य प्रहस्य बलसूदनः ।\nउवाच वचनं चेदं शृणु योऽस्य पराक्रमः ।। ५४ ।।\nकामोऽयं पूर्वदेहे तु हरक्रोधाग्निना हतः ।\nरत्या प्रसादितो देवः कामपत्न्या त्रिलोचनः ।\nपरितुष्टेन देवेन वरमस्याः प्रदीयते ।। ५५ ।।\nविष्णुर्मानुषदेहस्तु द्वारकायां भविष्यति ।\nतस्य पुत्रत्वमस्यैव भविष्यति न संशयः ।। ५६ ।।\nअनङ्ग इति विख्यातस्त्रैलोक्ये तु महायशाः ।\nतत्रोत्पन्नो महातेजाः शम्बरं घातयिष्यति ।। ५७ ।।\nसप्ताहे जातमात्रे तु रुक्मिण्याः क्रोडसंस्थितम् ।\nआस्थाय शम्बरो मायां प्रद्युम्नमपनेष्यति ।। ५८ ।।\nतद् गच्छ शम्बरगृहं भार्या मायावती भव ।\nमायारूपप्रतिच्छन्ना शम्बरं मोहयिष्यसि ।। ५९ ।।\nतत्र त्वमात्मनः कान्तं बालरूपं विवर्धय ।\nप्राप्तयौवनदेहस्तु शम्बरं निहनिष्यति ।। 2.104.६० ।।\nततस्त्वया सहानङ्गो द्वारकां वै गमिष्यति ।\nरमिष्यति त्वया सार्द्धं शैलपुत्र्या यथा ह्यहम्।। ६१ ।।\nएवमादिश्य देवेशो जगाम पुरुषोत्तमः ।\nकैलासं मेरुसंकाशं सिद्धचारणसेवितम् ।। ६२।।\nकामपन्नी प्रणम्याथ देवदेवमुमापतिम् ।\nजगाम शम्बरगृहं कालस्यान्तं प्रतीक्षती ।। ६३ ।।\nएवमेष महाबाहुः शम्बरं निहनिष्यति ।\nसह पुत्रेण प्रद्युम्नो हन्ता तस्य दुरात्मनः ।। ६४ ।।\nइति श्रीमहाभारते खिलभागे हरिवंशे विष्णुपर्वणि  शम्बरवधे चतुरधिकशततमोऽध्यायः ।। १०४ ।।"
  }
]
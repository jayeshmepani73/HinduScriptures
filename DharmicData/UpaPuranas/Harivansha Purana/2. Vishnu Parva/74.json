[
  {
    "text": "वैशम्पायन उवाच\nतमारुह्य रथं कृष्णः पारियात्रं गिरिं ययौ ।\nयत्रैरावतमास्थाय स्थितः सुरपतिः प्रभुः ।। १ ।।\nपारियात्रो गिरिश्रेष्ठो दृष्ट्वा यान्तं जनार्दनम्।\nशाणपादसमो भूत्वा प्रविवेश वसुंधराम् ।। २ ।।\nप्रियार्थं वासुदेवस्य प्रभावज्ञो महात्मनः ।\nतस्य प्रीतो हृषीकेशः पर्वतस्य जनाधिप ।। ३ ।।\nततः प्रयातं युद्धार्थमच्युतं कुरुनन्दन ।\nसपारिजातो गरुडः पृष्ठतोऽनुययौ तदा ।। ४ ।।\nप्रयुम्नः सात्यकिश्चापि गरुडस्थौ महाबलौ ।\nगतावुभौ रक्षणार्थं पारिजातमरिंदमौ ।। ५ ।।\nततस्त्वस्तं गतः सूर्यः प्रवृत्ता रजनी नृप ।\nउपस्थितं पुनर्युद्धं शक्रकेशवयोरिह ।। ६ ।।\nसुप्रहाराहतं दृष्ट्वा विष्णुरैरावतं गजम् ।\nनातिकल्पं महातेजा देवराजानमब्रवीत् ।। ७ ।।\nगरुडाभिहतः पूर्वं नातिकल्पो गजोत्तमः ।\nऐरावतो महाबाहो रात्रिश्च समुपोह्यते ।। ८ ।।\nश्वः प्रभाते यथाकामं प्रवर्तस्व यथेच्छसि ।\nएवमस्त्विति कृष्णं तु देवराजोऽब्रवीत् प्रभुः ।। ९ ।।\nउवास पुष्कराभ्याशे देवराजः पुरंदरः ।\nव्रजं गिरिमयं कृत्वा धर्मात्मा नृपसत्तम ।। 2.74.१० ।।\nब्रह्मा ततो जगामाथ कश्यपश्च महानृषिः ।\nअदितिश्चैव सर्वे च देवा मुनय एव च ।। ११ ।।\nसाध्या विश्वे च कौरव्य नासत्यावश्विनौ तथा ।\nआदित्याश्चैव रुद्राश्च वसवश्च जनेश्वर ।। १२ ।।\nनारायणश्च पुत्रेण सात्यकेन च भारत ।\nसहोवास गिरौ रम्ये पारियात्रे प्रहृष्टवत् ।। १३ ।।\nयत् स शाणप्रमाणोऽस्य भक्त्या समभवन्नृप ।\nवरं प्रादात् ततस्तस्य पर्वतस्य महाद्युतिः ।। १४ ।।\nशाणपाद इति ख्यातो भविष्यसि महागिरे ।\nपुण्येनार्द्धेन तुल्यो हि पुण्यो हिमवतः शुभः ।। १५ ।।\nएवमेव च भूयिष्ठो भव पर्वतसत्तम ।\nमेरुणा स्पर्धमानो हि बहुचित्रमृगैर्युतः ।\nरमे त्वां पश्यमानोऽहं बहुचित्रनगायुतम् ।। १६ ।।\nतथा दत्त्वा वरं तस्य पर्वतस्य तु केशवः ।\nदध्यौ गङ्गां सरिच्छ्रेष्ठां नमस्कृत्वा वृषध्वजम् ।। १७ ।।\nअथाययौ विष्णुपदी स्मृता कृष्णेन भारत ।\nसम्पूज्यतां ततः कृष्णः कृत्वा स्नानमधोक्षजः ।। १८ ।।\nउदकं च गृहायाथ बिल्वं च हरिरव्ययः ।\nदेवमावाहयामास रुद्रं सर्वेश्वरेश्वरम् ।। १९ ।।\nततः प्राप्तो महादेवः सोमः सप्रवरो विभुः ।\nतस्थावुपरि बिल्वस्य तथा गङ्गोदकस्य च ।। 2.74.२० ।।\nतं पारिजातकुसुमैरर्चयामास केशवः ।\nतुष्टाव वाग्भिरीशेशं सर्वकर्तारमीश्वरम् ।। २१ ।।\nश्रीकृष्ण उवाच\nरुद्रो देव त्वं रुदनाद् रावणाच्च रोरूयमाणो द्रावणाच्चातिदेवः ।\nभक्तं भक्तानां वत्सलं वत्सलानां कीर्त्या युङ्क्ष्वेशाद्य प्रपद्ये शरण्यम्।। २२ ।।\nग्राम्यारण्यानां त्वं पतिस्त्वं पशूनां ख्यातो देवः पशुपतिः सर्वकर्मा ।\nनान्यस्त्वत्तः परमो देवदेव जगत्पतिः सुरवीरारिहन्ता ।। २३ ।।\nयस्मादीशो महतामीश्वराणां भवानाद्यः प्रीतिदः प्राणदश्च ।\nतस्माद्धि त्वामीश्वरं प्राहुरीशं संतो विद्वांसः सर्वशास्त्रार्थतज्ज्ञाः ।। २४ ।।\nभूतं यस्माज्जगदत्यन्त धीर त्वत्तोऽव्यक्तादक्षरादक्षरेश ।\nतस्मात् त्वामाहुर्भव इत्येव भूतं सर्वेश्वराणां महतामप्युदारम् ।। २५ ।।\nयस्माज्जितैरभिषिक्तोऽसि सर्वैर्देवासुरैः सर्वभूतैश्च देव ।\nमहेश्वरं विश्वकर्माणमाहुस्त्वां वै सर्वे तेन देवातिदेवम् ।। २६ ।।\nपूज्यो दैवैः पूज्यसे नित्यदा वै शश्वच्छ्रेयः काङ्क्षिभिर्वरदामेयवीर्य ।\nतस्माद् विख्यातो भगवान् देवदेवः सतामिष्टः सर्वभूतात्मभावी ।। २७ ।।\nभूमित्रयाणां देव यस्मात् प्रतिष्ठा पुनर्लोकानां भावनामेयकीर्तिः ।\nत्र्यम्बकेति प्रथमं तेन नाम तवाप्रमेय त्रिदशेशनाथ ।। २८ ।।\nशर्वः शत्रूणां शासनादप्रमेयस्तथा भूयः शासनाच्चेश्वरेण ।\nसर्वव्यापित्वाच्छङ्करत्वाच्च सद्भिः शब्दस्येशानः श्रीकरार्काग्र्यतेजाः ।। २९ ।।\nसंसक्तानां नित्यदा यत् करोषि शमं भ्रातृव्यान् यद्यनैषीः समस्तान् ।\nतस्माद् देवः शङ्करोऽस्यप्रमेयः सद्भिर्द्धर्मज्ञैः कथ्यसे सर्वनाथ ।। 2.74.३० ।।\nदत्तः प्रहारः कुलिशेन पूर्वं तवेशान सुरराज्ञातिवीर्य ।\nकण्ठे नैल्यं तेन ते यत् प्रवृत्तं तस्मात् ख्यातस्त्वं नीलकण्ठेति कल्पः ।।३१।।\nयल्लिङ्गाङ्कं यच्च लोके भगाङ्कं सर्वं सोम त्वं स्थावरं जङ्गमं च ।\nप्राहुर्विप्रास्त्वां गुणिनं तत्त्वविज्ञास्तथा ध्येयामम्बिकां लोकधात्रीम् ।। ३२ ।।\nवैदैर्गीता सा हि तत् त्वं प्रसूता यज्ञो दीक्षाणां योगिनां चातिरूपः ।\nनात्यद्भुतं त्वत्समं देव भूतं भूतं भव्यं भवदेवाथ नास्ति ।। ३३ ।।\nअहं ब्रह्मा कपिलो योऽप्यनन्तः पुत्राः सर्वे ब्रह्मणश्चातिवीराः ।\nत्वत्तः सर्वे देवदेव प्रसूता एवं सर्वेशः कारणात्मा त्वमीड्य ।।३४ ।।\nइति संस्तूयमानस्तु भगवान् गोवृषध्वजः ।\nप्रसार्य दक्षिणं हस्तं नारायणमथाब्रवीत् ।। ३५ ।।\nमनीषितानामर्थानां प्राप्तिस्ते सुरसत्तम ।\nपारिजातं च हर्तासि मा भूत् ते मनसो व्यथा ।। ३६।।\nयथा मैनाकमाश्रित्य तपस्त्वमकरोः प्रभो ।\nतथा मम वरं कृष्ण संस्मृत्य स्थैर्यमाप्नुहि ।। ३७ ।।\nअवध्यस्त्वमजेयश्च मत्तः शूरतरस्तथा ।\nभवितासीत्यवोचं यत् तत् तथा न तदन्यथा ।। ३८ ।।\nयश्च स्तवेन मां भक्त्या स्तोष्यतेऽमरसत्तम ।\nत्वया कृतेन धर्मज्ञ धर्मभाक् सम्भविष्यति ।\nसमरे च जयं विष्णो प्राप्य पूजां तथोत्तमाम् ।। ३९ ।।\nबिल्वोदकेश्वरो नाम भविताहमिहानघ ।\nदेवेश्वर त्वयास्थापि देव सिद्धोपयाचनः ।। 2.74.४० ।।\nइहस्थोपौषितो विद्वान् भक्तिमान् मम केशव ।\nत्रिरात्रमीप्सिताँल्लोकान् गमिष्यति जनार्दन ।। ४१ ।।\nअविन्ध्या नाम देशेऽस्मिन्गङ्गाचैव भविष्यति ।\nगङ्गास्नानसमं स्नानं मन्त्रतो भविता तथा ।। ४२ ।।\nषटपुरं नाम नगरं दानवानां जनार्दन ।\nअत्रान्तर्द्धरणीदेशे पराक्रम्य महाबलाः ।। ४३ ।।\nएते दैत्या दुरात्मानो जगतो देव कण्टकाः ।\nछन्ना वसन्ति गोविन्द सानावस्य महागिरेः ।। ४४ ।।\nअवध्या देवदेवानां वरेण ब्रह्मणोऽनघ ।\nमानुषान्तरितस्तस्मात् त्वमेताञ्जहि केशव ।। ४५ ।।\nएवमुक्त्वा महादेवस्तत्रैवान्तरधीयत ।\nपरिष्वज्य महात्मानं वासुदेवं जनाधिप ।। ४६ ।।\nततो याते महादेवे प्रभातायां नराधिप ।\nतस्यां निशायां गोविन्दो भूयः पर्वतमब्रवीत् ।। ४७ ।।\nतवाधः पर्वतश्रेष्ठ निवसन्ति महासुराः ।\nअवध्या देवदेवानां वरेण ब्रह्मणः पुरा ।। ४८ ।।\nनिर्गमिष्यन्ति ते नैव मया रुद्धा महाबलाः ।\nद्वारे निरुद्धे तत्रैव विनङ्क्ष्यन्ति ममाज्ञया ।। ४९ ।।\nत्वयि संनिहितश्चाहं भविष्यामि महागिरे ।\nअधिष्ठाय महाघोरान् निवत्स्यामि च पर्वत ।। 2.74.५० ।।\nआरुह्य मूर्ध्नि मद्रूपं दृष्ट्वा पर्वतसत्तम ।\nगोसहस्रप्रदानस्य फलं प्राप्स्यति शाश्वतम् ।। ५१ ।।\nत्वत्तोऽश्मभिश्च प्रतिमां कारयित्वा हि भक्तितः ।\nशुश्रूषयन्ति ये नित्यं मम यास्यन्ति ते गतिम् ।। ५२ ।।\nइति तं पर्वतं कृष्णो वरदोऽनुगृहीतवान् ।\nतदाप्रभृति देवेशस्तत्र संनिहितोऽच्युतः ।। ५३ ।।\nपाषाणैः प्रतिमां तात कारयित्वा च कौरव ।\nशुश्रूषन्ति कृतात्मानो विष्णुलोकाभिकाङ्क्षिणः ।।५४।।\nइति श्रीमहाभारते खिलभागे हरिवंशे विष्णुपर्वणि पारिजातहरणे श्रीकृष्णकृतशिवस्तुतिर्नाम चतुःसप्ततितमोऽध्यायः ।। ७४ ।।"
  }
]
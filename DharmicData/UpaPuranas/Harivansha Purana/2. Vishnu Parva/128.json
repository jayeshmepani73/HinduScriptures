[
  {
    "text": "वैशम्पायन उवाच\nअथाहुको महाबाहुः कृष्णं प्राह महाद्युतिः ।\nहर्षादुत्फुल्लनयनः श्रूयतां यदुनन्दन ।। १ ।।\nएवं गतेऽनिरुद्धस्य क्रियतां महदुत्सवः ।\nक्षेमात् प्रत्यागतं दृष्ट्वा सेव्यमाना महामते ।। २ ।।\nउषापि च महाभागा सखीभिः परिवारिता ।\nरमते परया प्रीत्या चानिरुद्धेन संगता ।। ३ ।।\nकुम्भाण्डदुहिता रामा उषायाः सखिमण्डले ।\nप्रवेश्यतां महाभागा वैदर्भी वर्द्धयेत् पुनः ।। ४ ।।\nसाम्बाय दीयतां रामा कुम्भाण्डदुहिता शुभा ।\nशेषाश्च कन्या न्यस्यन्तां कुमाराणां यथाक्रमम् ।। ५ ।।\nवर्तते सोत्सवस्तत्र अनिरुद्धस्य वेश्मनि ।\nगृहे श्रीधन्वनश्चैव शुभस्तत्र प्रवर्तते ।। ६ ।।\nवादयन्ति पुरे तत्र नार्यो मदवशं गताः ।\nनृत्यन्ते चाप्सरास्तत्र गायन्ति च तथापराः।। ७ ।।\nकाश्चित् प्रमुदितास्तत्र काश्चिदन्योन्यमब्रुवन् ।\nनानावर्णाम्वरधराः क्रीडमानास्ततस्ततः ।। ८ ।।\nअभियान्ति ततोऽन्योन्यं काश्चिन्मदवशात् स्वयम्।\nक्रीडन्ति काश्चिदक्षैस्तु हर्षादुत्फुल्ललोचनाः ।। ९ ।।\nमायूरं रथमारुह्य सखीभिः परिवारिता ।\nउषा सम्प्रेषिता देव्या रुद्राण्या प्रतिगृह्यताम् ।। १० ।।\nइयं चैव कुलश्लाघ्या नाम्नोषा सुन्दरी वरा ।\nबाणपुत्री तव वधूः प्रतिगृह्णीष्व भामिनीम् ।। ११ ।।\nततः प्रतिगृहीता सा स्त्रीभिराचारमङ्गलैः ।\nप्रवेशिता च सा वेश्म अनिरुद्धस्य शोभना ।। १२ ।।\nदेवकी रोहिणी चैव रुक्मिण्यथ विदर्भजा ।\nदृष्ट्वानिरुद्धं रोदन्त्यः स्नेहहर्षसमन्विताः ।। १३ ।।\nरेवती रुक्मिणी चैव गृहमुख्यं प्रवेशयत् ।\nवधूर्वर्धसि दिष्ट्या त्वमनिरुद्धस्य दर्शनात् ।। १४ ।।\nततस्तूर्यप्रणादैस्ता वरनार्यः शुभाननाः ।\nक्रियामारेभिरे कर्तुमुषा च गृहसंस्थिता ।। १५ ।\nततो हर्म्यतलस्था सा वृष्णिपुङ्गवसंस्थिता ।\nरमते सर्वसदृशैरुपभोगैर्वरानना ।। १६ ।।\nचित्रलेखा च सुश्रोणी अप्सरारूपधारिणी ।\nआपृच्छ्य च सखीवर्गमुषां च त्रिदिवं गता ।। १७ ।।\nगतासु तासु सर्वासु सखीष्वसुरसुन्दरी ।\nमायावत्या गृहं नीता प्रथमं सा निमन्त्रिता ।। १८ ।।\nसा तु प्रद्युम्नगृहिणी स्नुषा दृष्ट्वा सुमध्यमा ।\nवासोभिरन्नपानैश्च पूजयामास सुन्दरीम् ।। १९ ।।\nततः क्रमेण सर्वास्ता वधूमूषां यदुस्त्रियः ।\nआचारमनुपश्यन्त्यः स्वधर्ममुपचक्रिरे ।। २० ।।\nवैशम्पायन उवाच\nएतत् ते सर्वमाख्यातं मया कुरुकुलोद्वह ।\nयथा बाणो जितः संख्ये जीवन्मुक्तश्च विष्णुना।। २१ ।।\nद्वारकायां ततः कृष्णो रेमे यदुगणैर्वृतः ।\nअन्वशासन्महीं कृत्स्नां परया संयुतो मुदा ।। २२ ।।\nएवमेषोऽवतीर्णो वै पृथिवीं पृथिवीपते ।\nविष्णुर्यदुकुलश्रेष्ठो वासुदेवेति विश्रुतः ।। २३ ।।\nएतैश्च कारणैः श्रीमान् वसुदेवकुले प्रभुः ।\nजातो वृष्णिषु देवक्यां यन्मां त्वं परिपृच्छसि ।। २४ ।।\nनिवृत्ते नारदप्रश्ने यन्मयोक्तं समासतः ।\nश्रुतास्ते विस्तराः सर्वे ये पूर्वं जनमेजय ।। २५ ।।\nविष्णोस्तु माथुरे कल्पे यत्र ते संशयो महान् ।\nवासुदेवगतिश्चैव सा मया समुदाहृता ।। २६ ।।\nआश्चर्यं चैव नान्यद् वै कृष्णश्चाश्चर्यसंनिधिः ।\nसर्वेष्वाश्चर्यकल्पेषु नास्त्याश्चर्यमवैष्णवम् ।। २७ ।।\nएष धन्यो हि धन्यानां धन्यकृद् धन्यभावनः ।\nदेवेषु तु सदैत्येषु नास्ति धन्यतरोऽच्युतात् ।। २८ ।।\nआदित्या वसवो रुद्रा अश्विनौ मरुतस्तथा ।\nगगनं भूर्दिशश्चैव सलिलं ज्योतिरेव च ।। २९ ।।\nएष धाता विधाता च संहर्ता चैव नित्यशः ।\nसत्यं धर्मस्तपश्चैव ब्रह्मा चैव पितामहः ।। ३० ।।\nअनन्तश्चैव नागानां रुद्राणां शंकरः स्मृतः ।\nजङ्गमाजङ्गमं चैव जगन्नारायणोद्भवम् ।। ३१ ।।\nएतस्माच्च जगत् सर्वं प्रसूयेत जनार्दनात् ।\nजगच्च सर्वं देवेशे तं नमस्कुरु भारत ।। ३२ ।।\nपूज्यश्च सततं सर्वैर्देवैरेष सनातनः ।\nइत्युक्तं बाणयुद्धं ते माहात्म्यं केशवस्य तु ।। ३३ ।।\nवंशप्रतिष्ठामतुलां श्रवणादेव लप्स्यसे ।\nये चेदं धारयिष्यन्ति बाणयुद्धमनुत्तमम् ।। ३४ ।।\nकेशवस्य च माहात्म्यं नाधर्मस्तान्भजिष्यति ।\nएषा तु वैष्णवी चर्या मया कार्त्स्न्येन कीर्तिता ।। ३५ ।।\nपृच्छतस्तात यज्ञेऽस्मिन् निवृत्ते जनमेजय ।\nआश्चर्यपर्व निखिलं यो हीदं धारयेन्नृप ।। ३६ ।।\nसर्वपापविनिर्मुक्तो विष्णुलोकं स गच्छति ।\nकल्य उत्थाय यो नित्यं कीर्तयेत् सुसमाहितः ।। ३७ ।।\nन तस्य दुर्लभं किंचिदिह लोके परत्र च ।\nब्राह्मणः सर्ववेदी स्यात् क्षत्रियो विजयी भवेत्।। ३८ ।।\nवैश्यो धनसमृद्धः स्याच्छूद्रः कामानवाप्नुयात् ।\nनाशुभं प्राप्नुयात्किंचिद् दीर्घमायुर्लभेत सः ।। ३९ ।।\nसौतिरुवाच\nइति पारीक्षितो राजा वैशम्पायनभाषितम् ।\nश्रुतवानचलो भूत्वा हरिवंशं द्विजोत्तमाः ।। ४० ।।\nएवं शौनक संक्षेपाद् विस्तरेण तथैव च ।\nप्रोक्ता वै सर्ववंशास्ते किं भूयः श्रोतुमिच्छसि ।। ४१ ।।\nइति श्रीमहाभारते खिलभागे हरिवंशे विष्णुपर्वणि उषाहरणसमाप्तौ अष्टाविंशत्यधिकशततमोऽध्यायः ।। १२८ ।।"
  }
]
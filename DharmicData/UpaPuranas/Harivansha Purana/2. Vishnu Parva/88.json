[
  {
    "text": "जनमेजय उवाच\nमुनेऽन्धकवधः श्राव्यः श्रुतोऽयं खलु भो मया।\nशक्तिस्त्रयाणां लोकानां कृता देवेन धीमता ।। १ ।।\nनिकुम्भस्य हतं देहं द्वितीयं चक्रपाणिना ।\nयदर्थं च यथा चैव तद् भवान् वक्तुमर्हति ।। २ ।।\nवैशम्पायन उवाच\nश्रद्दधानस्य राजेन्द्र वक्तव्यं भवतोऽनघ ।\nचरितं लोकनाथस्य हरेरमिततेजसः ।। ३ ।।\nद्वारवत्यां निवसतो विष्णोरतुलतेजसः ।\nसमुद्रयात्रा सम्प्राप्ता तीर्थे पिण्डारके नृप ।। ४ ।।\nउग्रसेनो नरपतिर्वसुदेवश्च भारत ।\nनिक्षिप्तौ नगराध्यक्षौ शेषाः सर्वे विनिर्गताः ।। ५ ।।\nपृथग्बलः पृथग्धीमाँल्लोकनाथो जनार्दनः ।\nगोष्ठ्यः पृथक्कुमाराणां नृदेवामिततेजसाम् ।। ६ ।।\nगणिकानां सहस्राणि निःसृतानि नराधिप ।\nकुमारैः सह वार्ष्णेयै रूपवद्भिः स्वलंकृतैः ।। ७ ।।\nदैत्याधिवासं निर्जित्य यदुभिर्दृढविक्रमैः ।\nवेश्या निवेशिता वीर द्वारवत्यां सहस्रशः ।। ८ ।।\nसामान्यास्ताः कुमाराणां क्रीडानार्यो महात्मनाम् ।\nइच्छाभोग्या गुणैरेव राजन्या वेषयोषितः ।। ९ ।।\nस्थितिरेषा हि भैमानां कृता कृष्णेन धीमता ।\nस्त्रीनिमित्तं भवेद् वैरं मा यदूनामिति प्रभो ।। 2.88.१० ।।\nरेवत्या चैकया सार्धं बलो रेमेऽनुकूलया ।\nचक्रवाकानुरागेण यदुश्रेष्ठः प्रतापवान् ।। ११ ।।\nकादम्बरीपानकलो भूषितो वनमालया ।\nचिक्रीड सागरजले रेवत्या सहितो बलः ।। १२ ।।\nषोडश स्त्रीसहस्राणि जले जलजलोचनः ।\nरमयामास गोविन्दो विश्वरूपेण सर्वदृक् ।। १३ ।।\nअहमिष्टा मया सार्द्धं जले वसति केशवः ।\nइति ता मेनिरे सर्वा रात्रौ नारायणस्त्रियः ।। १४ ।।\nसर्वाः सुरतचिह्नाङ्ग्यः सर्वाः सुरततर्पिताः ।\nमानमूहुश्च ताः सर्वा गोविन्दे बहुमानजम् ।। १५ ।।\nअहमिष्टाहमिष्टेति स्निग्धे परिजने तदा ।\nनारायणस्त्रियः सर्वा मुदा शश्लाघिरे शुभाः ।। १६\nकरजद्विजचिह्नानि कुचाधरगतानि ताः ।\nदृष्ट्वा दृष्ट्वा जहृषिरे दर्पणे कमलेक्षणाः ।। १७ ।।\nगोत्रमुद्दिश्य कृष्णस्य जगिरे कृष्णयोषितः ।\nपिबन्त्य इव कृष्णस्य नयनैर्वदनाम्बुजम् ।। १८।।\nकृष्णार्पितमनोदृष्ट्यः कान्ता नारायणस्त्रियः ।\nमनोहरतरा राजन्नभवन्नेकनिश्चयाः ।। १९ ।।\nएकार्पितमनोदृष्ट्यो नेर्ष्यां ताश्चक्रिरेऽङ्गनाः ।\nनारायणेन देवेन तर्प्यमाणमनोरथाः ।। 2.88.२० ।।\nशिरांसि गर्वितान्यूहुः सर्वा निरवशेषतः ।\nवाल्लभ्यं केशवमयं वहन्त्यश्चारुदर्शनाः ।।२१ ।।\nताभिस्तु सह चिक्रीड सर्वाभिर्हरिरात्मवान् ।\nविश्वरूपेण विधिना समुद्रे विमले जले ।। २२ ।।\nउवाह सर्वगन्धाढ्यं स्वच्छं वारि महोदधिः ।\nतोयं विलक्षणं मृष्टं वासुदेवस्य शासनात् ।। २३ ।।\nगुल्फदघ्नं जानुदघ्नमूरुदघ्नमथापि वा ।\nनार्यस्ताः स्तनदघ्नं वा जलं समभिकाङ्क्षितम् ।। २४ ।\nसिषिचुः केशवं पत्न्यो धारा इव महोदधिम् ।\nसिषेच ताश्च गोविन्दो मेघः फुल्ललता इव ।। २५ ।।\nअवलम्ब्य पराः कण्ठे हरि हरिणलोचनाः ।\nउपगूहस्व मां वीर पतामीत्यब्रुवन् स्त्रियः।। २६ ।।\nकाश्चित् काष्ठमयैस्तेरुः प्लवैः सर्वाङ्गशोभनाः ।\nक्रौञ्चबर्हिणनागानामाकारसदृशैः स्त्रियः ।। २७ ।।\nमकराकृतिभिश्चान्या मीनाभैरपि चापराः ।\nबहुरूपाकृतिधरैः पुप्लुवुश्चापराः स्त्रियः ।। २८ ।।\nस्तनकुम्भैस्तथा तेरुः कुम्भैरिव तथापराः ।\nसमुद्रसलिले रम्ये हर्षयन्त्यो जनार्दनम् ।। २९ ।।\nरराम सह रुक्मिण्या जले तस्मिन् मुदा युतः ।\nयेनैव कार्ययोगेन रमतेऽमरसत्तमः ।। 2.88.३० ।।\nतत् तदेव हि ताश्चकुर्मुदा नारायणस्त्रियः ।\nतनुवस्त्रावृतास्तन्व्यो लीलयन्त्यस्तथापराः ।\nचिक्रीडुर्वासुदेवस्य जले जलजलोचनाः ।। ३१ ।।\nयस्या यस्यास्तु यो भावस्तां तां तेनैव केशवः ।\nअनुप्रविश्य भावज्ञो निनायात्मवशं वशी ।। ३२ ।।\nहृषीकेशोऽपि भगवान् हृषीकेशः सनातनः ।\nबभूव देशकालेन कान्तावशगतः प्रभुः ।। ३३ ।।\nकुलशीलसमोऽस्माकं योग्योऽयमिति मेनिरे ।\nवंशरूपेण वर्तन्तमङ्गनास्ता जनार्दनम् ।। ३४ ।।\nतदा दाक्षिण्ययुक्तं तं स्मितपूर्वाभिभाषिणम् ।\nकृष्णं भार्याश्चकमिरे भक्त्या च बहु मेनिरे ।। ३५ ।।\nपृथग्गोष्ठ्यः कुमाराणां प्रकाशं स्त्रीगणैः सह ।\nअलंचक्रुर्जलं वीराः सागरस्य गुणाकराः ।। ३६।।\nगीतनृत्यविधिज्ञानां तासां स्त्रीणां जनेश्वर ।\nतेजसाप्याहृतानां ते दाक्षिण्यात् तस्थिरे वशे ।। ३७ ।।\nशृण्वन्तश्चारुगीतानि तथा स्वभिनयान्यपि ।\nतूर्याण्युत्तमनारीणां मुमुहुर्यदुपुङ्गवाः ।। ३८ ।।\nपञ्चचूडां ततः कृष्णः कौबेर्यश्च वराप्सराः ।\nमाहेन्द्रीश्चानयामास विश्वरूपेण हेतुना ।। ३९ ।।\nताः प्रोवाचाप्रमेयात्मा सान्त्वयित्वा जगत्प्रभुः ।\nउत्थापयित्वा प्रणताः कृताञ्जलिपुटास्तथा ।। 2.88.४० ।।\nक्रीडायुवत्यो भैमानां प्रविशध्वमशङ्किताः ।\nमत्प्रियार्थं वरारोहा रमयध्वं च यादवान् ।। ४१ ।।\nदर्शयध्वं गुणान् सर्वान् नृत्यगीतै रहःसु च ।\nतथाभिनययोगेषु वाद्येषु विविधेषु च ।। ४२ ।।\nएवं कृते विधास्यामि श्रेयो वो मनसेप्सितम् ।\nमच्छरीरसमा ह्येते सर्वे निरवशेषतः ।। ४३ ।।\nशिरसाज्ञां तु ताः सर्वाः प्रतिगृह्य हरेस्तदा ।\nक्रीडायुवत्यो विविशुर्भैमानामप्सरोवराः ।। ४४ ।।\nताभिः प्रविष्टमात्राभिर्द्योतितः स महार्णवः ।\nसौदामिनीभिर्नभसि घनवृन्दमिवानघ ।। ४५ ।।\nता जले स्थलवत्स्थित्वा जगुश्चाप्यथ वादयन् ।\nचक्रुश्चाभिनयं सम्यक्स्वर्गावास इवाङ्गनाः ।। ४६ ।।\nगन्धैर्माल्यैश्च ता दिव्यैर्वस्त्रैश्चायतलोचनाः ।\nहेलाभिर्हास्यभावैश्च जह्रुर्भैममनांसि ताः ।। ४७ ।।\nकटाक्षैरिङ्गितैर्हास्यैः केलिरोषैः प्रसादितैः ।\nमनोऽनुकूलैर्भैमानां समाजह्रुर्मनांसि ताः ।। ४८ ।।\nउत्क्षिप्योत्क्षिप्य चाकाशं वातस्कन्धान् बहूंश्च तान् ।\nमदिरावशगा भैमा मानयन्ति वराप्सराः ।। ४९।।\nकृष्णोऽपि तेषां प्रीत्यर्थं विजह्रे वियतिं प्रभुः ।\nसर्वैः षोडशभिः सार्द्धं स्त्रीसहस्रैर्मुदान्वितः ।। 2.88.५० ।।\nप्रभावज्ञास्तु ते वीराः कृष्णस्यामिततेजसः ।\nन जग्मुर्विस्मयं भैमा गाम्भीर्यं परमास्थिताः ।। ५१ ।।\nकेचिद् रैवतकं गत्वा पुनरायान्ति भारत ।\nगृहान्यन्ये वनान्यन्ये काङ्क्षितान्यरिमर्दन ।। ५२।।\nअपेयः पेयसलिलः सागरश्चाभवत् तदा ।\nआज्ञया लोकनाथस्य विष्णोरतुलतेजसः ।।५३ ।।\nअधावन् स्थलवच्चापि जले जलजलोचनाः ।\nगृह्य हस्ते तथा नार्यो युक्तामज्जंस्तथापि च ।। ५४ ।।\nभक्ष्यभोज्यानि पेयानि चोष्यं लेह्यं तथैव च ।\nबहुप्रकारं मनसा ध्याते तेषां भवत्युत ।। ५५ ।।\nअम्लानमाल्यधारिण्यस्ताः स्त्रियस्ताननिन्दितान् ।\nरहःसु रमयांचक्रुः स्वर्गे देवरतानुगाः ।। ५६ ।।\nनौभिर्गृहप्रकाराभिश्चिक्रीडुरपराजिताः ।\nस्नातानुलिप्तमुदिताः सायाह्नेऽन्धकवृष्णयः ।। ५७ ।।\nआयताश्चतुरस्राश्च वृत्ताश्च स्वस्तिकास्तथा ।\nप्रासादा नौषु कौरव्य विहिता विश्वकर्मणा ।। ५८ ।।\nकैलासमन्दरच्छन्दा मेरुच्छन्दास्तथैव च ।\nतथा नानावयश्छन्दास्तथेहामृगरूपिणः ।। ५९ ।।\nवैडूर्यतोरणैश्चित्राश्चित्राभिर्मणिभक्तिभिः ।\nमसारगल्वर्कमयैश्चित्रभक्तिशतैरपि ।। 2.88.६० ।।\nआक्रीडगरुडच्छन्दाश्चित्राः कनकरीतिभिः ।\nक्रौञ्चच्छन्दाः शुकच्छन्दा गजच्छन्दास्तथापरे ।।६१ ।।\nकर्णधारैर्गृहीतास्ता नावः कार्तस्वरोज्ज्वलाः ।\nसलिलं शोभयामासुः सागरस्य महोर्मिमत् ।। ६२ ।।\nसमुच्छ्रितः सितैः पोतैर्यानपात्रैस्तथैव च ।\nनौभिश्च झिल्लिकाभिश्च शुशुभे वरुणालयः ।। ६३ ।।\nपुराण्याकाशगानीव गन्धर्वाणामितस्ततः ।\nवभ्रमुः सागरजले भैमयानानि सर्वतः ।। ६४ ।।\nनन्दनच्छन्दयुक्तेषु यानपात्रेषु भारत ।\nनन्दनप्रतिमं सर्वं विहितं विश्वकर्मणा ।। ६५।।\nउद्यानानि सभावृक्षा दीर्घिकाः स्यन्दनानि च ।\nनिवेशितानि शिल्पानि तादृशान्येव सर्वथा ।। ६६ ।।\nस्वर्गच्छन्देषु चान्येषु समासात्स्वर्गसंनिभाः ।\nनारायणाज्ञया वीर विहिता विश्वकर्मणा ।। ६७ ।।\nवनेषु रुरुवुर्हृद्यं मधुरं चैव पक्षिणः ।\nमनोहरतरं चैव भैमानामतितेजसाम् ।। ६८ ।।\nदेवलोकोद्भवाः श्वेता विलेपुः कोकिलास्तदा ।\nमधुराणि विचित्राणि यदूनां काङ्क्षितानि च ।। ६९ ।।\nचन्द्रांशुसमरूपेषु हर्म्यपृष्ठेषु बर्हिणः ।\nननृतुर्मधुरारावाः शिखण्डिगणसंवृताः ।। 2.88.७० ।।\nपताका यानपात्राणां सर्वाः पक्षिगणायुताः ।\nभ्रमरैरुपगीताश्च स्रग्दामासक्तवासिभिः ।। ७१ ।।\nनारायणाज्ञया वृक्षाः पुष्पाणि मुमुचुर्भृशम् ।\nऋतवश्चारुरूपाणि विहायसि गतास्तथा ।। ७२ ।।\nववौ मनोहरो वातो रतिखेदहरः सुखः ।\nरजोभिः सर्वपुष्पाणां पृक्तश्चन्दनशैत्यभृत् ।। ७३ ।।\nशीतोष्णमिच्छतां तत्र बभूव वसुधापते ।\nवासुदेवप्रसादेन भैमानां क्रीडतां तदा ।। ७४ ।।\nन क्षुत्पिपासा न ग्लानिर्न चिन्ता शोक एव च।\nआविवेश तदा भैमान् प्रभावाच्चक्रपाणिनः ।। ७५ ।।\nअप्रशान्तमहातूर्या गीतनृत्योपशोभिताः ।\nबभूवुः सागरक्रीडा भैमानामतितेजसाम् ।। ७६ ।।\nबहुयोजनविस्तीर्णं समुद्रं सलिलाशयम् ।\nरुद्धा चिक्रीडुरिन्द्राभा भैमाः कृष्णाभिरक्षिताः ।। ७७ ।।\nपरिच्छदस्यानुरूपं यानपात्रं महात्मनः ।\nनारायणस्य देवस्य विहितं विश्वकर्मणा ।। ७८ ।।\nरत्नानि यानि त्रैलोक्ये विशिष्टानि विशाम्पते ।\nकृष्णस्य तानि सर्वाणि यानपात्रेऽतितेजसः ।। ७९ ।।\nपृथक्पृथङ्निवासाश्च स्त्रीणां कृष्णस्य भारत ।\nमणिवैडूर्यचित्रास्ताः कार्तस्वरविभूषिताः ।। 2.88.८० ।।\nसर्वर्तुकुसुमाकीर्णाः सर्वगन्धाधिवासिताः ।\nयदुसिंहैः शुभैर्जुष्टाः शकुनैः स्वर्गवासिभिः ।। ८१ ।।\nइति श्रीमहाभारते खिलभागे हरिवंशे विष्णुपर्वणि भानुमतीहरणे अष्टाशीतितमोऽध्यायः ।। ८८ ।।"
  }
]
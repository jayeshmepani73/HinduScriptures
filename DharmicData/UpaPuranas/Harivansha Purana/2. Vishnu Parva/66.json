[
  {
    "text": "वैशम्पायन उवाच\nउपविष्टं मुनिं ज्ञात्वा रुक्मिण्या सह केशवः ।\nनिश्चक्रामाप्रमेयात्मा व्यपदेशेन सर्ववित् ।। १ ।।\nजगाम त्वरितश्चैव सत्यभामागृहं महत् ।\nरम्ये रैवतकोद्देशै निर्मितं विश्वकर्मणा ।। २ ।।\nअभिमानवतीमिष्टां प्राणैरपि गरीयसीम् ।\nजानन् सात्राजितीं विष्णुर्विवेश शनकैरिव ।। ३ ।।\nरुषितामिव तां देवीं स्नेहात् संकल्पयन्निव ।\nभीतभीतः स शनकैर्विवेश मधुसूदनः ।। ४ ।।\nसेवकं द्वारदेशे तु तिष्ठेत्युक्त्वा विवेश ह ।\nनारदस्योपचारार्थं प्रद्युम्नं विनियुज्य सः ।। ५ ।।\nस ददर्श प्रियां दूरात् क्रोधागारगतां तदा ।\nप्रेष्यामिव स्थितां कोपान्निःश्वसन्तीं मुहुर्मुहुः ।। ६ ।।\nकरजाग्रावलीढं तु पङ्कजं मुखपङ्कजे ।\nसंश्लेषयित्वा निःश्वस्य विहसन्तीं पुनः पुनः ।। ७ ।।\nकिंचिदाकुलिताग्रेण चरणेन वसुन्धराम् ।\nकृत्वा पृष्ठेऽथ वदनं विहरन्तीं पुनः पुनः ।। ८ ।।\nकरपद्मे पुनः सव्ये मुखपद्मं निवेश्य च ।\nवनितां चारुसर्वाङ्गीं ध्यायन्तीं कमलेक्षणाम् ।। ९ ।।\nसरसं चन्दनं गृह्य प्रेष्याहस्तादनिन्दिताम् ।\nप्रह्लादयित्वा हृदयं क्षिपन्तीं निर्दयं पुनः ।। 2.66.१० ।।\nपुनरुत्थाय शयनात् पतन्तीं च पुनः पुनः ।\nतास्ताश्चेष्टाः प्रियायाश्च तथान्या ददृशे हरिः ।। ११ ।।\nअवगुण्ठ्य यदा वक्त्रमुपधाने न्यवेशयत्।\nइदमन्तरमित्येवं तदा गत्वा जनार्दनः ।। १२ ।।\nप्रेष्याजनं स संज्ञाय अनाख्येयोऽस्मि संज्ञया ।\nस शङ्कितप्रचारश्च वारितोऽन्वगमत्स ताम् ।। १३ ।।\nग्रहाय व्यजनं चैव स्थित्वा स परिपार्श्वतः ।\nशनैरिवासृजद् वातं जहास शनकैरिव ।। १४ ।।\nस पारिजातपुष्पस्य संसर्गादनुवासितः ।\nबभार भगवान् गन्धं दिव्यं मानुषदुर्लभम् ।। १५ ।।\nअत्यद्भुतं सुगन्धं च जिघ्रित्वा विस्मयान्विता ।\nअपावृणोन्मुखं सत्या किमेतदिति चाब्रवीत् ।। १६ ।।\nसोत्थिता पृष्ठतो देवमपश्यन्ती शुचिस्मिता ।\nपर्यपृच्छदथो प्रेष्या गन्धस्य प्रभवे तदा ।। १७ ।।\nताः पृष्टास्त्वप्रभाषन्त्यो जानुभ्यां धरणीं गताः ।\nअधोमुख्यस्ततस्तस्थुः कृताञ्जलिपुटास्तदा ।। १८ ।।\nतदपूर्वमदृष्ट्वैव गन्धं मुञ्चति मेदिनी ।\nकथमेकतरस्तस्या गन्धोऽयमिति तत् खलु ।। १९ ।।\nकिंन्विदं स्यादिति च सा विवेक्षन्ती समन्ततः ।\nददृशे केशवं देवी सहसा लोकभावनम् ।। 2.66.२० ।।\nयुज्यतीति ततोवाच सहसास्राविलेक्षणा ।\nअवतिक्तेव रोषेण बभूव प्रणयान्विता ।। २१ ।।\nसा प्रस्फुरितचार्वोष्ठी निःश्वस्याधोमुखी तदा ।\nमुहूर्तमसितापाङ्गी तस्थावन्यमुखी शुभा ।। २२ ।।\nनिबध्य भ्रुकुटिं वामां सम्यग्विक्षिप्य लोचने ।\nनिवेश्य वदनं हस्ते शोभसीत्यब्रवीद्धरिम् ।। २३ ।।\nतस्याः सुस्राव नेत्राभ्यां वारि प्रणयकोपजम् ।\nकुशेशयपलाशाभ्यामवश्यायजलं यथा ।। २४ ।।\nसमुत्पत्य जलं तत्र पतितं वदनाम्बुजात् ।\nप्रतिजग्राह पद्माक्षः कराभ्यामतिसत्वरः ।। २५ ।।\nअथोरसि पतत्तोयं श्रीवत्साङ्कोऽम्बुजेक्षणः ।\nप्रियानयनजं देवः परिमृज्येदमब्रवीत् ।। २६ ।।\nस्रवत्यसितपत्राक्षि किमर्थं तव भामिनि ।\nतोयं सुन्दरि नेत्राभ्यां पुष्कराभ्यामिवोदकम् ।। २७ ।।\nप्रभाते पूर्णचन्द्रस्य मध्याह्ने पङ्कजस्य च ।\nबिभर्ति तव किं वक्त्रं वपुस्तव मनोहरे ।। २८ ।।\nकिमर्थं कौङ्कुमं वासो महाराजतमेव च ।\nनानुगृह्णासि सुश्रोणि शुक्लं वासोऽनुगृह्यते ।। २९ ।।\nवासस्येते तवाभीष्टे महारजतकौंकुमे ।\nदेवाभिगमनादूर्ध्वं शुक्लं नेष्टं हि तत्स्त्रियाः ।। 2.66.३० ।।\nकिञ्चानाभरणं गात्रं सुगात्रि तव कथ्यताम् ।\nचित्रकस्थानमाक्रान्तं कस्मादवरवर्णिनि ।। ३१ ।।\nश्वेतेन तव पट्टेन वाससा प्रियदर्शने ।\nललाटं सेव्यते कस्माच्चन्दनेन सुगन्धिना ।। ३२ ।।\nसरसेनायतापाङ्गि कान्तेन हृदयप्रिये ।\nप्रभोपमर्दं केनापि कारणेनाननस्य च ।\nकरोषि मम वात्यर्थं मनो ग्लापयसि प्रिये ।। ३३ ।।\nप्रसृतश्चन्दनरसः कपोलप्रणयी तव ।\nपत्रलेखासपत्नत्वं प्राप्तो नातिविराजते ।। ३४ ।।\nरत्नैश्चाभरणैर्मुक्ता तव ग्रीवा न शोभते ।\nग्रहनक्षत्ररहिता द्यौरिवाव्यक्तशारदी ।। ३५ ।।\nपूर्णचन्द्रसपत्नेन स्मेरेणाबहुभाषिणा ।\nकिमु नो भाषसे माद्य मुखेनोत्पलगन्धिना ।। ३६ ।।\nअर्द्धाक्ष्णापि हि तावन्मां किमर्थं न निरीक्षसे ।\nमुञ्चस्येव सनिश्वासं तोयमञ्जनदुर्दिनम् ।। ३७ ।।\nअलमिन्दीवरश्यामे रुदितेन मनस्विनि ।\nजलमञ्जनकल्माषं मा मोक्षीराननद्विषम् ।। ३८ ।।\nत्वदीयोऽहं यदा देवि ख्यातो जगति किङ्करः ।\nनाज्ञापयसि किं मां त्वं पुरेव वरवर्णिनि ।। ३९ ।।\nकिमकार्षमहं देवि विप्रियं तव भामिनि ।\nयेनातिमात्रमात्मानमायासयसि सुन्दरि ।। 2.66.४० ।।\nमनसा कर्मणा वाचा न त्वामतिचराम्यहम् ।\nसर्वथा सर्वचार्वङ्गि सत्यमेतद् ब्रवीम्यहम् ।। ४१ ।।\nबहुमानोपमान्यासु स्त्रीषु सर्वासु शोभने ।\nस्नेहश्च बहुमानश्च त्वामृतेऽन्यासु नास्ति मे ।। ४२ ।।\nनैव त्वां मदनो जह्यान्मृतेऽपि मयि मामकः ।\nइति मे निश्चितं विद्धि चेतः सुरसुतोपमे ।। ४३ ।।\nक्षमादयश्च मेदिन्यां शब्दाद्याश्चाम्बरे गुणाः ।\nध्रुवं पङ्कजगर्भाभे त्वयि स्नेहस्तथा मम ।। ४४ ।।\nरुचिरग्नौ यथा दिव्या प्रभा चैव दिवाकरे ।\nकान्तिश्च शाश्वती चन्द्रे स्नेहस्त्वयि तथा मम।। ४५ ।।\nएवंवादिनमात्मेष्टं सत्यभामा जनार्दनम्।\nशनैरुवाच नेत्राभ्यां प्रमृज्य सुभगा जलम् ।। ४६ ।।\nमदीयस्त्वमिति ह्यासीन्मम नित्यं मनः प्रभो ।\nअद्य साधारणं स्नेहं त्वयि तावद्गतास्म्यहम्।। ४७ ।।\nनाज्ञासिषमहं पूर्वमनित्यं कालपर्ययम् ।\nअद्य लोकगतिं कृत्स्नामवगच्छामि न ध्रुवाम् ।। ४८ ।।\nअमृताया द्वितीयोऽपि जन्मौहि मम सर्वथा ।\nकिमत्र बहुनोक्तेन हृदयं वेद्मि तेऽच्युत ।। ४९ ।।\nवाङ्मात्रमेव पश्यामि माधुर्यं सम्प्रयुज्यते ।\nमयि स्नेहश्च कृतकस्तवान्यत्र न कृत्रिमः ।। 2.66.५० ।।\nऋजुस्वभावां भक्तां च सर्वथा पुरुषोत्तम ।\nअवजानासि जानन् मां कैतवीं वृत्तिमास्थितः ।। ५१ ।।\nएतावदस्तु पर्याप्तं दृष्टं द्रष्टव्यमव्ययम् ।\nश्रुतं चाप्यद्य यच्छ्राव्यं दृष्टः स्नेहफलोदयः ।। ५२ ।।\nयदि त्वहमनुग्राह्या मामनुज्ञातुमर्हसि ।\nतपस्येऽहं परं कृत्वा निश्चयं पुरुषोत्तम ।। ५३ ।।\nभर्तुश्छन्देन नारीणां तपो वा व्रतकानि वा ।\nनिष्फलं खलु यद् भर्तुरच्छन्देन क्रियेत हि ।। ५४ ।।\nइतीदमुक्त्वा पुनरेव शोभना मुमोच तोयं नयनोद्भवं सती ।\nग्रहाय पीतं हरिवाससः शुभा पटान्तमाधाय मुखे शुचिस्मिता ।५५।।\nइति श्रीमहाभारते खिलभागे हरिवंशे विष्णुपर्वणि पारिजातहरणे षट्षष्टितमोऽध्यायः ।। ६६ ।।"
  }
]
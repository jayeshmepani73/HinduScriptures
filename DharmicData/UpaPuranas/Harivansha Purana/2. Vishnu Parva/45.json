[
  {
    "text": "वैशम्पायन उवाच\nतौ तु स्वल्पेन कालेन दमघोषेण संगतौ ।\nअथाध्वविधिना तौ तु पञ्चरात्रोषितौ पथि ।। १ ।।\nदमघोषेण संगम्य एकरात्रोषिताविव ।\nजग्मतुः सहितौ वीरौ मुदा परमया युतौ ।\nनगरीं मथुरां प्राप्तौ वसुदेवसुतावुभौ ।। २ ।।\nततः प्रत्युद्गताः सर्वे यादवा यदुनन्दनौ ।\nसबला हृष्टमनस उग्रसेनपुरोगमाः ।। ३ ।।\nश्रेण्यः प्रकृतयश्चैव मन्त्रिणश्च यथोचिताः ।\nसबालवृद्धा सा चैव पुरी समभिवर्तत ।। ४ ।।\nनन्दितूर्याण्यवाद्यन्त स्तूयेतां पुरुषर्षभौ ।\nरथ्यां पताकामालिन्यो भासन्ति स्म समन्ततः ।। ५ ।।\nहृष्टा प्रमुदिता सर्वा पुरी परमशोभिता ।\nभ्रात्रोस्तयोरागमने यथैवेन्द्रमहे तथा ।। ६ ।।\nमुदितास्तत्र गायन्ति राजमार्गेषु गायकाः ।\nस्तवाशीर्बहुला गाथा यादवानां प्रियंकराः ।। ७ ।।\nगोविन्दरामौ सम्प्राप्तौ भ्रातरौ लोकविश्रुतौ ।\nस्वे पुरे निर्भयाः सर्वे क्रीडध्वं यादवाः सुखम् ।। ८ ।।\nन तत्र कश्चिद् दीनो वा मलिनो वा विचेतनः ।\nमथुरायामभूत् कश्चिद् रामकृष्णसमागमे ।। ९ ।।\nवयांसि साधुवाक्यानि प्रहृष्टा गोहयद्विपाः ।\nनरनारीगणाश्चैव भेजिरे मानसं सुखम् ।। 2.45.१० ।।\nशिवाश्च प्रववुर्वाता विरजस्का दिशो दश ।\nदैवतान्यपि सर्वाणि हृष्यन्त्यायतनेष्वथ ।। ११ ।।\nयानि लिङ्गानि लोकस्य वृत्तानीह कृते युगे ।\nतानि सर्वाण्यदृश्यन्त तयोरागमने तदा ।। १२ ।।\nततः काले शिवे पुण्ये स्यन्दनेनारिमर्दनौ ।\nहरियुक्तेन तौ वीरौ प्रविष्टौ मथुरां पुरीम् ।। १३ ।।\nप्रविशन्तं पुरीं रम्यां गोविन्दं राममेव च ।\nअनुजग्मुर्यदुगणाः शक्रं देवगणा इव ।। १४ ।।\nवसुदेवस्य भवनं पितुस्तौ यदुनन्दनौ ।\nप्रविष्टौ हृष्टवदनौ चन्द्रादित्याविवाचलम् ।। १५ ।।\nतत्रायुधानि संन्यस्य गृहे स्वे स्वैरचारिणौ ।\nमुमुदाते यदुवरौ वसुदेवसुतावुभौ ।। १६ ।।\nततस्तु वसुदेवस्य पादौ समभिपीड्य च ।\nतत्रोग्रसेनं राजानमन्यांश्च यदुपुङ्गवान् ।। १७ ।।\nयथान्यायं पूजयित्वा तौ सर्वैश्चाभिनन्दितौ ।\nजग्मतुर्हृष्टमनसौ मातुरेव निवेशनम् ।। १८ ।।\nएवं तावेकनिर्माणौ मथुरायां शुभाननौ ।\nउग्रसेनानुगौ भूत्वा कंचित्कालं मुमोदतुः ।। १९ ।।\nइति श्रीमहाभारते खिलभागे हरिवंशे विष्णुपर्वणि रामकृष्णयोर्मथुरां प्रत्यागमने पञ्चचत्वारिंशोऽध्याय ।। ४५ ।।"
  }
]
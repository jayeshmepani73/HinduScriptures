[
  {
    "text": "वैशम्पायन उवाच\nकृष्णेन ह्रियमाणां तां रुक्मी श्रुत्वा तु रुक्मिणीम् ।\nप्रतिज्ञामकरोत क्रुद्धः समक्षं भीष्मकस्य ह ।।१ ।।\nरुक्म्युवाच\nअहत्वा युधि गोविन्दमनानीय च रुक्मिणीम् ।\nकुण्डिनं न प्रवेक्ष्यामि सत्यमेतद् ब्रवीम्यहम् ।। २ ।।\nआस्थाय स रथं वीरः समुदग्रायुधध्वजम् ।\nजवेन प्रययौ क्रुद्धो बलेन महता वृतः ।। ३ ।।\nतमन्वयुर्नृपाश्चैव दक्षिणापथवर्तिनः ।\nक्राथोंऽशुमाञ्छ्रुतर्वा च वेणुदारिश्च वीर्यवान् ।। ४ ।।\nभीष्मकस्य सुताश्चान्ये रथेन रथिनां वराः ।\nक्रथकैशिकमुख्याश्च सर्व एव महारथाः ।। ५ ।।\nते गत्वा दूरमध्वानं सरितं नर्मदामनु ।\nगोविन्दं ददृशुः क्रुद्धाः सहैव प्रियया स्थितम् ।। ६ ।।\nअवस्थाप्य च तत्सैन्यं रुक्मी मदबलान्वितः ।\nचिकीर्षुर्द्वैरथं युद्धमभ्ययान्मधुसूदनम् ।। ७ ।।\nस विव्याध चतुःषष्ट्या गोविन्दं निशितैः शरैः ।\nतं प्रत्यविध्यत् सप्तत्या बाणैर्युधि जनार्दनः ।। ८ ।।\nयतमानस्य चिच्छेद ध्वजं चास्य महाबलः ।\nजहार च शिरः कायात्सारथेस्तस्य वीर्यवान् ।। ९ ।।\nतं कृच्छ्रगतमाज्ञाय परिवव्रुर्जनार्दनम् ।\nदाक्षिणात्या जिघांसन्तो राजानः सर्व एव हि ।। 2.60.१० ।।\nतमंशुमान् महाबाहुर्विव्याध दशभिः शरैः ।\nश्रुतर्वा पञ्चभिः क्रुद्धो वेणुदारिश्च सप्तभिः ।। ११ ।।\nततोऽशुमन्तं गोविन्दो बिभेदोरसि वीर्यवान् ।\nनिषसाद रथोपस्थे व्यथितः स नराधिपः ।। १२ ।।\nश्रुतर्वणो जघानाश्वांश्चतुर्भिश्चतुरः शरैः ।\nवेणुदारेर्ध्वजं छित्त्वा भुजं विव्याध दक्षिणम् ।। १३ ।।\nतथैव च श्रुतर्वाणं शरैर्विव्याध पञ्चभिः ।\nशिश्रिये स ध्वजं शान्तो न्यषीदच्च व्यथान्वितः ।। १४ ।।\nमुञ्चन्तः शरवर्षाणि वासुदेवं ततोऽभ्ययुः ।\nक्रथकैशिकमुख्याश्च सर्व एव महारथाः ।। १५ ।।\nबाणैर्बाणांश्च चिच्छेद तेषां युधि जनार्दनः ।\nजघान चैषां संरब्धः पतमानांश्च ताञ्छरान् ।। १६ ।।\nपुनरन्यांश्चतुःषष्ट्या जघान निशितैः शरैः ।\nक्रुद्धानापततो वीरानद्रिवत् स महाबलः ।। १७ ।।\nविद्रुतं स्वबलं दृष्ट्वा रुक्मी क्रोधवशंगतः ।\nपञ्चभिर्निशितैर्बाणैर्विव्याधोरसि केशवम् ।। १८ ।।\nसारथिं चास्य विव्याध सायकैर्निशितैस्त्रिभिः ।\nआजघान शरेणास्य ध्वजं च नतपर्वणा ।। १९ ।।\nकेशवस्त्वरितं दृष्ट्वा क्रुद्धो विव्याध मार्गणैः ।\nधनुश्चिच्छेद चाप्यस्य यतमानस्य रुक्मिणः ।। 2.60.२० ।।\nअथान्यद् धनुरादाय रुक्मी कृष्णजिघांसया ।\nप्रादुश्चकार चान्यानि दिव्यान्यस्त्राणि वीर्यवान्।। २१ ।।\nअस्त्रैरस्त्राणि संवार्य तस्य कृष्णो महाबलः ।\nपुनश्चिच्छेद तच्चापं रथेषां च त्रिभिः शरैः ।। २२।।\nस च्छिन्नधन्वा विरथः खड्गमादाय चर्म च ।\nउत्पपात रथाद् वीरो गरुत्मानिव वीर्यवान् ।। २३ ।।\nतस्याभिपततः खड्गं चिच्छेद युधि केशवः ।\nनाराचैश्च त्रिभिः क्रुद्धो बिभेदैनमथोरसि ।। २४ ।।\nस पपात महाबाहुर्वसुधामनुनादयन् ।\nविसंज्ञो मूर्च्छितो राजा वज्रेणेव महासुरः ।। २५ ।।\nतांश्च राज्ञः शरैः सर्वान् पुनर्विव्याध माधवः ।\nरुक्मिणं पतितं दृष्ट्वा व्यद्रवन्त नराधिपाः ।। २६ ।।\nविचेष्टमानं तं भूमौ भ्रातरं वीक्ष्य रुक्मिणी ।\nपादयोर्न्यपतद् विष्णोर्भ्रातुर्जीवितकाङ्क्षिणी ।। २७ ।।\nतामुत्थाप्य परिष्वज्य सान्त्वयामास केशवः ।\nअभयं रुक्मिणे दत्त्वा प्रययौ स्वपुरीं ततः ।। २८ ।।\nवृष्णयोऽपि जरासंधं भङ्क्त्वा तांश्चैव पार्थिवान् ।\nप्रययुर्द्वारकां हृष्टाः पुरस्कृत्य हलायुधम् ।। २९ ।।\nप्रयाते पुण्डरीकाक्षे श्रुतर्वाभ्येत्य संगरे ।\nरुक्मिणं रथमारोप्य प्रययौ स्वां पुरीं प्रति ।। 2.60.३० ।।\nअनानीय स्वसारं तु रुक्मी मानमदान्वितः ।\nहीनप्रतिज्ञो नैच्छत् स प्रवेष्टुं कुण्डिनं पुरम् ।। ३१ ।।\nविदर्भेषु निवासार्थं निर्ममेऽन्यत् पुरं महत् ।\nतद् भोजकटमित्येव बभूव भुवि विश्रुतम् ।। ३२ ।।\nतत्रौजसा महातेजा दक्षिणां दिशमन्वगात् ।\nभीष्मकः कुण्डिने चैव राजोवास महाभुजः ।। ३३ ।।\nद्वारकां चापि सम्प्राप्ते रामे वृष्णिबलान्विते ।\nरुक्मिण्याः केशवः पाणिं जग्राह विधिवत्प्रभुः।। ३४ ।।\nततः सह तया रेमे प्रियया प्रीयमाणया ।\nसीतयेव पुरा रामः पौलोम्येव पुरंदरः ।। ३५ ।।\nसा हि तस्याभवज्ज्येष्ठा पत्नी कृष्णस्य भामिनी ।\nपतिव्रता गुणोपेता रूपशीलगुणान्विता ।। ३६ ।।\nतस्यामुत्पादयामास पुत्रान् दश महारथान् ।\nचारुदेष्णं सुदेष्णं च प्रद्युम्नं च महाबलम् ।। ३७ ।।\nसुषेणं चारुगुप्तं च चारुबाहुं च वीर्यवान् ।\nचारुविन्दं सुचारुं च भद्रचारुं तथैव च ।। ३८ ।।\nचारुं च बलिनां श्रेष्ठं सुतां चारुमतीं तथा ।\nधर्मार्थकुशलास्ते तु कृतास्त्रा युद्धदुर्मदाः ।। ३९ ।।\nमहिषीरष्ट कल्याणीस्ततोऽन्या मधुसूदनः ।\nउपयेमे महाबाहुर्गुणोपेताः कुलोद्भवाः ।। 2.60.४० ।।\nकालिन्दीं मित्रविन्दां च सत्यां नाग्नजिनीमपि ।\nसुतां जाम्बवतश्चापि रोहिणीं कामरूपिणीम् ।। ४१ ।।\nमद्रराजसुतां चापि सुशीलां शुभलोचनाम् ।\nसात्राजितीं सत्यभामां लक्ष्मणां चारुहासिनीम् ।४२।।\nशैब्यस्य च सुतां तन्वीं रूपेणाप्सरसोपमाम् ।\nस्त्रीसहस्राणि चान्यानि षोडशातुलविक्रमः ।। ४३ ।।\nउपयेमे हृषीकेशः सर्वा भेजे स ताः समम् ।\nपरार्ध्यवस्त्राभरणाः कामैः सर्वैः सुखोचिताः ।\nजज्ञिरे तासु पुत्राश्च तस्य वीराः सहस्रशः ।। ४४ ।।\nशास्त्रार्थकुशलाः सर्वे बलवन्तो महारथाः ।\nयज्वानः पुण्यकर्माणो महाभागा महाबलाः ।। ४५ ।।\nइति श्रीमहाभारते खिलभागे हरिवंशे विष्णुपर्वणि  रुक्मिणीहरणं नाम षष्टितमोऽध्यायः ।। ६० ।।"
  }
]
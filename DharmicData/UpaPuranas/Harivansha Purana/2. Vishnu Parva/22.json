[
  {
    "text": "वैशम्पायन उवाच\nकृष्णं व्रजगतं श्रुत्वा वर्धमानमिवानलम् ।\nउद्वेगमगमत् कंसः शङ्कमानस्ततो भयम् ।। १ ।।\nपूतनायां हतायां च कालिये च पराजिते ।\nधेनुके प्रलयं नीते प्रलम्बे च निपातिते ।। २ ।।\nधृते गोवर्धने शैले विफले शक्रशासने ।\nगोषु त्रातासु च तथा स्पृहणीयेन कर्मणा ।। ३ ।।\nककुद्मिनि हतेऽरिष्टे गोपेषु मुदितेषु च ।\nदृश्यमाने विनाशे च संनिकृष्टे महाभये ।। ४ ।।\nकर्षणे वृक्षयोश्चैव शकटस्य तथैव च ।\nअचिन्त्यं कर्म्म तच्छ्रुत्वा वर्धमानेषु शत्रुषु ।। ५।।\nप्राप्तारिष्टमिवात्मानं मेने स मथुरेश्वरः ।\nविसंज्ञेन्द्रियभूतात्मा गतासुप्रतिमो बभौ ।। ६ ।।\nततो ज्ञातीन् समानाय्य पितरं चोग्रशासनः ।\nनिशि स्तिमितमूकायां मथुरायां जनाधिपः ।। ७ ।।\nवसुदेवं च देवाभं कङ्कं चाहूय यादवम्।\nसत्यकं दारुकं चैव कङ्कावरजमेव च ।। ८ ।।\nभोजं वैतरणं चैव विकद्रुं च महाबलम् ।\nभयशङ्खं च धर्मज्ञं विपृथुं च पृथुश्रियम् ।। ९ ।।\nबभ्रुं दानपतिं चैव कृतवर्माणमेव च ।\nभूरितेजसमक्षोभ्यं भूरिश्रवसमेव च ।। 2.22.१० ।।\nएतान्स यादवान् सर्वानाभाष्य शृणुतेति च ।\nउग्रसेनसुतो राजा प्रोवाच मथुरेश्वरः ।। ११ ।।\nभवन्तः सर्वकार्यज्ञा वेदेषु परिनिष्ठिताः ।\nन्यायवृत्तान्तकुशलास्त्रिवर्गस्य प्रवर्तकाः ।। १२ ।।\nकर्तव्यानां च कर्तारो लोकस्य विबुधोपमाः ।\nतस्थिवांसो महावृत्ते निष्कम्पा इव पर्वताः ।। १३ ।।\nअदम्भवृत्तयः सर्वे सर्वे गुरुकुलोषिताः ।\nराजमन्त्रधराः सर्वे सर्वे धनुषि पारगाः ।। १४ ।।\nयशःप्रदीपा लोकानां वेदार्थानां विवक्षवः ।\nआश्रमाणां निसर्गज्ञा वर्णानां क्रमपारगाः ।। १५ ।।\nप्रवक्तारः सुनियतां नेतारो नयदर्शिनाम् ।\nभेत्तारः परराष्ट्राणां त्रातारः शरणार्थिनाम् ।। १६ ।।\nएवमक्षतचारित्रैः श्रीमद्भिरुदितोदितैः ।\nद्यौरप्यनुगृहीता स्याद्भवद्भिः किं पुनर्मही ।। १७ ।।\nऋषीणामिव वो वृत्तं प्रभावो मरुतामिव ।\nरुद्राणामिव वः क्रोधो दीप्तिरङ्गिरसारमिव ।। १८ ।।\nव्यावर्तमानं सुमहद् भवद्भिः ख्यात कीर्तिभिः ।\nधृतं यदुकुलं वीरैर्भूतलं पर्वतैरिव ।। १९ ।।\nएवं भवत्सु युक्तेषु मम चित्तानुवर्तिषु ।\nवर्धमानो ममानर्थो भवद्भिः किमुपेक्षितः ।। 2.22.२० ।।\nएष कृष्ण इति ख्यातो नन्दगोपसुतो व्रजे ।\nवर्धमान इवाम्भोभिर्मूलं नः परिकृन्तति ।। २१ ।।\nअनमात्यस्य शून्यस्य चारान्धस्य ममैव तु ।\nकारणान्नन्दगोपस्य स सुतो गोपितो गृहे ।। २२ ।।\nउपेक्षित इव व्याधिः पूर्यमाण इवाम्बुदः ।\nनदन्मेघ इवोष्णान्ते स दुरात्मा विवर्धते ।। २३ ।।\nतस्य नाहं गतिं जाने न योगं न पराक्रमम् ।\nनन्दगोपस्य भवने जातस्याद्भुतकर्मणः ।। २४ ।।\nकिं तद्भूतं समुद्भूतं देवापत्यं न विद्महे ।\nअतिदेवैरमानुष्यैः कर्मभिः सोऽनुमीयते ।। २५ ।।\nपूतना शकुनी बाल्ये शिशुनोत्तानशायिना ।\nस्तनपानेप्सुना पीता प्राणैः सह दुरासदा ।। २६ ।।\nयमुनाया ह्रदे नागः कालियो दमितस्तथा ।\nरसातलचरो नीतः क्षणेनादर्शनं ह्रदात् ।। २७ ।।\nनन्दगोपसुतो योगं कृत्वा स पुनरुत्थितः ।\nचेनुकस्तालशिखरात् पातितो जीवितं विना ।। २८ ।।\nप्रलम्बं यं मृधे देवा न शेकुरतिवर्तितुम् ।\nबालेन मुष्टिनैकेन स हतः प्राकृतो यथा ।। २९ ।।\nवासवस्योत्सवं भङक्त्वा वर्षं वासवरोषजम् ।\nनिर्जित्य गोगृहार्थाय धृतो गोवर्धनो गिरिः।।2.22.३०।।\nहतस्त्वरिष्टो बलवान् निःशृङ्गश्च कृतो व्रजे ।\nअबालो बाल्यमास्थाय रमते शिशुलीलया ।। ३१ ।।\nप्रबन्धः कर्मणामेव तस्य गोव्रजवासिनः ।\nसंनिकृष्टं भयं चैव केशिनो मम च धुवम् ।। ३२ ।।\nभूतपूर्वश्च मे मृत्युः सततं पूर्वदैहिकः ।\nयुद्धाकाङ्क्षी च स यथा तिष्ठतीह ममाग्रतः ।। ३३ ।।\nक्व च गोपत्वमशुभं मानुष्यं मृत्युदुर्बलम् ।\nक्व च देवप्रभावेण क्रीडितव्यं व्रजे मम ।। ३४ ।।\nअहो नीचेन वपुषाच्छादयित्वाऽऽत्मनो वपुः ।\nकोऽप्येष रमते देवः श्मशानस्य इवानलः ।। ३५ ।।\nश्रूयते हि पुरा विष्णुः सुराणां कारणान्तरे ।\nवामनेन तु रूपेण जहार पृथिवीमिमाम् ।। ३६ ।।\nकृत्वा केसरिणो रूपं विष्णुना प्रभविष्णुना ।\nहतो हिरण्यकशिपुर्दानवानां पितामहः ।।३७।।\nअचिन्त्यरूपमास्थाय श्वेतशैलस्य मूर्धनि ।\nभवेन च्याविता दैत्याः पुरा तत्त्रिपुरं घ्नता ।। ३८ ।।\nचालितो गुरुपुत्रेण भार्गवोऽङ्गिरसेन वै ।\nप्रविश्य दार्दुरीं मायामनावृष्टिं चकार ह ।। ३९ ।।\nअनन्तः शाश्वतो देवः सहस्रशिरसोऽव्ययः ।\nवाराहं रूपमास्थाय प्रोज्जहारार्णवान्मही म् ।। 2.22.४० ।।\nअमृते निर्मिते पूर्वं विष्णुः स्त्रीरूपमास्थितः ।\nसुराणामसुराणां च युद्धं चक्रे सुदारुणम् ।। ४१ ।।\nअमृतार्थे पुरा चापि देवदैत्यसमागमे ।\nदधार मन्दरं विष्णुरकूपार इति श्रुतिः ।। ४२ ।।\nवपुर्वामनमास्थाय नन्दनीयं पुरा बलेः ।\nत्रिभिः क्रमैस्तु त्रींल्लोकाञ्जहार त्रिदिवालयम् ।। ४३ ।\nचतुर्धा तेजसो भागं कृत्वा दाशरथे गृहे ।\nस एव रामसंज्ञो वै रावणं व्यनशत् तदा ।। ४४ ।।\nएवमेव निकृत्या वै तत्तद्रूपमुपागतः ।\nसाधयत्यात्मनः कार्यं सुराणामर्थसिद्धये।।४५।।\nतदेव नूनं विष्णुर्वा शक्रो वा मरुतां पतिः ।\nमत्साधनेच्छया प्राप्तो नारदो मां यदुक्तवान् ।। ४६ ।।\nअत्र मे शङ्कते बुद्धिर्वसुदेवं प्रति ध्रुवा ।\nअस्य बुद्धिविशेषेण वयं कातरतां गताः ।। ४७ ।।\nअहं हि खट्वाङ्गवने नारदेन समागतः ।\nद्वितीयं स हि मां विप्रः पुनरेवाब्रवीद् वचः ।। ४८ ।।\nयस्त्वया हि कृतो यत्नः कंस गर्भकृते महान् ।\nवसुदेवेन ते रात्रौ तत्कर्म विफलीकृतम् ।। ४९ ।।\nदारिका या त्वया रात्रौ शिलायां कंस पातिता ।\nतां यशोदासुतां विद्धि कृष्णं च वसुदेवजम् ।। 2.22.५० ।।\nरात्रौ व्यावर्तितावेतौ गर्भौ तव वधाय वै ।\nवसुदेवेन संधाय मित्ररूपेण शत्रुणा ।। ५१ ।।\nसा तु कन्या यशोदाया विन्ध्ये पर्वतसत्तमे ।\nहत्वा शुम्भनिशुम्भौ द्वौ दानवौ नगचारिणौ ।। ५२ ।।\nकृताभिषेका वरदा भूतसंघनिषेविता ।\nअर्च्यते दस्युभिर्घोरैर्महाबलिपशुप्रिया ।। ५३\nसुरापिशितपूर्णाभ्यां कुम्भाभ्यामुपशोभिता ।\nमयूराङ्गदचित्रैश्च बर्हभारैर्विभूषिता ।। ५४ ।।\nहृष्टकुक्कुटसंनादं वनं वायसनादितम् ।\nमृगसंघैश्च सम्पूर्णमविरुद्धैश्च पक्षिभिः ।। ५५ ।।\nसिंहव्याघ्रवराहाणां नादेन प्रतिनादितम् ।\nवृक्षगम्भीरनिबिडं कान्तारैः सर्वतो वृतम् ।। ५६ ।।\nदिव्यभृङ्गारुचमरैरादर्शैरुपशोभितम् ।\nदेवतूर्यनिनादैश्च शतशः प्रतिनादितम् ।। ५७ ।।\nस्थानं तस्या नगे विन्ध्ये निर्मितं स्वेन तेजसा ।\nरिपूणां त्रासजननी नित्यं तत्र मनोरमे ।। ५८ ।।\nवसते परमप्रीता देवतैरपि पूजिता।\nयस्त्वयं नन्दगोपस्य कृष्ण इत्युच्यते सुतः ।। ५९ ।।\nअत्र मे नारदः प्राह सुमहत्कर्मकारणम् ।\nद्वितीयो वसुदेवाद् वै वासुदेवो भविष्यति ।। 2.22.६० ।।\nस हि ते सहजो मृत्युर्बान्धवश्च भविष्यति ।\nस एव वासुदेवो वै वसुदेवसुतो बली ।\nबान्धवो धर्मतो मह्यं हृदयेनान्तको रिपुः ।।६१ ।।\nनेत्रे तुदति तस्यैव वक्त्रेणामिषगृद्धिना ।। ६२ ।।\nवसुदेवस्तथैवायं सपुत्रज्ञातिबान्धवः ।\nछिनत्ति मम मूलानि भुङ्क्ते च मम पार्श्वतः।।६३।।\nभ्रूणहत्यापि संतार्या गोवधः स्त्रीवधोऽपि वा ।\nन कृतघ्नस्य लोकोऽस्ति बान्धवस्य विशेषतः ।। ६४ ।।\nपतितानुगतं मार्गं निषेवत्यचिरेण सः ।\nयः कृतघ्नोऽनुबन्धेन प्रीतिं वहति दारुणाम् ।। ६५ ।\nनरकाध्युषितः पन्था गन्तव्यस्तेन दारुणः ।\nअपापे पापहृदयो यः पापमनुतिष्ठति ।। ६६ ।।\nअहं वा स्वजनः श्लाघ्यः स वा श्लाघ्यतरः सुतः ।\nनियमैर्गुणवृत्तेन त्वया बान्धवकाम्यया ।। ६७ ।।\nहस्तिनां कलहे घोरे वधमृच्छन्ति वीरुधः ।\nयुद्धव्युपरमे ते तु सहाश्नन्ति महावने ।। ६८ ।।\nबान्धवानामपि तथा भेदकाले समुत्थिते ।\nवध्यते योऽन्तरप्रेप्सुः स्वजनो यदि वेतरः ।। ६९ ।।\nकालस्त्वं हि विनाशाय मया पुष्टो विजानता ।\nवसुदेव कुलस्यास्य यद् विरोधयसे भृशम् ।। 2.22.७० ।।\nअमर्षी वैरशीलश्च सदा पापमतिः शठः ।\nस्थाने यदुकुलं मूढ शोचनीयं त्वया कृतम् ।। ७१ ।।\nवसुदेव वृथा वृद्ध यन्मया त्वं पुरस्कृतः ।\nश्वेतेन शिरसा वृद्धो नैव वर्षशतैर्भवेत् ।। ७२ ।।\nयस्य बुद्धिः परिणता स वै वृद्धतरो नृणाम् ।। ७३ ।।\nत्वं च कर्कशशीलश्च बुद्ध्या च न बहुश्रुतः ।\nकेवलं वयसा वृद्धो यथा शरदि तोयदः ।। ७४ ।।\nकिं च त्वं साधु जानीषे वसुदेव वृथामते ।\nमृते कंसे मम सुतो मथुरां पालयिष्यति ।। ७५ ।।\nछिन्नाशस्त्वं वृथावृद्धो मिथ्यात्वेवं विचारितम् ।\nजिजीविषुर्न सोऽप्यस्ति योऽवतिष्ठेन्ममाग्रतः ।। ७६ ।।\nप्रहर्तुकामो विश्वस्ते यस्त्वं दुष्टेन चेतसा ।\nतत् ते प्रतिकरिष्येऽहं पुत्रयोस्तव पश्यतः ।। ७७ ।।\nन मे वृद्धवधः कश्चिद् द्विजस्त्रीवध एव च ।\nकृतपूर्वः करिष्ये वा विशेषेण तु बान्धवे ।। ७८ ।।\nइह त्वं जातसंवृद्धो मम पित्रा विवर्धितः ।\nपितृष्वसुश्च मे भर्ता यदूनां प्रथमो गुरुः ।। ७९ ।।\nकुले महति विख्यातः प्रथिते चक्रवर्तिनाम् ।\nगुर्वर्थं पूजितः सद्भिर्महद्भिर्धर्मबुद्धिभिः ।। 2.22.८० ।।\nकिं करिष्यामहे सर्वे सत्सु वक्तव्यतां गताः ।\nयदूनां यूथमुख्यस्य यस्य ते वृत्तमीदृशम् ।। ८१ ।।\nमद्वधो वा जयो वाथ वसुदेवस्य दुर्नयैः ।\nसत्सु यास्यन्ति पुरुषा यदूनामवगुण्ठिताः ।। ८२ ।।\nत्वया हि मद्वधोपायं तर्कमाणेन वै मृधे ।\nअविश्वास्यं कृतं कर्म वाच्याश्च यदवः कृताः ।। ८३ ।।\nअशाम्यं वैरमुत्पन्नं मम कृष्णस्य चोभयोः ।\nशान्तिमेकतरे शान्तिं गते यास्यन्ति यादवाः ।। ८४ ।।\nगच्छ दानपते क्षिप्रं ताविहानयितुं व्रजात् ।\nनन्दगोपं च गोपांश्च करदान् मम शासनात् ।। ८५ ।।\nवाच्यश्च नन्दगोपो वै करमादाय वार्षिकम् ।\nशीघ्रमागच्छ नगरं गोपैः सह समन्वितः ।। ८९ ।।\nकृष्णसंकर्षणौ चैव वसुदेवसुतावुभौ ।\nद्रष्टुमिच्छति वै कंसः सभृत्यः सपुरोहितः ।। ८७ ।।\nएतौ युद्धविदौ रङ्गे कालनिर्माणयोधिनौ ।\nदृढौ च कृतिनौ चैव शृणोमि व्यायतोद्यमौ ।। ८८ ।।\nअस्माकमपि मल्लौ द्वौ सज्जौ युद्धकृतोत्सवौ ।\nताभ्यां सह नियोत्स्येते तौ युद्धकुशलावुभौ ।। ८९ ।।\nद्रष्टव्यौ च मयावश्यं बालौ तावमरोपमौ ।\nपितृष्वसुः सुतौ मुख्यौ व्रजवासौ वनेचरौ ।। 2.22.९० ।।\nवक्तव्यं च व्रजे तस्मिन् समीपे व्रजवासिनाम् ।\nराजा धनुर्मखं नाम कारयिष्यति वै सुखी ।। ९१ ।।\nसंनिकृष्टे वने ते तु निवसन्तु यथासुखम् ।\nजनस्यामन्त्रितस्यार्थे यथा स्यात् सर्वमव्ययम् ।।९२ ।।\nपयसः सर्पिषश्चैव दध्नो दध्युत्तरस्य च ।\nयथाकामप्रदानाय भोज्याधिश्रयणाय च ।। ९३ ।।\nअक्रूर गच्छ शीघ्रं त्वं तावानय ममाज्ञया ।\nसंकर्षणं च कृष्णं च द्रष्टुं कौतूहलं हि मे ।। ९४ ।।\nतयोरागमने प्रीतिः परमा मत्कृता भवेत्।\nदृष्ट्वा तु तौ महावीर्यौ तद्विधास्यामि यद्धितम् ।। ९५ ।।\nशासनं यदि वा श्रुत्वा मम तौ परिभाषितम् ।\nनागच्छेतां यथाकालं निग्राह्यावपि तौ मम ।। ९६ ।।\nसान्त्वमेव तु बालेषु प्रधानं प्रथमो नयः ।\nमधुरेणैव तौ मन्दौ स्वयमेवानयाशु वै ।। ९७ ।।\nअक्रूर कुरु मे प्रीतिमेतां परमदुर्लभाम् ।\nयदि वा नोपजप्तोऽसि वसुदेवेन सुव्रत ।\nतथा कर्तव्यमेतद्धि यथा तावागमिष्यतः ।। ९८ ।।\nएवमाक्षिप्यमाणोऽपि वसुदेवो वसूपमः ।\nसागराकारमात्मानं निष्प्रकम्पमधारयत् ।।९९।।\nवाक्छल्यैस्ताड्यमानस्तु कंसेनादीर्घदर्शिना ।\nक्षमां मनसि संधाय नोत्तरं प्रत्यभाषत ।।2.22.१००।\nये तु तं ददृशुस्तत्र क्षिप्यमाणमनेकधा ।\nधिग्धिगित्यसकृत्ते वै शनैरूचुरवाङ्मुखाः ।।१०१।।\nअक्रूरस्तु महातेजा जानन् दिव्येन चक्षुषा ।\nजलं दृष्ट्वेव तृषितः प्रेषितः प्रीतिमानभूत् ।।१०२।।\nतस्मिन्नेव मुहूर्ते तु मथुरायाः स निर्ययौ ।\nप्रीतिमान्पुण्डरीकाक्षं द्रष्टुं दानपतिः स्वयम् ।।१०३।।\nइति श्रीमहाभारते खिलभागे हरिवंशे विष्णुपर्वणि अक्रूरप्रस्थाने द्वाविंशोऽध्यायः।।२२।।"
  }
]
[
  {
    "text": "वैशम्पायन उवाच\nतत्रस्थाः परमा नार्यश्चित्रेण परमाद्भुताः ।\nततो हर्म्ये शयानां तु वैशाखे मासि भामिनीम्।। १ ।।\nद्वादश्यां शुक्लपक्षस्य सखीगणवृतां तदा ।\nयथोक्तः पुरुषः स्वप्ने रमयामास तां शुभाम् ।। २ ।।\nविचेष्टमाना रुदती देव्या वचनचोदिता ।\nसा स्वप्ने रमिता तेन स्त्रीभावं चापि लम्भिता ।। ३ ।।\nशोणिताक्ता प्ररुदती सहसैवोत्थिता निशि ।\nतां तथा रुदतीं दृष्ट्वा सखी भयसमन्विता ।। ४ ।।\nचित्रलेखा वचः स्निग्धमुवाच परमाद्भुतम्।\nउषे मा भैः किमेवं त्वं रुदती परितप्यसे ।\nबलेः सुतसुता च त्वं प्रख्याता किं भयान्विता।। ५ ।।\nन भयं विद्यते लोके तव सुभ्रु विशेषतः ।\nअभयं तव वामोरु पिता देवान्तको रणे ।। ६ ।।\nउत्तिष्ठोत्तिष्ठ भद्रं ते विषादं मा कृथाः शुभे ।\nनैवंविधेषु वासेषु भयमस्ति वरानने ।। ७ ।।\nअसकृद् देवसहितः शचीभर्ता सुरेश्वरः ।\nअप्राप्त एव नगरं पित्रा ते मृदितो रणे ।। ८ ।।\nअयं देवसमूहस्य भयदश्च पिता तव ।\nमहासुरवरः श्रीमान् बलेः पुत्रो महाबलः ।। ९ ।।\nएवं साभिहिता सख्या बाणपुत्री यशस्विनी।\nस्वप्ने रूपं यथा दृष्टं न्यवेदयदनिन्दिता ।। १० ।।\nउषोवाच\nएवं संधर्षिता साध्वी कथं जीवितुमुत्सहे ।\nपितरं किं नु वक्ष्यामि देवशत्रुमरिंदमम् ।। ११ ।।\nएवं संदूषणकरी वंशस्यास्य महौजसः ।\nश्रेयो हि मरणं मह्यं न मे श्रेयोऽद्य जीवितम् ।। १२ ।।\nईप्सितो वा यथा कोऽपि पुरुषोऽधिगतो हि मे ।\nजाग्रतीव यथा चाहमवस्थैवं कृता मम ।। १३ ।।\nनिशायां जाग्रतीवाहं नीता केन दशामिमाम् ।\nकथमेवं कृता नाम कन्या जीवितुमुत्सहे ।। १४ ।।\nकुलोपक्रोशनकरी कुलाङ्गारी निराश्रया ।\nजीवितुं न स्पृहेन्नारी साध्वीनामग्रतः स्थिता ।। १५ ।।\nइत्येवं बाष्पपूर्णाक्षी सखीजनवृता तदा ।\nविललाप चिरं कालमुषा कमललोचना ।। १६ ।।\nअनाथवत् तां रुदतीं सख्यः सर्वा विचेतसः ।\nऊचुरश्रुपरीताक्षीमुषां सर्वाः समागताः ।। १७ ।।\nदुष्टेन मनसा देवि शुभं वा यदि वाशुभम् ।\nक्रियते न च ते सुभ्रु किंचिद् दुष्टं मनः शुभे ।। १८ ।।\nप्रसभं दैवसंयोगाद् यदि भुक्तासि भामिनि ।\nस्वप्नयोगेन कल्याणि व्रतलोपो न विद्यते ।। १९ ।।\nव्यभिचारेण ते देवि नास्ति कश्चिद् व्यतिक्रमः ।\nन च स्वप्नकृतो दोषो मर्त्यलोकेऽस्ति सुन्दरि ।। २० ।।\nएवं विप्रर्षयो देवि धर्मज्ञाः कथयन्ति वै ।\nमनसा चैव वाचा च कर्मणा च विशेषतः ।\nदुष्टा या त्रिभिरेतैस्तु पापा सा प्रोच्यते बुधैः ।। २१ ।।\nन च ते दृश्यते भीरु मनः प्रचलितं सदा ।\nकथं त्वं दोषसंदुष्टा नियता ब्रह्मचारिणी ।। २२ ।।\nयदि सुप्ता सती साध्वी शुद्धभावा मनस्विनी ।\nइमामवस्थां प्राप्ता त्वं नैव धर्मो विलुप्यते ।। २३ ।।\nयस्या दुष्टं मनः पूर्वं कर्मणा चोपपादितम् ।\nतामाहुरसती नाम सती त्वमसि भामिनि ।। २४ ।।\nकुलजा रूपसम्पन्ना नियता ब्रह्मचारिणी ।\nइमामवस्थां नीतासि कालो हि दुरतिक्रमः ।। २५ ।।\nइत्येवमुक्तां रुदतीं बाष्पेणावृतलोचनाम् ।\nकुम्भाण्डदुहिता वाक्यं परमं त्विदमब्रवीत् ।। २६।\nत्यज शोकंविशालाक्षि अपापा त्वं वरानने ।\nश्रुतं मे यदिदं वाक्यं याथातथ्येन तच्छृणु ।। २७ ।।\nउषे यदुक्ता देव्यासि भर्तारं ध्यायती तदा ।\nसमीपे देवदेवस्य स्मर भामिनि तद् वचः ।। २८ ।।\nद्वादश्यां शुक्लपक्षस्य वैशाखे मासि यो निशि ।\nहर्म्ये शयानां रुदतीं स्त्रीत्वं समुपनेष्यति ।। २९ ।।\nभविता स हि ते भर्ता शूरः शत्रुनिबर्हणः ।\nइत्युवाच वचो हृष्टा देवी तव मनोगतम् ।। ३० ।।\nन हि तद् वचनं मिथ्या पार्वत्या यदुदाहृतम् ।\nसा त्वं किमिदमत्यर्थं रोदिषीन्दुनिभानने ।। ३१ ।।\nएवमुक्ता तया बाला स्मृत्वा देवीवचस्ततः ।\nअभवन्तष्टशोका सा बाणपुत्री शुभेक्षणा ।। ३२ ।।\nउषोवाच\nस्मरामि भामिनि वचो देव्याः क्रीडागते भवे ।\nयथोक्तं सर्वमखिलं प्राप्तं हर्म्यतले मया ।। ३३ ।।\nभर्ता तु मम यद्येष लोकनाथस्य भार्यया ।\nव्यादिष्टः स कथं ज्ञेयस्तत्र कार्यं विधीयताम् ।। ३४ ।।\nइत्येवमुक्ते वचने कुम्भाण्डदुहिता पुनः ।\nव्याजहार यथान्यायमर्थतत्त्वविशारदा ।। ३५।।\nन हि तस्य कुलं देविं न कीर्तिं नापि पौरुषम् ।\nकञ्चिज्जानाति तत्त्वेन किमिदं त्वं विमुह्यसे ।। ३६ ।।\nअदृष्टश्चाश्रुतश्चैव दृष्टः स्वप्ने च यः शुभे ।\nकथं ज्ञेयो भवेद् भीरु सोऽस्माभीरतितस्करः ।। ३७ ।।\nयेन त्वमसितापाङ्गि मत्तकाशिनि विक्रमात् ।\nरुदती प्रसभं भुक्ता प्रविश्यान्तःपुरं सखि ।। ३८ ।।\nन ह्यसौ प्राकृतः कश्चिद् यः प्रविष्टः प्रसह्य ते ।\nनगरं लोकविख्यातमेकः शत्रुनिबर्हणः ।। ३९ ।।\nआदित्या वसवो रुद्रा अश्विनौ च महौजसौ ।\nन शक्ताः शोणितपुरं प्रवेष्टुं भीमविक्रमाः ।। ४० ।।\nसोऽयमेतैः शतगुणैर्विशिष्टश्चारिसूदनः ।\nप्रविष्टः शोणितपुरं बाणमाक्रम्य मूर्धनि ।। ४१ ।।\nयस्या नैवंविधो भर्ता भवेद् युद्धविशारदः ।\nकस्तस्या जीवितेनार्थो भोगैर्वास्त्यम्बुजेक्षणे ।। ४२ ।।\nधन्यास्यनुगृहीतासि यस्यास्ते पतिरीदृशः ।\nप्राप्तो देव्याः प्रसादेन कन्दर्पसमविक्रमः ।। ४३ ।।\nइदं तु यत् कार्यतमं शृणु त्वं तन्मयेरितम् ।\nविज्ञेयो यस्य पुत्रो वै यन्नामा यत्कुलश्च सः ।। ४४ ।।\nइत्येवमुक्ते वचने तत्रोषा काममोहिता ।\nउवाच कुम्भाण्डसुतां कथं ज्ञास्याम्यहं सखि ।। ४५ ।।\nत्वमेव चिन्तय सखि नोत्तरं प्रतिभाति मे ।\nस्वकार्ये मुह्यते लोको यथा जीवं लभाम्यहम् ।। ४६ ।।\nउषाया वचनं श्रुत्वा रामा वाक्यमिदं पुनः ।\nउवाच रुदतीं चोषां कुम्भाण्डदुहिता सखी ।। ४७ ।।\nकुशला ते विशालाक्षि सर्वथा संधिविग्रहे ।\nअप्सरा चित्रलेखा वै क्षिप्रं विज्ञाप्यतां सखि ।। ४८ ।।\nअस्याः सर्वमशेषेण त्रैलोक्यं विदितं सदा ।\nएवमुक्ता तदैवोषा हर्षेणागतविस्मया ।।४९ ।।\nतामप्सरसमानाय्य चित्रलेखां सखीं प्रियाम् ।\nकृताञ्जलिपुटा दीना उषा वचनमब्रवीत् ।। ५० ।।\nस्रा तच्छ्रुत्वा तु वचनमुषायाः परिकीर्तितम्।\nआश्वासयामास सखी बाणपुत्रीं यशस्विनीम् ।। ५१ ।।\nततः सा विस्मयाविष्टा वचनं प्राह दुर्वचम् ।\nचित्रलेखामप्सरसं प्रणयात् तां सखीमिदम् ।। ५२ ।।\nपरमं शृणु मे वाक्यं यत् त्वां वक्ष्यामि भामिनि।\nभर्तारं यदि मेऽद्य त्वं नानयिष्यसि मत्प्रियम्।। ५३ ।।\nकान्तं पद्मपलाशाक्षं मत्तमातङ्गगामिनम् ।\nत्यक्ष्याम्यहं ततः प्राणानचिरात् तनुमध्यमे ।। ५४ ।।\nचित्रलेखाब्रवीद् वाक्यमुषां हर्षयती शनैः ।\nनैषोऽर्थः शक्यतेऽस्माभिर्वेत्तुं भामिनि सुव्रते ।।५५ ।।\nन कुलेन न वर्णेन न शीलेन न रूपतः ।\nन देशतश्च विज्ञातः स हि चारो मया सखि ।। ५६ ।।\nकिं तु कर्तुं यथा शक्यं बुद्धिपूर्वं मया सखि ।\nप्राप्तं च शृणु मे वाक्यं यथाकाममवाप्स्यसि ।। ५७ ।।\nदेवदानवयक्षाणां गन्धर्वोरगरक्षसाम् ।\nये विशिष्टाः प्रभावेण रूपेणाभिजनेन च ।। ५८ ।।\nयथाप्रभावं तान् सर्वानालिखिष्याम्यहं सखि ।\nमनुष्यलोके ये चापि प्रवरा लोकविश्रुताः ।। ५९ ।।\nसप्तरात्रेण ते भीरु दर्शयिष्यामि तानहम् ।\nततो विज्ञाय पादस्थं भर्तारं प्रतिपत्स्यसे ।। ६०\nसा चित्रलेखया प्रोक्ता उषा हितचिकीर्षया ।\nक्रियतामेवमित्याह चित्रलेखां सखीं प्रियाम् ।। ६१ ।।\nततः कुशलहस्तत्वाद् यथालेख्यं समन्ततः ।\nइत्युक्त्वा सप्तरात्रेण कृत्वा लेख्यगतांस्तु तान्।। ६२ ।।\nचित्रपट्टगतान् मुख्यानानयामास शोभना ।\nततः प्रास्तीर्य पट्टं सा चित्रलेखा स्वयंकृतम् ।। ६३ ।।\nउषायै दर्शयामास सखीनां तु विशेषतः ।\nएते देवेषु ये -मुख्यास्तथा दानववंशजाः ।।६४ ।।\nकिन्नरोरगयक्षाणां राक्षसानां समन्ततः ।\nगन्धर्वासुरदैत्यानां ये चान्ये भोगिनः स्मृताः ।।६५।।\nमनुष्याणां च सर्वेषां ये विशिष्टतमा नराः ।\nतानेतान्पश्य सर्वांस्त्वं यथैव लिखितान् मया ।।६६।।\nयस्ते भर्ता यथारूपः स मया लिखितः सखि ।\nतं त्वं प्रत्यभिजानीहि स्वप्ने यं दृष्टवत्यसि ।। ६७ ।।\nततः क्रमेण सर्वांस्तान् दृष्ट्वा सा मत्तकाशिनी ।\nदेवदानवगन्धर्वविद्याधरगणानथ ।\nअतीत्य च यदून् सर्वान् ददर्श यदुनन्दनम् ।। ६८ ।।\nतत्रानिरुद्धं दृष्ट्वा सा विस्मयोत्फुल्ललोचना ।\nउवाच चित्रलेखां तामयं चौरः स वै सखि ।। ६९ ।।\nयेनाहं दूषिता पूर्वं स्वप्ने हर्म्यगता सती ।\nसोऽय विज्ञातरूपो मे कुतोऽयं रतितस्करः ।। ७० ।।\nचित्रलेखे वदस्वैनं तत्त्वतो मम शोभने ।\nकुलशीलाभिजनतो नाम किं चास्य भामिनि ।\nततः पश्चाद् विधास्यामि कार्यस्यास्य विनिश्चयम्।।७१।।\nचित्रलेखोवाच\nअयं त्रैलोक्यनाथस्य नप्ता कृष्णस्य धीमतः ।\nभर्ता तव विशालाक्षि प्राद्युम्निर्भीमविक्रमः ।। ७२ ।।\nन ह्यस्ति त्रिषु लोकेषु सदृशोऽस्य पराक्रमे ।\nउत्पाट्य पर्वतानेव पर्वतैरेष शातयेत् ।। ७३ ।।\nधन्यास्यनुगृहीतासि यस्यास्ते यदुपुङ्गवः ।\nत्र्यक्षपत्न्या समादिष्टः सदृशः सज्जनः पतिः ।। ७४ ।।\nउषोवाच\nत्वमेवात्र विशालाक्षि योग्या भव वरानने ।\nन शक्या हि गतिश्चान्या अगत्या मे गतिर्भव ।। ७५ ।।\nअन्तरिक्षचरा च त्वं योगिनी कामरूपिणी ।\nउपायस्यास्य कुशला क्षिप्रमानय मे प्रियम् ।। ७६ ।।\nउपायश्चिन्त्यतां भीरु सम्प्रतर्क्य प्रिये सुखम् ।\nसिद्धार्था संनिवर्तस्व येनोपायेन सुन्दरि ।। ७७ ।।\nभवेदापत्सु यन्मित्रं तन्मित्रं शस्यते बुधैः ।\nकामार्ता चास्मि सुश्रोणि भव मे प्राणधारिणी ।। ७८ ।।\nयद्येनं मे विशालाक्षि भर्तारममरोपमम् ।\nअद्य नानयसि क्षिप्रं प्राणांस्त्यक्ष्याम्यहं शुभे ।। ७९ ।।\nउषायाः वचनं श्रुत्वा चित्रलेखाब्रवीद् वचः ।\nश्रोतुमर्हसि कल्याणि वचनं मे शुचिस्मिते ।। ८० ।।\nयथा बाणस्य नगरी रक्ष्यते देवि सर्वशः ।\nद्वारकापि तथा भीरु दुराधर्षा सुरैरपि ।। ८१ ।।\nअयस्मयप्रतिच्छन्ना गुप्तद्वारा च सा पुरी ।\nगुप्ता वृष्णिकुमारैश्च तथा द्वारकवासिभिः ।। ८२ ।।\nप्रान्ते सलिलसंयुक्ता विहिता विश्वकर्मणा ।\nरक्ष्यते पुरुषैर्घोरैः पद्मनाभस्य शासनात् ।। ८३।।\nशैलप्राकारपरिखादुर्गमार्गप्रवेशिनी ।\nसप्तप्राकाररचिता पर्वतैर्धातुमण्डितैः ।। ८४ ।।\nन च शक्यमविज्ञातैः प्रवेष्टुं द्वारकां पुरीम् ।\nआत्मानं मां च रक्षस्व पितरं च विशेषतः ।। ८५ ।।\nउषोवाच\nतव योगप्रभावेण शक्यं तत्र प्रवेशनम् ।\nबहुना किं प्रलापेन प्रतिज्ञा श्रूयतां मम ।। ८६ ।।\nअनिरुद्धस्य वदनं पूर्णचन्द्रसमप्रभम् ।\nयद्यहं तन्न पश्यामि यास्यामि यमसादनम् ।। ८७ ।।\nदूतमासाद्य कार्याणां सिद्धिर्भवति भामिनि ।\nतस्माद्दौत्येन मे गच्छ जीवन्तीं मां यदीच्छसि।। ८८।।\nयदि त्वं मे विजानासि सख्यं प्रेम्णा च भाषितम्।\nक्षिप्रमानय मे कान्तं तवास्मि शरणं गता ।। ८९ ।।\nजीवितस्य हि संदेहं क्षयं चैव कुलस्य च ।\nकामार्ता हि न पश्यन्ति कामिन्यो मदविक्लवाः ।। ९० ।।\nप्रयत्नो युज्यते कार्येष्विति शास्त्रनिदर्शनम् ।\nत्वं च शक्ता विशालाक्षि द्वारकायां प्रवेशने ।। ९१ ।।\nसंस्तुतासि मया भीरु कुरु मे प्रियदर्शनम् ।\nचित्रलेखोवाच\nसर्वथा संस्तुता तेऽहं वाक्यैरमृतसोदरैः ।। ९२ ।।\nकारिता च समुद्योगं प्रियैः कान्तैश्च भाषितैः ।\nएषा गच्छाम्यहं भीरु क्षिप्रं वै द्वारकां पुरीम् ।। ९३ ।।\nभर्तारमानयाम्यद्य तव वृष्णिकुलोद्भवम् ।\nअनिरुद्धं महाबाहुं प्रविश्य द्वारकां पुरीम् ।। ९४ ।।\nसा वचस्तथ्यमशिवं दानवानां भयावहम् ।\nउक्त्वा चान्तर्हिता क्षिप्रं चित्रलेखा मनोजवा ।। ९५ ।।\nसखीभिः सहिता ह्यूषा चिन्तयन्ती तु सा स्थिता।\nतृतीये तु मुहूर्ते सा नष्टा बाणपुरात् तदा ।। ९६ ।।\nसखीप्रियं चिकीर्षन्ती पूजयन्ती तपोधनान् ।\nक्षणेन समनुप्राप्ता द्वारकां कृष्णपालिताम् ।। ९७ ।।\nकैलासशिखराकारैः प्रासादैरुपशोभिताम् ।\nददर्श द्वारकां रम्यां दिवि तारामिव स्थिताम् ।। ९८ ।।\nइति श्रीमहाभारते खिलभागे हरिवंशे विष्णुपर्वणि उषाहरणे चित्रलेखाया द्वारकागमने अष्टादशाधिकशततमोऽध्यायः ।। ११८ ।।"
  }
]
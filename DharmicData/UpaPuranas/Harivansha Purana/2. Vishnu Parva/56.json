[
  {
    "text": "वैशम्पायन उवाच\nकस्यचित्त्वथ कालस्य सभ्यांस्तान् यदुसंसदि ।\nबभाषे पुण्डरीकाक्षो हेतुमद्वाक्यमुत्तमम् ।। १ ।।\nयादवानामियं भूमिर्मथुरा राष्ट्रमालिनी ।\nवयं चैवेह सम्भूता व्रजे च परिवर्द्धिताः ।। २ ।।\nतदिदानीं गतं दुःखं शत्रवश्च पराजिताः ।\nनृपेषु जनितं वैरं जरासंधेन विग्रहः ।। ३ ।।\nवाहनानि च नः सन्ति पादातं चाप्यनन्तकम् ।\nरत्नानि च विचित्राणि मित्राणि च बहूनि च ।। ४ ।।\nइयं च माथुरी भूमिरल्पा गम्या परस्य तु ।\nवृद्धिश्चैव परास्माकं बलतो मित्रतस्तथा ।। ५ ।।\nकुमारकोट्यो याश्चेमाः पदातीनां गणाश्च ये ।\nएषामपीह वसतां सम्मर्दमुपलक्षये ।। ६ ।।\nअत्र नो रोचते मह्यं निवासो यदुपुङ्गवाः ।\nपुरीं निवेशयिष्यामि मम तत्क्षन्तुमर्हथ ।। ७ ।।\nएतद् यदनुरूपं वो ममाभिप्रायजं वचः ।\nभवाय भवतां काले यदुक्तं यदुसंसदि ।। ८ ।।\nतमूचुर्यादवाः सर्वे हृष्टेन मनसा तदा ।\nसाध्यतां यदभिप्रेतं जनस्यास्य भवाय वै ।। ९ ।।\nततः सम्मन्त्रयामासुर्वृष्णयो मन्त्रमुत्तमम् ।\nअवध्योऽसौ कृतोऽस्माकं सुमहच्च रिपोर्बलम्।। 2.56.१० ।।\nकृतः सैन्यक्षयश्चापि महानिह नराधिपैः ।\nबहुलानि च सैन्यानि हन्तुं वर्षशतैरपि ।\nन शक्ष्यामो ह्यतस्तेषामपयानेऽभवन्मतिः ।। ११ ।।\nतस्मिंश्चैवान्तरे राजा सकालयवनस्तदा ।\nसैन्येन तद्विधेनैव मथुरामभ्युपागमत्।। १२ ।।\nततो जरासंधबलं दुर्निवार्यमभूत् तदा ।\nते कालयवनं चैव श्रुत्वेदं प्रतिपेदिरे ।। १३ ।।\nकेशवः पुनरेवाह यादवान् सत्यसंगरः ।\nअद्यैव दिवसः पुण्यो निर्यामः स्वबलानुगाः ।। १४ ।।\nततो निश्चक्रमुः सर्वे यादवाः कृष्णशासनात्।\nओघा इव समुद्रस्य बलौघप्रतिनादिताः ।। १५ ।।\nसंगृह्य ते कलत्राणि वसुदेवपुरोगमाः ।\nसुसन्नद्धैर्गजैर्मत्तै रथैरश्वैश्च दंशितैः ।। १६ ।।\nआहत्य दुन्दुभीन् सर्वे स्वजनज्ञातिबान्धवाः ।\nनिर्ययुर्यादवाः सर्वे मथुरामपहाय वै ।। १७ ।।\nस्यन्दनैः काञ्चनापीडैर्मत्तैश्च वरवारणैः ।\nसूतैः प्लुतैश्च तुरगैः कशापार्ष्णिप्रणोदितैः ।। १८ ।।\nस्वानि स्वानि बलाग्राणि शोभयन्तः प्रकर्षिणः ।\nप्रत्यङ्मुखा ययुर्हृष्टा वृष्णयो भरतर्षभ ।। १९ ।।\nततो मुख्यतमाः सर्वे यादवा रणकोविदाः ।\nअनीकाग्राणि कर्षन्तो वासुदेवपुरोगमाः ।। 2.56.२० ।।\nते स्म नानालताचित्रं नारिकेलवनायुतम् ।\nकीर्णं नागबलैः कान्तं केतकीखण्डमण्डितम् ।। २१ ।।\nतालपुन्नागबकुलद्राक्षावनघनं क्वचित् ।\nअनूपं सिन्धुराजस्य प्रपेतुर्यदुपुङ्गवाः ।। २२ ।।\nते तत्र रमणीयेषु विषयेषु सुखप्रियाः ।\nमुमुदुर्यादवाः सर्वे देवाः स्वर्गगता इव ।। २३ ।।\nपुरवास्तु विचिन्वन् स कृष्णस्तु परवीरहा ।\nददर्श विपुलं देशं सागरेणोपशोभितम् ।। २४ ।।\nवाहनानां हितं चैव सिकताताम्रमृत्तिकम् ।\nपुरलक्षणसम्पन्नं कृतास्पदमिव श्रिया ।। २५ ।।\nसागरानिलसंवीतं सागराम्बुनिषेवितम् ।\nविषयं सिन्धुराजस्य शोभितं पुरलक्षणैः ।। २६ ।।\nतत्र रैवतको नाम पर्वतो नातिदूरतः ।\nमन्दरोदारशिखरः सर्वतोऽभिविराजते ।। २७ ।।\nतत्रैकलव्यसंवासो द्रोणेनाध्युषितश्चिरम् ।\nप्रभूतपुरुषोपेतः सर्वरत्नसमाकुलः ।। २८ ।।\nविहारभूमिस्तत्रैव तस्य राज्ञः सुनिर्मिता ।\nनाम्ना द्वारवती नाम स्वायताष्टापदोपमा ।। २९ ।।\nकेशवेन मतिस्तत्र पुर्यर्थे विनिवेशिता ।\nनिवेशं तत्र सैन्यानां रोचयन्ति स्म यादवाः ।। 2.56.३० ।।\nते रक्तसूर्यदिवसे तत्र यादवपुङ्गवाः ।\nसेनापालांश्च संचक्रुः स्कन्धावारनिवेशनम् ।। ३१ ।।\nध्रुवाय तत्र न्यवसत् केशवः सह यादवैः ।\nदेशे पुरनिवेशाय स यदुप्रवरो विभुः ।। ३२ ।।\nतस्यास्तु विधिवन्नाम वास्तूनि च गदाग्रजः ।\nनिर्ममे पुरुषश्रेष्ठो मनसा यादवोत्तमः ।। ३३ ।।\nएवं द्वारवतीं चैव पुरीं प्राप्य सबान्धवाः ।\nसुखिनो न्यवसन् राजन् स्वर्गे देवगणा इव ।। ३४ ।।\nकृष्णोऽपि कालयवनं ज्ञात्वा केशिनिषूदनः ।\nजरासंधभयाच्चैव पुरीं द्वारवतीं ययौ ।। ३५ ।।\nइति श्रीमहाभारते खिलभागे हरिवंशे विष्णुपर्वणि  द्वारवतीप्रयाणे षट्पञ्चाशत्तमोऽध्यायः ।। ५६ ।।"
  }
]
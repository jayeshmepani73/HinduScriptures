[
  {
    "text": "जनमेजय उवाच\nवैशम्पायन धर्मज्ञ व्यासशिष्य तपोधन ।\nपारिजातस्य हरणे षट्पुरं परिकीर्तितम् ।। १ ।।\nनिवासोऽसुरमुख्यानां दारुणानां तपोधन ।\nतेषां वधं मुनिश्रेष्ठ कीर्तयस्वान्धकस्य च ।। २ ।।\nवैशम्पायन उवाच\nत्रिपुरे निहते वीर रुद्रेणाक्लिष्टकर्मणा ।\nतत्र प्रधाना बहवो बभूवुरसुरोत्तमाः ।। ३ ।।\nशराग्निना न दग्धास्ते रुद्रेण त्रिपुरालयाः ।\nषष्टिः शतसहस्राणि न न्यूनान्यधिकानि च ।। ४ ।।\nते ज्ञातिवधसंतप्ताश्चक्रुर्वीराः पुरा तपः ।\nजम्बूमार्गे सतामिष्टे महर्षिगणसेविते ।। ५ ।।\nआदित्याभिमुखा वीराः सहस्राणां शतं समाः ।\nवायुभक्षा नृपश्रेष्ठ स्तुवन्तः पद्मसम्भवम् ।। ६ ।।\nतेषामुदुम्बरं राजन् गण एकः समाश्रितः ।\nवृक्षं तत्रावसन् वीरास्ते कुर्वन्तो महत्तपः ।। ७ ।।\nकपित्थवृक्षमाश्रित्य केचित्तत्रोषिताः पुरा ।\nसृगालवाटीस्त्वपरे चेरुरुग्रं तथा तपः ।। ८ ।।\nवटमूले तथा चेरुस्तपः कौरवनन्दन ।\nअधीयन्तो परं ब्रह्म वटं गत्वासुरात्मजाः ।। ९ ।।\nतेषां तुष्टः प्रजाकर्ता नरदेव पितामहः ।\nवरं दातुं सुरश्रेष्ठः प्राप्तो धर्मभृतां वरः ।। 2.82.१० ।।\nवरं वरयतेत्युक्तास्ते राजन् पद्मयोनिना ।\nनेषुस्तद्वरदानं तु द्विषन्तस्त्र्यम्बकं विभुम् ।। ११ ।।\nइच्छन्तोऽपचितिं गन्तुं ज्ञातीनां कुरुनन्दन ।\nतानुवाच ततो ब्रह्मा सर्वशः कुरुनन्दन ।। १२ ।।\nविश्वस्य जगतः कर्तुः संहर्तुश्च महात्मनः ।\nकः शक्तोऽपचितिं गन्तुं मास्तु वोऽत्र वृथा श्रमः।।१३।।\nअनादिमध्यनिधनः सोमो देवो महेश्वरः ।\nतमासूय सुखं स्वर्गे वस्तुमिच्छन्ति येऽसुराः।। १४ ।।\nते नेषुस्तत्र केचित् तु दुरात्मानो महासुराः ।\nअथेषुरपरे राजन्नसुरा भव्यभावनाः ।। १५ ।।\nनेषुर्ये सुदुरात्मानस्तानुवाच पितामहः ।\nवरयध्वं वरं वीरा रुद्रक्रोधमृतेऽसुराः ।। १६ ।।\nते ऊचुः सर्वदेवानामवध्याः स्याम हे विभो ।\nपुराणि षट् च नो देव भवन्त्यन्तर्महीतले ।। १७ ।।\nसर्वकामसमृद्धार्थं षटपुरं चास्तु नः प्रभो ।\nवयं च षट्पुरं गत्वा वसेम च सुखं विभो ।। १८ ।।\nरुद्रादुग्रं भयं न स्याद् येन नो ज्ञातयो हताः ।\nनिहतं त्रिपुरं दृष्ट्वा भीताः स्म तपसां निधे ।। १९ ।।\nपितामह उवाच\nअसुरा भवतावध्या देवानां शङ्करस्य च ।\nन बाधिष्यथ चेद्विप्रान् सत्पथस्थान्सतां प्रियान्।।2.82.२०।।\nविप्रोपघातं मोहाच्चेत् करिष्यथ कथंचन ।\nनाशं यास्यथ विप्रा हि जगतः परमा गतिः ।। २१ ।।\nनारायणाद् बिभेतव्यं कुर्वद्भिर्ब्राह्मणाहितम् ।\nसर्वभूतेषु भगवान् हितं धत्ते जनार्दनः ।। २२ ।।\nते गता असुरा राजन् ब्रह्मणाथ विसर्जिताः ।\nयेऽपि भक्ता महादेवमसुरा धर्मचारिणः ।। २३ ।।\nस्वयं हि दर्शनं तेषां ददौ त्रिपुरनाशनः ।\nश्वेतं वृषभमारुह्य सोमः सप्रवरः प्रभुः ।\nउवाचेदं च भगवानसुरान् स सतां गतिः ।। २४ ।।\nवैरमुत्सृज्य दम्भं च हिंसां चासुरसत्तमाः ।\nमामेव चाश्रितास्तस्माद् वरं साधु ददामि वः ।। २५ ।।\nयैर्दीक्षिताः स्थ मुनिभिः सत्क्रियापरमैर्द्विजैः ।\nसह तैर्गम्यतां स्वर्गः प्रीतोऽहं वः सुकर्मणा ।। २६ ।।\nइह ये चैव वत्स्यन्ति तापसा ब्रह्मवादिनः ।\nअपि कापित्थिका वृक्षे तेषां लोको यथा मम।।२७।।\nइह मासान्तपक्षान्तौ यः करिष्यति मानवः ।\nवानप्रस्थेन विधिना पूजयन् मां तपोधनाः ।। २८ ।।\nवर्षाणां स सहस्रं तु तपसां प्राप्स्यते फलम् ।\nकृत्वा त्रिरात्रं विधिवल्लप्स्यते चेप्सितां गतिम्।। २९ ।।\nअर्कद्वीपे निवसतो द्विगुणं तद् भविष्यति ।\nन विदेशे च भद्रं वो वरमेतद् ददाम्यहम् ।। 2.82.३० ।।\nश्वेतवाहननामानं यश्च मां पूजयिष्यति ।\nसर्वतो भयचित्तोऽपि गतिं स मम यास्यति ।। ३१ ।।\nऔदुम्बरान् वाटमूलान् द्विजान् कापित्थिकानपि।\nतथा सृगालवाटीयान् धर्मात्मानो दृढव्रतान् ।। ३२ ।।\nमुनींश्च ब्रह्मवादीयान् सविशेषेण ये नराः ।\nपूजयिष्यन्ति सततं ते यास्यन्तीप्सितां गतिम् ।।३३।।\nइत्युक्त्वाथ महादेवो भगवाञ्छ्वेतवाहनः ।\nतैरेव सहितः सर्वै रुद्रलोकं जगाम वै ।। ३४ ।।\nजम्बूमार्गं गमिष्यामि जम्बूमार्गे वसाम्यहम् ।\nएवं संकल्पमानोऽपि रुद्रलोके महीयते ।। ३५ ।।\nइति श्रीमहाभारते खिलभागे हरिवंशे विष्णुपर्वणि  षट्पुरवधे द्व्यशीतितमोऽध्यायः ।। ८२ ।।"
  }
]
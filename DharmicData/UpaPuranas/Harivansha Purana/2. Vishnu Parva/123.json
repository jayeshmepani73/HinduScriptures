[
  {
    "text": "वैशम्पायन उवाच\nमृतमित्यभिविज्ञाय ज्वरं शत्रुनिषूदनः ।\nकृष्णो भुजबलाभ्यां तु चिक्षेपाथ महीतले ।। १ ।।\nमुक्तमात्रः स बाहुभ्यां कृष्णदेहं विवेश ह ।\nअमुक्त्वा विग्रहं तस्य कृष्णस्याप्रतिमौजसः ।। २ ।।\nस ह्याविष्टस्तथा तेन ज्वरेणाप्रतिमौजसा ।\nकृष्णः स्खलन्निव मुहुः क्षितौ गाढं व्यवर्तत ।। ३ ।।\nजृम्भते श्वसते चैव वल्गते च पुनः पुनः ।\nरोमाञ्चोत्थितगात्रश्च निद्रया चाभिभूयते ।। ४ ।।\nततः स्थैर्यं समालम्ब्य कृष्णः परपुरंजयः ।\nविकुर्वति महायोगी जम्भमाणः पुनः पुनः ।। ५ ।।\nज्वराभिभूतमात्मानं विज्ञाय पुरुषोत्तमः ।\nसोऽसृजज्ज्वरमन्यं तु पूर्वज्वरविनाशनम् ।। ६ ।।\nघोरं वैष्णवमत्युग्रं सर्वप्राणिभयंकरम् ।\nसंसृष्टवान् स तेजस्वी तं ज्वरं भीमविक्रमम् ।। ७ ।।\nज्वरः कृष्णविसृष्टस्तु गृहीत्वा तं ज्वरं बलात् ।\nकृष्णाय हृष्टः प्रायच्छत्तं जग्राह ततो हरिः ।। ८ ।।\nततस्तं परमक्रुद्धो वासुदेवो महाबलः ।\nस्वगात्रात् स्वज्वरेणैव निष्कासयत वीर्यवान् ।। ९ ।।\nआविध्य भूतले चैनं शतधा कर्तुमुद्यतः ।\nव्याघोषत ज्वरस्तत्र भोः परित्रातुमर्हसि ।। 2.123.१० ।।\nआविध्यमाने तस्मिंस्तु कृष्णेनामिततेजसा ।\nअशरीरा ततो वाणी ह्यन्तरिक्षादभाषत ।। ११ ।।\nकृष्ण कृष्ण महाबाहो यदूनां नन्दिवर्धन ।\nमा वधीर्ज्वरमेनं तु रक्षणीयस्त्वयानघ ।। १२ ।।\nइत्येवमुक्ते वचने तं मुमोच हरिः स्वयम् ।\nभूतभव्यभविष्यस्य जगतः परमो गुरुः ।। १३ ।।\nकृष्णस्य पादयोर्मूर्ध्ना शरणं सोऽगमज्ज्वरः ।\nएवं मुक्तो हृषीकेशं ज्वरो वाक्यमथाब्रवीत् ।। १४ ।।\nशृणुष्व मम गोविन्द विज्ञाप्यं यदुनन्दन ।\nयो मे मनोरथो देव तं त्वं कुरु महाभुज ।। १५ ।।\nअहमेको ज्वरस्तात नान्यो लोके ज्वरो भवेत्।\nत्वत्प्रसादाद्धि देवेश वरमेनं वृणोम्यहम् ।। १६ ।।\nदेव उवाच\nएवं भवतु भद्रं ते यथा त्वं ज्वर काङ्क्षसे ।\nवरार्थिनां वरो देयो भवांश्च शरणं गतः ।। १७ ।।\nएक एव ज्वरो लोके भवानस्तु यथा पुरा ।\nयोऽयं मया ज्वरः सृष्टो मय्येवैष प्रलीयताम् ।। १८ ।।\nवैशम्पायन उवाच\nएवमुक्ते तु वचने ज्वरं प्रति महायशाः ।\nकृष्णः प्रहरतां श्रेष्ठः पुनर्वाक्यमुवाच ह ।। १९ ।।\nवासुदेव उवाच\nशृणुष्व ज्वर संदेशं यथा लोके चरिष्यसि ।\nसर्वजातिषु विश्रब्धं यथा स्थावरजङ्गमे ।। 2.123.२० ।।\nत्रिधा विभज्य चात्मानं मत्प्रियं यदि काङ्क्षसे ।\nचतुष्पादान् भजैकेन द्वितीयेन च स्थावरान् ।। २१ ।।\nतृतीयो यश्च ते भागो मानुषेषूपपत्स्यते ।\nत्रिधाभूतं वपुः कृत्वा पक्षिषु त्वं भव ज्वर ।। २२ ।।\nचतुर्थो यस्तृतीयस्य भविष्यति स ते धुवम् ।\nएकान्तरस्तृतीयस्तु स वै चातुर्थिको ज्वरः ।। २३ ।।\nमानुषेष्वभिभेदेन वस त्वं प्रविभज्य वै ।\nजातिष्वथावशेषासु निवस त्वं शृणुष्व मे ।। २४ ।।\nवृक्षेषु कीटरूपेण तथा संकोचपत्रकः ।\nपाण्डुपत्रश्च विख्यातः फलेष्वप्तुर्यमेव च ।। २५ ।।\nअपां तु नीलिकां विद्याच्छिखोद्भेदेन बर्हिणाम्।\nपद्मिन्यादौ हिमो भूत्वा पृथिव्यामपि चोषरः ।। २६ ।।\nगैरिकः पर्वतेष्वेव मत्प्रसादाद् भविष्यसि ।\nगोष्वपस्मारको भूत्वा खोरकश्च भविष्यसि ।।२७ ।।\nएवं त्वं बहुरूपेण भविष्यसि महीतले ।\nदर्शनात् स्पर्शनाच्चापि प्राणिनां वधमेष्यसि ।। २८ ।।\nऋते देवमनुष्याणां नान्यस्त्वा विसहिष्यति ।\nवैशम्पायन उवाच\nकृष्णस्य वचनं श्रुत्वा ज्वरो हृष्टमना ह्यभूत् ।। २९ ।।\nप्रोवाच वचनं किंचित् प्रणमित्वा कृताञ्जलिः ।\nज्वर उवाच\nसर्वजातिप्रभुत्वेन कृतो धन्योऽस्मि माधव ।। 2.123.३० ।।\nभूयश्च ते बलः कर्तुमिच्छामि षुरुषर्षभ ।\nतदाज्ञापय गोविन्द किं करोमि महाभुज ।। ३१ ।।\nअहमसुरकुलप्रमाथिना त्रिपुरहरेण हरेण निर्मितः ।\nरणशिरसि विनिर्जितस्त्वया प्रभुरसि देव तवास्मि किंकरः ।। ३२ ।।\nधन्योऽस्म्यनुगृहीतोऽस्मि यत् त्वया मत्प्रियं कृतम्।\nआज्ञापय प्रियं किं ते चक्रायुध करोम्यहम् ।। ३३ ।।\nवैशम्पायन उवाच\nज्वरस्य वचनं श्रुत्वा वासुदेवोऽब्रवीद् वचः ।\nअभिसंधिं शृणुष्वाद्य यत् त्वां वक्ष्यामि निश्चयात्।।३४।।\nश्रीभगवानुवाच\nमहाहवे तव मम च द्वयोरिमं पराक्रमं भुजबलकेवलास्त्रयोः ।\nप्रणम्य मामेकमनाः पठेत् तु यः स वै भवेज्ज्वर विगतज्ज्वरो नरः ।। ३५ ।।\nत्रिपाद् भस्मप्रहरणस्त्रिशिरा नवलोचनः ।\nस मे प्रीतः सुखं दद्यात् सर्वामयपतिर्ज्वरः ।। ३६ ।।\nआद्यन्तवन्तः कवयः पुराणाः सूक्ष्मा बृहन्तोऽप्यनुशासितारः ।\nसर्वाञ्ज्वरान् घ्नन्तु मयानिरुद्धप्रद्युम्नसंकर्षणवासुदेवाः ।। ३७ ।।\nवैशम्पायन उवाच\nएवमुक्तस्तु कृष्णेन ज्वरः साक्षान्महान्मना ।\nप्रोवाच यदुशार्दूलमेवमेतद् भविष्यति ।। ३८ ।।\nवरं लब्ध्वा ज्वरो हृष्टः कृष्णाच्च समयं पुनः ।\nप्रणम्य शिरसा कृष्णमपक्रान्तस्ततो रणात् ।। ३९ ।।\nइति श्रीमहाभारते खिलभागे हरिवंशे विष्णुपर्वणि ज्वरकृष्णसंवादे त्रयोविंशत्यधिकशततमोऽध्यायः ।। १२३ ।।"
  }
]
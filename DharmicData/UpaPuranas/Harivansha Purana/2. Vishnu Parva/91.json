[
  {
    "text": "जनमेजय उवाच\nभानुमत्यापहरणं विजयं केशवस्य च ।\nछालिक्यनयनं चैव देवलोकान्महामुने ।। १ ।।\nक्रीडां च सागरे दिव्यां वृष्णीनामतितेजसाम् ।\nअश्रौषं परमाश्चर्यं मुने धर्मभृतां वर ।। २ ।।\nवज्रनाभवधो ह्युक्तो निकुम्भवधकीर्तने ।\nतन्मे कौतूहलं श्रोतुं प्रसादाद् भवतो मुने ।। ३ ।।\nवैशम्पायन उवाच\nहन्त ते वर्तयिष्यामि वज्रनाभवधं नृप ।\nविजयं चैव कामस्य साम्बस्यैव च भारत ।। ४ ।।\nमेरोः सानौ नरपते तपश्चक्रे महासुरः ।\nवज्रनाभ इति ख्यातो निश्चितः समितिंजयः ।। ५ ।।\nतस्य तुष्टो महातेजा ब्रह्मा लोकपितामहः ।\nवरेण च्छन्दयामास तपसा परितोषितः ।। ६ ।।\nअवध्यत्वं स देवेभ्यो वव्रे दानवसत्तमः ।\nपुरं वज्रपुरं चापि सर्वरत्नमयं शुभम् ।। ७ ।।\nस्वच्छन्देन प्रवेशश्च न   वायोरपि भारत ।\nअचिन्तितेन कामानामुपपत्तिर्नराधिप ।। ८ ।।\nशाखानगरमुख्यानां संवाहानां शतानि च ।\nनगरस्याप्रमेयस्य समन्ताज्जनमेजय ।। ९ ।।\nतथा तदभवत् तस्य वरदानेन भारत ।\nउवास वज्रनगरे वज्रनाभो महासुरः ।। 2.91.१० ।।\nकोटिशो वरलब्धं तमसुराः परिवार्य ते ।\nऊषुर्वज्रपुरे राजन् संवाहेषु तथैव च ।। ११ ।।\nशाखानगरमुख्येषु रम्येषु च नराधिप ।\nहृष्टपुष्टप्रमुदिता नृप देवस्य शत्रवः ।। १२ ।\nवज्रनाभोऽथ दुष्टात्मा वरदानेन दर्पितः ।\nपुरस्य चात्मनश्चैव जगद् बाधितुमुद्यतः ।। १३ ।।\nमहेन्द्रमब्रवीद् गत्वा देवलोकं विशाम्पते ।\nअहमीशितुमिच्छामि त्रैलोक्यं पाकशासन ।। १४ ।।\nअथवा मे प्रयच्छस्व युद्धं देवगणेश्वर ।\nसामान्यं हि जगत्कृत्स्नं काश्यपानां महात्मनाम् ।। १५।।\nस बृहस्पतिना सार्द्धं मन्त्रयित्वा महेश्वरः ।\nवज्रनाभं सुरश्रेष्ठः प्रोवाच कुरुवंशज ।। १६ ।।\nसत्रेषु दीक्षितः सौम्य कश्यपो नः पिता मुनिः ।\nतस्मिन् वृत्ते यथान्याय्यं तथा स हि करिष्यति ।। १७ ।।\nततः स पितरं गत्वा कश्यपं दानवोऽब्रवीत् ।\nयथोक्तं देवराजेन तमुवाचाथ कश्यपः ।। १८ ।।\nसत्रे वृत्ते करिष्यामि यथा न्याय्यं भविष्यति ।\nत्वं तु वज्रपुरे पुत्र वस गच्छ समाहितः ।। १९ ।।\nएवमुक्ते वज्रनाभः स्वमेव नगरं गतः ।\nमहेन्द्रोऽपि ययौ देवो द्वारकां द्वारशालिनीम् ।। 2.91.२० ।।\nगत्वा चान्तर्हितो देवो वासुदेवमथाब्रवीत् ।\nवज्रनाभस्य वृत्तान्तं तमुवाच जनार्दनः ।। २१ ।।\nशौरेरुपस्थितो देव वाजिमेधो महाक्रतुः ।\nतस्मिन् वृत्ते वज्रनाभं पातयिष्यामि वासव ।। २२ ।।\nतत्रोपायं प्रवेशे तु चिन्तयावः सतां गते ।\nनानिच्छया प्रवेशोऽस्ति तत्र वायोरपि प्रभो ।। २३ ।।\nततो गतो देवराजो वासुदेवेन सत्कृतः ।\nवाजिमेधे च सम्प्राप्ते वसुदेवस्य भारत ।। २४ ।।\nतस्मिन् यज्ञे वर्तमाने प्रवेशार्थं सुरोत्तमौ ।\nचिन्तयामासतुर्वीरौ देवराजाच्युतावुभौ ।। २५ ।।\nतत्र यज्ञे वर्तमाने सुनाट्येन नटस्तदा ।\nमहर्षीस्तोषयामास भद्रनामेति नामतः ।। २६ ।।\nतं वरेण मुनिश्रेष्ठाश्छन्दयामासुरात्मवत् ।\nस वव्रे तु नटो भद्रो वरं देवेश्वरोपमः ।। २७ ।।\nदेवेन्द्रकृष्णच्छन्देन सरस्वत्या प्रचोदितः ।\nप्रणिपत्य मुनिश्रेष्ठानश्वमेधे समागतान् ।। २८ ।।\nनट उवाच\nभोज्यो द्विजानां सर्वेषां भवेयं मुनिसत्तमाः ।\nसप्तद्वीपां च पृथिवीं विचरेयमिमामहम् ।। २९ ।।\nप्रसिद्धाकाशगमनः शक्नुवंश्च विशेषतः ।\nअवध्यः सर्वभूतानां स्थावरा ये च जङ्गमाः ।। 2.91.३० ।\nयस्य यस्य च वेषेण प्रविशेयमहं खलु ।\nमृतस्य जीवतो वापि भाव्येनोत्पादितस्य वा ।। ३१ ।।\nसतूर्यस्तादृशः स्यां वै जरारोगविवर्जितः ।\nतुष्येयुर्मुनयो नित्यमन्ये च मम सर्वदा ।। ३२ ।।\nएवमस्त्विति सम्प्रोक्तो ब्राह्मणैर्नृपते नटः ।\nसप्तद्वीपां वसुमतीं पर्यटत्यमरोपमः ।। ३३ ।।\nपुराणि दानवेन्द्राणामुत्तरांश्च कुरूंस्तथा ।\nभद्राश्वान् केतुमालांश्च कालाम्रद्वीपमेव च ।। ३४ ।।\nपर्वणीषु तु सर्वासु द्वारकां यदुमण्डिताम् ।\nआयाति वरदत्तः स लोकवीरो महानटः ।। ३५ ।।\nततो हंसान् धार्तराष्ट्रान् देवलोकनिवासिनः ।\nउवाच भगवाञ्छक्रः सान्त्वयित्वा सुरेश्वरः ।। ३६ ।।\nभवन्तो भ्रातरोऽस्माकं काश्यपा देवपक्षिणः ।\nविमानवाहा देवानां सुकृतीनां तथैव च ।। ३७ ।।\nदेवानामस्ति कर्तव्यं कार्यं शत्रुवधान्वितम् ।\nतत्कर्तव्यं न मन्त्रश्च भेत्तव्यो वः कथंचन ।। ३८ ।।\nन कुर्वतां देवताज्ञामुग्रो दण्डः पतेदपि ।\nसर्वत्राप्रतिषिद्धं वो गमनं हंससत्तमाः ।। ३९ ।।\nगत्वा प्रवेश्यमन्येषां वज्रनाभपुरोत्तमम् ।\nइतोऽन्तःपुरवापीषु चरध्वमुचितं हि वः ।। 2.91.४० ।।\nतस्यास्ति कन्यारत्नं हि त्रैलोक्यातिशयं शुभम् ।\nनाम्ना प्रभावती नाम चन्द्राभेव प्रभावती ।। ४१ ।।\nवरदानेन सा लब्धा मात्रा किल वरानना ।\nहैमवत्या महादेव्याः सकाशादिति नः श्रुतम् ।। ४२।।\nस्वयंवरा च सा कन्या बन्धुभिः स्थापिता सती ।\nआत्मेच्छया पतिं हंसा वरयिष्यति शोभना ।। ४३ ।।\nतद्भवद्भिर्गुणा वाच्याः प्रद्युम्नस्य महात्मनः ।\nसद्भूताः कुलरूपस्य शीलस्य वयसस्तथा ।। ४४ ।।\nयदा सा रक्तभावा च वज्रनाभसुता सती ।\nतस्याः सकाशात् संदेशो नयितव्यः समाधिना ।।४५।।\nप्रद्युम्नस्य पुनस्तस्मादानयध्वं तथैव च ।\nस्वबुद्ध्या प्राप्तकालं च संविधेयं हितं मम ।। ४६\nनेत्रवक्त्रप्रसादश्च कर्तव्यस्तत्र सर्वथा ।। ४७ ।।\nतथा तथा गुणा वाच्याः प्रद्युम्नस्य महात्मनः ।\nयथा यथा प्रभावत्या मनस्तत्र भवेत् स्थितम् ।। ४८ ।।\nवृत्तान्तश्चानुदिवसं प्रदेयो मम सर्वथा ।\nद्वारवत्यां च कृष्णस्य भ्रातुर्मम यवीयसः ।। ४९ ।।\nतावद्यत्नश्च कर्तव्यः प्रद्युम्नो यावदात्मवित् ।\nपर्यावर्तेद् वरारोहां वज्रनाभसुतां विभुः ।। 2.91.५० ।।\nअवध्यास्ते तु देवानां ब्रह्मणो वरदर्पिताः ।\nदेवपुत्रैर्हि हन्तव्याः प्रद्युम्नप्रमुखैर्युधि ।। ५१ ।।\nनटो दत्तवरस्तस्य वेषमास्थाय यादवाः ।\nप्रद्युम्नाद्या गमिष्यन्ति वज्रनाभविनाशनाः ।। ५२ ।।\nएतच्च सर्वं कर्तव्यमन्यच्च सर्वमेव हि ।\nप्राप्तकालं विधातव्यमस्माकं प्रियकाम्यया ।। ५३ ।।\nप्रवेशस्तत्र देवानां नास्ति हंसाः कथंचन ।\nवज्रनाभेप्सिते तत्र प्रदेशे खलु सर्वथा ।। ५४ ।।"
  },
  {
    "text": "इति श्रीमहाभारते खिलभागे हरिवंशे विष्णुपर्वणि  वज्रनाभवधे एकनवतितमोऽध्यायः ।। ९१ ।।"
  }
]
[
  {
    "text": "वैशम्पायन उवाच\nएतस्मिन्नन्तरे प्राप्ता लोकप्रावृत्तिका नराः ।\nचक्रायुधगृहं सर्वे लोकपालगृहोपमम् ।। १ ।।\nतेष्वात्ययिकशंसीषु लोकप्रावृत्तिकेष्विह ।\nकृतसंज्ञा यदुश्रेष्ठाः समेताः कृष्णसंसदि ।। २ ।।\nसमागतेषु सर्वेषु यदुमुख्येषु संसदि ।\nप्रावृत्तिका नराः प्राहुः पार्थिवात्ययिकं वचः ।। ३ ।।\nजनार्दन नरेन्द्राणां पार्थिवानां समागमः ।\nभविष्यति क्षितीशानां समूढानामनेकशः ।। ४ ।।\nत्वरितास्तत्र गच्छन्ति नानाजनपदेश्वराः ।\nकुण्डिने पुण्डरीकाक्ष भोजपुत्रस्य शासनात्।। ५ ।।\nप्रकाशं स्म कथास्तत्र श्रूयन्ते मनुजेरिताः ।\nरुक्मिणी किल नामास्ति रुक्मिणः प्रथमा स्वसा।। ६ ।।\nभावी स्वयंवरस्तत्र तस्याः किल जनार्दन ।\nइत्यर्थमेते सबला गच्छन्ति मनुजाधिपाः ।। ७ ।।\nतस्यास्त्रैलोक्यसुन्दर्यास्तृतीयेऽहनि यादव ।\nरुक्मभूषणभूषिण्या भविष्यति स्वयंवरः ।। ८ ।।\nराज्ञां तत्र समेतानां हस्त्यश्वरथगामिनाम् ।\nद्रक्ष्यामः शतशस्तत्र शिबिराणि महात्मनाम् ।। ९ ।।\nसिंहशार्दूलदृप्तानां मत्तद्विरदगामिनाम ।\nसदा युद्धप्रियाणां हि परस्परममर्षिणाम् ।। 2.47.१० ।।\nजयाय शीघ्रं सहिता बलौघेन समन्विताः ।\nनिरुद्धाः पृथिवीपालाः किमेकान्तचरा वयम् ।\nनिरुत्साहा भविष्यामो गच्छामो यदुनन्दन ।। ११ ।।\nश्रुत्वैतत्केशवो वाक्यं हृदि शल्यमिवार्पितम् ।\nनिर्जगाम यदुश्रेष्ठो यदूनां सहितो बलैः ।। १२ ।।\nयादवास्ते बलोदग्राः सर्वे संग्रामलालसाः ।\nनिर्ययुः स्यन्दनवरैर्गर्वितास्त्रिदशा इव ।। १३ ।।\nबलाग्रेण नियुक्तेन हरिरीशानसम्मतः ।\nचक्रोद्यतकरः कृष्णो गदापाणिर्व्यरोचत ।। १४ ।।\nयादवाश्चापरे तत्र वासुदेवानुयायिनः ।\nरथैरादित्यसंकाशैः किङ्किणीप्रतिनादितैः ।। १५ ।।\nउग्रसेनं तु गोविन्दः प्राह निश्चितदर्शनः ।\nतिष्ठ त्वं नृपशार्दूल भ्रात्रा मे सहितोऽनघ ।। १६ ।।\nक्षत्त्रिया विकृतिप्रज्ञाः शास्त्रनिश्चितदर्शनाः ।\nपुरीं शून्यामिमां वीर जघन्येऽभिपतन्ति ह ।। १७ ।।\nअस्माकं शङ्किताः सर्वे जरासंधवशानुगाः ।\nमोदन्ते सुखिनस्तत्र देवलोके यथामराः ।। १८ ।।\nवैशम्पायन उवाच\nतस्य तद् वचनं श्रुत्वा भोजराजो महायशाः ।\nकृष्णस्नेहेन विकृतं बभाषे वचनामृतम् ।। १९ ।।\nकृष्ण कृष्ण महाबाहो यदूनां नन्दिवर्द्धन ।\nश्रूयतां यदहं त्वद्य वक्ष्यामि रिपुसूदन ।। 2.47.२० ।।\nत्वया विहीनाः सर्वे स्म न शक्ताः सुखमासितुम् ।\nपुरेऽस्मिन्विषयान्ते वा पतिहीना इव स्त्रियः ।। २१ ।।\nत्वत्सनाथा वयं तात त्वद्बाहुबलमाश्रिताः ।\nबिभीमो । नरेन्द्राणां सेन्द्राणामपि मानद ।। २२ ।।\nविजयाय यदुश्रेष्ठ यत्र यत्र गमिष्यसि ।\nतत्र त्वं सहितोऽस्माभिर्गच्छेथा यादवर्षभ ।। २३ ।।\nतस्य राज्ञो वचः श्रुत्वा सस्मितं देवकीसुतः ।\nयथेष्टं भवतामद्य तथा कर्तास्म्यसंशयम् ।। २४ ।।\nवैशम्पायन उवाच\nएवमुक्त्वा तु वै कृष्णो जगामाशु रथेन वै ।\nभीष्मकस्य गृहं प्राप्तो लोहितायति भास्करे ।। २५ ।।\nप्राप्ते राजसमाजे तु शिबिराकीर्णभूतले ।\nरङ्गं सुविपुलं दृष्ट्वा राजसीं तनुमाविशत् ।। २६ ।।\nवित्रासनार्थं भूपानां प्रकाशार्थं पुरातनम् ।\nमनसा चिन्तयामास वैनतेयं महाबलम् ।। २७ ।।\nततश्चिन्तितमात्रस्तु विदित्वा विनतात्मजः ।\nसुखलक्ष्यँ वपुः कृत्वा निलिल्ये केशवान्तिके ।। २८ ।।\nतस्य पक्षनिपातेन पवनोद्भ्रान्तकारिणा ।\nकम्पिता मनुजाः सर्वे न्युब्जाश्च पतिता भुवि ।। २९ ।।\nगरुडाभिहताः सर्वे प्रचेष्टन्तो यथोरगाः ।\nतान् संनिपतितान् दृष्ट्वा कृष्णो गिरिरिवाचलः ।।2.47.३० ।।\nस तदा पक्षवातेन मेने पतगसत्तमम् ।\nददर्श गरुडं प्राप्तं दिव्यस्रगनुलेपनम् ।। ३१ ।।\nपक्षवातेन पृथिवीं चालयन्तं मुहुर्मुहुः ।\nपृष्ठासक्तैः प्रहरणैर्लेलिह्यन्तमिवोरगैः ।। ३२ ।।\nवैष्णवं हस्तसंश्लेषं मन्यमानमवाङ्मुखम् ।\nचरणाभ्यां प्रकर्षन्तं पाण्डुरं भोगिनां वरम् ।। ३३ ।।\nहेमपत्रैरुपचितं धातुमन्तमिवाचलम् ।\nअमृतारम्भहर्तारं द्विजिह्वेन्द्रविनाशनम् ।। ३४ ।।\nत्रासनं दैत्यसंघानां वाहनं ध्वजलक्षणम् ।\nतं दृष्ट्वा स ध्वजं प्राप्तं सचिवं साम्परायिकम् ।। ३५ ।।\nधृतिमन्तं गरुत्मन्तं जगाद मधुसूदनः ।\nदृष्ट्वा परमसंहृष्टः स्थितं देवमिवापरम् ।\nतुल्यसामर्थ्यया वाचा गरुत्मन्तमवस्थितम् ।। ३६ ।।\nश्रीकृष्ण उवाच\nस्वागतं खेचरश्रेष्ठ सुरसेनारिमर्दन ।\nविनताहृदयानन्द स्वागतं केशवप्रिय ।। ३७ ।।\nव्रज पत्ररथश्रेष्ठ कैशिकस्य निवेशनम् ।\nवयं तत्रैव गत्वाद्य प्रतीक्षाम स्वयंवरम् ।। ३८ ।।\nराज्ञां तत्र समेतानां हस्त्यश्वरथगामिनाम् ।\nद्रक्ष्यामः शतशस्तत्र समेतानां महात्मनाम् ।। ३९ ।।\nएवमुक्त्वा महाबाहुर्वैनतेयं महाबलम् ।\nजगामाथ पुरीं कृष्णः कैशिकस्य महात्मनः ।। 2.47.४० ।।\nवैनतेयसखः श्रीमान् यादवैश्च महारथैः ।\nविदर्भनगरीं प्राप्ते कृष्णे देवकिनन्दने ।। ४१ ।।\nहृष्टाः प्रमुदिताः सर्वे निवासायोपचक्रमुः ।\nसर्वे शस्त्रायुधधरा राजानो बलशालिनः ।। ४२ ।।\nवैशम्पायन उवाच\nएतस्मिन्नेव काले तु राजा नयविशारदः ।\nकैशिकस्तत उत्थाय प्रहृष्टेनान्तरात्मना ।। ४३ ।।\nअर्घ्यमाचमनं दत्त्वा स राजा कैशिकः स्वयम् ।\nसत्कृत्य विधिवत् कृष्णं स्वपुरं सम्प्रवेशयत् ।। ४४ ।।\nपूर्वमेव तु कृष्णाय कारितं दिव्यमन्दिरम् ।\nविवेश सबलः श्रीमान् कैलासं शंकरो यथा ।। ४५ ।।\nखाद्यपानादिरत्नौघैरर्चितो वासवानुजः ।\nसुखेन उषितः कृष्णस्तस्य राज्ञो निवेशने ।\nपूजितौ बहुमानेन स्नेहपूर्णेन चेतसा ।। ४६ ।।\nइति श्रीमहाभारते खिलभागे हरिवंशे विष्णुपर्वणि  रुक्मिणीस्वयंवरे सप्तचत्वारिंशोऽध्यायः ।। ४७ ।।"
  }
]
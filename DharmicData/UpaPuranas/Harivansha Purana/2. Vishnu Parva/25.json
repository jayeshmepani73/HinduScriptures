[
  {
    "text": "वैशम्पायन उवाच\nअथास्तं गच्छति तदा मन्दरश्मौ दिवाकरे।\nसंध्यारक्ततले व्योम्नि शशाङ्के पाण्डुमण्डले ॥ १ ॥\nनीडस्थेषु विहङ्गेषु सत्सु प्रादुष्कृताग्निषु ।\nईषत्तमः संवृतासु दिक्षु सर्वासु सर्वशः॥ २ ॥\nघोषवासिषु सुप्तेषु वाशन्तीषु शिवासु च।\nनक्तंचरेषु हृष्टेषु पिशिताशनकाङ्क्षिषु ॥ ३॥\nशक्रगोपाह्वयामोदे प्रदोषेऽभ्यासतस्करे।\nसंध्यामयीमिव गुहां सम्प्रतिष्ठे दिवाकरे ॥४॥\nअधिश्रयणवेलायां प्राप्तायां गृहमेधिनाम् ।\nवन्यैर्वैखानसैर्मन्त्रैर्हूयमाने हुताशने ॥ ५ ॥\nउपावृत्तासु वै गोषु दुह्यमानासु च व्रजे।\nअसकृद्व्याहरन्तीषु बद्धवत्सासु धेनुषु ॥ ६॥\nप्रकीर्णदामनीकेषु गास्तथैवाह्वयत्सु च।\nसनिनादेषु गोपेषु काल्यमाने च गोधने ॥ ७ ॥\nकरीषेषु प्रक्लृप्तेषु दीप्यमानेषु सर्वशः। ।\nकाष्ठभारानतस्कन्धैर्गोपैरभ्यागतैस्तथा ॥८॥\nकिंचिदभ्युद्यते सोमे मन्दरश्मौ विराजति।\nईषद्विगाहमानायां रजन्यां दिवसे गते ॥ ९ ॥\nप्राप्ते दिनव्युपरमे प्रवृत्ते क्षणदामुखे ।\nभास्करे तेजसि गते सौम्ये तेजस्युपस्थिते ॥ १० ॥\nअग्निहोत्राकुले काले सौम्येन्दौ समुपस्थिते।\nअग्नीषोमात्मके संधौ वर्तमाने जगन्मये ॥११॥\nपश्चिमेनाग्निदीप्तेन  पूर्वेणोत्पलवर्चसा।\nदग्धाद्रिसदृशे व्योम्नि किंचित्तारागणाकुले ॥ १२॥\nवयोभिर्वासमुशतां बन्धुभिश्च समागमम् ।।\nशंसद्भिः स्यन्दनेनाशु प्राप्तो दानपतिर्व्रजम् ॥ १३॥\nप्रविशन्नेव पप्रच्छ सांनिध्यं केशवस्य सः।\nरौहिणेयस्य चाक्रूरो नन्दगोपस्य चासकृत् ॥ १४॥\nस नन्दगोपस्य गृहं वासाय विबुधोपमः ।\nअवतीर्य ततो यानात् प्रविवेश महाबलः ॥ १५॥\nहर्षपूर्णेन वक्त्रेण साश्रुनेत्रेण चैव हि ।\nप्रविशन्नेव च द्वारि ददर्शादोहने गवाम् ॥ १६॥\nवत्समध्ये स्थितं कृष्णं सवत्समिव गोवृषम् ।\nस तं हर्षपरीतेन वचसा गद्गदेन वै ॥ १७॥\nएहि केशव तातेति प्रव्याहरत धर्मवित् ।\nउत्तानशायिनं दृष्ट्वा पुनर्दृष्ट्वा श्रिया वृतम् ॥१८॥\nअव्यक्तयौवनं कृष्णमक्रूरः प्रशशंस ह।\nअयं स पुण्डरीकाक्षः सिंहशार्दूलविक्रमः।\nसम्पूर्णजलमेघाभः पर्वतप्रवराकृतिः ॥ १९ ॥\nमृधेष्वधर्षणीयेन सश्रीवत्सेन वक्षसा।\nद्विषन्निधनदक्षाभ्यां भुजाभ्यां साधु भूषितः ॥२०॥\nमूर्तिमान् स रहस्यात्मा जगतोऽग्र्यस्य भाजनम् ।\nगोपवेषधरो विष्णुरुदग्राग्र्यतनूरुहः ॥२१॥\nकिरीटलाञ्छनेनापि शिरसा छत्रवर्चसा।\nकुण्डलोत्तमयोग्याभ्यां श्रवणाभ्यां विभूषितः ॥२२॥\nहारार्हेण च पीनेन सुविस्तीर्णन वक्षसा।\nद्वाभ्यां भुजाभ्यां वृत्ताभ्यां दीर्घाभ्यामुपशोभितः॥२३॥\nस्त्रीसहस्रोपचर्येण वपुषा मन्मथाधिना।\nपीते वसानो वसने सोऽयं विष्णुः सनातनः ॥२४॥\nधरण्याश्रयभूताभ्यां चरणाभ्यामरिंदमः।\nत्रैलोक्याकान्तिभूताभ्यां भुवि पद्भ्यां व्यवस्थितः ॥॥ २५ ॥\nरुचिराग्रकरश्चास्य चक्राङ्कित इवेक्षते।\nद्वितीय उद्यतश्चापि गदासंयोगमिच्छति ॥ २६ ॥\nअवतीणों भवायेह प्रथमं पदमात्मनः।\nशोभतेऽद्य भुवि श्रेष्ठस्त्रिदशानां धुरंधरः ॥ २७ ॥\nअयं भविष्ये कथितो भविष्यकुशलैर्नरैः।\nगोपालो यादवं वंशं क्षीणं विस्तारयिष्यति ॥२८॥\nतेजसा यादवाश्चास्य शतशोऽथ सहस्रशः।\nवंशमापूरयिष्यन्ति ह्योघा इव महार्णवम् ॥ २९॥\nअस्येदं शासने सर्वं जगत् स्थास्यति शाश्वतम् ।\nनिहतामित्रसामन्तं स्फीतं कृतयुगे तथा ॥ ३०॥\nअयमास्थाय वसुधां स्थापयित्वा जगद् वशे।\nराज्ञां भविष्यत्युपरि न च राजा भविष्यति ॥ ३१ ॥\nनूनं त्रिभिः क्रमैर्जित्वा यथानेन प्रभुः कृतः।\nपुरा पुरंदरो राजा देवतानां त्रिविष्टपे ॥ ३२॥\nतथैव वसुधां जित्वा जितपूर्वां त्रिभिः क्रमैः ।\nस्थापयिष्यति राजानमुग्रसेनं न संशयः ॥ ३३॥\nप्रसृष्टवैरगाधोऽयं प्रश्नैश्च बहुभिः श्रुतः।\nब्राह्मणैर्ब्रह्मवादैश्च पुराणोऽयं हि गीयते ॥ ३४॥\nस्पृहणीयो हि लोकस्य भविष्यति च केशवः ।\nतथा हास्योत्थिता बुद्धिर्मानुष्यमुपजीवितुम् ॥ ३५ ॥\nअहं त्वस्याद्य वसतिं पूजयिष्ये यथाविधि ।\nविष्णुत्वं मनसा चैव पूजयिष्यामि मन्त्रवत् ॥ ३६॥\nयच्च ज्ञातिपरिज्ञानं प्रादुर्भावश्च वै नृषु ।\nअमानुषं वेद्मि चैनं ये चान्ये दिव्यचक्षुषः ॥ ३७॥\nसोऽहं कृष्णेन वै रात्रौ सम्मन्त्र्य विदितात्मना।\nसहानेन गमिष्यामि सव्रजो यदि मंस्यते ॥ ३८॥\nएवं बहुविधं कृष्णं दृष्ट्वा हेत्वर्थकारणैः।\nविवेश नन्दगोपस्य कृष्णेन सह संसदम् ॥ ३९ ॥\nइति श्रीमहाभारते खिलभागे हरिवंशे विष्णुपर्वणि अक्रूरागमने पञ्चविंशोऽध्यायः ॥ २५ ॥"
  }
]
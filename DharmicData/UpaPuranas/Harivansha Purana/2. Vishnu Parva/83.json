[
  {
    "text": "वैशम्पायन उवाच\nएतस्मिन्नेव काले तु चतुर्वेदषडङ्गवित् ।\nब्राह्मणो याज्ञवल्क्यस्य शिष्यो धर्मगुणान्वितः ।। १ ।।\nब्रह्मदत्तेति विख्यातो विप्रो वाजसनेयिवान् ।\nअश्वमेधः कृतस्तेन वसुदेवस्य धीमतः ।। २ ।।\nस संवत्सरदीक्षायां दीक्षितः षट्पुरालयः ।\nआवर्तायाः शुभे तीरे सुनद्या मुनिजुष्ट्या ।। ३ ।।\nसखा च वसुदेवस्य सहाध्यायी द्विजोत्तमः ।\nउपाध्यायश्च कौरव्य क्षीरहोता महात्मनः ।। ४ ।।\nवसुदेवस्तत्र यातो देवक्या सहितः प्रभो ।\nयजमानं षट्पुरस्थं यथा शक्रो बृहस्पतिम् ।। ५ ।।\nतत् सत्रं ब्रह्मदत्तस्य बह्वन्नं बहुदक्षिणम् ।\nउपासन्ति मुनिश्रेष्ठा महात्मानो दृढव्रताः ।। ६ ।।\nव्यासोऽहं याज्ञवल्क्यश्च सुमन्तुर्जैमिनिस्तथा ।\nधृतिमाञ्जाबलिश्चैव देवलाद्याश्च भारत ।। ७ ।।\nऋद्ध्यानुरूपया युक्तं वसुदेवस्य धीमतः ।\nयत्रेप्सितान्ददौ कामान्देवकी धर्मचारिणी ।। ८ ।।\nवासुदेवप्रभावेण जगत्स्रष्टुर्महीतले ।\nतस्मिन् सत्रे वर्तमाने दैत्याः षट्पुरवासिनः ।। ९ ।।\nनिकुम्भाद्याः समागम्य तमूचुर्वरदर्पिताः ।\nकार्यतां यज्ञभागो नः सोमं पास्यामहे वयम् ।\nकन्याश्च ब्रह्मदत्तो नो यजमानः प्रयच्छतु ।। 2.83.१० ।।\nबह्व्यः सन्त्यस्य कन्याश्च रूपवत्यो महात्मनः ।\nआहूय ताः प्रदातव्याः सर्वथैव हि नः श्रुतम् ।। ११ ।।\nरत्नानि च ब्रह्मदत्तो विशिष्टानि ददातु नः ।\nअन्यथा तु न यष्टव्यं वयमाज्ञापयामहे ।। १२ ।।\nएतच्छ्रुत्वा ब्रह्मदत्तस्तानुवाच महासुरान् ।\nयज्ञभागो न विहितः पुराणेऽसुरसत्तमाः ।। १३ ।।\nकथं सत्रे सोमपानं शक्यं दातुं मया हि वः ।\nपृच्छतेह मुनिश्रेष्ठान् वेदभाष्यार्थकोविदान् ।। १४ ।।\nकन्या हि मम या देयास्ताश्च संकल्पिता मया ।\nअन्तर्वेद्यां प्रदातव्याः सदृशानामसंशयम् ।। १५ ।।\nरत्नानि तु प्रयच्छामि सान्त्वेनाहं विचिन्त्यताम् ।\nबलान्नैव प्रदास्यामि देवकीपुत्रमाश्रितः ।। १६ ।।\nनिकुम्भाद्यास्तु रुषिताः पापाः षट्पुरवासिनः ।\nयज्ञवाटं विलुलुठुर्जह्रुः कन्याश्च तास्तथा । १७ ।।\nतद्दृष्ट्वा सम्प्रवृत्तं तु दध्यावानकदुन्दुभिः ।\nवासुदेवं महात्मानं बलभद्रं गदं तथा ।। १८ ।।\nविदितार्थस्ततः कृष्णः प्रद्युम्नमिदमब्रवीत् ।\nगच्छ कन्यापरित्राणं कुरु पुत्राशु मायया ।। १९ ।।\nयावद् यादवसैन्येन षट्पुरं याम्यहं प्रभो ।\nस ययौ षट्पुरं वीरः पितुराशाकरस्तदा ।। 2.83.२० ।।\nनिमेषान्तरमात्रेण गत्वा कामो महाबलः ।\nकन्यास्ता मायया धीमानपजह्रे महाबलः ।। २१ ।।\nमायामयीश्च कृत्वाऽन्या न्यस्तवान्रुक्मिणीसुतः ।\nमा भैरिति च धर्मात्मा देवकीमुक्तवांस्तदा ।। २२ ।।\nमायामयीस्ततो हृत्वा सुता ह्यस्य दुरासदाः ।\nषट्पुरं विविशुर्दैत्याः परितुष्टा नराधिप ।। २३ ।।\nकर्म चासार्य ते तत्र विधिदृष्टेन कर्मणा ।\nयद् विशिष्टं बहुगुणं तदभूच्च नराधिप ।। २४ ।।\nएतस्मिन्नन्तरे प्राप्ता राजानस्तत्र भारत ।\nसत्रे निमन्त्रिताः पूर्वं ब्रह्मदत्तेन धीमता ।। २५ ।।\nजरासंधो दन्तवक्त्रः शिशुपालस्तथैव च ।\nपाण्डवा धार्तराष्ट्राश्च मालवाः सगणास्तथा ।। २६ ।।\nरुक्मी चैवाह्वृतिश्चैव नीलो वा धर्म एव च ।\nविन्दानुविन्दावावन्त्यौ शल्यः शकुनिरेव च ।। २७ ।।\nराजानश्चापरे वीरा महात्मानो दृढायुधाः ।\nआवासिता नातिदूरे षट्पुरस्य च भारत ।। २८ ।।\nतान् दृष्ट्वा नारदः श्रीमानचिन्तयदनिन्दितः ।\nक्षत्त्रस्य यादवानां च भविष्यति समागमः ।। २९ ।।\nअत्र हेतुरहं युद्धे तस्मात् तत् प्रयताम्यहम् ।\nएवं संचिन्तयित्वाथ निकुम्भभवनं गतः ।। 2.83.३० ।।\nपूजितः स निकुम्भेन दानवैश्च तथापरैः ।\nउपविष्टः स धर्मात्मा निकुम्भमिदमब्रवीत् ।। ३१ ।।\nकथं विरोधं यदुभिः कृत्वा स्वस्थैरिहास्यते ।\nयो ब्रह्मदत्तः स हरिः स हि तस्य पितुः सखा ।। ३२ ।।\nशतानि पञ्च भार्याणां ब्रह्मदत्तस्य धीमतः ।\nआनीता वसुदेवस्य सुतस्य प्रियकाम्यया ।। ३३।।\nशतद्वयं ब्राह्मणीनां राजन्यानां शतं तथा ।\nवैश्यानां शतमेकं च शूद्राणां शतमेव च ।। ३४ ।।\nताभिः शुश्रूषितो धीमान् दुर्वासा धर्मवित्तमः ।\nतेन तासां वरो दत्तो मुनिना पुण्यकर्मणा ।। ३५ ।।\nएकैकस्तनयो राजन्नेकैका दुहिता तथा ।\nरूपेणानुपमाः सर्वा वरदानेन धीमतः ।। ३६ ।।\nकन्या भवन्ति तनयास्तस्यासुर पुनः पुनः ।\nसङ्गमे सङ्गमे वीर भर्तृभिः शयने सह ।। ३७ ।।\nसर्वपुष्पमयं गन्धं प्रस्रवन्ति वराङ्गनाः ।\nसर्वदा यौवने न्यस्ताः सर्वाश्चैव पतिव्रताः ।। ३८ ।।\nसर्वा गुणैरप्सरसां गीतनृत्यगुणोदयम् ।\nजानन्ति सर्वा दैतेय वरदानेन धीमतः ।। ३९ ।।\nपुत्राश्च रूपसम्पन्नाः शास्त्रार्थकुशलास्तथा ।\nस्वे स्वे स्थिता वर्णधर्मे यथावदनुपूर्वशः ।। 2.83.४० ।।\nताः कन्या भैममुख्यानां दत्ताः प्रायेण धीमता ।\nअवशेषं शतं त्वेकं यदानीतं किल त्वया ।। ४१ ।।\nतदर्थे यादवान् वीर योधयिष्यसि सर्वथा ।\nसहायार्थं तु राजानो ध्रियन्तां हेतुपूर्वकम् ।। ४२ ।।\nब्रह्मदत्तसुतार्थं च रत्नानि विविधानि च ।\nदीयन्तां भूमिपालानां सहायार्थे महात्मनाम् ।। ४३ ।।\nआतिथ्यं क्रियतां चैव यै समेष्यन्ति वै नृपाः ।\nएवमुक्ते तथा चक्रुरसुरास्तेऽतिहृष्टवत् ।। ४४ ।।\nलब्ध्वा पञ्चशतं कन्या रत्नानि विविधानि च ।\nयथार्हेण नरेन्द्रैस्ता विभक्ता भक्तवत्सलैः ।। ४५ ।।\nऋते पाण्डुसुतान् वीरान् वारिता नारदेन ते ।\nनिमेषान्तरमात्रेण तत्र गत्वा महात्मना ।। ४६ ।।\nतुष्टैस्तैरसुरा ह्युक्ता राजन् भूमिपसत्तमैः ।\nसर्वकामसमृद्धार्थैर्भवद्भिः खगमैः स्वयम् ।। ४७ ।।\nअर्चिताः स्म यथान्यायं क्षत्रं किं वः प्रयच्छतु ।\nक्षत्रं चार्चितपूर्वं हि दिव्यैर्वीरैर्भवद्विधैः ।। ४८ ।।\nनिकुम्भोऽथाब्रवीद् धृष्टः क्षत्रं सुररिपुस्तदा ।\nअनुवर्णयित्वा क्षत्रस्य माहात्म्यं सत्यमेव च ।। ४९ ।।\nयुद्धं नो रिपुभिः सार्द्धं भविष्यति नृपोत्तमाः ।\nसाहाय्यं दातुमिच्छामो भवद्भिस्तत्र सर्वथा ।। 2.83.५० ।।\nएवमस्त्विति तानूचुः क्षत्त्रियाः क्षीणकिल्बिषाः ।\nपाण्डवेयानृते धीराञ्छ्रुतार्थान्नारदाद् विभो ।। ५१ ।।\nक्षत्रियाः संनिविष्टास्ते युद्धार्थं कुरुनन्दन ।\nपत्न्यस्तु ब्रह्मदत्तस्य यज्ञवाटं गता अपि ।। ५२ ।।\nकृष्णोऽपि सेनया सार्द्धं प्रययौ षट् पुरं विभुः ।\nमहादेवस्य वचनमुद्वहन् मनसा नृप ।। ५३ ।।\nस्थापयित्वा द्वारवत्यामाहुकं पार्थिवं तदा ।\nस तया सेनया सार्द्धं पौराणां हितकाम्यया ।। ५४ ।।\nयज्ञवाटस्याविदूरे देवो निविविशे विभुः ।\nदेशे प्रवरकल्याणे वसुदेवप्रचोदितः ।। ५५ ।।\nदत्तगुल्माप्रतिसरं कृत्वा तं विधिवत्प्रभुः ।\nप्रद्युम्नमटने श्रीमान् रक्षार्थं विनियुज्य च ।। ५६ ।।\nइति श्रीमहाभारते खिलभागे हरिवंशे विष्णुपर्वणि षट्पुरवधे कृष्णस्य षट्पुरगमने त्र्यशीतितमोऽध्यायः ।। ८३ ।।"
  }
]
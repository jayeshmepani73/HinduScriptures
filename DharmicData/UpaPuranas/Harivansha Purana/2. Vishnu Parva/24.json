[
  {
    "text": "वैशम्पायन उवाच\nअन्धकस्य वचः श्रुत्वा कंसः संरक्तलोचनः ।\nन किंचिदब्रवीत् क्रोधाद् विवेश स्वं निकेतनम् ।। १ ।।\nते च सर्वे यथावेश्म यादवाः श्रुतविस्तराः ।\nजग्मुर्विगतसंकल्पाः कंसवैकृतशंसिनः ।। २ ।।\nअक्रूरोऽपि यथाऽऽज्ञप्तः कृष्णदर्शनलालसः ।\nजगाम रथमुख्येन मनसा तुल्यगामिना ।। ३ ।।\nकृष्णस्यापि निमित्तानि शुभान्यङ्गगतानि वै ।\nपितृतुल्येन शंसन्ति बान्धवेन समागमम् ।। ४ ।।\nप्रागेव च नरेन्द्रेण माथुरेणौग्रसेनिना ।\nकेशिनः प्रेषितो दूतो वधायोपेन्द्रकारणात् ।। ५ ।।\nस च दूतवचः श्रुत्वा केशी क्लेशकरो नृणाम् ।\nवृन्दावनगतो गोपान् बाधते स्म दुरासदः ।। ६ ।।\nमानुषं मांसमश्नानः क्रुद्धो दुष्टपराक्रमः ।\nदुर्दान्तो वाजिदैत्योऽसावकरोत् कदनं महत् ।। ७ ।।\nनिघ्नन् गा वै सगोपालान् गवां पिशितभोजनः ।\nदुर्मदः कामचारी च स केशी निरवग्रहः ।। ८ ।।\nतदरण्यं श्मशानाभं नृणां मांसास्थिभिर्वृतम् ।\nयत्रास्ते स हि दुष्टात्मा केशी तुरगदानवः ।। ९ ।।\nखुरैर्दारयते भूमिं वेगेनारुजते द्रुमान् ।\nहेषितैः स्पर्द्धते वायुं प्लुतैर्लङ्घयते नभः ।। 2.24.१० ।।\nअतिप्रवृद्धो मत्तश्च दुष्टोऽश्वो वनगोचरः ।\nआकम्पितसटो रौद्रः कंसस्य चरितानुगः ।। ११ ।।\nईरिणं तद् वनं सर्वं तेनासीत् पापकर्मणा ।\nकृतं तुरगदैत्येन सर्वान् गोपाञ्जिघांसता ।। १२ ।।\nतेन दुष्टप्रचारेण दूषितं तद् वनं महत् ।\nन नृभिर्गोधनैवापि सेव्यते वनवृत्तिभिः ।।१३ ।।\nनिःसम्पातः कृतः पन्थास्तेन तद्विषयाश्रयः ।\nमदाच्चलितवृत्तेन नृमांसान्यश्नता भृशम् ।। १४ ।।\nनृशब्दानुसरः क्रुद्धः स कदाचिद् वनागमे ।\nजगाम घोषसंवासं चोदितः कालधर्मणा ।। १५ ।।\nतं दृष्ट्वा दुद्रुवुर्गोपाः स्त्रियश्च शिशुभिः सह ।\nक्रन्दमाना जगन्नाथं कृष्णं नाथमुपाश्रिताः ।। १६ ।।\nतासां रुदितशब्देन गोपानां क्रन्दितेन च ।\nदत्त्वाभयं तु कृष्णो वै केशिनं सोऽभिदुद्रुवे ।। १७ ।।\nकेशी चाप्युन्नतग्रीवः प्रकाशदशनेक्षणः ।\nहेषमाणो जवोदग्रो गोविन्दाभिमुखो ययौ ।। १८ ।।\nतमापतन्तं सम्प्रेक्ष्य केशिनं हयदानवम् ।\nप्रत्युज्जगाम गोविन्दस्तोयदः शशिनं यथा ।। १९ ।।\nकेशिनस्तु तमभ्याशे दृष्ट्वा कृष्णमवस्थितम् ।\nमनुष्यबुद्धयो गोपाः कृष्णमूचुर्हितैषिणः ।। 2.24.२० ।।\nकृष्ण तात न खल्वेष सहसा ते हयाधमः ।\nउपसर्प्यो भवान् बालः पापश्चैष दुरासदः ।। २१ ।।\nएष कंसस्य सहजः प्राणस्तात बहिश्चरः ।\nउत्तमश्च हयेन्द्राणां दानवोऽप्रतिमो युधि ।। २२ ।।\nत्रासनः सर्वभूतानां तुरगाणां महाबलः ।\nअवध्यः सर्वभूतानां प्रथमः पापकर्मणाम् ।। २३ ।।\nगोपानां तद् वचः श्रुत्वा वदतां मधुसूदनः ।\nकेशिना सह युद्धाय मतिं चक्रेऽरिसूदनः ।। २४ ।।\nततः सव्यं दक्षिणं च मण्डलं स परिभ्रमन् ।\nपद्भ्यामुभाभ्यां स हयः क्रोधेनारुजते द्रुमान् ।। २५ ।।\nमुखे लम्बसटे चास्य स्कन्धे केशघनावृते ।\nवलयोऽभ्रतरङ्गाभाः सुस्रुवुः क्रोधजं जलम् ।। २६ ।।\nस फेनं वक्त्रजं चैव ववर्ष रजसावृतम् ।\nहिमकाले यथा व्योम्नि नीहारमिव चन्द्रमाः ।। २७ ।।\nगोविन्दमरविन्दाक्षं हेषितोद्गारशीकरैः ।\nस फेनैर्वक्त्रनिर्गीर्णैः प्रोक्षयामास भारत ।। २८ ।।\nखुरोद्धूतावसिक्तेन मधुकक्षोदपाण्डुना ।\nरजसा स हयः कृष्णं चकारारुणमूर्धजम् ।।२९ ।।\nप्लुतवल्गितपादस्तु तक्षमाणो धरां खुरैः ।\nदन्तान् निर्दशमानस्तु केशी कृष्णमुपाद्रवत् ।। 2.24.३० ।।\nस संसक्तस्तु कृष्णेन केशी तुरगसत्तमः ।\nपूर्वाभ्यां चरणाभ्यां वै कृष्णं वक्षस्यताडयत् ।। ३१।।\nपुनः पुनः स च बली प्राहिणोत्पार्श्वतः खुरान् ।\nकृष्णस्य दानवो घोरं प्रहारममितौजसः ।।३२।।\nवक्त्रेण चास्य घोरेण तीक्ष्णदंष्ट्रायुधेन वै ।\nअदशद् बाहुशिखरं कृष्णस्य रुषितो हयः । ३३ ।।\nस लम्बकेसरसटः कृष्णेन सह सङ्गतः ।\nरराज केशी मेघेन संसक्तः ख इवांशुमान् ।। ३४ ।।\nउरस्तस्योरसा हन्तुमियेष बलवान् हयः ।\nवेगेन वासुदेवस्य क्रोधाद् द्विगुणविक्रमः ।। ३५ ।।\nतस्योत्सिक्तस्य बलवान् कृष्णोऽप्यमितविक्रमः ।\nबाहुमाभोगिनं कृत्वा मुखे क्रुद्धः समादधत् ।। ३६ ।।\nस तं बाहुमशक्तो वै खादितुं भेत्तुमेव च ।\nदशनैर्मूलनिर्मुक्तैः सफेनं रुधिरं वमन् ।। ३७ ।।\nविपाटिताभ्यामोष्ठाभ्यां कटाभ्यां विदलीकृतः ।\nअक्षिणी विवृते चक्रे विसृते मुक्तबन्धने ।। ३८ ।।\nनिरस्तहनुराविष्टः शोणिताक्तविलोचनः ।\nउत्कर्णो नष्टचेतास्तु स केशी बह्वचेष्टत ।।३९।।\nउत्पतन्नसकृत्पादैः शकृन्मूत्रं समुत्सृजन् ।\nखिन्नाङ्गरोमा श्रान्तस्तु निर्यत्नचरणोऽभवत् ।। 2.24.४० ।।\nकेशिवक्त्रविलग्नस्तु कृष्णबाहुरशोभत ।\nव्याभुग्न इव घर्मान्ते चन्द्रार्धकिरणैर्घनः ।। ४१ ।।\nकेशी च कृष्णसंसक्तः शान्तगात्रो व्यरोचत ।\nप्रभातावनतश्चन्द्रः श्रान्तो मेरुमिवाश्रितः ।। ४२ ।।\nतस्य कृष्णभुजोद्धूताः केशिनो दशना मुखात्।\nपेतुः शरदि निस्तोयाः सिताभ्रावयवा इव ।। ४३ ।।\nस तु केशी भृशं शान्तः कृष्णेनाक्लिष्टकर्मणा ।\nस्वभुजं स्वायतं कृत्वा पाटितो बलवत्तदा ।। ४४ ।।\nस पाटितो भुजेनाजौ कृष्णेन विकृताननः ।\nकेशी नदन्महानादं दानवो व्यथितस्तदा ।। ४५ ।।\nविघूर्णमानस्त्रस्ताङ्गो मुखाद् रुधिरमुद्वमन् ।\nभृशं व्यङ्गीकृतवपुर्निकृत्तार्द्ध इवाचलः ।। ४६ ।।\nव्यादितास्यो महारौद्रः सोऽसुरः कृष्णबाहुना ।\nनिपपात यथा कृत्तो नागो हि द्विदलीकृतः ।। ४७ ।।\nबाहुना कृत्तदेहस्य केशिनो रूपमाबभौ ।\nपशोरिव महाघोरं निहतस्य पिनाकिना ।। ४८ ।।\nद्विपादपृष्ठपुच्छार्द्धे श्रवणैकाक्षिनासिके ।\nकेशिनस्तद्विधाभूते द्वे चार्धे रेजतुः क्षितौ ।। ४९ ।।\nकेशिदन्तक्षतस्यापि कृष्णस्य शुशुभे भुजः ।\nवृद्धः साल इवारण्ये गजेन्द्रदशनाङ्कितः ।। 2.24.५० ।।\nतं हत्वा केशिनं युद्धे कल्पयित्वा च भागशः ।\nकृष्णः पद्मपलाशाक्षो हसंस्तत्रैव तस्थिवान् ।। ५१ ।।\nतं हतं केशिनं दृष्ट्वा गोपा गोपस्त्रियस्तथा ।\nबभूवुर्मुदिताः सर्वे हतविघ्ना गतक्लमाः ।। ५२ ।।\nदामोदरं तु श्रीमन्तं यथास्थानं यथावयः ।\nअभ्यनन्दन् प्रियैर्वाक्यैः पूजयन्तः पुनः पुनः ।। ५३ ।।\nगोपा ऊचुः\nअहो तात कृतं कर्म हतोऽयं लोककण्टकः ।\nदैत्यः क्षितिचरः कृष्ण हयरूपं समास्थितः ।। ५४ ।।\nकृतं वृन्दावनं क्षेमं सेव्यं नृमृगपक्षिणाम् ।\nघ्नता पापमिमं तात केशिनं हयदानवम् ।। ५५ ।।\nहता नो बहवो गोपा गावो वत्सेषु वत्सलाः ।\nनैके चान्ये जनपदा हतानेन दुरात्मना ।। ५६ ।।\nएष संवर्तकं कर्तुमुद्यतः खलु पापकृत् ।\nनृलोकं निर्नरं कृत्वा चर्तुकामो यथासुखम् ।। ५७ ।।\nनैतस्य प्रमुखे स्थातुं कश्चिच्छक्तो जिजीविषुः ।\nअपि देवसमूहेषु किं पुनः पृथिवीतले ।। ५८ ।।\nवैशम्पायन उवाच\nअथाहान्तर्हितो विप्रो नारदः खगमो मुनिः ।\nप्रीतोऽस्मि विष्णो देवेश कृष्ण कृष्णेति चाब्रवीत् ।।५९।।\nनारद उवाच\nयदिदं दुष्करं कर्म कृतं केशिजिघांसया ।\nत्वय्येव केवलं युक्तं त्रिदिवे त्र्यम्बकस्य वा ।। 2.24.६० ।।\nअहं युद्धोत्सुकस्तात त्वद्गतेनान्तरात्मना ।\nइदं नरहयं युद्धं द्रष्टुं स्वर्गादिहागतः ।। ६१ ।।\nपूतनानिधनादीनि कर्माणि तव दृष्टवान् ।\nअहं त्वनेन गोविन्द कर्मणा परितोषितः ।। ६२ ।।\nहयादस्मान्महेन्द्रोऽपि बिभेति बलसूदनः ।\nकुर्वाणाच्च वपुर्घोरं केशिनो दुष्टचेतसः ।। ६३ ।।\nयत्त्वया पाटितो देहो भुजेनायतपर्वणा ।\nएषोऽस्य मृत्युरन्ताय विहितो विश्वयोनिना ।। ६४ ।।\nयस्मात् त्वया हतः केशी तस्मान्मच्छासनं शृणु ।\nकेशवो नाम नाम्ना त्वं ख्यातो लोके भविष्यसि ।।६५।।\nस्वस्त्यस्तु भवतो लोके साधु याम्यहमाशुगः ।\nकृत्यशेषं च ते कार्यं शक्तस्त्वमसि मा चिरम् ।। ६६ ।।\nत्वयि कार्यान्तरगते नरा इव दिवौकसः ।\nविडम्बयन्तः क्रीडन्ति लीलां त्वद्बलमाश्रिताः ।। ६७ ।।\nअभ्याशे वर्तते कालो भारतस्याहवोदधेः ।\nहस्तप्राप्तानि युद्धानि रागं त्रिदिवगामिनाम् ।। ६८ ।।\nपन्थानः शोधिता व्योम्नि विमानारोहणोर्ध्वगाः ।\nअवकाशा विभज्यन्ते शक्रलोके महीक्षिताम् ।। ६९ ।।\nउग्रसेनसुते शान्ते पदस्थे त्वयि केशव ।\nअभितस्तन्महद् युद्धं भविष्यति महीक्षिताम् ।। 2.24.७० ।।\nत्वां चाप्रतिमकर्माणं संश्रयिष्यन्ति पाण्डवाः ।\nभेदकाले नरेन्द्राणां पक्षग्राहो भविष्यसि ।। ७१ ।।\nत्वयि राजासनस्थे हि राजश्रियमनुत्तमाम् ।\nशुभां त्यक्ष्यन्ति राजानस्त्वत्प्रभावान्न संशयः ।। ७२ ।।\nएष मे कृष्ण संदेशः श्रुतिभिः ख्यातिमेष्यति ।\nदेवतानां दिविस्थानां जगतश्च जगत्पते ।। ७३ ।।\nदृष्टं मे भवतः कर्म दृष्टश्चासि मया प्रभो ।\nकंसे भूयः समेष्यामि साधिते साधु याम्यहम् ।। ७४ ।।\nएवमुक्त्वा तु स तदा नारदः खं जगाम ह ।\nनारदस्य वचः श्रुत्वा देवसंगीतयोनिनः ।। ७५ ।।\nतथेति स समाभाष्य पुनर्गोपान् समासदत् ।\nगोपाः कृष्णं समासाद्य विविशुर्व्रजमेव ह ।। ७६ ।।\nइति श्रीमहाभारते खिलभागे हरिवंशे विष्णुपर्वणि केशिवधे चतुर्विशोऽध्यायः ।। २४ ।।"
  }
]
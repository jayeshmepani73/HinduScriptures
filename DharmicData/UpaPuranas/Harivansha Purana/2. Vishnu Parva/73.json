[
  {
    "text": "वैशम्पायन उवाच\nअथ विष्णुर्महातेजा मुहूर्ताभ्युदिते रवौ ।\nमृगयाव्यपदेशेन ययौ रैवतकं गिरिम् ।। १ ।।\nआरोप्यैकरथे देवः सात्यकिं नरपुङ्गवम् ।\nप्रद्युम्नमनुगच्छेति प्रोक्त्वा कुरुकुलोद्वह ।। २ ।।\nरैवतं च गिरिं देवो गत्वा दारुकमब्रवीत् ।\nमदीयं रथमेनं त्वं ग्रहायेहैव दारुक ।। ३ ।।\nप्रतिपालय मां सौम्य दिनार्द्धे वारयन् हरीन् ।\nरथेनैव प्रवेष्टाहं द्वारकां सूतसत्तम ।। ४ ।।\nइति संदिश्य भगवानारुरोह जयोद्यतः ।\nतार्क्ष्यं ससात्यको धीमानप्रमेयपराक्रमः ।। ५ ।।\nपृथग् रथेन कौरव्य प्रद्युम्नः शत्रुसूदनः ।\nआकाशगामिना राजन्पृष्ठतः कृष्णमन्वयात् ।। ६ ।।\nनिमेषान्तरमात्रेण नन्दनं काननं हरिः ।\nदेवोद्यानं ययौ धीमान् पारिजातजिहीर्षया ।। ७ ।।\nददर्श तत्र भगवान् देवयोधान् दुरासदान् ।\nनानायुधधरान् वीरान् नन्दनस्थानधोक्षजः ।। ८ ।।\nतेषां सम्पश्यतामेव पारिजातं महाबलः ।\nउत्पाट्यारोपयामास पारिजातं सतां गतिः ।। ९ ।।\nगरुडं पक्षिराजानमयत्नेनैव भारत ।\nउपस्थितो विग्रहवान् पारिजातः स केशवम् ।। 2.73.१० ।।\nसान्त्वितो वासुदेवेन पारिजातश्च भारत ।\nउक्तश्च वृक्ष मा भैस्त्वं केशवेन महात्मना ।। ११ ।।\nतं प्रस्थितं तरुं दृष्ट्वा पारिजातमधोक्षजः ।\nअमरावतीं पुरीं श्रेष्ठां ततश्चक्रे प्रदक्षिणाम् ।। १२ ।।\nते तु नन्दनगोप्तारः पारिजातो द्रुमोत्तमः ।\nह्रियतीति महेन्द्राय गत्वा नृप शशंसिरे ।। १३ ।।\nअथैरावतमारुह्य निर्ययौ पाकशासनः ।\nजयन्तेन रथस्थेन पृष्ठतोऽनुगतः प्रभुः ।। १४ ।।\nपूर्वमभ्यागतं द्वारं केशवं शत्रुनाशनम् ।\nदृष्ट्वोवाच प्रवृत्तं भोः किमिदं मधुसूदन ।। १५ ।।\nप्रणम्य गरुडस्थोऽथ केशवः शक्रमब्रवीत् ।\nवध्वास्ते पुण्यकार्याय नीयतेऽयं वरद्रुमः ।। १६ ।।\nतमुवाच ततः शक्रो मा मैवं पुष्करेक्षण ।\nअयोधयित्वा न तरुर्नयितव्यस्त्वयाच्युत ।। १७ ।।\nप्रहरस्व महाबाहो प्रथमं मयि केशव ।\nप्रतिज्ञा सफला तेऽस्तु मुक्त्वा कौमोदकी मयि ।। १८।।\nततः कृष्णः शरैस्तीक्ष्णैर्देवराजगजोत्तमम् ।\nबिभेदाशनिसंकाशैः प्रहसन्निव भारत ।। १९ ।।\nविव्याध गरुडं वज्री दिव्यैः शरवरैस्तथा ।\nबाणांश्चिच्छेद सहसा केशवस्य तरस्विनः ।। 2.73.२० ।।\nयान् यान् मुमोच देवेन्द्रस्तांस्तांश्चिच्छेद माधवः ।\nमाधवेन प्रयुक्तांश्च चिच्छेद बलवृत्रहा ।। २१ ।।\nमहेन्द्रस्य च शब्देन धनुषः कुरुनन्दन ।\nशार्ङ्गस्य च निनादेन मुमुहुः स्वर्गवासिनः ।। २२ ।।\nतयोर्वर्तति संग्रामे गरुडस्थं महाबलः ।\nपारिजातं जयन्तोऽथ हर्तुमभ्युद्यतो बली ।। २३ ।।\nप्रद्युम्नमथ कंसघ्नो वारयेति तदाब्रवीत् ।\nततस्तं वारयामास रौक्मिणेयः प्रतापवान् ।। २४ ।।\nजयन्तो जयतां श्रेष्ठो रौक्मिणेयमथेषुभिः ।\nसर्वगात्रेषु विहसन्नाजघान रथे स्थितः ।। २५ ।।\nरथस्थ एव रथिनं कामस्तु कमलेक्षणः ।\nऐन्द्रिमभ्यर्दयामास बाणैराशीविषोपमैः ।। २६\nस संनिपातस्तुमुलो बभूव कुरुनन्दन ।\nजयन्तस्य च वीरस्य रौक्मिणेयस्य चोभयोः ।। २७ ।।\nकृतप्रतिकृतं युद्धे चक्रतुस्तौ महाबलौ ।\nमहेन्द्रोपेन्द्रतनयौ जगत्यस्त्रभृतां वरौ ।। २८ ।।\nदेवाश्च मुनयश्चैव ददृशुर्विस्मयान्विताः ।\nतं संग्रामं महाघोरं सिद्धाश्चैव सचारणाः ।। २९ ।।\nततस्तु प्रवरो नाम देवदूतो महाबलः ।\nपारिजातं पुनर्हर्तुमियेष कुरुनन्दन ।। 2.73.३० ।।\nसखा स देवराजस्य महास्त्रविदरिंदमः ।\nअवध्यो वरदानेन ब्रह्मणः कुरुनन्दन ।। ३१ ।।\nब्राह्मणस्तपसा सिद्धौ जम्बूद्वीपाद् दिवं गतः ।\nस्वशक्त्या नृप संयातः सखित्वं बलघातिना ।। ३२ ।।\nतमापतन्तं सम्प्रेक्ष्य कृष्णः सात्यकिमब्रवीत् ।\nअत्रस्थ एव प्रवरं शरैर्वारय सात्यके ।। ३३ ।।\nततः षष्ट्या रथेषूणां गरुडस्थं द्विजस्तदा ।\nआजघान महाबाहो सात्यकिं प्रवरो भृशम् ।। ३५ ।।\nशिनेर्नप्ता धनुस्तस्य क्षिपतः सायकान् नृप ।\nचिच्छेद पुरुषव्याघ्रो वचनं चेदमब्रवीत् ।। ३६ ।।\nब्राह्मणो नाभिहन्तव्यस्तिष्ठ तिष्ठ स्ववर्त्मनि ।\nअवध्या यादवानां हि स्वापराधेऽपि हि द्विजाः ।। ३७ ।।\nप्रवरस्तु प्रहस्यैनमुवाच कुरुनन्दन ।\nअलं क्षान्त्या नृणां शूर युद्ध्य सर्वात्मना रणे ।। ३८ ।।\nजामदग्न्यस्य रामस्य शिष्योऽहमपि यादव ।\nनामतः प्रवरो नाम सखा शक्रस्य धीमतः ।। ३९ ।।\nन देवा योद्धुमिच्छन्ति मन्यन्तो मधुसूदनम् ।\nआनृण्यं सौहृदस्याहमधिगन्तास्मि माधव ।। 2.73.४० ।।\nततस्तयोस्तदा रौद्रः संग्रामो ववृधे नृप ।\nअस्त्रैर्दिव्यैर्नरव्याघ्र शैनेयद्विजमुख्ययोः ।। ४१ ।।\nद्यौश्चचाल तदा राजन् द्युचराश्च सहस्रशः ।\nतस्मिन् वर्तति संग्रामे तेषामतिमहात्मनाम् ।। ४२ ।।\nनातिशिष्ये रणे कार्ष्णिरैन्द्रिमस्त्रभृतां वरम् ।\nऐन्द्रिः कार्ष्णि महात्मानं मायिनं शूरसत्तमम्।। ४३ ।।\nहन्त गृह्ण प्रतीच्छेति तावुभौ योधसत्तमौ ।\nयुयुधाते नरश्रेष्ठ परस्परजयैषिणौ ।। ४४ ।।\nअथ शार्ङ्गायुधसुतं शचीपुत्रः प्रतापवान् ।\nविभाष्याभ्यहनद्राजन् दिव्येनास्त्रेण सत्वरः ।। ४५ ।।\nसोऽस्त्रं तदभिदीप्यन्तमापतन्तं शितैः शरैः ।\nतस्तम्भे बाणजालेन तदद्भुतमिवाभवत् ।। ४६ ।।\nततस्तद् दीप्यमानं तु पपात रणमूर्द्धनि ।\nरौक्मिणेयस्य कौरव्य घोरं दानवमर्दनम् ।। ४७ ।।\nतेनास्त्रेण रथो दग्धः प्रद्युम्नस्य महात्मनः ।\nनादहत् तत् सुघोरं तं रौक्मिणेयं नराधिप ।। ४८ ।।\nदहत्यग्निं न खल्वग्निरुद्धतोऽपि विशाम्पते ।\nदग्धाद् रथान्महाबाहु रौक्मिणेयः प्रचक्रमे ।। ४९ ।।\nअथ नारायणसुतो विरथो रथिनां वरः ।\nस्थितो धनुष्मानाकाशे जयन्तमिदमब्रवीत् ।। 2.73.५० ।।\nमहेन्द्रपुत्र दिव्यं त्वं यदस्त्रं मुक्तवानसि ।\nनाहमीदृशरूपाणां शक्यो हन्तुं शतैरपि ।। ५१ ।।\nप्रयत्नं कुरु शिक्षाणां यत्नं मेऽद्य प्रदर्शय ।\nनास्ति मेऽतिशयं कर्ता संग्रामेऽमरनन्दन ।। ५२ ।।\nआसीन्मे साध्वसं दृष्ट्वा रथस्थं त्वां धृतायुधम्।\nबिभेमि तव नेदानीं युद्धे दृष्टबलोऽबलम् ।। ५३ ।।\nमनसा स्मर्यतां सैष पारिजातस्त्वया तरुः ।\nशक्यं न खलु हस्ताभ्यां स्प्रष्टव्यो यस्त्वया ह्यसौ ।।५४।।\nरथो मायामयो दग्धस्त्वया यो ह्यस्त्रतेजसा ।\nईदृशानां सहस्राणि स्रष्टुं शक्तोऽस्मि मायया ।। ५५ ।।\nएवमुक्तो जयन्तश्च मुमोचास्त्रं महाबलः ।\nतपसोपचितं तेन स्वयमेवातितेजसा ।। ५६ ।।\nतत् प्रद्युम्नो महावेगं शरजालैरवारयत् ।\nचत्वार्यस्त्राणि दिव्यानि मुमुचे चापराणि सः ।। ५७ ।।\nदिक्षु सर्वासु रुरुधुस्तान्यस्त्राण्यथ भारत ।\nरौक्मिणेयं महात्मानमन्तरिक्षे च पञ्चमम् ।। ५८ ।।\nमहोल्कासदृशान् बाणानस्त्राण्यमरसत्तमः ।\nमुमोच यानि घोराणि प्रद्युम्नं प्रति सर्वतः ।। ५९ ।।\nतानि सर्वाणि बाणौघैः कार्ष्णिरस्त्राण्यवारयत् ।\nजयन्तं चापरैर्बाणैर्विध्याध निशितैस्तदा ।। 2.73.६० ।।\nततो नादः समुत्सृष्टो ह्यमरैः पुण्यकर्मभिः ।\nदृष्ट्वा स्थैर्यं च शैघ्र्यं च प्रद्युम्नस्य महात्मनः ।। ६१ ।।\nप्रवरस्यापि बाणेन शितेन शिनिपुङ्गवः ।\nचिच्छेदेष्वासनं वीरो हस्तावापं च भारत ।। ६२ ।।\nततौऽन्यत्स तु जग्राह महत् तद्धनुरुत्तमम् ।\nमहेन्द्रदत्तं प्रवरो महाशनिसमस्वनम् ।। ६३ ।।\nस तेन वीरो महता धनुषा विप्रसत्तमः ।\nशरान् मुमोच विविधानर्करश्मिनिभांस्तदा ।। ६४ ।।\nचकर्त च धनुश्चित्रं शैनेयस्यामितौजसः ।\nविव्याध सर्वगात्रेषु बाणैरपि च सात्यकिम् ।। ६५ ।।\nधनुरादाय शैनेयस्ततोऽन्यत् कुरुनन्दन ।\nदृढं भारसहं धीमान् विव्याध प्रवरं रणे ।। ६६ ।।\nउच्चकर्ततुरन्योन्यवर्मणी तौ शितैः शरैः ।\nगात्रेभ्यश्चैव मांसानि मर्मभिद्भिः शरोद्यमैः ।। ६७ ।।\nअथाष्टधारबाणेन पुनरिष्वासनं द्विधा ।\nचिच्छेद प्रवरो वीरस्त्रिभिश्चैनमताडयत् ।। ६८ ।।\nअन्यदिष्वासनं तं तु ग्रहीतुमनसं द्विजः ।\nगदया ताडयामास क्षेप्यया लघुहस्तवान् ।। ६९ ।।\nसोऽसिं चर्म च जग्राह सात्यकिः प्रहसन्निव ।\nन जग्राह धनुर्धीमान् गदयाभिहतो भृशम् ।। 2.73.७० ।।\nततः शरशतान्येव मुमोच प्रवरस्तदा ।\nविहस्तमिव विज्ञाय सात्यकिं यदुनन्दनम् ।। ७१ ।।\nप्रद्युम्नोऽस्य ददौ खड्गं निर्मलाकाशसंनिभम् ।\nतस्य चिच्छेद भल्लेन निस्त्रिंशं प्रवरस्तदा ।। ७२ ।।\nत्सरुदेशेऽपातयच्च प्रवरः प्रहसन्निव ।\nव्यधमच्च तथा चर्म शितैर्बाणैरजिह्मगैः ।। ७३ ।।\nआजघान च शक्त्यैनं हृदि विप्रो ननाद च ।\nतं विक्लवमिव ज्ञात्वा पारिजातजिहीर्षया ।\nतार्क्ष्याभ्याशे रथेनैव स तस्थौ प्रवरस्तदा ।। ७४ ।।\nतं पक्षपुटवेगेन चिक्षेप गरुडस्तथा ।\nगव्यूतिमेकां सरथः स पपात मुमोह च ।। ७५ ।।\nतं जयन्तो निपत्याथ पतितं ब्राह्मणं नृप ।\nसमाश्वास्य रथं शीघ्रं समारोपितवांस्तदा ।। ७६ ।।\nशैनेयमपि मुह्यन्तं पतन्तं च मुहुर्मुहुः ।\nआश्वासयानः प्रद्युम्नः पितृव्यं परिषस्वजे ।। ७७ ।।\nतं हि पस्पर्श हस्तेन सव्येन मधुसूदनः ।\nविरुजः स्पर्शमात्रेण सात्यकिः समपद्यत ।। ७८ ।।\nप्रद्युम्नो दक्षिणे पार्श्वे वामे तु शिनिपुङ्गवः ।\nतस्थतुः पारिजातस्य युद्धशौण्डतरावुभौ ।। ७९ ।।\nजयन्तः प्रवरश्चैव रथेनैकेन भारत ।\nसम्पतन्तौ महेन्द्रेण प्रहस्योक्तौ महात्मना ।। 2.73.८० ।।\nनासन्नमभिगन्तव्यं गरुडस्य कथंचन ।\nबलवानेष पततां राजा च विनतासुतः ।। ८१ ।।\nदक्षिणे चैव सव्ये च पार्श्वे मम धृतायुधौ ।\nउभौ स्थितौ युद्ध्यमानं मामेव हि प्रपश्यतम् ।। ८२ ।।\nएवमुक्तौ स्थितौ वीरौ ततः शक्रस्य पार्श्वयोः ।\nददृशाते युद्धद्यमानौ देवराजजनार्दनौ ।। ८३ ।।\nअथेन्द्रो गरुडं बाणैर्महाशनिसमस्वनैः ।\nविव्याध सर्वगात्रेषु महास्त्रप्रवरैस्तथा ।। ८४ ।।\nस तान् बाणानगणयन् वैनतेयः प्रतापवान् ।\nससाराभिमुखो वीरः शक्रनागमरिंदमः ।। ८५ ।।\nउभौ तौ सहसा राजन् बलिनौ गजपक्षिणौ ।\nप्रयुद्धौ वीर्यसम्पन्नौ महाप्राणौ दुरासदौ ।। ८६ ।।\nरदनैः पन्नगरिपुं करेण शिरसा तदा ।\nऐरावतो गजपतिराजघान नदंस्तथा ।। ८७ ।।\nतथा नखाङ्कुशैस्तीक्ष्णैर्वैनतेयो बलोत्कटः ।\nतथा पक्षनिपातैश्च शक्रनागं जघान ह ।। ८८ ।।\nमुहू्र्तं सुमहानासीत् सम्पातो गजपक्षिणोः ।\nविस्मापनीयो जगतः प्रेक्षितॄणां भयावहः ।। ८९ ।।\nमूर्ध्न्यथैरावतं तार्क्ष्यस्ताडयामास भारत ।\nनखाङ्कुशकरालेन चरणेन महाबलः ।। 2.73.९० ।।\nसम्प्रहाराभिसंतप्तो निपपात त्रिविष्टपात् ।\nपारियात्रे गिरिश्रेष्ठे द्वीपेऽस्मिञ्जनमेजय ।। ९१ ।।\nपतन्तमपि तं शक्रो न मुमोच महाबलः ।\nकारुण्यादथ सौहार्दात् पूर्वाभ्युपगमादपि ।। ९२।।\nकृष्णोऽप्यन्वगमच्चैनं पृष्ठतः प्रभवोऽव्ययः ।\nपारिजातवता धीमान् गरुडेन महाबलः ।। ९३ ।।\nस तस्थौ पर्वतश्रेष्ठे पारियात्रे तु वृत्रहा ।\nऐरावते समाश्वस्ते संग्रामो ववृधे पुनः ।। ९४ ।।\nशरैराशीविषप्रख्यै रत्नयुक्तैः सुतेजितैः ।\nअन्योन्यं कुरुशार्दूल शक्रकेशवयोर्महान् ।। ९५ ।।\nततो वज्रायुधो वज्रमशनिं च पुनः पुनः ।\nमुमोच गरुडे राजन्नैरावतरिपौ नृप ।। ९६ ।।\nवज्राशनिनिपातांस्तान् सेहे शक्रस्य पक्षिराट् ।\nअवध्यो बलिनां श्रेष्ठो निसर्गेण तपोबलात् ।। ९७ ।।\nमुमोच पक्षमेकैकं मानयन्नशनिं सदा ।\nवज्रं च देवराज्ञोऽथ भ्रातुः कश्यपसम्भवः ।। ९८ ।।\nआक्रम्यमाणस्तार्क्ष्येण न्यमज्जन्नृपते गिरिः ।\nविवेश धरणीं राजञ्च्छीर्यमाणः समन्ततः ।। ९९ ।।\nचुकूज बहुमानेन कृष्णस्य स तु पर्वतः ।\nतं चाद्राक्षीत्ततः कृष्णः किंचिच्छेषमधोक्षजः ।।2.73.१००।।\nतं मुक्त्वा गरुडेनाथ तस्थौ देवो विहायसि ।\nप्रद्युम्नं च तदोवाच सर्वकृल्लोकभावनः ।। १०१।।\nइतो द्वारवतीं गत्वा रथमानय मा चिरम् ।\nसदारुकं महाबाहो मत्तेजोबलमाश्रितः ।। १०२।।\nवक्तव्यो बलभद्रश्च राजा च कुकुराधिपः ।\nश्वो जित्वेन्द्रं त्वागमिष्ये द्वारकामिति मानद ।। १०३।।\nतथेत्युक्त्वा तु धर्मात्मा प्रद्युम्नः पितरं विभुः ।\nगत्वा यथोक्तमुक्त्वा च यादवेन्द्रबलावुभौ ।। १०४।।\nनाडिकान्तरमात्रेण पुनस्तं देशमाययौ ।\nदारुकेण समायुक्तं रथमास्थाय भारत ।। १०५ ।।\nइति श्रीमहाभारते खिलभागे हरिवंशे विष्णुपर्वणि पारिजातहरणे श्रीकृष्णेन्द्रयुद्धे त्रिसप्ततितमोऽध्यायः ।। ७३ ।।"
  }
]
[
  {
    "text": "वैशम्पायन उवाच\nदामोदरवचः श्रुत्वा हृष्टास्ते गोषु जीविनः ।\nतद्वागमृतमासाद्य प्रत्यूचुरविशङ्कया ।। १ ।।\nतवैषा बाल महती गोपानां हितवर्द्धिनी ।\nप्रीणयत्येव नः सर्वान् बुद्धिर्वृद्धिकरी गवाम् ।। २ ।।\nत्वं गतिस्त्वं रतिश्चैव त्वं वेत्ता त्वं परायणम् ।\nभयेष्वभयदस्त्वं नस्त्वमेव सुहृदां सुहृत् ।। ३ ।।\nत्वत्कृते कृष्ण घोषोऽयं क्षेमी मुदितगोकुलः ।\nकृत्स्नो वसति शान्तारिर्यथा स्वर्गं गतस्तथा ।। ४ ।।\nजन्मप्रभृति कर्मैतद् देवैरसुकरं भुवि ।\nबोद्धव्याश्चाभिमानाच्च विस्मितानि मनांसि नः ।। ५ ।।\nबलेन च परार्ध्येन यशसा विक्रमेण च ।\nउत्तमस्त्वं मनुष्येषु देवेष्विव पुरंदरः ।। ६ ।।\nप्रतापेन च तीक्ष्णेन दीप्त्या पूर्णतयापि च ।\nउत्तमस्त्वं च मर्त्येषु देवेष्विव दिवाकरः ।। ७ ।।\nकान्त्या लक्ष्म्या प्रसादेन वदनेन स्मितेन च ।\nउत्तमस्त्वं च मर्त्येषु देवेष्विव निशाकरः ।। ८ ।।\nबलेन वपुषा चैव बाल्येन चरितेन च ।\nस्यात्ते शक्तिधरस्तुल्यो न तु कश्चन मानुषः ।। ९ ।।\nयत् त्वयाभिहितं वाक्यं गिरियज्ञं प्रति प्रभो ।\nकस्तल्लङ्घयितुं शक्तो वेलामिव महोदधिः ।। 2.17.१० ।।\nस्थितः शक्रमहस्तात श्रीमान् गिरिमहस्त्वयम् ।\nत्वत्प्रणीतोऽद्य गोपानां गवां हेतोः प्रवर्त्यताम् ।। ११ ।।\nभाजनान्युपकल्प्यन्तां पयसः पेशलानि च ।\nकुम्भाश्च विनिवेश्यन्तामुदपानेषु शोभनाः ।। १२ ।।\nपूर्यन्तां पयसा नद्यो द्रोण्यश्च विपुलायताः ।\nभक्ष्यं भोज्यं च पेयं च तत्सर्वमुपनीयताम् ।। १३ ।।\nभाजनानि च मांसस्य न्यस्यन्तामोदनस्य च ।\nत्रिरात्रं चैव संदोहः सर्वघोषस्य गृह्यताम् ।। १४ ।।\nविशस्यन्तां च पशवो भोज्या ये महिषादयः ।\nप्रवर्त्यतां च यज्ञोऽयं सर्वगोपसुसंकुलः ।। १५ ।।\nआनन्दजननो घोषो महान् मुदितगोकुलः ।\nतूर्यप्रणादघोषैश्च वृषभाणां च गर्जितैः ।। १६ ।।\nहम्भारवैश्च वत्सानां गोपानां हर्षवर्धनः ।\nदध्नो ह्रदो घृतावर्तः पयःकुल्यासमाकुलः  ।। १७ ।।\nमांसराशिः प्रभूताढ्यः प्रकाशौदनपर्वतः ।\nसम्प्रावर्तत यज्ञोऽस्य गिरेर्गोभिः समाकुलः ।\nतुष्टगोपजनाकीर्णो गोपनारीमनोहरः ।। १८ ।।\nभक्ष्याणां राशयस्तत्र शतशश्चोपकल्पिताः ।\nगन्धमाल्यैश्च विविधैर्धूपैरुच्चावचैस्तथा ।। १९ ।।\nअथाधिशृतपर्यन्ते सम्प्राप्ते यज्ञसंविधौ ।\nयज्ञं गिरेस्तिथौ सौम्ये चक्रुर्गोपा द्विजैः सह ।। 2.17.२० ।।\nयजनान्ते तदन्नं तु तत् पयो दधि चोत्तमम् ।\nमांसं च मायया कृष्णो गिरिर्भूत्वा समश्नुते ।। २१ ।।\nतर्पिताश्चापि विप्राग्र्यास्तुष्टाः सम्पूर्णमानसाः ।\nउत्तस्थुः प्रीतमनसः स्वस्ति वाच्यं यथासुखम् ।। २२ ।।\nभुक्त्वा चावभृथे कृष्णः पयः पीत्वा च कामतः।\nसंतृप्तोऽस्मीति दिव्येन रूपेण प्रजहास वै ।। २३ ।।\nतं गोपाः पर्वताकारं दिव्यस्रगनुलेपनम् ।\nगिरिमूर्ध्नि स्थितं दृष्ट्वा कृष्णं जग्मुः प्रधानतः ।। २४ ।।\nभगवानपि तेनैव रूपेणाच्छादितः प्रभुः ।\nसहितैः प्रणतो गोपैर्ववन्दात्मानमात्मना ।। २५ ।।\nतमूचुर्विस्मिता गोपा देवं गिरिवरे स्थितम् ।\nभगवंस्त्वद्वशे युक्ता दासाः किं कुर्म किङ्कराः ।। २६ ।।\nस उवाच ततो गोपान् गिरिप्रभवया गिरा ।\nअद्यप्रभृति चेज्योऽहं गोषु यद्यस्तु वो दया ।। २७ ।।\nअहं वः प्रथमो देवः सर्वकामकरः शुभः ।\nमम प्रभावाश्च गवामयुतान्येव भोक्ष्यथ ।। २८ ।।\nशिवश्च वो भविष्यामि मद्भक्तानां वने वने ।\nरंस्ये च सह युष्माभिर्यथा दिविगतस्तथा ।। २९ ।।\nये चेमे प्रथिता गोपा नन्दगोपपुरोगमाः ।\nएषां प्रीतः प्रयच्छामि गोपानां विपुलं धनम् ।। 2.17.३० ।।\nपर्याप्नुवन्तु क्षिप्रं मां गावो वत्ससमाकुलाः ।\nएवं मम परा प्रीतिर्भविष्यति न संशयः ।। ३१ ।।\nक्तो नीराजनार्थं हि वृन्दशो गोकुलानि तम् ।\nपरिवव्रुर्गिरिवरं सवृषाणि समन्ततः ।। ३२ ।।\nता गावः प्रद्रुता हृष्टाः सापीडस्तबकाङ्गदाः ।\nसस्रजापीडशृङ्गाग्राः शतशोऽथ सहस्रशः ।। ३३ ।।\nअनुजग्मुश्च गोपालाः कालयन्तो धनानि च ।\nभक्तिच्छेदानुलिप्ताङ्गा रक्तपीतसिताम्बराः ।। ३४ ।।\nमयूरचित्राङ्गदिनो भुजैः प्रहरणावृतैः ।\nमयूरपत्रवृन्तानां केशबन्धैः सुयोजितैः ।। ३५ ।।\nबभ्राजुरधिकं गोपाः समवाये तदाद्भुते ।\nअन्ये वृषानारुरुहुर्नृत्यन्ति स्म परे मुदा ।। ३६ ।।\nगोपालास्त्वपरे गाश्च जगृहुर्वेगगामिनः ।\nतस्मिन् पर्यायनिर्वृत्ते गवां नीराजनोत्सवे ।।३७।।\nअन्तर्धानं जगामाशु तेन देहेन सोऽचलः ।\nकृष्णोऽपि गोपसहितो विवेश व्रजमेव ह ।। ३८ ।।\nगिरियज्ञप्रवृत्तेन तेनाश्चर्येण विस्मिताः ।\nगोपाः सबालवृद्धा वै तुष्टुवुर्मधुसूदनम् ।। ३९ ।।\nइति श्रीमहाभारते खिलभागे हरिवंशे विष्णुपर्वणि गिरियज्ञप्रवर्तने सप्तदशोऽध्यायः।। १७ ।।"
  }
]
[
  {
    "text": "वैशम्पायन उवाच\nएतस्मिन्नेव काले तु जरासंधः प्रतापवान् ।\nनृपानुद्योजयामास चेदिराजप्रियेप्सया ।। १ ।।\nसुताया भीष्मकस्याथ रुक्मिण्या रुक्मभूषणः ।\nशिशुपालस्य नृपतेर्विवाहो भविता किल ।। २ ।।\nदन्तवक्त्रस्य तनयं सुवक्त्रममितौजसम् ।\nसहस्राक्षसमं युद्धे मायाशतविशारदम् ।। ३ ।।\nपौण्ड्रस्य वासुदेवस्य तथा पुत्रं महाबलम् ।\nसुदेवं वीर्यसम्पन्नं पृथगक्षौहिणीपतिम् ।। ४ ।।\nएकलव्यस्य पुत्रं च वीर्यवन्तं महाबलम् ।\nपुत्रं च पाण्ड्यराजस्य कलिङ्गाधिपतिं तथा ।। ५ ।।\nकृताप्रियं च कृष्णेन वेणुदारिं नराधिपम् ।\nअंशुमन्तं तथा क्राथं श्रुतधर्माणमेव च ।। ६ ।।\nनिवृत्तशत्रुं कालिङ्गं गान्धाराधिपतिं तथा ।\nप्रसह्य च महावीर्यं कौशाम्ब्यधिपमेव च ।। ७ ।।\nभगदत्तो महासेनः शलः शाल्वो महाबलः ।\nभूरिश्रवा महासेनः कुन्तिवीर्यश्च वीर्यवान् ।\nस्वयं वरार्थं सम्प्राप्ता भोजराजनिवेशने ।। ८ ।।\nजनमेजय उवाच--\nकस्मिन् देशे नृपो जज्ञे रुक्मी वेदविदां वरः ।\nकस्यान्ववाये द्युतिमान् सम्भूतो द्विजसत्तम ।। ९ ।।\nवैशम्पायन उवाच\nराजर्षेर्यादवस्यासीद् विदर्भो नाम वै सुतः ।\nविन्ध्यस्य दक्षिणे पार्श्वे विदर्भायां न्यवेशयत् ।। 2.59.१० ।।\nक्रथकैशिकमुख्यास्तु पुत्रास्तस्य महाबलाः ।\nबभूवुर्वीर्यसम्पन्नाः पृथग्वंशकरा नृपाः ।। ११ ।।\nतस्यान्ववाये भीमस्य जज्ञिरे वृष्णयो नृपाः ।\nक्रथस्य त्वंशुमान् वंशे भीष्मकः कैशिकस्य तु ।। १२ ।।\nहिरण्यरोमेत्याहुर्यं दाक्षिणात्येश्वरं नृपाः ।\nअगस्त्यगुप्तामाशां यः कुण्डिनस्थोऽन्वशान्नृपः।। १३।।\nरुक्मी तस्याभवत्पुत्रो रुक्मिणी च विशाम्पते ।\nरुक्मी चास्त्राणि दिव्यानि द्रुमात्प्राप महाबलः ।। १४।।\nजामदग्न्यात्तथा रामाद्ब्राह्ममस्त्रमवाप्तवान् ।\nप्रास्पर्द्धत स कृष्णेन नित्यमद्भुतकर्मणा ।। १५ ।।\nरुक्मिणी त्वभवद्राजन् रूपेणासदृशी भुवि ।\nचकमे वासुदेवस्तां श्रवादेव महाद्युतिः ।। १६ ।।\nस तया चाभिलषितः श्रवादेव जनार्दनः ।\nतेजोवीर्यबलोपेतः स मे भर्ता भवेदिति ।। १७ ।।\nतां ददौ न च कृष्णाय द्वेषाद्रुक्मी महाबलः ।\nकंसस्य वधसंतापात् कृष्णायामिततेजसे ।। १८ ।।\nयाचमानाय कंसस्य द्वेष्योऽयमिति चिन्तयन् ।\nचैद्यस्यार्थे सुनीथस्य जरासंधस्तु भूमिपः ।\nवरयामास तां राजा भीष्मकं भीमविक्रमम् ।। १९ ।।\nचेदिराजस्य तु वसोरासीत्पुत्रो बृहद्रथः ।\nमगधेषु पुरा येन निर्मितोऽसौ गिरिव्रजः ।। 2.59.२० ।।\nतस्यान्ववाये जज्ञेऽसौ जरासंधो महाबलः ।\nवसोरेव तदा वंशे दमघोषोऽपि चेदिराट् ।। २१ ।।\nदमघोषस्य पुत्रास्तु पञ्च भीमपराक्रमाः ।\nभगिन्यां वसुदेवस्य श्रुतश्रवसि जज्ञिरे ।। २२ ।।\nशिशुपालो दशग्रीवो रैभ्योऽथोपदिशो बली ।\nसर्वास्त्रकुशला वीरा वीर्यवन्तो महाबलाः ।। २३ ।।\nज्ञातेः समानवंशस्थ सुनीथः प्रददौ सुतम् ।\nजरासंधस्तु सुतवद् ददर्शैनं जुगोप च ।। २४ ।।\nजरासंधं पुरस्कृत्य वृष्णिशत्रुं महाबलम् ।\nकृतान्यागांसि चैद्येन वृष्णीनां चाप्रियैषिणा ।। २५ ।।\nजामाता त्वभवत्तस्य कंसस्तस्मिन् हते युधि ।\nकृष्णार्थं वैरमभवज्जरासंधस्य वृष्णिभिः ।। २६ ।।\nभीष्मकं वरयामास सुनीथार्थे च रुक्मिणीम् ।\nतां ददौ भीष्मकश्चापि शिशुपालाय वीर्यवान् ।। २७ ।।\nततश्चैद्यमुपादाय जरासंधो नराधिपः ।\nययौ विदर्भान् सहितो दन्तवक्त्रेण यायिना ।। २८ ।।\nअनुज्ञातश्च पौण्ड्रेण वासुदेवेन धीमता ।\nअङ्गवङ्गकलिङ्गानामीश्वरः स महाबलः ।। २९ ।।\nमानयिष्यंश्च तान्रुक्मी प्रत्युद्गम्य नराधिपान् ।\nपरया पूजयोपेतांस्तान् निनाय पुरीं प्रति ।। 2.59.३० ।।\nपितृष्वसुः प्रियार्थं च रामकृष्णावुभावपि ।\nप्रययुर्वृष्णयश्चान्ये रथैस्तत्र बलान्विताः ।। ३१ ।।\nक्रथकैशिकभर्ता तान् प्रतिगृह्य यथाविधि ।\nपूजयामास पूजार्हान् बहिश्चैव न्यवेशयत् ।। ३२ ।।\nश्वोभाविनि विवाहे च रुक्मिणी निर्ययौ बहिः ।\nचतुर्युजा रथेनैन्द्रे देवतायतने शुभे ।। ३३ ।।\nइन्द्राणीमर्चयिष्यन्ती कृतकौतुकमङ्गला ।\nदीप्यमानेन वपुषा बलेन महता वृता ।। ३४ ।।\nतां ददर्श तदा कृष्णो लक्ष्मीं साक्षादिव स्थिताम्।\nरूपेणाग्र्येण सम्पन्नां देवतायतनान्तिके ।। ३५ ।।\nवह्नेरिव शिखां दीप्तां मायां भूमिगतामिव ।\nपृथिवीमिव गम्भीरामुत्थितां पृथिवीतलात् ।। ३६ ।।\nमरीचिमिव सोमस्य सौम्यां स्त्रीविग्रहां भुवि ।\nश्रीमिवाग्र्यां विना पद्मं भविष्यां श्रीसहायिनीम् ।\nकृष्णेन मनसा दृष्टां दुर्निरीक्ष्यां सुरैरपि ।। ३७ ।।\nश्यामावदाता सा ह्यासीत्पृथुचार्वायतेक्षणा ।\nताम्रौष्ठनयनापाङ्गी पीनोरुजघनस्तनी ।। ३८ ।।\nबृहती चारुसर्वाङ्गी तन्वी शशिसितानना ।\nताम्रतुङ्गनखी सुभ्रूर्नीलकुञ्चितमूर्धजा ।। ३९ ।।\nअत्यर्थं रूपतः कान्ता पीनश्रोणिपयोधरा ।\nतीक्ष्णशुक्लैः समैर्दन्तैः प्रभासद्भिरलंकृता ।। 2.59.४० ।।\nअनन्या प्रमदा लोके रूपेण यशसा श्रिया ।\nरुक्मिणी रूपिणी देवी पाण्डुरक्षौमवासिनी ।। ४१ ।।\nतां दृष्ट्वा ववृधे कामः कृष्णस्य प्रियदर्शनाम् ।\nहविषेवानलस्यार्चिर्मनस्तस्यां समादधत् ।। ४२ ।।\nरामेण सह निश्चित्य केशवस्तु महाबलः ।\nतत्प्रमाथेऽकरोद्बुद्धिं वृष्णिभिः प्रणिधाय च ।। ४३ ।।\nकृते तु देवताकार्ये निष्क्रामन्तीं सुरालयात् ।\nउन्मथ्य सहसा कृष्णः स्वं निनाय रथोत्तमम् ।। ४४ ।।\nवृक्षमुत्पाट्य रामोऽपि जघानापततः परान् ।\nसमनह्यन्त दाशार्हास्तदाज्ञप्ताश्च सर्वशः ।। ४५ ।।\nते रथैर्विविधाकारैः समुच्छ्रितमहाध्वजैः ।\nवाजिभिर्वारणैश्चैव परिवव्रुर्हलायुधम् ।। ४६ ।।\nआदाय रुक्मिणीं कृष्णो जगामाशु पुरीं प्रति ।\nरामे भारं तमासज्य युयुधाने च वीर्यवान् ।। ४७ ।।\nअक्रूरे विपृथौ चैव गदे च कृतवर्मणि ।\nचक्रदेवे सुदेवे च सारणे च महाबले ।। ४८ ।।\nनिवृत्तशत्रौ विक्रान्ते भङ्गकारे विदूरथे ।\nउग्रसेनात्मजे कङ्के शतद्युम्ने च केशवः ।। ४९।।\nराजाधिदेवे मृदुरे प्रसेने चित्रके तथा ।\nअतिदान्ते बृहद्दुर्गे श्वफल्के सत्यके पृथौ ।। 2.59.५० ।।\nवृष्ण्यन्धकेषु चान्येषु मुख्येषु मधुसूदनः ।\nगुरुमासज्य तं भारं ययौ द्वारवतीं प्रति ।। ५१ ।।\nदन्तवक्त्रो जरासंधः शिशुपालश्च वीर्यवान् ।\nसंनद्धा निर्ययुः क्रुद्धा जिघांसन्तो जनार्दनम् ।। ५२ ।।\nअङ्गवङ्गकलिङ्गैश्च सार्द्धं पौण्ड्रैश्च वीर्यवान् ।\nनिर्ययौ चेदिराजस्तु भ्रातृभिः स महारथैः ।। ५३ ।।\nतान् प्रत्यगृह्णन् संरब्धा वृष्णिवीरा महारथाः ।\nसंकर्षणं पुरस्कृत्य वासवं मरुतो यथा ।। ५४ ।।\nआपतन्तं हिं वेगेन जरासंधं महाबलम् ।\nषड्भिर्विव्याध नाराचैर्युयुधानो महामृधे ।। ५५ ।।\nअक्रूरो दन्तवक्त्रं तु विव्याध नवभिः शरैः ।\nतं प्रत्यविद्ध्यत् कारूषो बाणैर्दशभिराशुगैः ।। ५६ ।।\nविपृथुः शिशुपालं तु शरैर्विव्याध सप्तभिः ।\nअष्टभिः प्रत्यविद्ध्यत् तं शिशुपालः प्रतापवान्।। ५७ ।।\nगवेषणस्तु चैद्यं तु षडभिर्विव्याध मार्गणैः ।\nअतिदान्तस्तथाष्टाभिर्बृहद्दुर्गश्च पञ्चभिः ।। ५८ ।।\nप्रतिविव्याध तांश्चैद्यः पञ्चभिः पञ्चभिः शरैः ।\nजघानाश्वांश्च चतुरश्चतुर्भिर्विपृथोः शरैः ।। ५९ ।।\nबृहद्दुर्गस्य भल्लेन शिरश्चिच्छेद चारिहा ।\nगवेषणस्य सूतं तु प्राहिणोद् यमसादनम् ।। 2.59.६० ।।\nहताश्वं तु रथं त्यक्त्वा विपृथुस्तु महाबलः ।\nआरुरोह रथं शीघ्रं बृहद्दुर्गस्य वीर्यवान् ।। ६१ ।।\nविपृथोः सारथिश्चापि गवेषणरथं द्रुतम् ।\nआरुह्य जवनानश्वान् नियन्तुमुपचक्रमे ।। ६२ ।।\nते क्रुद्धाः शरवर्षेण सुनीथं समवाकिरन् ।\nनृत्यन्तं रथमार्गेषु चापहस्ताः कलापिनः ।। ६३ ।।\nचक्रदेवो दन्तवक्त्रं बिभेदोरसि पत्रिणा ।\nषड्रथं पञ्चभिश्चैव विव्याध युधि मार्गणैः ।। ६४ ।।\nताभ्यां स विद्धो दशभिर्बाणैर्मर्मातिगैः शितैः ।\nततो बली चक्रदेवं बिभेद दशभिः शरैः ।। ६५ ।।\nपञ्चभिश्चापि विव्याध सोऽपि दूराद्विदूरथम् ।\nविदूरथोऽपि तं षड्भिर्विव्याधाजौ शितैः शरैः ।। ६६ ।।\nत्रिंशता प्रत्यविध्यत् तं बली बाणैर्महाबलम् ।\nकृतवर्मा बिभेदाजौ राजपुत्रं त्रिभिः शरैः ।। ६७ ।।\nन्यहनत् सारथिं चास्य ध्वजं चिच्छेद सोच्छ्रितम् ।\nप्रतिविव्याध तं क्रुद्धः पौण्ड्रः षड्भिः शिलीमुखैः ।।६८।।\nधनुश्चिच्छेद चाप्यस्य भल्लेन कृतवर्मणः ।\nनिवृत्तशत्रुः कालिङ्गं बिभेद निशितैः शरैः ।\nतोमरेणांसदेशे तं निर्बिभेद कलिङ्गराट् ।। ६९ ।।\nगजेनासाद्य कङ्कस्तु गजमङ्गस्य वीर्यवान् ।\nतोमरेण बिभेदाङ्गं बिभेदाङ्गश्च तं शरैः ।। 2.59.७० ।।\nचित्रकश्च श्वफल्कश्च सत्यकश्च महारथः ।\nकलिङ्गस्य तथानीकं नाराचैर्बिभिदुः शतैः ।। ७१ ।।\nतं निसृष्टद्रुमेणाजौ वङ्गराजस्य कुञ्जरम् ।\nजघान रामः संक्रुद्धो वङ्गराजं च संयुगे ।। ७२ ।।\nतं हत्वा रथमारुह्य धनुरादाय वीर्यवान् ।\nसंकर्षणो जघानोग्रैर्नाराचैः कैशिकान् बहून् ।। ७३ ।।\nषड्भिर्निहत्य कारूषान् महेष्वासान् स वीर्यवान् ।\nशतं जघान संक्रुद्धो मागधानां महाबले ।। ७४ ।।\nनिहत्य तान् महाबाहुर्जरासंधं ततोऽभ्ययात् ।\nतमापतन्तं विव्याध नाराचैर्मागधस्त्रिभिः ।। ७५ ।।\nतं बिभेदाष्टभिः क्रुद्धो नाराचैर्मुसलायुधः ।\nचिच्छेद चास्य भल्लेन ध्वजं हेमपरिष्कृतम् ।। ७६ ।।\nतद् युद्धमभवद् घोरं तेषां देवासुरोपमम् ।\nसृजतां शरवर्षाणि निघ्नतामितरेतरम् ।। ७७ ।।\nगजैर्गजा हि संक्रुद्धाः संनिपेतुः सहस्रशः ।\nरथै रथाश्च संरब्धाः सादिनश्चापि सादिभिः ।। ७८ ।।\nपदातयः पदातींश्च शक्तिचर्मासिपाणयः ।\nछिन्दन्तश्चोत्तमाङ्गानि विचेरुर्युधि ते पृथक् ।। ७९ ।।\nअसीनां पात्यमानानां कवचेषु महास्वनः ।\nशराणां पततां शब्दः पक्षिणामिव शुश्रुवे ।। 2.59.८० ।।\nभेरीशङ्खमृदङ्गानां वेणूनां च मृधे ध्वनिम् ।\nजुगूह घोषः शस्त्राणां ज्याघोषश्च महात्मनाम् ।। ८१ ।।\nइति श्रीमहाभारते खिलभागे हरिवंशे विष्णुपर्वणि रुक्मिणीहरणे एकोनषष्टितमोऽध्यायः ।। ५९ ।।"
  }
]
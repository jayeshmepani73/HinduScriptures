[
  {
    "text": "वैशम्पायन उवाच\nअन्धको नारदवचः श्रुत्वा तत्त्वेन भारत ।\nमन्दरं पर्वतं गन्तुं मनो दध्रे महासुरः ।। १ ।।\nसोऽसुरान् सुमहातेजाः समानीय महाबलः ।\nजगाम मन्दरं क्रुद्धो महादेवालयं तदा ।। २ ।।\nतं महाभ्रप्रतिच्छन्नं महौषधिसमाकुलम् ।\nनानासिद्धसमाकीर्णं महर्षिगणसेवितम् ।। ३ ।।\nचन्दनागुरुवृक्षाढ्यं सरलद्रुमसंकुलम् ।\nकिन्नरोद्गीतरम्यं च बहुनागकुलाकुलम् ।। ४ ।।\nवातोद्भूतैर्वनैः फुल्लैर्नृत्यन्तमिव च क्वचित् ।\nप्रस्रुतैर्धातुभिश्चित्रैर्विलिप्तमिव च क्वचित् ।। ५ ।।\nपक्षिस्वनैः सुमधुरैर्नदन्तमिव च क्वचित् ।\nहंसैः शुचिपदैः कीर्णं सम्पतद्भिरितस्ततः ।। ६ ।।\nमहाबलैश्च महिषैश्चरद्भिर्दैत्यनाशनैः ।\nचन्द्रांशुविमलैः सिंहैर्भूषितं हेमसंचयम् ।। ७ ।।\nमृगराजसमाकीर्णं मृगवृन्दनिषेवितम् ।\nस मन्दरं गिरिं प्राह रूपिणं बलदर्पितः । ८ ।।\nवेत्सि त्वं हि यथावध्यो वरदानादहं पितुः ।\nमम चैव वशे सर्वं त्रैलोक्यं सचराचरम् ।। ९ ।।\nप्रतियोद्धुं न मां कश्चिदिच्छत्यपि गिरे भयात्।\nपारिजातवनं चास्ति तव सानौ महागिरे ।\nसर्वकामप्रदैः पुष्पैर्भूषितं रत्नमुत्तमम् ।। 2.87.१०।।\nतदाचक्ष्वोपभोक्ष्यामि तद् वनं तव सानुजम् ।\nकिं करिष्यसि क्रुद्धस्त्वं मनो हि त्वरते मम ।। ११ ।।\nत्रातारं नानुपश्यामि मया खल्वर्दितस्य ते ।\nइत्युक्तो मन्दरस्तेन तत्रैवान्तरधीयत ।। १२ ।।\nततोऽन्धकोऽतिरुषितो वरदानेन दर्पितः ।\nमुमोच नादं सुमहदिदं वचनमब्रवीत् ।।१३ ।।\nमया वै त्वं याच्यमानो यस्मान्न बहु मन्यसे ।\nअहं चूर्णीकरोमि त्वां बलं पर्वत पश्य मे ।। १४ ।\nएवमुक्त्वा गिरेः शृङ्गमुत्पाट्य बहुयोजनम् ।\nनिष्पिपेष गिरेस्तस्य शृङ्गेष्वन्यत्र वीर्यवान् । १५ ।।\nसह तैरसुरैः सर्वैर्वरदानेन दर्पितः ।\nतं प्रच्छन्ननदीजालं मन्यमानं महागिरिम् ।। १६।।\nविदित्वा भगवान् रुद्रश्चकारानुग्रहं गिरेः ।\nसविशेषतरं वीर मत्तद्विपमृगायुतम् । १७ ।।\nनदीजालैर्बहुतरैराचितं चित्रकाननम् ।\nनभश्च्युतैः पुरा यद्वत्तद्वदेव विराजते ।। १८ ।।\nअथ देवप्रभावेण शृङ्गाण्युत्पाटितानि तु ।\nक्षिप्तानि चासुरानेव घ्नन्ति घोराणि भारत ।। १९ ।।\nक्षिप्त्वा ये प्रपलायन्ते शृङ्गाणि तु महासुराः ।\nशृङ्गैस्तैस्तैः स्म वध्यन्ति पर्वतस्य जनाधिप ।। 2.87.२० ।।\nये स्वस्थास्त्वसुरास्तत्र तिष्ठन्ति गिरिसानुषु ।\nशृङ्गैस्ते न स्म वध्यन्ते मन्दरस्य महागिरेः ।। २१ ।।\nततोऽन्धकस्तदा दृष्ट्वा सेनां तां मर्दितां तथा ।\nरुषितः सुमहानादं नर्दित्वैवं तदाब्रवीत् ।। २२ ।।\nआह्वये तं वनं यस्य युद्धार्थमुपतिष्ठतु ।\nकिं त्वयाचल युद्धेन हताः स्म च्छद्मना रणे ।। २३ ।।\nएवमुक्ते त्वन्धकेन वृषभेण महेश्वरः ।\nसम्प्राप्तः शूलमुद्यम्य देवोऽन्धकजिघांसया ।। २४ ।।\nप्रमथानां गणैर्धीमान् वृतो वै बहुलोचनः ।\nतथा भूतगणैश्चैव धीमान् भूतगणेश्वरः ।। २५ ।।\nप्रचकम्पे ततः कृत्स्नं त्रैलोक्यं रुषिते हरे ।\nसिन्धवश्च प्रतिस्रोतमूहुः प्रज्वलितोदकाः ।। २६ ।।\nजग्मुर्दिशोऽग्निदाहाश्च सर्वे ते हरतेजसा ।\nयुयुधुश्च ग्रहाः सर्वे विपरीता जनाधिप ।। २७ ।।\nचेलुश्च गिरयस्तत्र काले कुरुकुलोद्वह ।\nप्रववर्षाथ पर्जन्यः सधूमाङ्गारवृष्टयः ।। २८ ।।\nउष्णभाश्चन्द्रमाश्चासीत् सूर्यः शीतप्रभस्तथा ।\nन ब्रह्म विविदुस्तत्र मुनयो ब्रह्मवादिनः ।। २९ ।।\nबडवाः सुषुवुर्गाश्च गावोऽश्वानपि चानघ ।\nपेतुर्वृक्षाश्च मेदिन्यामच्छिन्ना भस्मसात्कृताः ।। 2.87.३० ।।\nबाधन्ते वृषभा गाश्च गावश्चारुरुहुर्वृषान् ।\nराक्षसा यातुधानाश्च पिशाचाश्चापि सर्वशः ।। ३१ ।।\nविपरीतं जगद् दृष्ट्वा महादेवस्तथागतम्।\nमुमोच भगवाञ्छूलं प्रदीप्ताग्निसमप्रभम् ।। ३२ ।।\nतत् पपात हरोत्सृष्टमन्धकोरसि दुर्द्धरम्।\nभस्मसाच्चाकरोद् रौद्रमन्धकं साधुकण्टकम् ।। ३३ ।।\nततो देवगणाः सर्वे मुनयश्च तपोधनाः ।\nशंकरं तुष्टुवुश्चैव जगच्छत्रौ निबर्हिते ।। ३४ ।।\nदेवदुन्दुभयो नेदुः पुष्पवृष्टिः पपात ह ।\nत्रैलोक्यं निर्वृतं चासीन्नरेन्द्र विगतज्वरम्।। ३५ ।।\nप्रजगुर्देवगन्धर्वा ननृतुश्चाप्सरोगणाः ।\nजेपुश्च ब्राह्मणा वेदानीजुश्च क्रतुभिस्तदा ।। ३६ ।।\nग्रहाः प्रकृतिमापेदुरूहुर्नद्यो यथा पुरा ।\nन जज्वाल जले वह्निराशाः सर्वाः प्रसेदिरे ।। ३७ ।।\nमन्दरः पर्वतश्रेष्ठः पुनरेव रराज ह ।\nश्रिया परमया जुष्टः सर्वतेजःसमुच्छ्रयात् ।। ३८ ।।\nरेमे सोमश्च भगवान् पारिजातवने हरः ।\nसुप्रचारान्सुरान्कृत्वा शक्रादीन् धर्मतः प्रभुः।। ३९।।\nइति श्रीमहाभारते खिलभागे हरिवंशे विष्णुपर्वणि अन्धकवधे सप्ताशीतितमोऽध्यायः ।। ८७ ।।"
  }
]
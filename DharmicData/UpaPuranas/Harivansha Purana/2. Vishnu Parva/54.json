[
  {
    "text": "वैशम्पायन उवाच\nएवं कथयमानं तं शाल्वराजं नृपाज्ञया ।\nउवाच परमप्रीतो यवनाधिपतिर्नृपः ।। १ ।।\nकालयवन उवाच\nधन्योऽस्म्यनुगृहीतोऽस्मि सफलं जीवितं मम ।\nकृष्णनिग्रहहेतोर्यन्नियुक्तो बहुभिर्नृपैः ।। २ ।।\nदुर्जयस्त्रिषु लोकेषु सुरासुरगणैरपि ।\nतस्य निग्रहहेतोर्मामवधार्य जयाशिषम् ।। ३ ।।\nप्रहृष्टै राजसिंहैस्तैरवधार्यो जयो मम ।\nतेषां वाचाम्बुवर्षेण विजयो मे भविष्यति ।। ४ ।।\nकरिष्ये वचनं तेषां नृपसत्तमचोदितम् ।\nपराजयोऽपि राजेन्द्र जयेन सदृशो मम ।। ५ ।।\nअद्यैव तिथिनक्षत्रं मुहूर्तं करणं शुभम् ।\nयास्यामि मथुरां राजन् विजेतुं केशवं रणे ।। ६ ।।\nवैशम्पायन उवाच\nएवमाभाष्य राजानं सौभस्य पतिमूर्जितम् ।\nसत्कृत्य च यथान्यायं महार्हमणिभूषणैः ।। ७ ।\nब्राह्मणेभ्यो ददौ वित्तं सिद्धादेशाय वै नृपः ।\nपुरोहिताय राजेन्द्र प्रददौ बहुशो धनम् ।। ८ ।।\nहुत्वाग्निं विधिवद् राजा कृतकौतुकमङ्गलः ।\nप्रस्थानं कृतवान् सम्यग् जेतुकामो जनार्दनम् ।। ९ ।।\nशाल्वोऽपि भरतश्रेष्ठ कृतार्थो हृष्टमानसः ।\nयवनेन्द्रं परिष्वज्य जगाम स्वपुरं नृपः ।। 2.54.१० ।।\nइति श्रीमहाभारते खिलभागे हरिवंशे विष्णुपर्वणि कालयवनवाक्ये चतुष्पञ्चाशत्तमोऽध्यायः ।। ५४ ।।"
  }
]
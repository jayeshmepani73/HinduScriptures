[
  {
    "text": "नारद उवाच\nसादिता मौरवाः पाशा निसुन्दनरकौ हतौ ।\nकृतः क्षेम्यः पुनः पन्थाः पुरं प्राग्ज्योतिषं प्रति ।। १ ।।\nशौरिणा पृथिवीपालास्त्रासिताः स्पर्द्धिनो रणे ।\nधनुषश्च निनादेन पाञ्चजन्यस्वनेन च ।। २ ।।\nमेघप्रख्यै रथानीकैर्दाक्षिणात्यैः सुरक्षितम् ।\nरुक्मिणं युधि निर्जित्य महाबलपराक्रमम् ।\nरुक्यिणीमाजहाराशु केशवो वृष्णिपुङ्गवः ।। ३ ।।\nततः पर्जन्यघोषेण रथेनादित्यवर्चसा ।\nउवाह महिषीं भोज्यां शङ्खचक्रगदासिभृत् ।। ४ ।।\nजारूथ्यामाह्वृतिः क्राथः शिशुपालश्च निर्जितः ।\nवक्रश्च सह सैन्येन शतधन्वाथ निर्जितः ।। ५ ।।\nइन्द्रद्युम्नो हतः कोपाद् यवनश्च कशेरुमान् ।\nहतः सौभपतिः श्रीमाञ्छाल्वश्च दृढधन्वना ।। ६ ।।\nपर्वतानां सहस्रं च चक्रेण पुरुषोत्तमः ।\nविकीर्य पुण्डरीकाक्षो द्युमत्सेनं व्यपोथयत् ।। ७ ।।\nमहेन्द्रशिखरे चैव निमेषान्तरचारिणौ ।\nजग्राह पुरुषव्याघ्रो वरुणस्याभितश्चरौ ।। ८ ।।\nइरावत्यां महाभोजावग्निसूर्यसमौ युधि ।\nगोपतिस्तालकेतुश्च निहतौ शार्ङ्गधन्वना ।। ९ ।।\nअक्षप्रपतने चैव डिम्भो हंसश्च दानवौ ।\nउभौ तावपि कृष्णेन सानुगौ विनिपातितौ ।। 2.102.१० ।।\nदग्धा वाराणसी चैव केशवेन महात्मना ।\nसराष्ट्रः सानुबन्धश्च काशीनामधिपो हतः ।। ११ ।।\nविजित्य च यमं संख्ये शरैः संनतपर्वभिः ।\nअथैन्द्रसेनिरानीतः कृष्णेनाद्भुतकर्मणा ।। १२ ।।\nसहितः सर्वयादोभिः सागरेषु महाबलः ।\nप्राप्य लोहितकूटं च कृष्णेन वरुणो जितः ।। १३ ।।\nमहेन्द्रभवने जातो देवैर्गुप्तो महात्मभिः ।\nअचिन्तयित्वा देवेन्द्रं पारिजातद्रुमो हृतः ।। १४ ।।\nपाण्ड्यं पौण्ड्रं कलिङ्गं च मात्स्यं चैव जनार्दनः ।\nजघान सहितान् सर्वान् वङ्गराजं तथैव च ।। १५ ।।\nएष चैकशतं हत्वा रणे राज्ञां महात्मनाम् ।\nगान्धारीमावहद् वीरो महिषीं प्रियदर्शनाम् ।। १६ ।।\nतथा गाण्डीवधन्वानं क्रीडन्तं मधुसूदनः ।\nजिगाय भरतश्रेष्ठं कुन्त्याः प्रमुखतो विभुः ।। १७ ।।\nद्रोणं-द्रौणिं कृपं कर्णं भीष्मं चैव सुयोधनम् ।\nचक्रानुयानैः प्रहृवणे जिगाय पुरुषोत्तमः ।। १८ ।।\nबभ्रोश्च प्रियमन्विच्छञ्छङ्खचक्रगदासिभृत् ।\nसौवीरराजस्य सुतां प्रसह्य हृतवान् प्रभुः ।। १९ ।।\nपर्यस्तां पृथिवीं कृत्स्नां साश्वां सरथकुञ्जराम् ।\nवैणुदारिकृते यत्नाज्जिगाय पुरुषोत्तमः ।। 2.102.२०।।\nअवाप्य तपसो वीर्यं बलमोजश्च माधवः ।\nपूर्वदेहे जहारायं बलेस्त्रिभुवनं हरिः ।। २१।।\nवज्राशनिगदाखड्गैस्त्रासयद्भिश्च दानवैः ।\nयस्य नाधिगतो मृत्युः पुरं प्राग्ज्योतिषं प्रति ।। २२ ।।\nअभिभूतश्च कृष्णेन सगणः सुमहाबलः ।\nबलेः पुत्रो महावीर्यो बाणो द्रविणवत्तरः ।। २३ ।।\nपीठं तथा महाबाहुः कंसामात्यं जनार्दनः ।\nपैठिकं चासिलोमानं निजघान महाबलः ।। २४ ।।\nजृम्भमैरावणं चापि विरूपं च महायशाः ।\nजघान पुरुषव्याघ्रो दैत्यं मानुषरूपिणम् ।। २५ ।।\nतथा नागपतिं तोये कालीयं च महौजसम् ।\nनिर्जित्य पुण्डरीकाक्षः प्रेषयामास सागरम् ।। २६ ।।\nसंजीवयामास मृतं पुत्रं सान्दीपनेस्तथा ।\nनिर्जित्य पुरुषव्याघ्रो यमं वैवस्वतं हरिः ।। २७ ।।\nएवमेष महाबाहुः शास्ता तेषां दुरात्मनाम् ।\nदेवांश्च ब्राह्मणांश्चैव ये द्विषन्ति सदा नृप ।। २८ ।।\nनिहत्य नरकं भौममाहृत्य मणिकुण्डले ।\nदेवमातुर्ददौ चैव प्रीत्यर्थं वज्रपाणिनः ।। २९ ।।\nएवं सदैव दैत्यानां सुराणां च महायशाः ।\nभयाभयकरः कृष्णः सर्वलोककरो विभुः ।। 2.102.३० ।।\nसंस्थाप्य धर्मान् मर्त्येषु यज्ञैरिष्ट्वाऽऽप्तदक्षिणैः।\nकृत्वा देवार्थममितं स्वस्थानं प्रतिपत्स्यते ।।३१।।\nकृष्णो भोगवतीं रम्यामृषिकान्तां महायशाः ।\nद्वारकामात्मसात्कृत्वा समुद्रं गमयिष्यति ।। ३२ ।।\nबहुरत्नसमाकीर्णो चैत्ययूपशताङ्किताम् ।\nद्वारकां वरुणावासं प्रवेक्ष्यति सकाननाम् ।। ३३।।\nतां सूर्यसदनप्रख्यां मतज्ञः शार्ङ्गधन्वनः ।\nविसृष्टां वासुदेवेन सागरः प्लावयिष्यति ।। ३४ ।।\nसुरासुरमनुष्येषु नासीन्न भविता क्वचित् ।\nय इमामावसेत्कश्चिदन्यो वै मधुसूदनात् ।। ३५ ।।\nएवमेष दशार्हाणां विधाय विधिमुत्तमम् ।\nविष्णुर्नारायणः सोमः सूर्यश्च भविता स्वयम् ३६ ।।\nअप्रमेयस्त्वचिन्त्यश्च यथा कामचरो वशी ।\nमोदत्येष सदा भूतैर्बालः क्रीडनकैरिव ।। ३७ ।।\nन प्रमातुं महाबाहुः शक्योऽयं मधुसूदनः ।\nपरं ह्यपरमेतस्माद् विश्वरूपान्न विद्यते ।। ३८ ।।\nश्रुतोऽयमेव शतशस्तथा शतसहस्रशः ।\nअन्तो हि कर्मणामस्य दृष्टपूर्वो न केनचित् ।। ३९ ।।\nएवमेतानि कर्माणि शिशुमध्यगतस्तदा ।\nकृतवान् पुण्डरीकाक्षः संकर्षणसहायवान् ।। 2.102.४० ।।\nइत्युवाच पुरा व्यासस्तपोवीर्येण चक्षुषा ।\nमहायोगी महाबुद्धिः सर्वप्रत्यक्षदर्शिवान् ।। ४१ ।\nवैशम्पायन उवाच\nइति संस्तूय गोविन्दं महेन्द्रवचनान्मुनिः ।\nयदुभिः पूजितः सर्वैर्नारदस्त्रिदिवं ययौ ।। ४२ ।।\nततस्तद् वसु गोविन्दो दिदेशान्धकवृष्णिषु ।\nयथार्हं पुण्डरीकाक्षो विधिवन्मधुसूदनः ।। ४३।।\nयादवाश्च धनं प्राप्य विधिवद् भूरिदक्षिणैः ।\nयज्ञैरिष्ट्वा महात्मानो द्वारकामावसन् पुरीम् ।। ४४ ।।\nइति श्रीमहाभारते खिलभागे हरिवंशे विष्णुपर्वणि नारदवाक्यं नाम\nद्व्यधिकशततमोऽध्यायः ।। १०२ ।।"
  }
]
[
  {
    "text": "वैशम्पायन उवाच\nततः काले व्यतीते तु रुक्मी महति वीर्यवान् ।\nदुहितुः कारयामास स्वयंवरमरिंदमः ।। १ ।।\nतत्राहूता हि राजानो राजपुत्राश्च रुक्मिणा ।\nसमाजग्मुर्महावीर्या नानादिग्भ्यः श्रियान्विताः ।।२।।\nतत्राजगाम प्रद्युम्नः कुमारैरपरैर्वृतः ।\nसा हि तं चकमे कन्या स च तां शुभलोचनाम् ।। ३ ।।\nशुभाङ्गी नाम वैदर्भी कान्तिद्युतिसमन्विता ।\nपृथिव्यामभवत् ख्याता रुक्मिणस्तनया तदा ।। ४ ।।\nउपविष्टेषु सर्वेषु पार्थिवेषु महात्मसु ।\nवैदर्भी वरयामास प्रद्युम्नमरिसूदनम् ।। ५ ।।\nस हि सर्वास्त्रकुशलः सिंहसंहननो युवा ।\nरूपेणाप्रतिमो लोके केशवस्यात्मजोऽभवत् ।। ६ ।।\nवयोरूपगुणोपेता राजपुत्री च साभवत् ।\nनारायणीवेन्द्रसेना जातकामा च तं प्रति ।। ७ ।।\nवृत्ते स्वयंवरे जग्मू राजानः स्वपुराणि ते ।\nउपादाय च वैदर्भी प्रद्युम्नो द्वारकां ययौ ।। ८ ।।\nरेमे सह तया वीरो दमयन्त्या नलो यथा ।\nस तस्यां जनयामास देवगर्भोपमं सुतम् ।। ९ ।।\nअनिरुद्धमिति ख्यातं कर्मणाप्रतिमं भुवि ।\nधनुर्वेदे च वेदे च नीतिशास्त्रे च पारगम् ।। 2.61.१० ।।\nअभवत् स यदा राजन्ननिरुद्धो वयोऽन्वितः ।\nतदास्य रुक्मिणः पौत्रीं रुक्मिणी रुक्मसंनिभाम् ।\nपत्न्यर्थे वरयामास नाम्ना रुक्मवतीति सा ।। ११ ।।\nअनिरुद्धगुणैर्दातुं कृतबुद्धिर्नृपस्ततः ।\nप्रीत्या हि रौक्मिणेयस्य रुक्मिण्याश्चाप्युपग्रहात्।। १२।।\nविस्पर्द्धन्नपि कृष्णेन वैरं त्यज्य महायशाः ।\nददामीत्यब्रवीद् राजा प्रीतिमाञ्जनमेजय ।। १३ ।।\nकेशवः सह रुक्मिण्या पुत्रैः संकर्षणेन च ।\nअन्यैश्च वृष्णिभिः सार्द्ध विदर्भान् सबलो ययौ।। १४ ।।\nसंयुक्ता ज्ञातयश्चैव रुक्मिणः सुहृदश्च ये ।\nआहूता रुक्मिणा तेऽपि तत्राजग्मुर्नराधिपाः ।। १५ ।।\nशुभे तिथौ महाराज नक्षत्रे चाभिपूजिते ।\nविवाहः सोऽनिरुद्धस्य बभूव परमोत्सवः ।। १६ ।।\nपाणौ गृहीते वैदर्भ्यास्त्वनिरुद्धेन तत्र वै ।\nवैदर्भयादवानां च बभूव परमोत्सवः ।। १७ ।।\nरेमिरे वृष्णयस्तत्र पूज्यमाना यथामराः ।\nअथाश्मकानामधिपो वेणुदारिरुदारधीः ।। १८ ।।\nअक्षः श्रुतर्वा चाणूरः क्राथश्चैवांशुमानपि ।\nजयत्सेनः कलिङ्गानामधिपश्च महाबलः ।। १९ ।।\nपाण्ड्यश्च नृपतिः श्रीमानृषीकाधिपतिस्तथा ।\nएते सम्मन्त्र्य राजानो दाक्षिणात्या महर्द्धयः ।। 2.61.२० ।।\nअभिगम्याब्रुवन् सर्वे रुक्मिणं रहसि प्रभुम् ।\nभवानक्षेषु कुशलो वयं चापि रिरंसवः ।। २१ ।।\nप्रियद्यूतश्च रामोऽसावक्षेष्वनिपुणोऽपि च ।\nते भवन्तं पुरस्कृत्य जेतुमिच्छाम तं वयम् ।\nइत्युक्तो रोचयामास रुक्मी द्यूतं महारथः ।। २२ ।।\nते शुभां काञ्चनस्तम्भां कुसुमैर्भूषिताजिराम् ।\nसभामाविविशुर्हृष्टाः सिक्तां चन्दनवारिणा ।। २३ ।।\nतां प्रविश्य ततः सर्वे शुभ्रस्रगनुलेपनाः ।\nसौवर्णेष्वासनेष्वासांचक्रिरे विजिगीषवः ।। २४ ।।\nआहूतो बलदेवस्तु कितवैरक्षकोविदैः ।\nबाढमित्यब्रवीद्धृष्टः सह दीव्याम पण्यताम् ।। २५ ।।\nनिकृत्या विजिगीषन्तो दाक्षिणात्या नराधिपाः ।\nमणिमुक्ताः सुवर्णं च तत्रानिन्युः सहस्रशः ।। २६ ।।\nततः प्रावर्तत द्यूतं तेषां रतिविनाशनम् ।\nकलहस्यास्पदं घोरं दुर्मतीनां क्षयावहम् ।। २७ ।।\nनिष्काणां च सहस्राणि सुवर्णस्य दशादितः ।\nरुक्मिणा सह सम्पाते बलदेवो ग्लहं ददौ २८ ।।\nतं जिगाय ततो रुक्मी यतमानं महाबलम् ।\nतावदेवापरं भूयो बलदेवं जिगाय सः ।। २९ ।।\nअसकृज्जीयमानस्तु रुक्मिणा केशवाग्रजः ।\nसुवर्णकोटीर्जग्राह ग्लहं तस्य महात्मनः ।। 2.61.३० ।।\nजितमित्येव हृष्टोऽथ तमाह्वृतिरभाषत ।\nश्लाघ्यमानश्च चिक्षेप प्रहसन् मुसलायुधम् ।। ३१ ।।\nअविद्यो दुर्बलः श्रीमान् हिरण्यममितं मया ।\nअजेयो बलदेवोऽयमक्षद्यूते पराजितः ।। ३२ ।।\nकलिङ्गराजस्तच्छ्रुत्वा प्रजहास भृशं तदा ।\nदन्तान् संदर्शयन् हृष्टस्तत्राक्रुद्ध्यद्धलायुधः ।। ३३ ।।\nरुक्मिणस्तद् वचः श्रुत्वा पराजयनिमित्तजम् ।\nनिगृह्यमाणस्तीक्ष्णाभिर्वाग्भिर्भीष्मकसूनुना ।। ३४ ।।\nरोषमाहारयामास जितरोषोऽपि धर्मवित् ।\nसंकुद्धो धर्षणां प्राप्य रौहिणेयो महाबलः ।। ३५ ।।\nधैर्यात्मनः संनिधाय ततो वचनमब्रवीत् ।\nदशकोटिसहस्राणि ग्लह एको ममापरः ।। ३६ ।।\nएनं सम्परिगृह्णीष्व पातयाक्षान् नराधिप ।\nकृष्णाक्षाँल्लोहिताक्षांश्च देशेऽस्मिंस्त्वधिपांसुले।। ३७।।\nइत्येवमाह्वयामास रुक्मिणं रोहिणीसुतः ।\nअनुक्त्वा वचनं किंचिद् बाढमित्यब्रवीत्पुनः।। ३८ ।।\nअक्षान् रुक्मी ततो हृष्टः पातयामास पार्थिवः ।\nचातुरक्षे तु निर्वृत्ते निर्जितस्य नराधिपः ।। ३९ ।।\nबलदेवेन धर्मेण नेत्युवाच ततो बलम् ।\nधैर्यान्मनः समाधाय स न किंचिदुवाच ह ।। 2.61.४० ।।\nबलदेवं ततो रुक्मी मया जितमिति स्मयन् ।\nबलदेवस्तु तच्छुत्वा जिह्मं वाक्यं नराधिप ।। ४१ ।।\nभूयः क्रोधसमाविष्टो नोत्तरं व्याजहार ह ।\nततो गम्भीरनिर्घोषा वागुवाचाशरीरिणी ।। ४२ ।।\nबलदेवस्य तं क्रोधं वर्धयन्ती महात्मनः ।\nसत्यमाह बलः श्रीमान् धर्मेणैव पराजितः ।। ४३ ।।\nअनुक्त्वा वचनं किंचित् प्राप्तो भवति कर्मणा ।\nमनसा समनुज्ञातं तत्स्यादित्यवगम्यताम् ।। ४४ ।।\nइति श्रुत्वा वचस्तथ्यमन्तरिक्षात्सुभाषितम् ।\nसंकर्षणस्तथोत्थाय सौवर्णेनोरुणा बली ।। ४५ ।।\nरुक्मिण्या भ्रातरं ज्येष्ठं निजघान महीतले ।\nविवादे कुपितो रामः क्षेप्तारं किल रुक्मिणम ।\nजघानाष्टापदेनैव प्रमथ्य यदुनन्दनः ।। ४६ ।।\nततोऽपसृत्य संक्रुद्धः कलिङ्गाधिपतेरपि ।\nदन्तान् बभञ्ज संरम्भादुन्ननाद च सिंहवत् ।। ४७ ।।\nस्वड्गमुद्यम्य तान्सर्वांस्त्रासयामास पार्थिवान् ।\nस्तम्भं सभायाः सौवर्णमुत्पाट्य बलिनां वरः ।। ४८ ।।\nगजेन्द्र इव तं स्तम्भं कर्षन् संकर्षणस्ततः ।\nनिर्जगाम सभाद्वारात्त्रासयामास कैशिकान्।। ४९ ।।\nरुक्मिणं निकृतिप्रज्ञं स हत्वा यादवर्षभः ।\nवित्रास्य विद्विषः सर्वान् सिंहः क्षुद्रमृगानिव ।। 2.61.५० ।।\nजगाम शिबिरं रामः स्वयमेव जनावृतः ।\nन्यवेदयत्स कृष्णाय तत्र सर्वं यथाभवत् ।। ५१ ।।\nनोवाच स तदा कृष्णः किंचिद्रामं महाद्युतिः ।\nनिगृह्य च तदाऽऽत्मानं कृच्छ्रादश्रूण्यवर्तयत् ।। ५२ ।।\nन हतो वासुदेवेन यः पूर्वं परवीरहा ।\nज्येष्ठो भ्राताथ रुक्मिण्या रुक्मिणीस्नेहकारणात्।।५३।।\nस रामकरमुक्तेन निहतो द्यूतमण्डले ।\nअष्टापदेन बलवान् राजा वज्रधरोपमः ।। ५४ ।।\nतस्मिन् हते महावीर्ये नृपतौ भीष्मकात्मजे ।\nद्रुमभार्गवतुल्ये वै द्रुमभार्गवशिक्षिते ।। ५५ ।।\nकृतौ च युद्धकुशले नित्ययाजिनि पातिते ।\nवृष्णयश्चान्धकाश्चैव सर्वे विमनसोऽभवन् ।। ५६ ।।\nवैशम्पायन उवाच\nरुक्मिणी च महाभागा विलपन्त्यार्तया गिरा ।\nविलपन्तीं तथा दृष्ट्वा सान्त्वयामास केशवः ।। ५७ ।।\nएतत् ते सर्वमाख्यातं रुक्मिणो निधनं यथा ।\nवैरस्य च समुत्थानं वृष्णिभिर्भरतर्षभ ।। ५८ ।।\nवृष्णयोऽपि महाराज धनान्यादाय सर्वशः ।\nरामकृष्णौ समाश्रित्य ययुर्द्वारवतीं प्रति ।। ५९ ।।\nइति श्रीमहाभारते खिलभागे हरिवंशे विष्णुपर्वणि रूक्मिवधो नामैकषष्टितमोऽध्यायः ।। ६१ ।।"
  }
]
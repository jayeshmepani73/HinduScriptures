[
  {
    "text": "वैशम्पायन उवाच\nस तासु नागकन्यासु कालेन महता नृपः ।\nजनयामास विक्रान्तान् पञ्च पुत्रान् कुलोद्वहान्।।१।।\nमुचुकुन्दं महाबाहुं पद्मवर्णं तथैव च ।\nमाधवं सारसं चैव हरितं चैव पार्थिवम् ।। २ ।।\nएतान् पञ्चसुतान्राजा पञ्चभूतोपमान् भुवि ।\nईक्षमाणो नृपः प्रीतिं जगामातुलविक्रमः ।। ३ ।।\nते प्राप्तवयसः सर्वे स्थिताः पञ्च यथाद्रयः ।\nतेजिता बलदर्पाभ्यामूचुः पितरमग्रतः ।। ४ ।।\nतात युक्ताः स्म वयसा बले महति संस्थिताः ।\nक्षिप्रमाज्ञप्तुमिच्छामः किं कुर्मस्तव शासनात् ।। ५ ।।\nस तान् नृपतिशार्दूलः शार्दूलानिव वैगितान् ।\nप्रीत्या परमया प्राह सुतान् वीर्यकुतूहलात् ।। ६ ।।\nविन्ध्यर्क्षवन्तावभितो द्वे पुर्यौ पर्वताश्रये ।\nनिवेशयतु यत्नेन मुचुकुन्दः सुतो मम ।। ७ ।।\nसह्यस्य चोपरिष्टात्तु दक्षिणां दिशमाश्रितः ।\nपद्मवर्णोऽपि मे पुत्रो निवेशयतु मा चिरम् ।। ८ ।।\nतत्रैव परतः कान्ते देशे चम्पकभूषिते ।\nसारसो मे पुरं रम्यं निवेशयतु पुत्रकः ।। ९ ।।\nहरितोऽयं महाबाहुः सागरे हरितोदके ।\nदीपं पन्नगराजस्य सुतो मे पालयिष्यति ।। 2.38.१० ।।\nमाधवो मे महाबाहुर्ज्येष्ठपुत्रश्च धर्मवित् ।\nयौवराज्येन संयुक्तः स्वपुरं पालयिष्यति ।। ११ ।।\nसर्वे नृपश्रियं प्राप्ता अभिषिक्ताः सचामराः ।\nपित्रानुशिष्टाश्चत्वारो लोकपालोपमा नृपाः ।। १२ ।।\nस्वं स्वं निवेशनं सर्वे भेजिरे नृपसत्तमाः ।\nपुरस्थानानि रम्याणि मृगयन्तो यथाक्रमम् ।। १३ ।।\nमुचुकुन्दश्च राजर्षिर्विन्ध्यमध्यमरोचयत् ।\nस्वस्थानं नर्मदातीरे दारुणोपलसंकटे ।। १४ ।।\nस च तं शोधयामास विविक्तं च चकार ह ।\nसेतुं चैव समं चक्रे परिखाश्चामितोदकाः ।। १५ ।।\nस्थापयामास भागेषु देवतायतनान्यपि ।\nरथ्या वीथीर्नृणां मार्गाश्चत्वराणि वनानि च ।। १६ ।।\nस तां पुरीं धनवतीं पुरुहूतपुरीप्रभाम् ।\nनातिदीर्घेण कालेन चकार नृपसत्तमः ।। १७ ।।\nनाम चास्याः शुभं चक्रे निर्मितं स्वेन तेजसा ।\nतस्याः पुर्या नृपश्रेष्ठो देवश्रेष्ठपराक्रमः ।। १८ ।।\nमहाश्मसंघातवती यथेयं विन्ध्यसानुगा ।\nमाहिष्मती नाम पुरी प्रकाशमुपयास्यति ।। १९ ।।\nउभयोर्विन्ध्ययोः पादे नगयोस्तां महापुरीम् ।\nमध्ये निवेशयामास श्रिया परमया वृताम् ।। 2.38.२० ।।\nपुरिकां नाम धर्मात्मा पुरीं देवपुरीप्रभाम् ।\nउद्यानशतसम्बाधां समृद्धापणचत्वराम् ।। २१ ।।\nऋक्षवन्तं समभितस्तीरे तत्र निरामये ।\nनिर्मिता सा पुरी राज्ञा पुरिका नाम नामतः ।। २२ ।।\nस ते द्वे विपुले पुर्यौ देवभोग्योपमे शुभे ।\nपालयामास धर्मात्मा राजा धर्मे व्यवस्थितः ।। २३ ।।\nपद्मवर्णोऽपि राजर्षिः सह्यपृष्ठे पुरोत्तमम् ।\nचकार नद्या वेणायास्तीरे तरुलताकुले ।। २४ ।।\nविषयस्याल्पतां ज्ञात्वा सम्पूर्णं राष्ट्रमेव च ।\nनिवेशयामास नृपः स वप्रप्रायमुत्तमम् ।। २५ ।।\nपद्मावतं जनपदं करवीरं च तत्पुरम् ।\nनिर्मितं पद्मवर्णेन प्राजापत्येन कर्मणा ।। २६ ।।\nसारसेनापि विहितं रम्यं क्रौञ्चपुरं महत् ।\nचम्पकाशोकबहुलं विपुलं ताम्रमृत्तिकम् ।। २७ ।।\nवनवासीति विख्यातः स्फीतो जनपदो महान् ।\nपुरस्य तस्य तु श्रीमान् द्रुमैः सार्वर्तुकैर्वृतः ।। २८ ।।\nहरितोऽपि समुद्रस्य द्वीपं समभिपालयत् ।\nरत्नसंचयसम्पूर्णं नारीजनमनोहरम् ।। २९ ।।\nतस्य दाशा जले मग्ना मद्गुरा नाम विश्रुताः ।\nये हरन्ति सदा शङ्खान् समुद्रोदरचारिणः ।। 2.38.३० ।।\nतस्यापरे दाशजनाः प्रवालाञ्जलसम्भवान् ।\nसंचिन्वन्ति सदा युक्ता जातरूपं च मौक्तिकम्।। ३१ ।।\nजलजानि च रत्नानि निषादास्तस्य मानवाः ।\nप्रचिन्वन्तोऽर्णवे युक्ता नौभिः संयानगामिनः।।३२।।\nमत्स्यमांसेन तै सर्वे वर्तन्ते स्म सदा नराः ।\nगृहणन्तः सर्वरत्नानि  रत्नद्वीपनिवासिनः ।। ३३ ।।\nतैः संयानगतैर्द्रव्यैर्वणिजो दूरगामिनः ।\nहरितं तर्पयन्त्येकं यथैव धनदं तथा ।। ३४ ।।\nएवमिक्ष्वाकुवंशात् तु यदुवंशो विनिःसृतः ।\nचतुर्धा यदुपुत्रैस्तु चतुर्भिभिद्यते पुनः ।। ३५ ।।\nस यदुर्माधवे राज्यं विसृज्य यदुपुङ्गवे ।\nत्रिविष्टपं गतो राजा देहं त्यक्त्वा महीतले ।। ३६ ।।\nबभूव माधवसुतः सत्त्वतो नाम वीर्यवान् ।\nसत्त्ववृत्तिर्गुणोपेतो राजा राजगुणे स्थितः ।। ३७ ।।\nसत्त्वतस्य सुतो राजा भीमो नाम महानभूत् ।\nयेन भैमाः सुसंवृत्ताः सत्त्वतात् सात्त्वताः स्मृताः।।३८।।\nराज्ये स्थिते नृपे तस्मिन् रामे राज्यं प्रशासति ।\nशत्रुघ्नो लवणं हत्वा चिच्छेद स मधोर्वनम् ।। ३९ ।।\nतस्मिन् मधुवने स्थाने पुरीं च मथुरामिमाम् ।\nनिवेशयामास विभुः सुमित्रानन्दवर्धनः ।। 2.38.४० ।।\nपर्यये चैव रामस्य भरतस्य तथैव च ।\nसुमित्रासुतयोश्चैव स्थानं प्राप्तं च वैष्णवम् ।। ४१ ।।\nभीमेनेयं पुरी तेन राज्यसम्बन्धकारणात् ।\nस्ववशे स्थापिता पूर्वं स्वयमध्यासिता तथा ।। ४२ ।।\nततः कुशे स्थिते राज्ये लवे तु युवराजनि ।\nअन्धको नाम भीमस्य सुतो राज्यमकारयत् ।। ४३ ।।\nअन्धकस्य सुतो जज्ञे रेवतो नाम पार्थिवः ।\nऋक्षोऽपि रेवताज्जज्ञे रम्ये पर्वतमूर्धनि ।। ४४ ।।\nततो रैवत उत्पन्नः पर्वतः सागरान्तिके ।\nनाम्ना रैवतको नाम भूमौ भूमिधरः स्मृतः ।। ४५ ।।\nरैवतस्यात्मजो राजा विश्वगर्भो महायशाः ।\nबभूव पृथिवीपालः पृथिव्यां प्रथितः प्रभुः ।। ४६ ।।\nतस्य तिसृषु भार्यासु दिव्यरूपासु केशव ।\nचत्वारो जज्ञिरे पुत्रा लोकपालोपमाः शुभाः ।। ४७ ।।\nवसुर्बभ्रुः सुषेणश्च सभाक्षश्चैव वीर्यवान् ।\nयदुप्रवीराः प्रख्याता लोकपाला इवापरे ।। ४८ ।।\nतैरयं यादवो वंशः पार्थिवैर्बहुलीकृतः ।\nयैः साकं कृष्णलोकेऽस्मिन् प्रजावन्तः प्रजेश्वराः।।४९।।\nवसोस्तु कुन्तिविषये वसुदेवः सुतो विभुः ।\nततः स जनयामास सुप्रभे द्वे च दारिके ।। 2.38.५० ।।\nकुन्तीं च पाण्डोर्महिषीं देवतामिव भूचरीम् ।\nभार्यां च दमघोषस्य चेदिराजस्य सुप्रभाम् ।। ५१ ।।\nएष ते स्वस्य वंशस्य प्रभवः सम्प्रकीर्तितः ।\nश्रुतो मया पुरा कृष्ण कृष्णद्वैपायनान्तिकात् ।। ५२ ।।\nत्वं त्विदानीं प्रणष्टेऽस्मिन् वंशे वंशभृतां वर ।\nस्वयम्भूरिव सम्प्राप्तो भवायास्मज्जयाय च ।। ५३ ।।\nन तु त्वां पौरमात्रेण शक्ता गूहयितुं वयम् ।\nदेवगुह्येष्वपि भवान् सर्वज्ञः सर्वभावनः ।। ५४ ।।\nशक्तश्चापि जरासंधं नृपं योधयितुं विभो ।\nत्वद्बुद्धिवशगाः सर्वे वयं योधव्रते स्थिताः ।। ५५ ।।\nजरासंधस्तु बलवान् नृपाणां मूर्ध्नि तिष्ठति ।\nअप्रमेयबलश्चैव वयं च कृशसाधनाः ।। ५६ !।\nन चेयमेकाहमपि पुरी रोधं सहिष्यति ।\nकृशभक्तेन्धनक्षामा दुर्गैरपरिवेष्टिता ।। ५७ ।।\nअसंस्कृताम्बुपरिखा द्वारयन्त्रविवर्जिता ।\nवप्रप्राकारनिचया कर्तव्या बहुविस्तरा ।। ५८ ।।\nसंस्कर्तव्यायुधागारा योक्तव्या चेष्टिकाचयैः ।\nकंसस्य बलभोग्यत्वान्नातिगुप्ता पुरा जनैः ।। ५९ ।।\nसद्यो निपतिते कंसे राज्येऽस्माकं नवोदये ।\nपुरी प्रत्यग्ररोधेव न रोधं विसहिष्यति ।। 2.38.६० ।।\nबलं सम्मर्दभग्नं च कृष्यमाणं परेण ह ।\nअसंशयमिदं राष्ट्रं जनैः सह विनङ्क्ष्यति ।। ६१ ।।\nयादवानां विरोधेन ये जिता राज्यकामुकैः ।\nते सर्वे द्वैधमिच्छन्ति यत्क्षमं तद्विधीयताम् ।। ६२ ।।\nवञ्चनीया भविष्यामो नृपाणां नृपकारणात्।\nजरासंधभयार्तानां द्रवतां राज्यसम्भ्रमे ।। ६३ ।।\nआर्ता वक्ष्यन्ति नः सर्वे रुध्यमानाः पुरे जनाः ।\nयादवानां विरोधेन विनष्टाः स्मेति केशव ।। ६४ ।।\nएतन्मम मतं कृष्ण विस्रम्भात्समुदाहृतम्।\nत्वं तु विज्ञापितः पूर्वं न पुनः सम्प्रबोधितः ।। ६५ ।।\nयदत्र वः क्षमं कृष्ण तच्च वै संविधीयताम् ।\nत्वमस्य नेता सैन्यस्य वयं त्वच्छासने स्थिताः ।\nत्वन्मूलश्च विरोधोऽयं रक्षास्मानात्मना सह ।। ६६ ।।\nइति श्रीमहाभारते खिलभागे हरिवंशे विष्णुपर्वणि विकद्रुवाक्यं नामाष्टात्रिंशोऽध्यायः ।।३८ ।।"
  }
]
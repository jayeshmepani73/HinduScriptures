[
  {
    "text": "वैशम्पायन उवाच\nशम्बरस्तु ततः क्रुद्धः सूतमाह विशाम्पते ।\nशत्रुप्रमुखतो वीर रथं मे वाहय द्रुतम् ।। १ ।।\nयावदेनं शरैर्हन्मि मम विप्रियकारकम् ।\nततो भर्तृवचः श्रुत्वा सूतस्तत्प्रियकारकः ।। २ ।।\nरथं संचोदयामास चामीकरविभूषितम् ।\nतं दृष्ट्वा रथमायान्तं प्रद्युम्नः फुल्ललोचनः ।। ३ ।।\nसंदधे चापमादाय शरं कनकभूषितम् ।\nतेनाहनत् सुसंक्रुद्धः कोपयञ्शम्बरं रणे ।। ४ ।।\nहृदये ताडितस्तेन देवशत्रुः सुविक्लवः ।\nरथशक्तिं समाश्रित्य तस्थौ सोऽथ विचेतनः ।। ५ ।।\nस चेतनां पुनः प्राप्य धनुरादाय शम्बरः ।\nविव्याध कार्ष्णिं कुपितः सप्तभिर्निशितैः शरैः ।। ६ ।।\nतानप्राप्ताञ्शरान् सोऽथ सप्तभिः सप्तधाच्छिनत्।\nशम्बरं च जघानाथ सप्तत्या निशितैः शरैः ।। ७ ।।\nपुनः शरसहस्रेण कङ्कबर्हिणवाससा ।\nअहनच्छम्बरं क्रोधाद् धाराभिरिव पर्वतम् ।। ८ ।।\nप्रदिशो विदिशश्चैव शरधारासमावृताः ।। ९ ।।\nअन्धकारीकृतं व्योम दिनकर्ता न दृश्यते ।\nततोऽन्धकारमुत्सार्य वैद्युतास्त्रेण शम्बरः ।। 2.106.१० ।।\nप्रद्युम्नस्य रथोपस्थे शरवर्षं मुमोच ह ।\nतदस्त्रजालं प्रद्युम्नः शरेणानतपर्वणा ।। ११ ।।\nचिच्छेद बहुधा राजन्दर्शयन् पाणिलाघवम्।\nहते तस्मिन् महावर्षे शराणां कार्ष्णिना तदा ।। १२ ।।\nद्रुमवर्षं मुमोचाथ मायया कालशम्बरः ।\nद्रुमवर्षोच्छ्रितं दृष्ट्वा प्रद्युम्नः क्रोधमूर्च्छितः ।। १३ ।।\nआग्नेयास्त्रं मुमोचाथ तेन वृक्षाननाशयत्।\nभस्मीभूते वृक्षवर्षे शिलासंघातमुत्सृजत् ।। १४ ।।\nप्रद्युम्नस्तं तु वायव्यैः प्रोत्सारयत संयुगे ।\nततो मायां परां चक्रे देवशत्रुः प्रतापवान् ।। १५ ।।\nसिंहान्व्याघ्रान् वराहांश्च तरक्षूनृक्षवानरान् ।\nवारणान् वारिदप्रख्यान्हयानुष्ट्रान्विशाम्पते।। १६ ।।\nमुमोच धनुरायम्य प्रद्युम्नस्य रथोपरि ।\nगान्धर्वास्त्रेण चिच्छेद सर्वांस्तान्खण्डशस्तदा ।।१७।।\nप्रद्युम्नेन तु सा माया हता तां वीक्ष्य शम्बरः ।\nअन्यां मायां मुमोचाथ शम्बरः क्रोधमूर्च्छितः  ।। १८ ।।\nगजेन्द्रान् भिन्नवदनान् षष्टिहायनयौवनान् ।\nमहामात्रोत्तमारूढान् कल्पितान् रणकोविदान्। १९ ।।\nतामापतन्तीं मायां तु कार्ष्णिः कमललोचनः ।\nसैंहीं मायां समुत्स्रष्टुं चक्रे बुद्धिं महामनाः ।। 2.106.२०।।\nसा सृष्टा सिंहमाया तु रौक्मिणेयेन धीमता ।\nमाया नागवती नष्टा आदित्येनेव शर्वरी ।। २१ ।।\nनिहतां हस्तिमायां तु तां समीक्ष्य महासुरः ।\nअन्यां सम्मोहिनीं मायां सोऽसृजद् दानवोत्तमः।।२२ ।।\nतां दृष्ट्वा मोहिनीं नाम मायां मयविनिर्मिताम् ।\nसंज्ञास्त्रेण तु प्रद्युम्नो नाशयामास वीर्यवान् ।। २३ ।।\nशम्बरस्तु ततः क्रुद्धो हतया मायया तदा ।\nसैंहीं मायां महातेजाः सोऽसृजद् दानवेश्वरः।। २४।।\nसिंहानापततो दृष्ट्वा रौक्मिणेयः प्रतापवान् ।\nअस्त्रं गान्धर्वमादाय शरभानसृजत् तदा ।। २५ ।।\nतेऽष्टापदा बलोदग्रा नखदंष्ट्रायुधा रणे ।\nसिंहान् विद्रावयामासुर्वायुर्जलधरानिव ।। २६\nसिंहान् विद्रवतो दृष्ट्वा माययाष्टापदेन वै ।\nशम्बरश्चिन्तयामास कथमेनं निहन्मि वै ।\nअहो मूर्खस्वभावोऽहं यन्मया न हतः शिशुः ।। २७ ।।\nप्राप्तयौवनदेहस्तु कृतास्त्रश्चापि दुर्मतिः ।\nतत् कथं निहनिष्यामि शत्रुं रणशिरःस्थितम् ।। २८ ।।\nमाया सा तिष्ठते तीव्रा पन्नगी नाम भीषणा ।\nदत्ता मे देवदेवेन हरेणासुरघातिना ।। २९ ।।\nतां सृजामि महामायामाशीविषसमाकुलाम् ।\nतया दह्येत दुष्टात्मा ह्येष मायामयो बली ।। 2.106.३० ।।\nसा सृष्टा पन्नगी माया विषज्वालासमाकुला ।\nतया पन्नगमय्या तु सरथं सहवाजिनम् ।। ३१ ।।\nससूत स हि प्रद्युम्नं बबन्ध शरबन्धनैः ।\nबध्यमानं तदा दृष्ट्वा आत्मानं वृष्णिवंशजः । ३२ ।।\nमायां संचिन्तयामास सौपर्णीं सर्पनाशिनीम् ।\nसा चिन्तिता महामाया प्रद्युम्नेन महात्मना ।। ३३ ।।\nसुपर्णा विचरन्ति स्म सर्पा नष्टा महाविषाः ।\nभग्नायां सर्पमायायां प्रशंसन्ति सुरासुराः ।। ३४ ।।\nसाधु वीर महाबाहो रुक्मिण्यानन्दवर्धन ।\nयत्त्वया धर्षिता माया तेन स्म परितोषिताः ।। ३५ ।।\nहतायां सर्पमायायां शम्बरोऽचिन्तयत् पुनः ।\nअस्ति मे कालदण्डाभो मुद्गरो हेमभूषितः । ३६।।\nतमप्रतिहतं युद्धे देवदानवमानवैः ।\nपुरा यो मम पार्वत्या दत्तः परमतुष्टया ।। ३७ ।।\nगृहाण शम्बरेमं त्वं मुद्गरं हेमभूषितम् ।\nमया सृष्टं स्वदेहे वै तपः परमदुश्चरम् ।। ३८ ।।\nमायान्तकरणं नाम सर्वासुरविनाशनम् ।\nअनेन दानवौ रौद्रौ बलिनौ कामरूपिणौ ।। ३९ ।।\nशुम्भश्चैव निशुम्भश्च सगणौ सूदितौ मया ।\nप्राणसंशयमापन्ने त्वया मोक्ष्यः स शत्रवे ।। 2.106.४०।।\nइत्युक्त्वा पार्वती देवी तत्रैवान्तरधीयत ।\nतदहं मुद्गरं श्रेष्ठं मोचयिष्यामि शत्रवे ।। ४१।।\nतस्य विज्ञाय चित्तं तु देवराजोऽभ्यभाषत ।\nगच्छ नारद शीघ्रं त्वं प्रद्युम्नस्य रथं प्रति ।। ४२ ।।\nसम्बोधय महाबाहुं पूर्वजातिं च मोक्षय ।\nवैष्णवास्त्रं प्रयच्छास्मै वधार्थं शम्बरस्य च ।। ४३।।\nअभेद्यं कवचं चास्य प्रयच्छासुरसूदने ।\nएवमुक्तो मघवता नारदः प्रययौ त्वरम् ।। ४४ ।।\nआकाशेऽधिष्ठितोऽवोचन्मकरध्वजकेतनम् ।\nकुमार पश्य मां प्राप्तं देवगन्धर्वनारदम् ।\nप्रेषितं देवराजेन तव सम्बोधनाय वै ।। ४५ ।।\nस्मर त्वं पूर्वकं भावं कामदेवोऽसि मानद ।\nहरकोपानलाद् दग्धस्तेनानङ्ग इहोच्यसे ।। ४६ ।।\nत्वं वृष्णिवंशजातोऽसि रुक्मिण्या गर्भसम्भवः।\nजातोऽसि केशवेन त्वं प्रद्युम्न इति कीर्त्यसे ।। ४७।।\nआहृत्य शम्बरेण त्वमिहानीतोऽसि मानद ।\nसप्तरात्रे त्वसम्पूर्णे सूतिकागारमध्यतः ।। ४८ ।।\nवधार्थं शम्बरस्य त्वं ह्रियमाणो ह्युपेक्षितः ।\nकेशवेन महाबाहो देवकार्यार्थसिद्धये ।। ४९ ।।\nयैषा मायावती नाम भार्या वै शम्बरस्य तु ।\nरतिं तां विद्धि कल्याणीं तव भार्यां पुरातनीम् ।। 2.106.५० ।।\nतव संरक्षणार्थाय शम्बरस्य गृहेऽवसत्।\nमायां शरीरजां तस्य मोहनार्थं दुरात्मनः ।। ५१।।\nरतेः सम्पादनार्थाय प्रेषयत्यनिशं तदा ।\nएवं प्रद्युम्न बुद्ध्वा वै तत्र भार्या प्रतिष्ठिता ।। ५२ ।\nहत्वा तं शम्बरं वीर वैष्णवास्त्रेण संयुगे ।\nगृह्य मायावतीं भार्यां द्वारकां गन्तुमर्हसि ।। ५३ ।।\nगृहाण वैष्णवं चास्त्रं कवचं च महाप्रभम् ।\nशक्रेण तव संगृह्य प्रेषितं शत्रुसूदन ।। ५४ ।।\nशृणु मे ह्यपरं वाक्यं क्रियतामविशङ्कया ।\nअस्य देवरिपोस्तात मुद्गरो नित्यमूर्जितः ।। ५५ ।।\nपार्वत्यां परितुष्टायां दत्तः शत्रुनिबर्हणः ।\nअमोघश्चैव संग्रामे देवदानवमानवैः ।। ५६ ।।\nतदस्त्रप्रविघातार्थं देवीं त्वं स्मर्तुमर्हसि ।\nस्तव्या चैव नमस्या च महादेवी रणोत्सुकैः ।। ५७।।\nतत्र वै क्रियतां यत्नः संग्रामे रिपुणा सह ।\nइत्युक्त्वा नारदो वाक्यं प्रययौ यत्र वासवः ।। ५८ ।।\nइति श्रीमहाभारते खिलभागे हरिवंशे विष्णुपर्वणि शम्बरवधे नारदवाक्ये षडधिकशततमोऽध्यायः ।। १०६ ।।"
  }
]
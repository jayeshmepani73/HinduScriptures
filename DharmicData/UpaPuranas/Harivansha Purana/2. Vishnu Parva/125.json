[
  {
    "text": "वैशम्पायन उवाच\nअन्धकारीकृते लोके प्रदीप्ते त्र्यम्बके तथा ।\nन नन्दी नापि च रथो न रुद्रः प्रत्यदृश्यत ।। १ ।।\nद्विगुणं दीप्तदेहस्तु रोषेण च बलेन च ।\nत्रिपुरान्तकरो बाणं जग्राह स चतुर्मुखम् ।। २ ।।\nसंदधत् कार्मुकं चैव क्षेप्तुकामस्त्रिलोचनः ।\nविज्ञातो वासुदेवेन चित्तज्ञेन महात्मना ।। ३ ।।\nजृम्भणं नाम सोऽप्यस्त्रं  जग्राह पुरुषोत्तमः ।\nहरं संजृम्भयामास क्षिप्रकारी महाबलः ।। ४ ।।\nसशरः सधनुश्चैव हरस्तेनाशु जृम्भितः ।\nसंज्ञां न लेभे भगवान् विजेतासुररक्षसाम् ।। ५ ।।\nसशरं सधनुष्कं च दृष्ट्वाऽऽत्मानं विजृम्भितम् ।\nबलोन्मत्तोऽथ बाणोऽसौ शर्वं चोदयतेऽसकृत्।। ६ ।।\nततो ननाद भूतात्मा स्निग्धगम्भीरया गिरा ।\nप्रध्मापयामास तदा कृष्णः शङ्खं महाबलः ।। ७।।\nपाञ्चजन्यस्य घोषेण शार्ङ्गविस्फूर्जितेन च ।\nदेवं विजृम्भितं दृष्ट्वा सर्वभूतानि तत्रसुः ।। ८ ।।\nएतस्मिन्नन्तरे तत्र रुद्रस्य पार्षदा रणे ।\nमायायुद्धं समाश्रित्य प्रद्युम्नं  पर्यवारयन् ।। ९ ।।\nसर्वांस्तु निद्रावशगान्कृत्वा मकरकेतुमान् ।\nदानवान् नाशयत् तत्र शरजालेन वीर्यवान् ।\nप्रमाथगणभूयिष्ठांस्तत्र तत्र महाबलान् ।। 2.125.१० ।।\nततस्तु जृम्भमाणस्य देवस्याक्लिष्टकर्मणः ।\nज्वाला प्रादुरभूद्वक्त्राद्दहन्तीव दिशो दश ।।११।।\nततस्तु धरणीदेवी पीड्यमाना महात्मभिः ।\nब्रह्माणं विश्वधातारं वेपमानाभ्युपागमत् ।। १२ ।।\nपृथिव्युवाच\nदेवदेव महाबाहो पीड्यामि परमौजसा ।\nकृष्णरुद्रभराक्रान्ता भविष्यैकार्णवा पुनः ।। १३ ।।\nअविषह्यमिमं भारं चिन्तयस्व पितामह ।\nलघ्वीभूता यथा देव धारयेयं चराचरम् ।। १४ ।।\nततस्तु काश्यपीं देवीं प्रत्युवाच पितामहः ।\nमुहूर्तं धारयात्मानमाशु लघ्वी भविष्यसि ।। १५ ।।\nवैशम्पायन उवाच\nदृष्ट्वा तु भगवान् ब्रह्मा रुद्रं वचनमब्रवीत् ।\nसृष्टो महासुरवधः किं भूयः परिरक्ष्यते ।। १६ ।।\nन च युद्धं महाबाहो तव कृष्णेन रोचते ।\nन च बुध्यसि कृष्णं त्वमात्मानं तु द्विधा कृतम्।। १७ ।।\nततः शरीरयोगाद्धि भगवानव्ययः प्रभुः ।\nप्रविश्य पश्यते कृत्स्नांस्त्रींल्लोकान्सचराचरान्।। १८ ।।\nप्रविश्य योगं योगात्मा वरांस्ताननुचिन्तयन् ।\nद्वारवत्यां यदुक्तं च तदनुस्मृत्य सर्वशः ।\nजगाद नोत्तरं किंचिन्निवृत्तो ह्यभवत् तदा ।। १९ ।।\nआत्मानं कृष्णयोनिस्थं पश्यत ह्येकयोनिजम् ।\nततो निःसृत्य रुद्रस्तु न्यस्तवादोऽभवन्मृधे ।। 2.125.२० ।।\nब्रह्माणं चाब्रवीद् रुद्रो न योत्स्ये भगवन्निति ।\nकृष्णेन सह संग्रामे लघ्वी भवतु मेदिनी ।। २१ ।।\nततः कृष्णोऽथ रुद्रश्च परिष्वज्य परस्परम् ।\nपरां प्रीतिमुपागम्य संग्रामादपजग्मतुः ।। २२ ।।\nन च तौ पश्यते कञ्चिद्योगिनौ योगमागतौ ।\nएको ब्रह्मा तथा कृत्वा पश्यँल्लोकान्पितामहः ।। २३ ।।\nउवाचैतत् समुद्दिश्य मार्कण्डेयं सनारदम् ।\nपार्श्वस्थं परिपप्रच्छ ज्ञात्वा वै दीर्घदर्शिनम् ।। २४ ।।\nपितामह उवाच\nमन्दरस्य गिरेः पार्श्वे नलिन्यां भवकेशवौ ।\nरात्रौ स्वप्नान्तरे ब्रह्मन्मया दृष्टौ हराच्युतौ ।। २५ ।\nहरं च हरिरूपेण हरिं च हररूपिणम् ।\nशङ्खचक्रगदापाणिं पीताम्बरधरं हरम् ।। २६।।\nत्रिशूलपट्टिशधरं व्याघ्रचर्मधरं हरिम् ।\nगरुडस्थं चापि हरं हरिं च वृषभध्वजम् ।। २७।।\nविस्मयो मे महान्ब्रह्मन् दृष्ट्वा तत्परमाद्भुतम् ।\nएतदाचक्ष्व भगवन् याथातथ्येन सुव्रत ।। २८ ।।\nमार्कण्डेय उवाच\nशिवाय विष्णुरूपाय विष्णवे शिवरूपिणे ।\nयथान्तरं न पश्यामि तेन तौ दिशतः शिवम् ।। २९ ।।\nअनादिमध्यनिधनमेतदक्षरमव्ययम् ।\nतदेव ते प्रवक्ष्यामि रूपं हरिहरात्मकम् ।। 2.125.३० ।।\nयो विष्णुः स तु वै रुद्रो यो रुद्रः स पितामहः ।\nएका मूर्तिस्त्रयो देवा रुद्रविष्णुपितामहाः ।। ३१ ।।\nवरदा लोककर्तारो लोकनाथाः स्वयम्भुवः ।\nअर्धनारीश्वरास्ते तु व्रतं तीव्रं समास्थिताः ।। ३२ ।।\nयथा जले जलं क्षिप्तं जलमेव तु तद् भवेत् ।\nरुद्रं विष्णुः प्रविष्टस्तु तथा रुद्रमयो भवेत् ।। ३३ ।।\nअग्निमग्निः प्रविष्टस्तु अग्निरेव यथा भवेत् ।\nतथा विष्णुं प्रविष्टस्तु रुद्रो विष्णुमयो भवेत् ।। ३४ ।।\nरुद्रमग्निमयं विद्याद्विष्णुः सोमात्मकः स्मृतः।\nअग्नीषोमात्मकं चैव जगत् स्थावरजंगमम् ।। ३५ ।।\nकर्तारौ चापहर्तारौ स्थावरस्य चरस्य तु ।\nजगतः शुभकर्तारौ प्रभविष्णू महेश्वरौ ।। ३६ ।।\nकर्तृकारणकर्तारौ कर्तृकारणकारकौ ।\nभूतभव्यभवौ देवौ नारायणमहेश्वरौ ।। ३७ ।।\nजगतः पालकावेतावेतौ सृष्टिकरौ स्मृतौ ।\nएते चैव प्रवर्षन्ति भान्ति वान्ति सृजन्ति च ।\nएतत् परतरं गुह्यं कथितं ते पितामह ।। ३८ ।।\nयश्चैनं पठते नित्यं यश्चैनं शृणुयान्नरः ।\nप्राप्नोति परमं स्थानं विष्णुरुद्रप्रसादजम् ।। ३९ ।।\nदेवौ हरिहरौ स्तोष्ये ब्रह्मणा सह संगतौ ।\nएतौ च परमौ देवौ जगतः प्रभवाप्ययौ ।। 2.125.४० ।।\nरुद्रस्य परमो विष्णुर्विष्णोश्च परमः शिवः ।\nएक एव द्विधाभूतो लोके चरति नित्यशः ।। ४१ ।।\nन विना शंकरं विष्णुर्न विना केशवं शिवः ।\nतस्मादेकत्वमायातौ रूद्रोपेन्द्रौ तु तौ पुरा ।\nनमो रुद्राय कृष्णाय नमः संहतचारिणे ।। ४२ ।।\nनमः षडर्धनेत्राय सद्विनेत्राय वै नमः ।\nनमः पिङ्गलनेत्राय पद्मनेत्राय वै नमः ।। ४३ ।।\nनमः कुमारगुरवे प्रद्युम्नगुरवे नमः ।\nनमो धरणीधराय गङ्गाधराय वै नमः ।। ४४ ।।\nनमो मयूरपिच्छाय नमः केयूरधारिणे ।\nनमः कपालमालाय वनमालाय वै नमः ।। ४५ ।।\nनमस्त्रिशूलहस्ताय चक्रहस्ताय वै नमः ।\nनमः कनकदण्डाय नमस्ते ब्रह्मदण्डिने ।। ४६ ।।\nनमश्चर्मनिवासाय नमस्ते पीतवाससे ।\nनमोऽस्तु लक्ष्मीपतये उमायाः पतये नमः ।। ४७ ।।\nनमः खट्वाङ्गधाराय नमो मुसलधारिणे ।\nनमो भस्माङ्गरागाय नमः कृष्णाङ्गधारिणे।। ४८ ।।\nनमः श्मशानवासाय नमः सागरवासिने ।\nनमो वृषभवाहाय नमो गरुडवाहिने ।। ४९ ।।\nनमस्त्वनेकरूपाय बहुरूपाय वै नमः ।\nनमः प्रलयकर्त्रे च नमस्त्रैलोक्यधारिणे ।। 2.125.५० ।।\nनमोऽस्तु सौम्यरूपाय नमो भैरवरूपिणे ।\nविरूपाक्षाय देवाय नमः सौम्येक्षणाय च ।। ५१ ।।\nदक्षयज्ञविनाशाय बलेर्नियमनाय च ।\nनमः पर्वतवासाय नमः सागरवासिने ।। ५२ ।।\nनमः सुररिपुघ्नाय त्रिपुरघ्नाय वै नमः ।\nनमोऽस्तु नरकघ्नाय नमः कामाङ्गनाशिने ।। ५३ ।।\nनमस्त्वन्धकनाशाय नमः कैटभनाशिने ।\nनमः सहस्रहस्ताय नमोऽसंख्येयबाहवे ।। ५४ ।।\nनमः सहस्रशीर्षाय बहुशीर्षाय वै नमः ।\nदामोदराय देवाय मुञ्जमेखलिने नमः ।। ५५।।\nनमस्ते भगवन् विष्णो नमस्ते भगवञ्छिव ।\nनमस्ते भगवन् देव नमस्ते देवपूजित ।। ५६ ।।\nनमस्ते सामभिर्गीत नमस्ते यजुभिः सह ।\nनमस्ते सुरशत्रुघ्न नमस्ते सुरपूजित ।। ५७ ।।\nनमस्ते कर्मिणां कर्म नमोऽमितपराक्रम ।\nहृषीकेश नमस्तेऽस्तु स्वर्णकेश नमोऽस्तु ते ।। ५८ ।।\nइमं स्तवं यो रुद्रस्य विष्णोश्चैव महात्मनः ।\nसमेत्य ऋषिभिः सर्वैः स्तुतौ स्तौति महर्षिभिः ५९ ।।\nव्यासेन वेदविदुषा नारदेन च धीमता ।\nभारद्वाजेन गर्गेण विश्वामित्रेण वै तथा ।। 2.125.६० ।।\nअगस्त्येन पुलस्त्येन धौम्येन तु महात्मना ।\nय इदं पठते नित्यं स्तोत्रं हरिहरात्मकम् ।। ६१ ।।\nइति श्रीमहाभारते खिलभागे हरिवंशे विष्णुपर्वणि\nअरोगो बलवांश्चैव जायते नात्र संशयः ।\nश्रियं च लभते नित्यं न च स्वर्गान्निवर्तते ।। ६२\nअपुत्रो लभते पुत्रं कन्या विन्दति सत्पतिम् ।\nगुर्विणी शृणुते या तु वरं पुत्रं प्रसूयते ।। ६३ ।।\nराक्षसाश्च पिशाचाश्च विघ्नानि च विनायकः ।\nभयं तत्र न कुर्वन्ति यत्रायं पठ्यते स्तवः ।। ६४ ।।\nइति श्रीमहाभारते खिलभागे हरिवंशे विष्णुपर्वणि हरिहरात्मकस्तवो नाम पञ्चविंशत्यधिकशततमोऽध्यायः  १२५।।"
  }
]
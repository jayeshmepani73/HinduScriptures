[
  {
    "text": "जनमेजय उवाच\nभूय एव महाबाहोर्यदुसिंहस्य धीमतः ।\nकर्माण्यपरिमेयाणि श्रुतानि द्विजसत्तम ।। १ ।।\nत्वत्तः श्रुतवतां श्रेष्ठ वासुदेवस्य धीमतः ।\nयत् त्वया कथितं पूर्वं बाणं प्रति महासुरम् ।। २ ।।\nकथं च देवदेवस्य पुत्रत्वमसुरो गतः ।। ३\nयोऽभिगुप्तः स्वयं ब्रह्मञ्छङ्करेण महात्मना ।\nसहवासं गतेनैव सगणेन गुहेन तु ।। ४ ।।\nबलेर्बलवतः पुत्रो ज्येष्ठो भ्रातृशतस्य यः ।\nवृतो बाहुसहस्रेण दिव्यास्त्रशतधारिणा ।। ५ ।।\nअसंख्यैश्च महाकायैर्महाबलशतैर्वृतः ।\nवासुदेवेन स कथं बाणः संख्ये पराजितः ।। ६ ।।\nसंरब्धश्चैव युद्धार्थी जीवन्मुक्तः कथं च सः ।\nवैशम्पायन उवाच\nशृणुष्वावहितो राजन् कृष्णस्यामिततेजसः ।। ७ ।।\nमनुष्यलोके बाणेन यथाभूद् विग्रहो महान् ।\nवासुदेवेन यत्रासौ रुद्रस्कन्दसहायवान् ।। ८ ।।\nबलिपुत्रो रणश्लाघी जित्वा जीवन्विसर्जितः ।\nयथा चास्य वरो दत्तः शंकरेण महात्मना ।। ९ ।।\nनित्यं सांनिध्यतां चैव गाणपत्यं तथाक्षयम् ।\nयथा बाणस्य तद् युद्धं जीवन्मुक्तो यथा च सः ।। 2.116.१०।।\nयथा च देवदेवस्य पुत्रत्वं सोऽसुरो गतः ।\nयदर्थं च महद् युद्धं तत् सर्वमखिलं शृणु ।। ११ ।।\nदृष्ट्वा वपुः कुमारस्य क्रीडतश्च महात्मनः ।\nबलिपुत्रो महावीर्यो विस्मयं परमं गतः ।। १२ ।।\nतस्य बुद्धिः समुत्पन्ना तपश्चर्तुं सुदुष्करम् ।\nरुद्रस्याराधनार्थाय देवस्य स्यां यथा सुतः ।। १३ ।।\nततोऽग्लपयदात्मानं तपसा श्लाघते च सः ।\nदेवश्च परमं तोषं जगाम च सहोमया ।। १४ ।।\nनीलकण्ठः परां प्रीतिं गत्वा चासुरमब्रवीत् ।\nवरं वरय भद्रं ते यत् ते मनसि वर्तते ।। १५ ।।\nअथ बाणोऽब्रवीद् वाक्यं देवदेवं महेश्वरम् ।\nदेव्याः पुत्रत्वमिच्छामि त्वया दत्तं त्रिलोचन ।। १६ ।।\nशंकरस्तु तथेत्युक्त्वा रुद्राणीमिदमब्रवीत्।\nकनीयान् कार्तिकेयस्य पुत्रोऽयं प्रतिगृह्यताम् ।। १७ ।।\nयत्रोत्थितो महासेनः सोऽग्निजो रुधिरे पुरे ।\nतत्रोद्देशे पुरं चास्य भविष्यति न संशयः ।। १८ ।।\nनाम्ना तच्छोणितपुरं भविष्यति पुरोत्तमम् ।\nमयाभिगुप्तं श्रीमन्तं न कश्चित् प्रसहिष्यति ।। १९ ।।\nततः स निवसन् बाणः पुरे शोणितसाह्वये ।\nराज्यं प्रशासते नित्यं क्षोभयन् सर्वदेवताः ।। 2.116.२० ।।\nअथ वीर्यमदोत्सिक्तो बाणो बाहुसहस्रवान् ।\nअचिन्तयन् देवगणान् युद्धमाकाङ्क्षते सदा ।। २१ ।।\nध्वजं चास्य ददौ प्रीतः कुमारो ह्यग्नितेजसम् ।\nवाहनं चैव बाणस्य मयूरं दीप्ततेजसम् ।। २२ ।।\nन देवा न च गन्धर्वा न यक्षा नापि पन्नगाः ।\nतस्य युद्धे व्यतिष्ठन्त देवदेवस्य तेजसा ।। २३ ।।\nत्र्यम्बकेणाभिगुप्तश्च दर्पोत्सिक्तो महासुरः ।\nभूयो मृगयते युद्धं शूलिनं सोऽभ्यगच्छत ।। २४ ।।\nस रुद्रमभिगम्याथ प्रणिपत्याभिवाद्य च ।\nबलिसूनुरिदं वाक्यं पप्रच्छ वृषभध्वजम् ।। २५ ।।\nअसकृन्निर्जिता देवाः ससाध्याः समरुद्गणाः ।\nमया मदबलोत्सेकात् ससैन्येन तवाश्रयात् ।।२६।।\nइमं देशं समागम्य वसन्ति स्म पुरे सुखम् ।\nते पराजयसंत्रस्ता निराशा मत्पराजये ।। २७ ।।\nनाकपृष्ठमुपागम्य निवसन्ति यथासुखम् ।\nसोऽहं निराशो युद्धस्य जीवितं नाद्य कामये ।। २८ ।।\nअयुध्यतो वृथा ह्येषां बाहूनां धारणं मम ।\nतद् ब्रूहि मम युद्धस्य कच्चिदागमनं भवेत् ।\nन मे युद्धं विना देव रतिरस्ति प्रसीद मे ।। २९ ।।\nततः प्रहस्य भगवानब्रवीद् वृषभध्वजः ।\nभविता बाण युद्धं वै यथा तच्छृणु दानव ।। 2.116.३० ।।\nध्वजस्यास्य यदा भङ्गस्तव तात भविष्यति ।\nस्वस्थाने स्थापितस्याथ तदा युद्धं भविष्यति ।। ३१ ।।\nइत्येवमुक्तः प्रहसन् बाणस्तु बहुशो मुदा ।\nप्रसन्नवदनो भूत्वा पादयोः पतितोऽब्रवीत् ।। ३२ ।।\nदिष्ट्या बाहुसहस्रस्य न वृथा धारणं मम ।\nदिष्ट्या सहस्राक्षमहं विजेता पुनराहवे ।। ३३ ।।\nआनन्देनाश्रुपूर्णाभ्यां नेत्राभ्यामरिमर्दनः ।\nपञ्चाञ्जलिशतैर्देवं पूजयन् पतितो भुवि ।। ३४ ।।\nईश्वर उवाच\nउत्तिष्ठोत्तिष्ठ बाहूनामात्मनः स्वकुलस्य तु ।\nसदृशं प्राप्स्यसे वीर युद्धमप्रतिमं महत् ।। ३५ ।।\nवैशम्पायन उवाच\nएवमुक्तस्ततो बाणस्त्र्यम्बकेण महात्मना ।\nहर्षेणात्युच्छ्रितः शीघ्रं ननाम वृषभध्वजम् ।। ३६ ।।"
  },
  {
    "text": "92\nशितिकण्ठविसृष्टस्तु बाणः परपुरंजयः ।\nययौ स्वभवनं तत्र यत्र ध्वजगृहं महत् ।। ३७ ।।\nतत्रोपविष्टः प्रहसन् कुम्भाण्डमिदमब्रवीत् ।\nप्रियमावेदयिष्यामि भवतो यन्मनोगतम् ।। ३८ ।।\nइत्येवमुक्तः प्रहसन् बाणमप्रतिमं रणे ।\nप्रोवाच राजन्किं त्वेतद्वक्तुकामोऽसि मत्प्रियम्।।३९।।\nविस्मयोत्फुल्लनयनः प्रहर्षादिव भाषसे ।\nत्वत्तः श्रोतुमिहेच्छामि वरं किं लब्धवानसि ।। 2.116.४० ।\nदेवदेवप्रसादेन स्कन्दस्य च महात्मनः ।\nईप्सितं किं त्वया प्राप्तं तन्मे ब्रूहि महासुर ।। ४१ ।।\nशितिकण्ठप्रसादेन स्कन्दगोपायनेन च ।\nकच्चित्त्रैलोक्यराज्यं ते व्यादिष्टं शूलपाणिना ।। ४२ ।।\nकच्चिद् विष्णुपरित्रासं विमोक्ष्यन्ति दितेः सुताः।। ४३ ।।\nपातालवासमुत्सृज्य कच्चित्तव बलाश्रयात् ।\nविबुधावासनिरता भविष्यन्ति महासुराः ।। ४४ ।।\nबलिर्विष्णुपराक्रान्तो बद्धस्तव पिता नृप ।\nसलिलौघाद् विनिष्क्रम्य कच्चिद्राज्यमवाप्स्यति।।४५।।\nदिव्यमाल्याम्बरधरं दिव्यस्रग्गन्धलेपनम् ।\nकच्चिद् वैरोचनिं तात द्रक्ष्यामः पितरं तव ।। ४६ ।।\nकच्चित्त्रिभिः क्रमैः पूर्वं हृताँल्लोकानिमान्प्रभो ।\nपुनः प्रत्यानयिष्यामो जित्वा सर्वान्दिवौकसः ।। ४७ ।।\nस्निग्धगम्भीरनिर्घोषं शङ्खस्वनपुरोजवम् ।\nकच्चिन्नारायणं देवं जेष्यामः समितिंजयम् ।। ४८ ।।\nकच्चिद् वृषध्वजस्तात प्रसादसुमुखस्तव ।\nयथा ते हृदयोत्कम्पः साश्रुबिन्दुः प्रवर्तते ।। ४९ ।।\nकश्चिदीश्वरतोषेण कार्तिंकेयमतेन च ।\nप्राप्तवानसि सर्वेषामस्माकं राज्यसम्पदम् ।।2.116.५० ।।\nइति कुम्भाण्डवचनैश्चोदितः सोऽसुरोत्तमः ।\nबाणो वाणीमसंसक्तां प्रोवाच वदतां वरः ।। ५१\nबाण उवाच\nचिरात्प्रभृति कुम्भाण्ड न युद्धं प्राप्यते मया ।\nततो मया मुदा पृष्टः शितिकण्ठः प्रतापवान् ।। ५२ ।।\nयुद्धाभिलाषः सुमहान् देव संजायते मम ।\nअभिप्राप्स्याम्यहं युद्धं मनसस्तुष्टिवर्धनम् ।। ५३ ।।\nततोऽहं देवदेवेन हरेणामित्रघातिना ।\nप्रहस्य सुचिरं कालमुक्तोऽस्मि वचनं प्रियम् ।\nप्राप्स्यसे सुमहद् युद्धं त्वं बाणाप्रतिमं महत् ।। ५४ ।।\nमयूरध्वजभङ्गस्ते भविष्यति यदासुर ।\nतदा त्वं प्राप्स्यसे युद्धं सुमहद् दितिनन्दन ।। ५५ ।।\nततोऽहं परमप्रीतो भगवन्तं वृषध्वजम् ।\nप्रणम्य शिरसा देवं तवान्तिकमुपागतः ।। ५६ ।।\nइत्येवमुक्तः कुम्भाण्डः प्रोवाच नृपतिं तदा ।\nअहो न शोभनं राजन यदेवं भाषसे वचः ।। ५७ ।।\nएवं कथयतोस्तत्र तयोरन्योन्यमुच्छ्रितः ।\nध्वजः पपात वेगेन शक्राशनिसमाहतः ।। ५८ ।।\nतं तथा पतितं दृष्ट्वा सोऽसुरो ध्वजमुत्तमम् ।\nप्रहर्षमतुलं लेभे मेने चाहवमागतम् ।। ५९ ।।\nततश्चकम्पे वसुधा शक्राशनिसमाहता ।\nननादान्तर्हितो भूमौ वृषदंशो जगर्ज च ।। 2.116.६० ।।\nदेवानामपि यो देवः सोऽप्यवर्षत वासवः ।\nशोणितं शोणितपुरे सर्वतः परमं ततः ।। ६१ ।।\nसूर्य भित्त्वा महोल्का च पपात धरणीतले ।\nस्वपक्षे चोदितः सूर्यो भरणीं समपीडयत् ।। ६२\nचैत्यवृक्षेषु सहसा धाराः शतसहस्रशः ।\nशोणितस्य स्रवन् घोरा निपेतुस्तारका भृशम् ।। ६३\nराहुरग्रसदादित्यमपर्वणि विशाम्पते ।\nलोकक्षयकरे काले निर्घातश्चापतन्महान् ।। ६४ ।।\nदक्षिणां दिशमास्थाय धूमकेतुः स्थितोऽभवत्।\nअनिशं चाप्यविच्छिन्ना ववुर्वाताः सुदारुणाः ।। ६५ ।।\nश्वेतलोहितपर्यन्तः कृष्णग्रीवस्तडिद्द्युतिः ।\nत्रिवर्णपरिघो भानुः संध्यारागमथावृणोत् ।। ६६ ।।\nवक्रमङ्गारकश्चक्रे कृत्तिकासु भयंकरः ।\nबाणस्य जन्मनक्षत्रं भर्त्सयन्निव सर्वशः ।। ६७।।\nअनेकशाखश्चैत्यश्च निपपात महीतले ।\nअर्चितः सर्वकन्याभिर्दानवानां महात्मनाम् ।। ६८ ।।\nएवं विविधरूपाणि निमित्तानि निशामयन् ।\nबाणो बलमदोन्मत्तो निश्चयं नाधिगच्छति ।। ६९ ।।\nविचेतास्त्वभवत् प्राज्ञः कुम्भाण्डस्तत्त्वदर्शिवान्।\nबाणस्य सचिवस्तत्र कीर्तयन् बहुकिल्बिषम् ।। 2.116.७० ।।\nउत्पाता ह्यत्र दृश्यन्ते कथयन्तो न शोभनम् ।\nतव राज्यविनाशाय भविष्यन्ति न संशयः ।। ७१ ।।\nवयं चान्ये च सचिवा भृत्यास्ते च तवानुगाः ।\nक्षयं यास्यन्ति नचिरात् सर्वे पार्थिव दुर्नयात् ।। ७२ ।।\nयथा शक्रध्वजतरोः स्वदर्पात् पतनं भवेत् ।\nबलमाकाङ्क्षतो मोहात् तथा बाणस्य नर्दतः ।। ७३ ।।\nदेवदेवप्रसादात् तु त्रैलोक्यविजयं गतः ।\nउत्सेकाद् दृश्यते नाशो युद्धाकाङ्क्षी ननर्द ह ।। ७४ ।।\nबाणः प्रीतमनास्त्वेवं पपौ पानमनुत्तमम् ।\nदैत्यदानवनारीभिः सार्धमुत्तमविक्रमः । ७५ ।।\nकुम्भाण्डश्चिन्तयाविष्टो राजवेश्माभ्ययात्तदा ।\nअचिन्तयच्च तत्त्वार्थं तैस्तैरुत्पातदर्शनैः ।। ७६ ।।\nराजा प्रमादी दुर्बुद्धिर्जितकाशी महासुरः ।\nयुद्धमेवाभिलषते न दोषान्मन्यते मदात् ।। ७७ ।।\nमहोत्पातभयं चैव न तन्मिथ्या भविष्यति ।\nअपीदानीं भवेन्मिथ्या सर्वमुत्पातदर्शनम् ।। ७८ ।।\nइह त्वास्ते त्रिनयनः कार्तिकेयश्च वीर्यवान् ।\nतेनोत्पन्नोऽपि दोषो नः कच्चिद्गच्छेत्पराभवम्।।७९।।\nउत्पन्नदोषप्रभवः क्षयोऽयं भविता महान् ।\nदोषाणां न भवेन्नाश इति मे धीयते मतिः ।। 2.116.८०।।\nनियतो दोष एवायं भविष्यति न संशयः ।\nदौरात्म्यान्नृपतेरस्य दोषभूता हि दानवाः ।। ८१ ।।\nदेवदानवसंघानां यः कर्ता भुवनप्रभुः ।\nभगवान् कातिकेयश्च कृतवाँल्लोहिते पुरे ।। ८२ ।।\nप्राणैः प्रियतरो नित्यं भविष्यति गुहः सदा ।\nतद्विशिष्टश्च बाणोऽपि शिवस्य सततं प्रियः ।। ८३ ।।\nदर्पोत्सेकात्तु नाशाय वरं याचितवान्भवम्।\nयुद्धहेतोः स लुब्धस्तु सर्वथा न भविष्यति ।। ८४ ।।\nयदि विष्णुपुरोगानामिन्द्रादीनां दिवौकसाम् ।\nभवित्री घनवत्प्राप्तिर्भवहस्तात्कृता भवेत् ।। ८५।।\nएतयोश्च हि को युद्धं कुमारभवयोरिह ।\nशक्तो दातुं समागम्य बाणसाहाय्यकाङ्क्षिणोः ।। ८६ ।।\nन च देववचो मिथ्या भविष्यति कदाचन ।\nभविष्यति महद् युद्धं सर्वदैत्यविनाशनम् ।।\nस एवंचिन्तयाविष्टः कुम्भाण्डस्तत्त्वदर्शिवान्।\nस्वस्तिप्रणिहितां बुद्धिं चकार स महासुरः ।।८८ ।।\nये हि देवैर्विरुध्यन्ते पुण्यकर्मभिराहवे ।\nयथा बलिर्नियमितस्तथा ते यान्ति संक्षयम् ।। ८९।।\nइति श्रीमहाभारते खिलभागे हरिवंशे विष्णुपर्वणि बाणयुद्धे षोडशाधिकशततमोऽध्यायः ।। ११६ ।।"
  }
]
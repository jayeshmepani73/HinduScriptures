[
  {
    "text": "वैशम्पायन उवाच\nक्रीडाविहारोपगतः कदाचिदभवद् भवः ।\nदेव्या सह नदीतीरे रम्ये श्रीमति स प्रभुः ।। १ ।।\nशतानि तत्राप्सरसां चिक्रीडुश्च समन्ततः ।\nसर्वर्तुकवने रम्ये गन्धर्वपतयस्तथा ।। २ ।।\nकुसुमैः पारिजातस्य पुष्पैः संतानकस्य च ।\nगन्धोद्दाममिवाकाशं नदीतीरं तु सर्वशः ।। ३ ।।\nवेणुवीणामृदङ्गैश्च पणवैश्च सहस्रशः ।\nवाद्यमानैः स शुश्राव गीतमप्सरसां तदा ।। ४ ।।\nसूतमागधकल्पैश्चास्तुवन्नप्सरसां गणाः ।\nदेवदेवं सुवपुषं स्रग्विणं रक्तवाससम् ।। ५ ।।\nश्रीमहेशं देवदेवमर्चयन्ति मनोरमम् ।\nततस्तु देव्या रूपेण चित्रलेखा वराप्सराः ।। ६ ।।\nभवं प्रसादयामास देवी च प्राहसत् तदा ।\nप्रसादयन्तीमीशानं प्रहसन्त्यप्सरोगणाः ।। ७ ।।\nभवस्य पार्षदा दिव्या नानारूपा महौजसः ।\nदेव्या ह्यनुज्ञया सर्वे क्रीडन्ते तत्र तत्र ह ।। ८।।"
  },
  {
    "text": "अथ ते पार्षदास्तत्र रहस्ये सुविपश्चितः ।\nमहादेवस्य रूपेण तच्चिह्नं रूपमास्थिताः ।। ९ ।।\nततो देव्याः सुरूपेण लीलया वदनेन च ।\nदेवी प्रहासं मुमुचे ताश्चैवाप्सरसस्तदा ।\nततः किलकिलाशब्दः प्रादुर्भूतः समन्ततः ।। १० ।।\nप्रहर्षमतुलं लेभे भवः प्रीतमनास्तदा ।\nबाणस्य दुहिता कन्या तत्रोषा नाम भामिनी ।। ११ ।।\nदेवं संक्रीडितं दृष्ट्वा देव्या सह नदीगतम्।\nदीप्यमानं महादेवं द्वादशादित्यतेजसम् ।।१२ ।।\nनानारूपं वपुः कृत्वा देव्याः प्रियचिकीर्षया ।\nउषा मनोरथं चक्रे पार्वत्याः संनिधौ तथा ।। १३ ।।\nधन्या हि भर्तृसहिता रमत्येवं  समागता ।\nमनसा त्वथ संकल्पमुषया भाषितं तथा । १४ ।।\nविज्ञाय तमभिप्रायमुषायाः पर्वतात्मजा ।\nप्राह देवी ततो वाक्यमुषां हर्षयती शनैः ।।१५ ।।\nउषे त्वं शीघ्रमप्येवं भर्त्रा सह रमिष्यसि ।\nयथा देवो मया सार्धं शङ्करः शत्रुनाशनः ।। १६।।\nएवमुक्ते तदा देव्या वाक्ये चिन्ताविलेक्षणा ।\nउषा भावं तदा चक्रे भर्त्रा रंस्ये कदा सह ।। १७ ।।\nतदा हैमवती वाक्यं सम्प्रहस्येदमब्रवीत्।\nउषे शृणुष्व वाक्यं मे यदा संयोगमेष्यसि ।। १८ ।।\nवैशाखे मासि हर्म्यस्थां द्वादश्यां त्वां दिनक्षये ।\nरमयिष्यति यः स्वप्ने स ते भर्ता भविष्यति ।। १९ ।।\nएवमुक्ता दैत्यसुता कन्यागणसमावृता ।\nअपाक्रामत हर्षेण रममाणा यथासुखम् ।। २०।।\nततः सखीभिर्हास्यन्ती हर्षेणोत्फुल्ललोचना ।\nतालिकासंनिपातैश्च ह्यन्योन्यं जघ्नुरूर्जिताः ।। २१ ।।\nकिन्नर्यो यक्षकन्याश्च नानादैतेयकन्यकाः ।\nअप्सरोगणकन्याश्च उषायाः सखितां गताः ।। २२ ।।\nउक्ता च तत्र ताभिश्च भर्ता तव वरानने ।\nभविष्यत्यचिरेणेव देव्या वचनकल्पितः ।। २३ ।।\nन हि देव्या वचो मिथ्या भविष्यति कदाचन ।\nरूपाभिजनसम्पन्नः पतिस्ते कल्पितस्तया ।। २४ ।।\nउषा सखीनां तद् वाक्यं प्रतिपूज्य यथाविधि ।\nदत्तं मनोरथं देव्या भावयन्ती व्यवस्थिता ।। २५ ।।\nततः क्रीडाविहारं तमनुभूय सहोमया ।\nगतेऽहनि ततः सर्वा नार्यस्ताः परमाद्भुताः ।। २६ ।।\nययुः स्वानालयान् सर्वा देवी चादर्शनं गता ।\nकाश्चिदश्वैस्तथा यानैर्गजैरन्यास्तथा रथैः ।। २७ ।।\nपुरं प्रविविशुर्हृष्टाः काश्चिदाकाशमास्थिताः ।\nततः प्रभृति सा देवी काममोहं गता विभो ।। २८ ।।\nदेव्यास्तु वचनं स्मृत्वा संस्मरन्ती पतिं तदा ।\nनिद्रां न भजते रात्रौ न दिवा भोजनं तथा ।। २९।।\nस्मरन्ती पतिभावं सा विललाप नृपात्मजा ।\nनिन्दन्ती शशिनं नाके सेवती न च चन्दनम् ।। ३० ।।\nसा बाला मोहिता राजन् कामेन परिपीडिता ।\nउपचर्यन्ति तां सख्यो विज्वरामपि सज्वराम् ।। ३१ ।।\nतप्यते हृदयं तस्या लेपितं चन्दनेन च ।\nकपोले पाण्डिमाचिह्नं नेत्रे जलसमन्विते ।। ३२ ।।\nजम्भणं च तथा स्वापो देहे तस्या व्यवर्धत ।\nपद्मिनीकन्दचूर्णानि शीतलानि मुहुर्मुहुः ।। ३३ ।।\nक्षिपन्ति सख्यो हृदये पीडिते मन्मथाग्निना ।\nव्यजनानि प्रकुर्वन्ति पृच्छन्ति च पुनः पुनः ।। ३४ ।।\nका व्यथा किं शरीरं ते किमिदं तव भामिनि ।\nकिं तुभ्यं रोचते देवि तदाख्याहि वरानने ।। ३५ ।।\nकस्मादिदं समुत्पन्नं दुःखसाध्यं मनोरमे ।\nत्वन्मनोऽनुगतं वाक्यं वदन्त्येतास्तु सारिकाः ।। ३६ ।।\nशुका नीलतमाः सुभ्रु पठन्ति हि पुमानिव ।\nप्रह्लादजननं वाक्यं किमर्थं नाद्य भाषसे ।। ३७ ।।\nतव तातो महावीरो देवानामपि दुर्जयः ।\nतस्याग्रे तिष्ठते कोऽपि न भूमौ वरवर्णिनि ।। ३८ ।।\nबलेः पुत्रो महावीरो बाणो हि दुरतिक्रमः ।\nजितामरावतीकं च नगरं शोणिताह्वयम् ।\nयत्र संतिष्ठते दैवः शूलहस्तो महेश्वरः ।। ३९ ।।\nपुत्रोऽयमिति जानीहि गिरिजां योऽब्रवीद्धरः ।\nबाणं प्रति महादेवस्तव तातमुषे शृणु ।। ४० ।।\nका व्यथा ते मुखे स्वेदो नासाग्रे च विराजते ।\nनीहारबिन्दवः पद्मे राजन्ते शरदागमे ।। ४१ ।।\nसम्पूर्णचन्द्रप्रतिमं मुखं चन्द्रो यथा घने ।\nन शोभते तु विच्छायं किमर्थं कारणं वद ।। ४२ ।\nश्वासान् मुञ्चसि बाले त्वं न रतिं यासि भावतः ।\nगृहाण भोजनं दिव्यं यत् ते मनसि वर्तते ।। ४३ ।।\nताम्बूलं रोचते पूर्वं तत् किमर्थं न गृह्यते ।\nमिष्टानि यानि वस्तूनि दुर्लभानीतरैर्जनैः ।। ४४ ।।\nगृहाण देवि उत्तिष्ठ वद पीडां शरीरजाम् ।\nइति कोलाहलं श्रुत्वा उषावेश्मसमुद्भवम् ।। ४५ ।।\nदासीभिः कीर्तितं तत्र मातुरग्रे पृथक् पृथक्।\nराजपुत्री यदा देवि समायाता गृहे सती ।। ४६ ।।\nजलक्रीडाविहाराच्च मूकेव परिलक्ष्यते ।\nअतो दासीजना देवि वदामस्त्वां वयं जनाः ।। ४७ ।।\nको मोहः किमिदं मौनं कः स्वापो म्लानता कथम्।\nविचार्य भिषजो देवि दिश्यन्तां कष्टशान्तये ।। ४८ ।।\nशिरीषपुष्पसदृशं यच्छरीरं सुकोमलम् ।\nतत् कथं सहते देवि व्याधिभारं वरानने ।। ४९ ।।\nइति श्रुत्वा तदा देवी सत्वरा हंसगामिनी ।\nप्राप्य देशमुषा यत्र किमिदं कष्टलक्षणम् ।। ५० ।।\nपल्लवाकृतिहस्तेन कोमलं तत्करं तदा ।\nस्पृष्ट्वाङ्गुलीरनायासं स्फोटयामास भाविनी ।। ५१ ।।\nकिमस्ति तव कल्याणि का व्यथा तव वर्तते ।\nएते वैद्याः समागत्य पृच्छन्ति भवतीं हि तत् ।। ५२ ।।\nवैद्या ऊचुः\nजलक्रीडां गता तत्र राजपुत्री सखीगणैः ।\nपार्वत्याः क्रीडितं तत्र जानीमः श्रमसम्भवम् ।। ५३ ।।\nश्रमाद्ग्लानिः समुत्पन्ना जृम्भणं च पुनः पुनः ।\nस्वापश्च जायते तेन मा भयं कर्तुमर्हसि ।। ५४।।\nदेव्युवाच\nहदये निहितं वैद्याश्चन्दनं हिमसंयुतम् ।\nअमात्याः किमिदं शीघ्रं किमिदं बुद्बुदायते ।। ५५ ।।\nअतिदाहो महान् स्वेदः पिपासा न बुभुक्षते ।\nप्रलाप एव किं तस्यां शास्त्रतो ब्रूत निश्चितम् ।। ५६ ।।\nवैद्या ऊचुः\nक्रीडाविहारे मिलिताः स्त्रीजना देवसंनिधौ ।\nरूपेणाप्रतिमा देवी राजपुत्री च भाविनी ।। ५७ ।।\nदृष्टिपातः कृतस्ताभिस्तेन पुत्र्यां व्यथाभवत्।\nरक्षामन्त्रैस्तथा पीतैः सर्षपैस्तां कुमारिकाम् ।। ५८ ।।\nपानीयैरभिषेकेण परा शान्तिर्भविष्यति ।\nइत्युक्त्वा भिषजः सर्वे निवृत्ता नृपवेश्मतः ।। ५९ ।।\nसूचयन्तः पुनः सर्वे कामाभिप्रायजां व्यथाम् ।\nमातृपृष्टा वरारोहा चिरकालमुवाच सा ।। ६० ।।\nलज्जावती महाभागा मातरं रुदती भृशम् ।\nमातर्न रोचते नित्यं भाषणं न च भोजनम् ।। ६१ ।।\nन चाप्युत्सवकं मातः सदाहं हृदयं शृणु ।\nइत्युक्त्वा विररामाथ ह्युषा नारी वरानना ।। ६२ ।।\nसर्वाभिः स्त्रीभिरारब्धमन्योन्यं मुखवीक्षणम्।\nलज्जानुकारि नारीणां यौवनं हि भवेदिति ।। ६३ ।।\nइयं च राजकन्या हि भर्तृयोग्या किमुच्यते ।\nपितुः प्रसादान्मातुश्च प्राप्नुयात् सदृशं वरम् ।। ६४ ।।\nइति श्रीमहाभारते खिलभागे हरिवंशे विष्णुपर्वणि बाणयुद्धे उषाविरहोनाम सप्तदशाधिकशततमोऽध्यायः ।।११७ ।।"
  }
]
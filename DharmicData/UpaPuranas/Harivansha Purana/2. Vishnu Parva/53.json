[
  {
    "text": "वैशम्पायन उवाच\nयवनानां बलोदग्रः स कालयवनो नृपः ।\nबभूव राजा धर्मेण रक्षिता पुरवासिनाम् ।। १ ।।\nत्रिवर्गविदितः प्राज्ञः षड्गुणानुपजीवकः ।\nसप्तव्यसनसम्मूढो गुणेष्वभिरतः सदा ।। २ ।।\nश्रुतिमान् धर्मशीलश्च सत्यवादी जितेन्द्रियः ।\nसांग्रामिकविधिज्ञश्च दुर्गलाभानुसारणः ।। ३ ।।\nशूरोऽप्रतिबलश्चैव मन्त्रिप्रवरसेवकः ।\nसुखासीनः सभां रम्यां सचिवैः परिवारितः ।। ४ ।।\nउपास्यमानो यवनैरात्मविद्भिर्विपश्चितैः ।\nविविधाश्च कथा दिव्याः कथ्यमानाः परस्परम् ।। ५ ।।\nएतस्मिन्नेव काले तु दिव्यगन्धवहोऽनिलः ।\nप्रववौ मदनाबोधं चकार सुखशीतलः ।। ६ ।।\nकिंस्विदित्येकमनसः सभायां ये समागताः ।\nउत्फुल्लनयनाः सर्वे राजा चैवावलोक्य सः ।। ७ ।।\nअपश्यन्त रथं दिव्यमायान्तं भास्करोपमम् ।\nशातकुम्भमयैः शुभ्रं रथाङ्गैरुपशोभितम् ।। ८ ।।\nदिव्यरत्नप्रभाकीर्णं दिव्यध्वजपताकिनम् ।\nवाहितं दिव्यतुरगैर्मनोमारुतरंहसैः ।। ९ ।।\nचन्द्रभास्करबिम्बानि कृत्वा जाम्बूनदेन तम् ।\nरचितं वै विश्वकृता वैयाघ्रवरभूषितम् ।। 2.53.१० ।।\nरिपूणां त्रासजननं मित्राणां हर्षवर्द्धनम् ।\nदक्षिणादिगुपायन्तं रथं पररथारुजम् ।। ११ ।।\nतत्रोपविष्टं श्रीमन्तं सौभस्य पतिमूर्जितम् ।\nदृष्ट्वा परमसंहृष्टश्चार्घ्यं पाद्येति चासकृत् ।। १२ ।।\nउवाच यवनेन्द्रस्य मन्त्री मन्त्रविदां वरः ।\nतत्रोत्थाय महाबाहुः स्वयमेव नृपासनात् ।। १३ ।।\nप्रत्युद्गम्यार्घ्यमादाय रथावतरणे स्थितः ।\nशाल्वोऽपि च महातेजा दृष्ट्वा राजानमागतम् ।। १४ ।।\nमुदा परमया युक्तं शक्रप्रतिमतेजसम् ।\nअवतीर्य सुविश्रब्ध एक एव रथोत्तमात् ।। १५ ।।\nविवेश परमं प्रीतो मित्रदर्शनलालसः ।\nदृष्ट्वार्घमुद्यतं राजा शाल्वो राजर्षिसत्तमः ।। १६ ।।\nउवाच श्लक्ष्णया वाचा नार्घार्होऽस्मि महाद्युते ।\nदूतोऽहं मनुजेन्द्राणां सकाशाद् भवतोऽन्तिकम् ।। १७ ।।\nप्रेषितो बहुभिः सार्द्ध जरासंधेन धीमता ।\nतेन मन्ये महाराज नार्घार्होऽस्मीति राजसु ।। १८ ।।\nकालयवन उवाच\nजानाम्यहं महाबाहो दौत्येन त्वामिहागतम् ।\nसाहित्ये नरदेवानां प्रेषितो मागधेन वै ।। १९ ।।\nतेन त्वामर्चये राजन् विशेषेण महामते ।\nअर्घ्यपाद्यादिसत्कारैरासनेन यथाविधि ।। 2.53.२० ।।\nभवत्यभ्यर्चिते राज्ञां सर्वेषामर्चितं भवेत् ।\nआस्यतामासने शुभ्रे मया सार्द्धं जनेश्वर ।। २१ ।।\nवैशम्पायन उवाच\nस हस्तालिङ्गनं कृत्वा पृष्ट्वा च कुशलामयम् ।\nसुखोपविष्टौ सहितौ शुभे सिंहासने स्थितौ ।। २२ ।।\nकालयवन उवाच\nयद्बाहुबलमाश्रित्य वयं सर्वे नराधिपाः ।\nवसामो विगतोद्विग्ना देवा इव शचीपतिम् ।। २३ ।।\nकिमसाध्यं भवेदस्य येनासि प्रेषितो मयि ।\nवद सत्यं वचस्तस्य किमाज्ञापयति प्रभुः ।\nकरिष्ये वचनं तस्य अपि कर्म सुदुष्करम् ।। २४ ।।\nशाल्व उवाच\nयथा वदति राजेन्द्र मगधाधिपतिस्तव ।\nतथाहं सम्प्रवक्ष्यामि श्रूयतां यवनाधिप ।। २५ ।।\nजरासंध उवाच\nजातोऽयं जगतां बाधी कृष्णः परमदुर्जयः ।\nविदित्वा तस्य दुर्वृत्तमहं हन्तुं समुद्यतः ।। २६ ।।\nपार्थिवैर्बहुभिः सार्द्धं समग्रबलवाहनैः ।\nउपरुध्य महासैन्यैर्गोमन्तमचलोत्तमम् ।। २७ ।।\nचेदिराजस्य वचनं महार्थं श्रुतवानहम् ।\nतदा तयोर्विनाशाय हुताशनमयोजयम् ।। २८ ।।\nज्वालाशतसहस्राढ्यं युगान्ताग्निसमप्रभम् ।\nदृष्ट्वा रामो गिरेः कूटादाप्लुतो हेमतालधृक् ।। २९ ।।\nविनिष्पत्य महासेनां मध्ये सागरसंनिभाम् ।\nआजघान दुराधर्षो नराश्वरथदन्तिनाम् ।। 2.53.३० ।।\nसर्पन्तमिव सर्पेन्द्रं विकृष्याकृष्य लाङ्गलम् ।\nनरनागाश्ववृन्दानि मुसलेन व्यपोथयत् ।। ३१ ।।\nगजेन गजमास्फाल्य रथेन रथयोधिनम् ।\nहयेन च हयारोहं पदातेन पदातिनम् ।। ३२ ।।\nसमरे स महातेजा नृपार्कशतसंकुले ।\nविचरन्विविधान् मार्गान्निदाघे भास्करो यथा।।३३।।\nरामादनन्तरं कृष्णः प्रगृह्यार्कसमप्रभम् ।\nचक्रं चक्रभृतां श्रेष्ठः सिंहः क्षुद्रमृगं यथा ।। ३४ ।।\nप्रविचाल्य महावीर्यः पादवेगेन तं गिरिम् ।\nशत्रुसैन्ये पपातोच्चैर्यदुवीरः प्रतापवान् ।। ३५ ।।\nप्रनृत्यन्निव शैलेन्द्रस्तोयधाराभिषेचितः ।\nघूर्णमानो विवेशोर्वीं विनिर्वाप्य हुताशनम् ।। ३६ ।।\nआदीप्यमानशिखरादवप्लुत्य जनार्दनः ।\nजघान वाहिनीं राजंश्चक्रव्यग्रेण पाणिना ।। ३७ ।।\nविक्षिप्य विपुलं चक्रं गदापातादनन्तरम् ।\nनरनागाश्ववृन्दानि मुसलेन व्यचूर्णयत् ।। ३८ ।।\nक्रोधानिलसमुद्धूतचक्रलाङ्गलवह्निना ।\nनिर्दग्धा महती सेना नरेन्द्रार्काभिपालिता ।। ३९ ।।\nनरनागाश्वकलिलं पत्तिध्वजसमाकुलम् ।\nरथानीकं पदाताभ्यां क्षणेन विदलीकृतम् ।। 2.53.४० ।।\nसेनां प्रभग्नामालोक्य चक्रानलभयार्दिताम् ।\nमहता रथवृन्देन परिवार्य समन्ततः ।। ४१ ।।\nतत्राहं युद्ध्यमानस्तु भ्रातास्य बलवान् बली ।\nस्थितो ममाग्रतः शूरो गदापाणिर्हलायुधः ।। ४२ ।।\nद्वादशाक्षौहिणीर्हत्वा प्रभिन्न इव केसरी ।\nहलं सौनन्दमुत्सृज्य गदया मामताडयत् ।। ४३ ।।\nवज्रपातनिभं वेगं पातयित्वा ममोपरि ।\nभूयः प्रहर्तुकामो मां वैशाखेनास्थितो महीम् ।। ४४ ।।\nवैशाखं स्थानमास्थाय गुहः क्रौञ्चं यथा पुरा ।\nतथा मां दीर्घनेत्राभ्यामीक्षते निर्दहन्निव ।। ४५ ।।\nतादृग्रूपं समालोक्य बलदेवं रणाजिरे ।\nजीवितार्थी नृलोकेऽस्मिन् कः पुमान् स्थातुमर्हति ।।४६।।\nगृहीत्वा स गदां भीमां कालदण्डमिवोद्यताम् ।\nकालाङ्कुशेन निर्धूतां स्थित एवाग्रतो मम ।। ४७ ।।\nततो जलदगम्भीरस्वरेणापूरयन् नभः ।\nवागुवाचाशरीरेण स्वयं लोकपितामहः ।। ४८ ।।\nप्रहर्तव्यो न राज्ञायमवध्योऽयं तवानघ ।\nकल्पितोऽस्य वधोऽन्यस्माद् विरमस्व हलायुध।। ४९ ।।\nश्रुत्वाहं तेन वाक्येन चिन्ताविष्टो निवर्तितः ।\nसर्वप्राणहरं घोरं ब्रह्मणा स्वयमीरितम् ।। 2.53.५० ।।\nतेनाहं वः प्रवक्ष्यामि नृपाणां हितकाम्यया ।\nश्रुत्वा त्वमेव राजेन्द्र कर्तुमर्हसि तद् वचः ।। ५१ ।।\nतपसोग्रेण महता पुत्रार्थी तोष्य शङ्करम् ।\nप्राप्तवान् देवदेव त्वामवध्यं माथुरैर्जनैः ।। ५२ ।।\nमहामुनिश्चायसचूर्णमश्नन्नुपस्थितो द्वादशवार्षिकं व्रतम् ।\nसुरासुरैः संस्तुतपादपङ्कजः स लब्धवानीप्सितकामसम्पदम् ।। ५३ ।।\nतपोबलाद् गार्ग्यमुनेर्महात्मनो वरप्रभावाच्छकलैन्दुमौलिनः ।\nभवन्तमासाद्य जनार्दनो हिमं विलीयते भास्कररश्मिना यथा ।। ५४ ।।\nयतस्व राज्ञां वचनप्रचोदितो व्रजस्व यात्रां विजयाय केशवम् ।\nप्रविश्य राष्ट्रं मथुरां च सेनया निहत्य कृष्णं प्रथयन् स्वकं यशः ।। ५५ ।।\nमाथुरो वासुदेवोऽयं बलदेवः सबान्धवः ।\nतौ विजेष्यसि संग्रामे गत्वा तां मथुरां पुरीम् ।। ५६ ।।\nशाल्व  उवाच\nइत्येवं नरपतिभास्करप्रगीतं वाक्यं ते कथितमिदं हितं नृपाणाम् ।\nतत्सर्वं सह सचिवैर्विमृश्य बुद्ध्या यद्युक्तं कुरु मनुजेन्द्र चात्मनिष्ठम् ।। ५७ ।।\nइति श्रीमहाभारते खिलभागे हरिवंशे विष्णुपर्वणि शाल्ववाक्ये त्रिपञ्चाशत्तमोऽध्यायः ।। ५३ ।।"
  }
]
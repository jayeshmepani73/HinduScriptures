[
  {
    "text": "वैशम्पायन उवाच\nस कृष्णस्तत्र बलवान् रौहिणेयेन संगतः ।\nमथुरां यादवाकीर्णां पुरीं तां सुखमावसत् ।। १ ।।\nप्राप्तयौवनदेहस्तु युक्तो राजश्रिया ज्वलन् ।\nकस्यचित् त्वथ कालस्य सहितौ रामकेशवौ ।\nगुरुं सान्दीपनिं काश्यमवन्तिपुरवासिनम् ।। ३ ।।\nधनुर्वेदचिकीर्षार्थमुभौ तावभिजग्मतुः ।\nनिवेद्य गोत्रं स्वाध्यायमाचारेणाभ्यलंकृतौ ।। ४ ।।\nशुश्रूषू निरहंकारावुभौ रामजनार्दनौ ।\nप्रतिजग्राह तौ काश्यो विद्याः प्रादाच्च केवलाः।। ५ ।।\nतौ च श्रुतिधरौ वीरौ यथावत् प्रतिपद्यताम् ।\nअहोरात्रैश्चतुष्षष्ट्या साङ्गवेदमधीयताम् ।। ६ ।।\nचतुष्पादं धनुर्वेदं शस्त्रग्रामं ससंग्रहम् ।\nअचिरेणैव कालेन गुरुस्तावभ्यशिक्षयत् ।। ७ ।।\nअतीवामानुषीं मेधां चिन्तयित्वा तयोर्गुरुः ।\nमेने तावागतौ वीरौ देवौ चन्द्रदिवाकरौ ।। ८\nददर्श च महात्मानावुभौ तावपि पर्वसु ।\nपूजयन्तौ महादेवं साक्षाद् विष्णुं व्यवस्थितम् ।। ९ ।।\nगुरुं सान्दीपनिं कृष्णः कृतकृत्योऽभ्यभाषत ।\nगुर्वर्थं किं ददानीति रामेण सह भारत ।। 2.33.१० ।।\nतयोः प्रभावं स ज्ञात्वा गुरुः प्रोवाच हृष्टवान् ।\nपुत्रमिच्छाम्यहं दत्तं यो मृतो लवणाम्भसि ।। ११ ।।\nपुत्र एकोऽपि मे जातः स चापि तिमिना हतः ।\nप्रभासे तीर्थयात्रायां तं मे त्वं पुनरानय ।। १२ ।।\nतथेत्येवाब्रवीत् कृष्णो रामस्यानुमते स्थितः ।\nगत्वा समुद्रं तेजस्वी विवेशान्तर्जलं हरिः ।। १३ ।।\nसमुद्रः प्राञ्जलिर्भूत्वा दर्शयामास स्वं तदा ।\nतमाह कृष्णः क्वासौ भोः पुत्रः सान्दीपनेरिति ।। १४ ।।\nसमुद्रः प्रत्युवाचेदं दैत्यः पञ्चजनो महान् ।\nतिमिरूपेण तं बालं ग्रस्तवानिति माधव ।। १५ ।।\nस पञ्चजनमासाद्य जघान पुरुषोत्तमः ।\nन चाससाद तं बालं गुरुपुत्रं तदाच्युतः ।। १६ ।।\nस तु पञ्चजनं हत्वा शङ्खं लेभे जनार्दनः ।\nयस्तु देवमनुष्येषु पाञ्चजन्य इति श्रुतः ।। १७ ।।\nततो वैवस्वतपुरं जगाम पुरुषोत्तमः ।\nततो यमोऽभ्युपागम्य ववन्दे तं गदाधरम् ।। १८ ।।\nतमुवाचाथ वै कृष्णो गुरुपुत्रः प्रदीयताम् ।\nतयोस्तत्र तदा युद्धमासीद् घोरतरं महत् ।। १९ ।।\nततो वैवस्वतं घोरं निर्जित्य पुरुषोत्तमः ।\nआससाद च तं बालं गुरुपुत्रं तदाच्युतः ।। 2.33.२० ।।\nआनिनाय गुरोः पुत्रं चिरं नष्टं यमक्षयात् ।\nततः सान्दीपनेः पुत्रः प्रभावादमितौजसः ।। २१ ।।\nदीर्घकालगतः प्रेतः पुनरासीच्छरीरवान् ।\nतदशक्यमचिन्त्यं च दृष्ट्वा सुमहदद्भुतम् ।। २२ ।।\nसर्वेषामेव भूतानां विस्मयः समजायत ।\nस गुरोः पुत्रमादाय पाञ्चजन्यं च माधवः ।\nरत्नानि च महार्हाणि पुनरायाज्जगत्प्रभुः ।। २३ ।।\nराक्षसैस्तस्य रत्नानि महार्हाणि बहूनि च ।\nआनाय्यावेदयामास गुरवे वासवानुजः ।। २४ ।।\nगदापरिघयुद्धेषु सर्वास्त्रेषु च तावुभौ ।\nअचिरान्मुख्यतां प्राप्तौ सर्वलोके धनुर्भृताम् ।। २५ ।।\nततः सान्दीपनेः पुत्रं तद्रूपवयसं तदा ।\nप्रादात् कृष्णः प्रतीतात्मा सह रत्नैरुदारधीः ।। .१ ।।\nचिरनष्टेन पुत्रेण काश्यः सान्दीपनिस्तदा ।\nसमेत्य मुमुदे राजन् पूजयन् रामकेशवौ ।। २७ ।।\nकृतास्त्रौ ताबुभौ वीरौ गुरुमामन्त्र्य सुव्रतौ ।\nआयातौ मथुरां भूयो वसुदेवसुतावुभौ ।। २८ ।।\nततः प्रत्युद्ययुः सर्वे यादवा यदुनन्दनौ ।\nसबला हृष्टमनस उग्रसेनपुरोगमाः ।। २९ ।।\nश्रेण्यः प्रकृतयश्चैव मन्त्रिणः सपुरोहिताः ।\nसबालवृद्धा सा चैव पुरी समभिवर्तत ।। 2.33.३० ।।\nनन्दितूर्याण्यवाद्यन्त तुष्टुवुश्च जनार्दनम् ।\nरथ्याः पताकामालिन्यो भ्राजन्ते स्म समन्ततः ।। ३१ ।।\nप्रहृष्टमुदितं सर्वमन्तःपुरमशोभत ।\nगोविन्दागमनेऽत्यर्थं यथैवेन्द्रमहे तथा ।। ३२ ।।\nमुदिताश्चाथ गायन्ति राजमार्गेषु गायकाः ।\nतत्रासीत् प्रथिता गाथा यादवानां प्रियङ्करा ।। ३३ ।।\nगोविन्दरामौ सम्प्राप्तौ भ्रातरौ लोकविश्रुतौ ।\nस्वे पुरे निर्भयाः सर्वे क्रीडध्वं सह बान्धवैः ।। ३४ ।।\nन तत्र कश्चिद् दीनो वा मलिनो वा विचेतनः ।\nमथुरायामभूद् राजन् गोविन्दे समुपस्थिते ।।३५।।\nवयांसि साधुवाक्यानि प्रहृष्टा गोहयद्विपाः ।\nनरनारीगणाः सर्वे भेजिरे मनसः सुखम् ।। ३६ ।।\nशिवाश्च वाताः प्रववुर्विरजस्का दिशो दश ।\nदैवतानि च हृष्टानि सर्वेष्वायतनेषु च ।। ३७ ।।\nयानि लिङ्गानि लोकस्य चासन् कृतयुगे पुरा ।\nतानि सर्वाण्यदृश्यन्त पुरीं प्राप्ते जनार्दने ।। ३८।।\nततः काले शिवे पुण्ये स्यन्दनेनारिमर्दनः ।\nहरियुक्तेन गोविन्दो विवेश मथुरां पुरीम् ।। ३९ ।।\nविशन्तं मथुरां रम्यां तमुपेन्द्रमरिंदमम् ।\nअनुजग्मुर्यदुगणाः शक्रं देवगणा इव ।। 2.33.४० ।।\nवसुदेवस्य भवनं ततस्तौ यदुनन्दनौ ।\nप्रविष्टौ हृष्टवदनौ चन्द्रादित्याविवाचलम् ।। ४१ ।।\nपरेण तेजसोपेतौ सुरेन्द्राविव रूपिणौ ।\nतावायुधानि विन्यस्य गृहे स्वं स्वैरचारिणौ ।। ४२ ।।\nमुमुदाते यदुवरौ वसुदेवसुतावुभौ ।\nउद्यानेषु विचित्रेषु फलपुष्पावनामिषु ।। ४३ ।।\nचेरतुः सुमहात्मानौ यादवैः परिवारितौ ।\nरैवतस्य समीपेषु सरित्सु विमलासु च ।। ४४ ।।\nपद्मपत्रविवृद्धासु कारण्डवयुतासु च\nएवं तावेकनिर्माणौ मथुरायां शुभाननौ ।\nउग्रसेनानुगौ भूत्वा कंचित् कालं मुमोदतुः ।। ४५ ।।\nइति श्रीमहाभारते खिलभागे हरिवंशे विष्णुपर्वणि रामकृष्णप्रत्यागमने त्रयस्त्रिंशोऽध्यायः ।। ३३ ।।।"
  }
]
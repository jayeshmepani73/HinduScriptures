[
  {
    "text": "वैशम्पायन उवाच\nअथेत्य द्वारकां रम्यां नारदो मुनिसत्तमः ।\nददर्श पुरुषश्रेष्ठं नारायणमरिंदमम् ।। १ ।।\nस्ववेश्मनि सुखासीनं सहितं सत्यभामया ।\nविराजमानं वपुषा सर्वतेजोऽतिगामिना ।। २ ।।\nतमेवार्थं महात्मानं चिन्तयन्तं दृढव्रतम् ।\nकेवलं योजयन्तं च वाक्यमात्रेण भाविनीम् ।। ३ ।।\nदृष्ट्वैव नारदं देवः प्रत्युत्थाय अधोक्षजः ।\nपूजयामास च तथा विधिदृष्टेन कर्मणा ।। ४ ।।\nसुखोपविष्टं विश्रान्तं प्रहस्य मधुसूदनः ।\nवृत्तान्तं परिपप्रच्छ पारिजाततरुं प्रति ।। ५ ।।\nअथाचष्ट मुनिः सर्वं विस्तरेण तपोधनः ।\nइन्द्रानुजायेन्द्रवाक्यं निखिलं जनमेजय ।। ६ ।।\nश्रुत्वा कृष्णस्तु तत्सर्वं नारदं वाक्यमब्रवीत्।\nअमरावतीं पुरीं यास्ये श्वोऽहं धर्मभृतां वर ।। ७ ।।\nइत्युक्त्वा नारदेनैव सहितः सागरं ययौ ।\nसंदिदेश ततस्तत्र विविक्ते नारदं हरिः ।। ८ ।।\nमहेन्द्रभवनं गत्वा अद्य ब्रूहि तपोधन ।\nअभिवाद्य महात्मानं मद्वाक्यममरोत्तमम् ।। ९ ।।\nन युद्धे प्रमुखे शक्र स्थातुमर्हसि मे प्रभो ।\nपारिजातस्य नयने निश्चितं त्वमवेहि माम् ।। 2.72.१० ।।\nएवमुक्तस्तु कृष्णेन नारदस्त्रिदिवं गतः ।\nआचचक्षेऽथ कृष्णोक्तं देवेन्द्रस्यामितौजसः ।। ११ ।।\nततो बृहस्पतेः शक्रः शशंस बलनाशनः ।\nश्रुत्वा बृहस्पतिर्देवमुवाच कुरुनन्दन ।। १२ ।।\nअहो धिग् ब्रह्मसदनं मयि याते शतक्रतो ।\nदुर्नीतमिदमारब्धमत्र भेदो हि दारुणः १३ ।।\nअनाख्यात्वा कथं नाम भवता भुवनेश्वर ।\nममैतत् कृत्यमारब्धं देव केनापि हेतुना ।। १४ ।।\nअथवा भवितव्येन कर्मजेन प्रयुज्यते ।\nजगद् वृत्रघ्न न विधिः शक्यः समतिवर्तितुम् ।। १५ ।।\nसहसैव तु कार्याणामारम्भो न प्रशस्यते ।\nतदेतत्सहसाऽऽरब्धं कार्यं दास्यति लाघवम् ।। १६ ।।\nबृहस्पतिं महात्मानं महेन्द्रस्त्वब्रवीद् वचः ।\nएवं गतेऽद्य यत् कार्यं तद् भवान् वक्तुमर्हति ।। १७ ।।\nतमुवाचाथ धर्मात्मा गतानागततत्त्ववित् ।\nअधोमुखश्चिन्तयित्वा बृहस्पतिरुदारधीः ।। १८ ।।\nयतस्व सह पुत्रेण योधयस्व जनार्दनम् ।\nतथा शक्र करिष्यामि यथा न्याय्यं भविष्यति ।। १९ ।।\nबृहस्पतिस्त्वेवमुक्त्वा क्षीरोदं सागरं गतः ।\nआचष्ट मुनये सर्वं कश्यपाय महात्मने ।। 2.72.२० ।।\nतच्छ्रुत्वा कश्यपः क्रुद्धो बृहस्पतिमभाषत ।\nअवश्यं भाव्यमेतद् भोः सर्वथा नात्र संशयः ।। २१ ।।\nइच्छतः सदृशीं भार्यां महर्षेर्देवशर्मणः ।\nअपध्यानकृतो दोषः पतत्येष शतक्रतोः ।। २२ ।।\nतस्य दोषस्य शान्त्यर्थमारब्धश्च मुने मया ।\nउदवासः स दोषश्च प्राप्त एव सुदारुणः ।। २३ ।।\nतद् गमिष्यामि मध्येऽस्य सहादित्या तपोधन ।\nउभौ तौ वारयिष्यामि दैवं संवदते यदि ।। २४ ।।\nबृहस्पतिस्तु धर्मात्मा मारीचमिदमब्रवीत् ।\nप्राप्तकालं त्वया तत्र भवितव्यं तपोधन ।। २५ ।।\nतथेति कश्यपश्चोक्त्वा सम्प्रस्थाप्य बृहस्पतिम् ।\nजगामार्चयितुं देवं रुद्रं भूतगणेश्वरम् ।। २६ ।।\nतत्र सौम्यं महात्मानमानर्च वृषभध्वजम् ।\nवरार्थी कश्यपो धीमानदित्या सहितः प्रभुः ।। २७ ।।\nतुष्टाव च तमीशानं मारीचः कश्यपस्तदा ।\nवेदोक्तैः स्वकृतैश्चैव स्तवैः स्तुत्यं जगद्गुरुम् ।। २८ ।।\nकश्यप उवाच\nउरुक्रमं विश्वकर्माणमीशं जगत्स्रष्टारं धर्मदृश्यं वरेशम् ।\nसं सर्वं त्वां धृतिमद्धाम दिव्यं विश्वेश्वरं भगवन्तं नमस्ये ।। २९ ।।\nयो देवानामधिपः पापहर्ता ततं विश्वं येन जगन्मयत्वात् ।\nआपो गर्भं यस्य शुभा धरित्र्यो विश्वेश्वरं तं शरणं प्रपद्ये ।। 2.72.३० ।।\nशालावृकान्यो यतिरूपो निजघ्ने दत्तानिन्द्रेण प्रणुदो हितानाम् ।\nविरूपाक्षं सुदर्शनं पुण्ययोनिं विश्वेश्वरं शरणं यामि मूर्ध्ना ।। ३१ ।।\nभुङ्क्ते य एको विभुर्जगतो विश्वमग्र्यं धाम्नां धाम सुकृतित्वान्न धृष्यः ।\nपुष्यात् स मां महसा शाश्वतेन सोमपानां मरीचिपानां वरिष्ठः ।। ३२ ।।\nअथर्वाणं सुशिरसं भूतयोनिं कृतिनं वीरं दानवानां च बाधम् ।\nयज्ञे हुतिं यज्ञियं संस्कृतं वै विश्वेश्वरं शरणं यामि देवम् ।। ३३ ।।\nजगज्जालं विततं यत्र विश्वं विश्वात्मानं प्रीतिदेवं गतानाम् ।\nय ऊर्ध्वगं रथमास्थाय याति विश्वेश्वरः स सुमना मेऽस्तु नित्यम् ।। ३४ ।।\nअन्तश्चरं रोचनं चारुशाखं महाबलं धर्मनेतारमीड्यम् ।\nसहस्रनेत्रं शतवर्त्मानमुग्रं महादेवं विश्वसृजं नमस्ये ।। ३५ ।।\nशुचिं योगं शंसनं शान्तपापं शर्वं शम्भुं शंकरं भूतनाथम्।\nधुरंधरं गोपतिं चन्द्रचिह्नं हृषीकाणामयनं यामि मूर्ध्ना ।। ३६ ।।\nआशुःशिशानं वृषभं रोरुवाणं कृतं धर्मं वितथं चाशुशेषम् ।\nवसुंधरं समृजीकं समं त्वां धृतव्रतं शूलधरं प्रपद्ये ।। ३७ ।।\nअनन्तवीर्यं धृतकर्माणमाद्यं यज्ञाशेषं यजतां चाभियाज्यम् ।\nहविर्भुजं भुवनानां सदैव ज्येष्ठं द्विजं धर्मभृतां प्रपद्ये ।। ३८ ।।\nपरं गुणेभ्यः पृश्निगर्भस्वरूपं यशः शृङ्गं व्यूहनं कान्तरूपम् ।\nशुद्धात्मानं पुरुषं सत्यधामं सम्मोहनं दुष्कृतिनां नमस्ये ।। ३९ ।।\nयुक्तोङ्कारं स्वशिरसं चारुकर्म दृढव्रतं दृदधन्वानमाजम्।\nशूरं वेत्तारं धनुषोऽस्त्रातिरेकं पतिं पशूनां शमनं नमस्ये ।। 2.72.४० ।।\nएको रातिश्चैव भूतं भविष्यं सर्वातिथिर्यो हि जुषत्यरिघ्नः ।\nअरिंतुदोऽनुत्तमः संविभागी विभाजको मां भगवान्पातु देवः।। ४१ ।।\nय एको याति जगतां विश्वमीशो य एकोऽदान्मरुतां प्राणमग्र्यम् ।\nयेनानृशंस्याच्छाश्वतं साम जुष्टं स मां जुष्यात्सुकृतिश्रेयसेऽद्य ।। ४२ ।।\nब्रह्मासृजद् यो भुवनोत्तमोत्तमं तृप्तो विद्वान्ब्राह्मणः षड्गुणस्य ।\nसृष्ट्वा रसं व्याहृतिस्थं समग्रं स मां पायादिह बहुरूपोऽरिहाङ्गैः।। ४३ ।।\nव्यञ्जनोऽजनोऽथ विद्वान् समग्रः स्पृशिः शम्भुः प्राणदः कृत्तिवासाः ।\nरसो ध्रुवः पवमानस्य भर्ता सपत्नीशः शङ्करः सारधाता ।।४४ ।।\nत्र्यम्बकं पुष्टिदं विब्रुवाणं धर्मं विप्राणां वरदं यज्वनां च ।\nवराद् वरं रणजेतारमीशं देवं देवानां शरणं यामि रुद्रम् ।। ४५ ।।\nआस्यं देवानामन्तकं दुष्कृतीनां त्रिवृत्स्तोमं वृक्षहं कर्मसाक्ष्यम् ।\nभूतायनं भूतपतिं गुणज्ञं गुणाकारं शरणं यामि रुद्रम् ।। ४६ ।।\nअनुद्धृतं यज्ञकर्तारमन्तं मध्यं चाद्यं यज्ञकृतां साम्यरूपम्।\nवेदव्रतेषु बहुधा गीतमीशमभित्रिविष्टपं शरणं यामि रुद्रम्।। ४७ ।।\nमहाजिनं व्रतिनं मेखलालं सुतोषणं क्रोधधवं विपापम् ।\nभूतं क्षेत्रज्ञं गुणिनं वा कपर्दिनं नतोऽस्मीशं वन्दनं वन्दनानाम् ।। ४८ ।।\nदेवं देवानां पावनं पावनानां कृतिं कृतीनां महतो महान्तम्।\nशतात्मानं संस्तुतं गोपतीनां पतिं देवं शरणं यामि रुद्रम् ।। ४९ ।।\nअन्तश्चरं पुरुषं गुह्यसंज्ञं प्रभास्वन्तं प्रणवं विप्रदीपम् ।\nहेतुं परं परमस्याक्षरस्य शुभं देवं गुणिनं संनतोऽस्मि ।। 2.72.५० ।।\nप्रसूतिरुभयोर्न प्रसूतश्च सूक्ष्मः पृथग्भूतेभ्यो न पृथक्यैकभूतः ।\nस्वयं भूतः पातु मां सर्वसादः प्रदः स्वादः सम्पदः पातु रत्नम्।। ५१ ।।\nआसन्नः संनतरः साधनानां श्रद्धावतां श्राद्धवृत्तिप्रणेता ।\nपतिर्गणानां महतां सत्कृतीनां पायान्मेषः पूरणः षड्गुणानाम्।। ५२ ।।\nअन्तर्बहिर्वृजिनानां निहन्ता स्वयं कर्ता भूतभावी विकुर्वन् ।\nधृतायुधः सुकृतिनामुत्तमौजाः प्रणुद्यान्मे वृजिनं देवदेवः ।। ५३ ।।\nयेनोद्धतास्त्रैः पुरा मायिनो वै दग्धा घोरेण वितथान्ताः शरेण ।\nमहत्कुर्वन्तो वृजिनं देवतानां ज्यायानीशः पातु विश्वोदधाता।। ५४ ।।\nभागीयसां भागमतोऽन्तमिच्छन् मखो दाक्षो येन कृत्तोऽन्वधावत्।\nविद्वान्यज्ञस्यादिरथान्तः स देवः पायादीशो मां दक्षयज्ञान्तहेतुः ।। ५५।।\nअन्यो धन्यः संस्कृतश्चोत्तमश्च जगत्सृष्ट्वा योऽत्ति सर्वातिगुह्यः ।\nस मां मुखप्रमुखे पातु नित्यं विचिन्वानः प्रथमः षड्गुणानाम्।। ५६।\nगुणत्रैकाल्यं यस्य देवस्य नित्यं सत्त्वोद्रेको यस्य भावात्प्रसूतः ।\nगोप्ता गोप्तॄणां सन्नदो दुष्कृतीनामाद्यो विश्वस्य बाधमानस्य क्रुद्धः।। ५७ ।।\nधाम्नो यस्य हरिरग्रोऽथ विश्वो ब्रह्मा पुत्रैः सहितश्च द्विजाश्च ।\nपराभूता भवने यस्य सोमो जुषत्वेष श्रेयसे साधुगोप्ता ।। ५८ ।।\nयस्माद्भूतानां भूतिरन्तोऽथ मध्यं धृतिर्भूतिर्यश्च गुहाश्रुतिश्च ।\nगुहाभिभूतस्य पुरुषेश्वरस्य महात्मनः सम्मृडवेद्यस्य तस्य ।। ५९ ।।\nयल्लिङ्गाङ्कं त्र्यम्बकः सर्वमीशो भगलिङ्गाङ्कं यद्ध्युमा सर्वधात्री ।\nनान्यत् तृतीयं जगतीहास्ति किंचिन्महादेवात् सर्वसर्वेश्वरोऽसौ ।। 2.72.६० ।।\nइति संस्तूयमानस्तु भगवान् वृषभध्वजः ।\nदर्शयामास धर्मात्मा कश्यपं धर्मधृग्वरम् ।। ६१ ।।\nउवाच चैनं देवेशः प्रसन्नेनान्तरात्मना ।\nयेन संस्तौषि कार्येण त्वं तज्जाने प्रजापते ।। ६२ ।।\nइन्द्रोपेन्द्रौ महात्मानौ देवौ प्रकृतिमेष्यतः ।\nपारिजातं तु धर्मात्मा नयिष्यति जनार्दनः ।। ६३ ।।\nअपध्यातो महेन्द्रो हि मुनिना देवशर्मणा ।\nअस्याकाङ्क्षत्पुरा भार्या तपोदीप्तस्य कश्यप ।। ६४ ।।\nगम्यतां तत्र धर्मज्ञ दाक्षायण्या सह त्वया ।\nअदित्या शक्रसदनं श्रेयस्ते पुत्रयोर्धुवम् ।। ६५ ।।\nइति हरवचनं निशम्य विद्वान्\nकमलभवात्मजसूनुरप्रमेयः ।\nत्रिदशगणगुरुं प्रणम्य रुद्रं\nमुदितमनाः सुमनौकसं जगाम ।। ६६ ।।\nइति श्रीमहाभारते खिलभागे हरिवंशे विष्णुपर्वणि पारिजातहरणे कश्यपकृतरुद्रस्तोत्रे द्विसप्ततितमोऽध्यायः ।।७२।।"
  }
]
[
  {
    "text": "अर्जुन उवाच\nमुहूर्तेन वयं ग्रामं तं प्राप्य भरतर्षभ ।\nविश्रान्तवाहनाः सर्वे निवासायोपसंस्थिताः ।। १ ।।\nततो ग्रामस्य मध्येऽहं निविष्टः कुरुनन्दन ।\nसमन्ताद् वृष्णिसैन्येन महता परिवारितः ।। २।।\nततः शकुनयो दीप्ता मृगाश्च क्रूरभाषिणः ।\nदीप्तायां दिशि वाशन्तो भयमावेदयन्ति मे ।। ३ ।।\nसंध्यारागो जपावर्णो भानुमांश्चैव निष्प्रभः ।\nपपात महती चोल्का पृथिवी चाप्यकम्पत ।। ४ ।।\nतान्समीक्ष्य महोत्पातान् दारुणाँल्लोमहर्षणान् ।\nयोगमाज्ञापयंस्तत्र जनस्योत्सुकचेतसः ।। ५ ।।\nयुयुधानपुरोगाश्च वृष्ण्यन्धकमहारथाः ।\nसर्वे युक्तरथाः सज्जाः स्वयं चाहं तथाभवम् ।। ६ । ।\nगतेऽर्धरात्रसमये ब्राह्मणो भयविक्लवः ।\nउपागम्य भयादस्मानिदं वचनमब्रवीत् ।। ७ ।।\nकालोऽयं समनुप्राप्तो ब्राह्मण्याः प्रसवस्य मे ।\nतथा भवन्तस्तिष्ठन्तु न भवेद् वञ्चनं यथा ।। ८ ।।\nमुहूर्तादेव चाश्रौषं कृपणं रुदितस्वनम् ।\nतस्य विप्रस्य भवने ह्रियतेऽह्रियतेति च ।। ९ ।।\nअथाकाशे पुनर्वाचमश्रौषं बालकस्य वै ।\nऊँहेति ह्रियमाणस्य न च पश्यामि राक्षसम् ।। 2.112.१० ।।\nततोऽस्माभिस्तदा तात शरवर्षैः समन्ततः ।\nविष्टम्भिता दिशः सर्वा हृत एव स बालकः ।। ११ ।।\nब्राह्मणोऽऽर्तस्वरं कृत्वा हृते तस्मिन् कुमारके ।\nवाचः स परुषास्तीव्राः श्रावयामास मां तदा ।। १२ ।।\nवृष्णयो हतसंकल्पास्तथाहं नष्टचेतनः ।\nमामेवं हि विशेषेण ब्राह्मणः प्रत्यभाषत ।। १३।।\nरक्षिष्यामीति चोक्तं ते न च रक्षितवानसि ।\nशृणु वाक्यमिदं शेषं यत् त्वमर्हसि दुर्मते ।। १४ ।।\nवृथा त्वं स्पर्धसे नित्यं कृष्णेनामितबुद्धिना ।\nयदि स्यादिह गोविन्दो नैतदत्याहितं भवेत् ।। १५ ।।\nयथा चतुर्थं धर्मस्य रक्षिता लभते फलम्।\nपापस्यापि तथा मूढ भागं प्राप्नोत्यरक्षिता ।। १६ ।।\nरक्षिष्यामीति चोक्तं ते न च शक्तोऽसि रक्षितुम् ।\nमोघं गाण्डीवमेतत्ते मोघं वीर्यं यशश्च ते ।। १७ ।।\nअकिञ्चिदुक्त्वा तं विप्रं ततोऽहं प्रस्थितस्तथा ।\nसह वृष्ण्यन्धकसुतैर्यत्र कृष्णो महाद्युतिः ।। १८ ।।\nततो द्वारवतीं गत्वा दृष्ट्वा मधुनिघातिनम् ।\nव्रीडितः शोकसंतप्तो गोविन्देनोपलक्षितः ।। १९ ।।\nस तु मां व्रीडितं दृष्ट्वा विनिन्दन् कृष्णसंनिधौ ।\nमौढ्यं पश्यत मे योऽहं श्रद्दधे क्लीबकत्थनम् ।। 2.112.२० ।।\nतं प्रद्युम्नो नानिरुद्धो न रामो न च केशवः ।\nयत्र शक्ताः परित्रातुं कोऽन्यस्तदवनेश्वरः ।। २१ ।।\nधिगर्जुनं वृथावादं धिगात्मश्लाघिनो धनुः ।\nदैवोपसृष्टो यो मौर्ख्यादागच्छति च दुर्मतिः ।। २२ ।।\nएवं शपति विप्रर्षौ विद्यामास्थाय वैष्णवीम् ।\nययौ संयमिनीं वीरो यत्रास्ते भगवान् यमः ।। २३ ।।\nविप्रापत्यमचक्षाणस्तत ऐन्द्रीमगात् पुरीम् ।\nआग्नेयीं नैर्ऋतीं सौम्यामुदीचीं वारुणीं तथा ।। २४ ।\nरसातलं नाकपृष्ठं धिष्ण्यान्यन्यान्युदायुधः ।\nततोऽलब्ध्वा द्विजसुतमनिस्तीर्णप्रतिश्रवः ।। २५।।\nअग्निं विविक्षुः कृष्णेन प्रद्युम्नेन निषेधितः ।\nदर्शये द्विजसूनुं ते मावज्ञात्मानमात्मना ।। २६ ।।\nकीर्तिं त एते विपुलां स्थापयिष्यन्ति मानवाः ।\nइति सम्भाष्य मां स्नेहात् समाश्वास्य च माधवः ।। २७ ।।\nसान्त्ययित्वा तु तं विप्रमिदं वचनमब्रवीत् ।\nसुग्रीवं चैव शैब्यं च मेघपुष्पबलाहकौ । २८ ।।\nयोजयाश्वानिति तदा दारुकं प्रत्यभाषत ।\nआरोप्य ब्राह्मणं कृष्णो ह्यवरोप्य च दारुकम् ।। २९ ।।\nमामुवाच ततः शौरिः सारथ्यं क्रियतामिति ।\nततः समास्थाय रथं कृष्णोऽहं ब्राह्मणः स च।\nप्रयाताः स्म दिशं सौम्यामुदीचीं कौरवर्षभ ।। 2.112.३० ।।\nइति श्रीमहाभारते खिलभागे हरिवंशे विष्णुपर्वणि वासुदेवमाहात्म्ये श्रीकृष्णस्योदीचीगमने द्वादशाधिकशततमोऽध्यायः ।। ११२ ।।"
  }
]
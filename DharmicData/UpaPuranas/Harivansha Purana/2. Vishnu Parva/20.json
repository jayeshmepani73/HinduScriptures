[
  {
    "text": "वैशम्पायन उवाच\nगते शक्रे ततः कृष्णः पूज्यमानो व्रजालयैः ।\nगोवर्धनपरः श्रीमान् विवेश व्रजमेव ह ।। १ ।।\nतस्य वृद्धाभिनन्दन्ति ज्ञातयश्च सहोषिताः ।\nधन्याः स्मोऽनुगृहीताः स्मस्त्वद्वृत्तेन नयेन च ।। २ ।।\nगावो वर्षभयात् तीर्णा वयं तीर्णा महाभयात् ।\nतव प्रसादाद् गोविन्द देवतुल्यपराक्रम ।। ३ ।।\nअमानुषाणि कर्माणि तव पश्याम गोपते ।\nधारणेनास्य शैलस्य विद्मस्त्वां कृष्ण दैवतम् ।। ४ ।।\nकस्त्वं भवसि रुद्राणां मरुतां च महाबलः ।\nवसूनां वा किमर्थे च वसुदेवः पिता तव ।। ५ ।।\nबलं च बाल्ये क्रीडा च जन्म चास्मासु गर्हितम्।\nकृष्ण दिव्या च ते चेष्टा शङ्कितानि मनांसि नः ।। ६ ।।\nकिमर्थं गोपवेषेण रमसेऽस्मासु गर्हितम् ।\nलोकपालोपमश्चैव गास्त्वं किं परिरक्षसि ।। ७ ।।\nदेवो वा दानवो वा त्वं यक्षो गन्धर्व एव वा ।\nअस्माकं बान्धवो जातो योऽसि सोऽसि नमोऽस्तु ते ।।८।।\nकेनचिद् यदि कार्येण वससीह यदृच्छया ।\nवयं तवानुगाः सर्वे भवन्तं शरणं गताः ।। ९ ।।\nवैशम्पायन उवाच\nगोपानां वचनं श्रुत्वा कृष्णः पद्मदलेक्षणः ।\nप्रत्युवाच स्मितं कृत्वा ज्ञातीन्सर्वान्समागतान्।।2.20.१०।।\nमन्यन्ते मां यथा सर्वे भवन्तो भीमविक्रमम्।\nतथाहं नावमन्तव्यः स्वजातीयोऽस्मि बान्धवः।।११।।\nयदि त्ववश्यं श्रोतव्यं कालः सम्प्रतिपाल्यताम् ।\nततो भवन्तः श्रोष्यन्ति मां च द्रक्ष्यन्ति तत्त्वतः ।। १२ ।।\nयद्ययं भवतां श्लाघ्यो बान्धवो देवसप्रभः ।\nपरिज्ञानेन किं कार्यं यद्येषोऽनुग्रहो मम ।। १३ ।।\nएवमुक्तास्तु ते गोपा वसुदेवसुतेन वै ।\nबद्धमौना दिशः सर्वे भेजिरे पिहिताननाः ।। १४ ।।\nकृष्णस्तु यौवनं दृष्ट्वा निशि चन्द्रमसो वनम्।\nशारदीं च निशां रम्यां मनश्चक्रे रतिं प्रति।।१५।।\nस करीषाङ्गरागासु व्रजरथ्यासु वीर्यवान् ।\nवृषाणां जातदर्पाणां युद्धानि समयोजयत् ।। १६ ।।\nगोपालांश्च बलोदग्रान्योधयामास वीर्यवान् ।\nवने स वीरो गाश्चैव जग्राह ग्राहवद् विभुः ।। १७ ।।\nयुवतीर्गोपकन्याश्च रात्रौ संकाल्य कालवित्।\nकैशोरकं मानयन् वै सह ताभिर्मुमोद ह ।। १८ ।।\nतास्तस्य वदनं कान्तं कान्ता गोपस्त्रियो निशि ।\nपिबन्ति नयनाक्षेपैर्गां गतं शशिनं यथा ।। १९ ।।\nहरितालार्द्रपीतेन स कौशेयेन वाससा ।\nवसानो भद्रवसनं कृष्णः कान्ततरोऽभवत् ।। 2.20.२० ।।\nस बद्धाङ्गदनिर्व्यूहश्चित्रया वनमालया ।\nशोभमानो हि गोविन्दः शोभयामास तद्व्रजम्।।२१।।\nनाम दामोदरेत्येवं गोपकन्यास्तदाब्रुवन् ।\nविचित्रं चरितं घोषे दृष्ट्वा तत्तस्य भास्वतः ।। २२ ।।\nतास्तं पयोधरोत्तुङ्गैरुरोभिः समपीडयन्।\nभ्रामिताक्षैश्च वदनैर्निरीक्षन्ते वराङ्गनाः ।। २३ ।।\nता वार्यमाणाः पतिभिर्मातृभिर्भ्रातृभिस्तथा ।\nकृष्णं गोपाङ्गना रात्रौ मृगयन्ते रतिप्रियाः ।। २४ ।।\nतास्तु पङ्क्तीकृताः सर्वा रमयन्ति मनोरमम् ।\nगायन्त्यः कृष्णचरितं द्वन्द्वशो गोपकन्यकाः ।। २५ ।।\nकृष्णलीलानुकारिण्यः कृष्णप्रणिहितेक्षणाः ।\nकृष्णस्य गतिगामिन्यस्तरुण्यस्ता वराङ्गनाः ।। २६ ।।\nवनेषु तालहस्ताग्रैः कूजयन्त्यस्तथापराः ।\nचेरुर्वै चरितं तस्य कृष्णस्य व्रजयोषितः । २७ ।।\nतास्तस्य नृत्यं गीतं च विलासस्मितवीक्षितम् ।\nमुदिताश्चानुकुर्वन्यः्र क्रीडन्ति व्रजयोषितः ।। २८ ।।\nभावनिस्पन्दमधुरं गायन्त्यस्ता वराङ्गनाः ।\nव्रजं गताः सुखं चेरुर्दामोदरपरायणाः ।। २९ ।।\nकरीषपांसुदिग्धाङ्ग्यस्ताः कृष्णमनुवव्रिरे ।\nरमयन्त्यो यथा नागं सम्प्रमत्तं करेणवः ।। 2.20.३० ।।\nतमन्या भावविकचैर्नेत्रैः प्रहसिताननाः ।\nपिबन्त्यतृप्तवनिताः कृष्णं कृष्णमृगेक्षणाः।। ३१ ।।\nमुखमस्याब्जसंकाशं तृषिता गोपकन्यकाः ।\nरत्यन्तरगता रात्रौ पिबन्ति रसलालसाः ।। ३२ ।।\nहा हेति कुर्वतस्तस्य प्रहृष्टास्ता वराङ्गनाः ।\nजगृहुर्निस्सृतां वाणीं नाम्ना दामोदरेरिताम् ।। ३३।।\nतासां ग्रथितसीमन्ता रतिं नीत्वाऽऽकुलीकृताः ।\nचारु विस्रंसिरे केशाः कुचाग्रे गोपयोषिताम् ।। ३४ ।।\nएवं स कृष्णो गोपीनां चक्रवालैरलंकृतः ।\nशारदीषु सचन्द्रासु निशासु मुमुदे सुखी ।।३५।।\nइति श्रीमहाभारते खिलभागे हरिवंशे विष्णुपर्वणि रासक्रीडायां विंशोध्यायः।।२०।।"
  }
]
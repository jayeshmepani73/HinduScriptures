[
  {
    "text": "जनमेजय उवाच\nश्रुतोऽयं षट्पुरवधो रम्यो मुनिवरोत्तम ।\nपुरोक्तमन्धकवधं वैशम्पायन कीर्तय ।। १ ।।\nभानुमत्याश्च हरणं निकुम्भस्य वधं तथा ।\nप्रब्रूहि वदतां श्रेष्ठ परं कौतूहलं हि मे ।। २ ।।\nवैशम्पायन उवाच\nदितिर्हतेषु पुत्रेषु विष्णुना प्रभविष्णुना ।\nतपसाऽऽराधयामास मारीचं कश्यपं पुरा ।। ३ ।।\nतपसा कालयुक्तेन तथा शुश्रूषया मुनेः ।\nआनुकूल्येन च तथा माधुर्येण च भारत ।। ४ ।।\nपरितुष्टः कश्यपस्तु तामुवाच तपोधनः ।\nपरितुष्टोऽस्मि ते भद्रे वरं वरय सुव्रते ।। ५ ।।\nदितिरुवाच\nहतपुत्रास्मि भगवन् देवैर्धर्मभृतां वर ।\nअवध्यं पुत्रमिच्छामि देवैरमितविक्रमम् ।। ६।।\nकश्यप उवाच\nअवध्यस्ते सुतो देवि दाक्षायणि भवेदिति ।\nदेवानां संशयो नात्र कश्चित्कमललोचने ।। ७ ।।\nदेवदेवमृते रुद्रं तस्य न प्रभवाम्यहम् ।\nआत्मा ततस्ते पुत्रेण रक्षितव्यो हि सर्वथा ।। ८ ।।\nअन्वालभत तां देवीं कश्यपः सत्यवागथ ।\nअङ्गु्ल्योदरदेशे तु सा पुत्रं सुषुवे ततः ।। ९ ।।\nसहस्त्रबाहुं कौरव्य सहस्रशिरसं तथा ।\nद्विसहस्रेक्षणं चैव तावच्चरणमेव च ।। 2.86.१० ।।\nस व्रजत्यन्धवद् यस्मादनन्धोऽपि हि भारत ।\nतमन्धकोऽयं नाम्नेति प्रोचुस्तत्र निवासिनः ।। ११ ।।\nअवध्योऽस्मीति लोकान् स सर्वान् बाधति भारत ।\nहरत्यपि च रत्नानि सर्वाण्यात्मबलाश्रयात् ।। १२ ।।\nवासयत्यात्मवीर्येण निगृह्याप्सरसां गणान् ।\nस वेश्मन्यूर्जितोऽत्यर्थं सर्वलोकभयंकरः ।। १३ ।।\nपरदारापहरणं पररत्नविलोपनम् ।\nचकार सततं मोहादन्धकः पापनिश्चयः ।। १४ ।।\nत्रैलोक्यविजयं कर्तुमुद्यतः स तु भारत ।\nसहायैरसुरैः सार्धं बहुभिः सर्वधर्षिभिः ।। १५  ।।\nतच्छ्रुत्वा भगवाञ्छक्रः कश्यपं पितरं ब्रवीत् ।\nअन्धकेनेदमारब्धमीदृशं मुनिसत्तम ।। १६ ।।\nआज्ञापय विभो कार्यमस्माकं समनन्तरम् ।\nयवीयसः कथं नाम सोढव्यं स्यान्मुने मया ।। १७ ।।\nइष्टपुत्रे प्रहर्तव्यं कथं नाम मया विभो ।\nइहात्रभवती कुर्यान्मन्युं मयि हते सुते ।। १८ ।।\nदेवेन्द्रवचनं श्रुत्वा कश्यपोऽथाब्रवीन्मुनिः ।\nवारयिष्यामि देवेन्द्र सर्वथा भद्रमस्तु ते ।। १९ ।।\nअन्धकं वारयामास दित्या सह तु कश्यपः ।\nत्रैलोक्यविजयाद् वीरं कृच्छ्रकृच्छ्रेण भारत ।। 2.86.२० ।।\nवारितोऽपि स दुष्टात्मा बाधत्येव दिवौकसः ।\nतैस्तैरुपायैर्दुष्टात्मा प्रमथ्य च तथामरान् ।। २१ ।।\nबभञ्ज कानने वृक्षानुद्यानानि च दुर्मतिः ।\nउच्चैःश्रवःसुतानश्वान् बलादप्यानयद् दिवः ।। २२ ।।\nनागान् दिशागजसुतान् दिव्यानपि च भारत ।\nबलाद्धरति देवानां पश्यतां वरदर्पितः ।। २३ ।।\nदेवानाप्यायन्ते तु ये यशैस्तपसा तथा ।\nतेषां चकार विघ्नं स दुष्टात्मा देवकण्टकः ।। २४ ।।\nनेजुर्यज्ञैस्त्रयो वर्णास्तेपुश्च न तपांस्यपि ।\nअन्धकस्य भयाद् राजन् यज्ञविघ्नानि कुर्वतः ।।२५ ।।\nतस्येच्छया वाति वायुरादित्यश्च तपत्युत ।\nचन्द्रमा वा सनक्षत्रो दृश्यते नैव वा पुनः ।। २६।।\nन व्रजन्ति विमानानि विहायसि भयात् प्रभो ।\nअन्धकस्यातिघोरस्य बलदृप्तस्य दुर्मतेः ।। २७ ।।\nनिरोङ्कारवषट्कारं जगद् वीर तथाभवत्।\nअन्धकस्यातिघोरस्य भयात् कुरुकुलोद्वह ।। २८ ।।\nकुरूंस्तथोत्तरान् पापो द्रावयामास भारत ।\nभद्राश्वान् केतुमालांश्च जम्बूद्वीपांस्तथैव च ।। २९ ।।\nमानयन्ति च तं देवा दानवाश्च दुरासदाः ।\nभूतानि च तथान्यानि समर्थान्यपि सर्वथा ।। 2.86.३० ।।\nऋषयो वध्यमानास्तु समेता ब्रह्मवादिनः ।\nअचिन्तयन्नन्धकस्य वधं धर्मभृतां वर ।। ३१ ।।\nतेषां बृहस्पतिर्मध्ये धीमानिदमथाब्रवीत्।\nनास्य रुद्रादृते मृत्युर्विद्यते च कथंचन ।। ३२ ।।\nतथा वरे दीयमाने कश्यपेनापि शब्दितः ।\nनाहं रुद्रात् परित्रातुं शक्त इत्येव धीमतः ।। ३३ ।।\nतमुपायं चिन्तयामः शर्वो येन सनातनः ।\nजानीयात् सर्वभूतानि पीड्यमानानि शङ्करः । ३४\nविदितार्थो हि भगवानवश्यं जगतः प्रभुः ।\nअश्रुप्रमार्जनं देवः करिष्यति सतां गतिः ।। ३५ ।।\nव्रतं हि देवदेवस्य भवस्य जगतो गुरोः ।\nसन्तोऽसद्भ्यो रक्षितव्या ब्राह्मणास्तु विशेषतः।।३६।।\nते वयं नारदं सर्वे प्रयाम शरणं द्विजम् ।\nउपायं वेत्स्यते तत्र वयस्यो हि भवस्य सः ।। ३७ ।।\nबृहस्पतिवचः श्रुत्वा सर्वेऽप्यथ तपोधनाः ।\nतावद् ददृशुराकाशे प्राप्तं देवर्षिसत्तमम् ।। ३८ ।।\nपूजयित्वा यथान्यायं सत्कृत्य विधिवन्मुनिम् ।\nदेवर्षे भगवन् साधो कैलासं व्रज सत्वरम् ।। ३९ ।।\nविज्ञप्तुमर्हसे देवमन्धकस्य वधे हरम् ।\nत्राणार्थं नारदं प्रोचुस्तांस्तथेति स चोक्तवान् ।। 2.86.४० ।।\nऋषिष्वथ प्रयातेषु तत्कार्यं नारदो मुनिः ।\nविचार्य मनसा विद्वानिति कार्यं स दृष्टवान् ।। ४१ ।।\nस देवदेवं भगवान् द्रष्टुं मुनिरथाययौ ।\nमन्दारवनमध्यस्थो यत्र नित्यो वृषध्वजः ।। ४२ ।।\nस तत्र रजनीमेकामुषित्वा मुनिसत्तमः ।\nमन्दाराणां वने रम्ये दयितः शूलपाणिनः ।। ४३ ।।\nआजगाम पुनः स्वर्गं लब्ध्वानुज्ञां वृषध्वजात्।\nमन्दारपुष्पैः सुकृतां मालामाबध्य भारत ।। ४४ ।।\nग्रथितां सविशेषां तां सर्वगन्धोत्तमोत्तमाम् ।\nसंतानमाल्यदामाथ तैरेव कुसुमैः कृतम् ।। ४५ ।।\nतच्च कण्ठे समासज्य महागन्धं नराधिप ।\nआययावन्धको यत्र दुरात्मा बलदर्पितः ।। ४६ ।।\nअन्धकस्त्वथ तं दृष्ट्वा गन्धमाघ्राय चोत्तमम् ।\nसंतानकानां स्रङ्मालां महागन्धां महामुने ।\nकुत्रायं पुष्पजातिर्वा कमनीया तपोधन ।। ४७ ।।\nगन्धान्वर्णाञ्छुभांस्तान् हि भोः पुष्यति मुहुर्मुहुः ।\nस्वर्गे संतानकुसुमान्यतिवर्तति सर्वथा ।।४८ ।।\nकः प्रभुस्तस्य वृक्षस्य शक्यं वाऽऽनयितुं मुने ।\nआचक्ष्व यद्यनुग्राह्या वयं ते देवतातिथे ।। ४९ ।।\nतमुवाच मुनिश्रेष्ठः प्रहसन्निव भारत ।\nआदाय दक्षिणे हस्ते महतस्तपसो निधिः ।। 2.86.५० ।।\nमन्दरे पर्वतश्रेष्ठे वीर कामगमं वनम् ।\nतत्र चैवंविधं पुष्पं भोः सृष्टिः शूलपाणिनः ।। ५१ ।।\nन तु तत्र वनं कश्चिदच्छन्देन महात्मनः ।\nप्रवेष्टुं लभते तद्धि रक्षन्ति प्रवरोत्तमाः ।। ५२ ।।\nनानाप्रहरणा घोरा नानावेषा दुरासदाः ।\nअवध्याः सर्वभूतानां महादेवाभिरक्षिताः ।। ५३ ।।\nनित्यं प्रक्रीडते तत्र सोमः सप्रवरो हरः ।\nमन्दारद्रुमखण्डेषु सर्वात्मा सर्वभावनः ।। ५४ ।।\nतपोविशेषैराराध्य हरं त्रिभुवनेश्वरम् ।\nशक्यं मन्दारपुष्पाणि प्राप्तुं कश्यपवंशज ।। ५५ ।।\nस्त्रीरत्नमणिरत्नानि यानि चान्यानि चाप्यथ ।\nकाङ्क्षितानि फलन्ति स्म ते द्रुमा हरवल्लभाः ।। ५६ ।।\nन तत्र सूर्यः सोमोऽथ तपत्यतुलविक्रम ।\nस्वयंप्रभं तरुवनं तद् भो दुःखविवर्जितम् ।। ५७ ।।\nतत्र गन्धान् स्रवन्त्यन्ये नीराण्यन्ये महाद्रुमाः ।\nवासांसि विविधान्यन्ये सुगन्धीनि महाबल ।। ५८ ।।\nभक्ष्यं भोज्यं च पेयं च चोष्यं लेह्यं तथैव च ।\nतरुभ्यः स्रवते तेभ्यो विविधं मनसेप्सितम् ।। ५९ ।।\nपिपासा वा बुभुक्षा वा ग्लानिश्चिन्तापि वानघ ।\nन मन्दारवने वीर भवतीत्युपधार्यताम् ।। 2.86.६० ।।\nन तै वर्णयितुं शक्या गुणा वर्षशतैरपि ।\nगुणा ये तत्र वर्द्धन्ते स्वर्गाद् बहुगुणोत्तराः ।। ६१ ।।\nअतीव हि जयेल्लोकान् समहेन्द्रान् न संशयः ।\nएकाहमपि यस्तत्र वसेच्च दितिजोत्तम ।। ६२ ।।\nस्वर्गस्यापि हि तत्स्वर्गं सुखानामपि तत्सुखम् ।\nबभूव जगतः सर्वमिति मे धीयते मनः ।। ६३ ।।\nइति श्रीमहाभारते खिलभागे हरिवंशे विष्णुपर्वणि  अन्धकवधे षडशीतितमोऽध्यायः ।। ८६ ।।"
  }
]
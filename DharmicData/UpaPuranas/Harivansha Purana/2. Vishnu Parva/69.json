[
  {
    "text": "वैशम्पायन उवाच\nनारदोऽथ मुनिर्गत्वा महेन्द्रसदनं प्रति ।\nतां रात्रिमवसत् तत्र ददृशे च महोत्सवम् ।। १ ।।\nतत्रादित्या महात्मानो वसवश्च सुरोत्तमाः ।\nराजर्षयश्च विद्वांसः स्वर्गताः कर्मभिः शुभैः ।। २ ।।\nनागा यक्षाश्च सिद्धाश्च चारणाश्च तपोधनाः ।\nब्रह्मर्षयश्च शतशो देवर्षिमनवस्तथा ।। ३ ।।\nसुपर्णाश्च महात्मानो मरुतश्च महाबलाः ।\nदिवौकसां निकायाश्च शतशोऽन्ये समागताः ।। ४ ।।\nउपर्युपरि सर्वेषां सोमो देवो महेश्वरः ।\nतस्थावमितविक्रान्तः स्वैर्गणैः परिवारितः ।। ५ ।।\nदेवर्षिँभिर्मुनिश्रेष्ठैः संवृतः सर्वभावनः ।\nकल्पान्तरसहस्रेषु क्षयो येषां न विद्यते ।। ६ ।।\nयानर्चयन्ति सततं देवा देवेश्वरोपमाः ।\nआत्मना नावलेपान्धा ये च धर्मपथि स्थिताः ।। ७ ।।\nरुद्राश्च काश्यपा देवमध्युपासन्त भारत ।\nस्कन्दश्च भगवानग्निर्गङ्गा च सरितां वरा ।। ८ ।।\nअर्चिष्मांस्तुम्बुरुश्चैव भारिश्च वदतां वरः ।\nनेतारो देवदेवानामेते हि तपसान्विताः ।। ९ ।।\nएताननुविधीयन्ते सर्वदेवगणा नृप ।\nधर्मनित्यास्तपोनित्याः सतां मार्गमुपाश्रिताः ।। 2.69.१० ।।\nये त्विमे मानुषा देवानर्चयन्ति शुभार्थिनः ।\nतानर्चयन्ति ह्यमरास्तथा राजञ्छुभार्थिनः ।। ११ ।।\nपितृकृत्येषु देवानां संन्यासं ये त्वनुष्ठिताः ।\nस्वाध्यायवन्तः कौरव्य सदा नियमचारिणः ।। १२ ।।\nगन्धर्वाधिपतिः श्रीमांस्तत्र चित्ररथो नृप ।\nसपुत्रो वादयामास देववाद्यानि हृष्टवत् ।। १३ ।।\nऊर्णायुश्चित्रसेनश्च हाहा हूहूस्तथैव च ।\nडुम्बरस्तुम्बुरुश्चैव जगुरन्ये च षड्गुणान् ।। १४ ।।\nउर्वशी विप्रचित्तिश्च हेमा रम्भा च भारत ।\nहेमदन्ता घृताची च सहजन्या तथैव च ।। १५ ।।\nजुजोष भगवान् देवस्तदुपस्थानमात्मवान् ।\nवृत्तेन तुष्टः शक्रस्य जगाम जगतो गतिः ।। १६ ।।\nगते भूतपतौ सर्वे नृपा जग्मुर्यथागतम् ।\nमहेन्द्रेणार्चिता देवाः स्वानेव निलयान्गताः ।। १७ ।।\nततः सर्वेषु यातेषु सुखासीनं पुरंदरम् ।\nसदस्यैः स्वैः सहासीनं नारदोऽभिययौ मुनिः ।। १८ ।।\nतमिन्द्रः पूजयामास समुत्थाय तपोधनम् ।\nदिदेश कुशगर्भे च पीठमात्मासनोपमम् ।। १९ ।।\nनारदोऽथ महातेजा महेन्द्रमिदमब्रवीत् ।\nदूतोऽहममरश्रेष्ठ विष्णोरतुलतेजसः ।। 2.69.२० ।।\nकिञ्चित्कार्यं पुरस्कृत्य प्रेषितोऽस्मि महात्मना ।\nआनर्तादार्तिहरणं तस्यैवानघतेजसः ।। २१ ।।\nप्रीतिवाक्यानि हृद्यानि प्रयुज्य मुनये तदा ।\nततः प्रहृष्टो भगवानब्रवीत् पाकशासनः ।। २२ ।।\nकिमाह पुरुषश्रेष्ठः शीघ्रमाचक्ष्व मे मुने ।\nचिरस्य खलु कृष्णेन संस्मृतोऽस्मि महात्मना ।। २३ ।।\nनारद उवाच\nमहेन्द्रेन्द्रानुजं द्रष्टुं गतोऽहं भ्रातरं तव ।\nकथञ्चिद्द्वारकां तत्र काश्यपानां यशस्करम्।। २४ ।।\nतं तु रैवतकेऽद्राक्षं तदासीनमरिंदमम् ।\nरुक्मिण्या सहितं वीरमुमयेव वृषध्वजम् ।। २५ ।।\nपारिजाततरोः पुष्पं तस्य दत्तं मयानघ ।\nविस्मापनार्थं देवेश पत्नीनामुरुतेजसः ।। २६ ।।\nतद् दृष्ट्वा तस्य पत्न्यस्तु विस्मयं परमं ययुः ।\nबहुकामप्रदं पुष्पं वृक्षराजसमुद्भवम् ।। २७ ।।\nगुणास्तासां मया ख्यातास्तस्य पुष्पस्य मानद ।\nसृष्टिश्च पारिजातस्य कश्यपेन महात्मना ।। २८ ।।\nअदित्या कश्यपो दत्तः पुण्यार्थं च यथा मम ।\nपुष्पदाम्ना वेष्टयित्वा कण्ठे पुण्यार्थमात्मवान् ।। २९ ।।\nत्वं च दत्तो यथा शच्या देवाश्चान्ये सुरेश्वर ।\nनिष्क्रयश्च यथा दत्तः कश्यपाद्यैर्महर्षिभिः ।। 2.69.३० ।।\nतच्छ्रुत्वा तस्य पत्न्येका सत्यभामेति विश्रुता ।\nपुण्यकार्यं मनश्चक्रे दयिता ते यवीयसः ।। ३१ ।।\nतया चाभ्यर्थितो भर्ता देव देव्या गणेश्वरः ।\nप्रतिजज्ञे स धर्मार्थं यवीयांस्तव मानद ।। ३२ ।।\nततो मामुक्तवान् वीरो विष्णुर्बलवतां वरः ।\nयथावत्सुरमुख्येश ब्रुवतः शृणु भावतः ।। ३३ ।।\nलालनीयो यवीयांस्तु प्रणिपत्याच्युतोऽब्रवीत्।\nआनयेयं सुरश्रेष्ठ पारिजातं वरद्रुमम् ।। ३४ ।।\nमनोरथोऽस्तु सफलो वध्वास्तेऽसुरसूदन ।\nधर्मकृत्ये विशेषेण वध्वास्ते सुरसत्तम ।। ३५ ।।\nअयं दर्शितकल्याणो लोको लोकगणेश्वर।\nपश्यन्त्यमरकल्याणं मत्प्रभावाच्च मानवाः ।। ३६ ।।\nवैशम्पायन उवाच\nवासुदेववचः श्रुत्वा महेन्द्रः कुरुनन्दन।\nनारदं वदतां श्रेष्ठमिदं वाक्यमथाब्रवीत् ।। ३७ ।।\nभजासनं द्विजश्रेष्ठ युक्तमुक्तं त्वया द्विज ।\nसंदेशं प्रतिदास्यामि विष्णोरतुलतेजसः ।। ३८ ।।\nआसीने नारदे शक्रो लब्धानुज्ञोऽथ नारदात्।\nस्वमासनं ततो भेजे तस्यैव सदृशं प्रभो ।। ३९ ।।\nउपविष्टः सुरपतिरथोबाच तपोधनम् ।\nनिरीक्ष्य स्वबलं वीर्यं हर्षदं वृत्रनाशनः ।। 2.69.४०।।\nमहर्षे कुशलं पृष्ट्वा वक्तव्यस्ते जनार्दनः ।\nवचनान्मम धर्मज्ञ सर्वभूतसुखावहः ।। ४१ ।।\nमदनन्तरमीशस्त्वं जगतो नात्र संशयः ।\nत्वदीयः पारिजातश्च रत्नान्यन्यानि चाच्युत ।। ४२ ।।\nत्वं तु भारावतरणं कर्तुं देव महीं गतः ।\nमानुष्यं सर्ववृत्तानां स्थितः कार्यस्य सिद्धये ।। ४३ ।।\nत्वयि तीर्णप्रतिज्ञे हि पुनः प्राप्ते त्रिविष्टपम् ।\nपूरयिष्यामि वध्वास्ते इष्टान् कामानधोक्षज ।। ४४ ।।\nस्वर्गीयानि च रत्नानि न नेतव्यानि केशव ।\nस्वल्पार्थे मानुषं लोकमिति पूर्वकृता स्थितिः ।। ४५ ।।\nउत्क्रम्य हि स्थितिं दैवीं प्रवर्तामि महाबल ।\nयद्यहं किं प्रवक्ष्यन्ति प्रजापतिगणाः प्रभो ।। ४६ ।।\nब्रह्मणा सह पुत्रेण सपौत्रेण महात्मना ।\nनियमाः सर्वकृत्यानां स्थापिता जगतो ध्रुवाः ।। ४७ ।।\nप्रजापतिकृतं मार्गमपास्य व्रजतो मम ।\nश्रुत्वा प्रजापतिर्धीमाञ्च्छापमप्युत्सृजेत् प्रभुः ।। ४८ ।।\nअस्माभिर्भिद्यमानं हि मर्यादासेतुबन्धनम् ।\nभेत्स्यन्त्यशङ्किता दैत्या दैत्यपक्षास्तथापरे ।। ४९ ।।\nस्त्रीनिमित्तमितो नीते पारिजाते द्रुमेश्वरे ।\nस्वर्गौकसो भविष्यन्ति विमनस्काश्च मानद ।। 2.69.५० ।।\nउपभोगा मनुष्याणां विहिता ये स्वयंभुवा ।\nतैस्तु तुष्यतु मे भ्राता सम्पश्यन्कालपर्ययम्।। ५१ ।।\nइहापि तात त्रिदिवे मम यः स्यात्परिग्रहः ।\nत्रिदिवस्थोऽपि तं कृष्णः सर्वं भोक्तुमिहार्हति ।। ५२ ।।\nहृष्टो ह्यामिषभोज्यानामभिमानाज्जनार्दनः ।\nततो धर्मं समुत्सृज्य पापमेवानुवर्तते ।। ५३ ।।\nस्त्रीवश्यता ख्याप्यमाना कृष्णस्य हि महात्मनः ।\nजगत्यथशसा योगं जनयेदिति मे मतिः ।। ५४ ।।\nमानुष्यं मानुषे प्राप्तो यदेतन्मधुसूदनः ।\nकुर्यान्निर्बन्धनीयं यद् भ्रात्रा ज्येष्ठेन नारद ।। ५५ ।।\nस्वर्ग्यरत्नविलोपेन धर्षणा स्यान्ममानघ ।\nज्ञातितो धर्षणा चैव विशेषेणैव गर्हिता ।। ५६ ।।\nधर्ममर्थं च कामं च क्रमेण मधुसूदनः ।\nसेवत्वेष सतां धर्मान्स्थापितान् पद्मयोनिना ।। ५७ ।।\nमहीतलं पारिजातमर्पयिष्याम्यहं यदि ।\nपौलोमीमादितः कृत्वा को नु मां बहु मंस्यते ।। ५८ ।।\nपारिजातं महीपृष्ठे दृष्ट्वा स्पृष्ट्वा च मानुषाः ।\nस्वर्गार्थे नोद्यमिष्यन्ति दृष्ट्वा स्वर्गफलं क्षितौ ।। ५९ ।।\nपारिजातगुणान् मर्त्या जुषन्ति यदि नारद ।\nदेवतानां मनुष्याणां न विशेषो भविष्यति ।। 2.69.६० ।।\nतत्र यत् क्रियते कर्म इह तद् भुज्यते नरैः ।\nस्वर्गार्थं न यतिष्यन्ति पारिजातगुणान्विताः ।।६१ ।।\nसर्वरत्नवरः स्वर्गे पारिजातस्तपोधन ।\nतुल्यं देवसमैर्मर्त्यैः सर्वदैव जगद् भवेत् ।। ६२ ।।\nयज्ञैर्मर्त्या न यक्ष्यन्ति लब्धस्वर्गफला भुवि ।\nन पूर्तानि प्रदास्यन्ति तुल्यत्वममरैर्गताः ।। ६३ ।।\nयज्ञैर्जप्याह्निकैश्चैव नित्यमाप्याययन्ति नः ।\nमानुषाः स्वर्गमिच्छन्तः श्रद्दधानास्तपोधन ।। ६४ ।।\nतत् सर्वं न करिष्यन्ति पारिजातगुणान्विताः ।\nनिस्तेजसो भविष्याम ते गतास्तद्विहीनताम् ।। ६५ ।।\nइतः सुवृष्ट्या सस्यैस्ते जीवन्ति पुरुषा भुवि ।\nआप्याययन्तस्तेऽप्यस्मान् दानैर्यज्ञैस्तथैव च ।। ६६ ।।\nन बुभुक्षा पिपासा वा बाधते यदि मानुषान् ।\nरोगो जरा वा मृत्युर्वा धर्मज्ञारतिरेव च ।। ६७ ।।\nदौर्गन्ध्यं वा सुघोरा वा ईतयः कर्मसम्भवाः ।\nकिमुद्योगं करिष्यन्ति पारिजातगुणान्विताः ।। ६८ ।।\nसर्वथा नयनं तत्र पारिजातस्य न क्षमम् ।\nइति वाच्यस्त्वया विप्र विष्णुरक्लिष्टकर्मकृत् ।। ६९ ।।\nयथा यथा च मे भ्राता तुष्यत्येतद् विचारयन् ।\nतथा तथा त्वया कार्यं कार्यं मत्प्रीतिमिच्छता ।। 2.69.७० ।।\nहाराश्च मणयश्चैव चन्दनान्यगुरूणि च ।\nवस्त्राणि च विचित्राणि वध्वास्त्वं द्वारकां नय ।। ७१ ।।\nयोग्यानि यानि मर्त्यानां यावदिच्छति केशवः ।\nन स्वर्गपरिमोषं तु कर्तुमर्हति साम्प्रतम् ।। ७२ ।।\nददामि रत्नानि यथेप्सितान्यहं बहूनि चित्राणि विभूषणानि च ।\nन पारिजातं च कथंचन द्रुमं मुने प्रदास्यामि दिवौकसां प्रियम्।। ७३ ।।\nइति श्रीमहाभारते खिलभागे हरिवंशे विष्णुपर्वणि पारिजातहरणे इन्द्रवाक्ये एकोनसप्ततितमोऽध्यायः ।। ६९ ।।"
  }
]
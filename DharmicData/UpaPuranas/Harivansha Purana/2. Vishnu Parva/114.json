[
  {
    "text": "अर्जुन उवाच\nततः कृष्णो भोजयित्वा शतानि सुबहूनि च ।\nविप्राणामृषिकल्पानां कृतकृत्योऽभवत् तदा ।। १ ।\nततः सह मया भुक्त्वा वृष्णिभोजैश्च सर्वशः ।\nविचित्राश्च कथा दिव्याः कथयामास भारत ।। २ ।।\nततः कथान्ते तत्राहमभिगम्य जनार्दनम् ।\nअपृच्छं तद् यथावृत्तं कृष्णं यद् दृष्टवानहम् ।। ३ ।।\nकथं समुद्रः स्तब्धोदः कृतस्तु कमलेक्षण ।\nपर्वतानां च विवरं कृतं तत् कथमच्युत ।। ४ ।।\nतमस्तच्च कथं घोरं घनं चक्रेण पाटितम् ।\nतच्च यत्परमं तेजः प्रविष्टोऽसि कथं च तत् ।। ५ ।।\nकिमर्थं तेन ते बालास्तदा चापहृताः प्रभो ।\nयच्च ते दीर्घमध्वानं संक्षिप्तं तत् कथं पुनः ।। ६ ।।\nकथं चाल्पेन कालेन नस्तद्गतागतम् ।\nएतत् सर्वं यथावृत्तमाचक्ष्व मम केशव ।। ७ ।।\nवासुदेव उवाच\nमद्दर्शनार्थं ते बाला हृतास्तेन महात्मना ।\nविप्रार्थमेष्यते कृष्णो नागच्छेदन्यथेति ह ।। ८ ।।\nब्रह्म तेजोमयं दिव्यं महद् यद् दृष्टवानसि ।\nअहं स भरतश्रेष्ठ मत्तेजस्तत् सनातनम् ।। ९ ।।\nप्रकृतिः सा मम परा व्यक्ताव्यक्ता सनातनी ।\nयां प्रविश्य भवन्तीह मुक्ता योगविदुत्तमाः ।। 2.114.१० ।।\nसा सांख्यानां गतिः पार्थ योगिनां च तपस्विनाम् ।\nतत् पदं परमं ब्रह्म सर्वं विभजते जगत् ।। ११ ।।\nमामेव तद् घनं तेजो ज्ञातुमर्हसि भारत ।\nसमुद्रः स्तब्धतोयोऽहमहं स्तम्भयिता जलम् ।। १२ ।।\nअहं ते पर्वताः सप्त ये दृष्टा विविधास्त्वया ।\nपङ्कभूतं हि तिमिरं दृष्टवानसि यद्धि तत् ।। १३ ।।\nअहं तमो घनीभूतमहमेव च पाटकः ।\nअहं च कालो भूतानां धर्मश्चाहं सनातनः ।। १४ ।।\nचन्द्रादित्यौ महाशैलाः सरितश्च सरांसि च ।\nचतस्रश्च दिशः सर्वा ममैवात्मा चतुर्विधः ।। १५ ।।\nचातुर्वर्ण्यं मत्प्रसूतं चातुराश्रम्यमेव च ।\nचातुर्विध्यस्य कर्ताहमिति बुध्यस्व भारत ।। १६ ।।\nअर्जुन उवाच\nभगवन् सर्वभूतेश वेत्तुमिच्छामि ते प्रभो ।\nपृच्छामि त्वां प्रपन्नोऽहं नमस्ते पुरुषोत्तम ।। १७ ।।\nवासुदेव उवाच\nब्रह्म च ब्राह्मणाश्चैव तपः सत्यं च भारत ।\nउग्रं बृहत्तमं चैव मत्तस्तद् विद्धि पाण्डव ।। १८ ।।\nप्रियस्तेऽहं महाबाहो प्रियो मेऽसि धनंजय ।\nतेन ते कथयिष्यामि नान्यथा वक्तुमुत्सहे ।। १९ ।।\nअहं यजूंषि सामानि ऋचश्चाथर्वणानि च ।\nऋषयो देवता यज्ञा मत्तेजो भरतर्षभ ।। 2.114.२० ।।\nपृथिवी वायुराकाशमापो ज्योतिश्च पञ्चमम् ।\nचन्द्रादित्यावहोरात्रं पक्षा मासास्तथर्तवः ।\nमुहूर्ताश्च कलाश्चैव क्षणाः संवत्सरास्तथा ।। २१ ।।\nमन्त्राश्च विविधाः पार्थ यानि शास्त्राणि कानिचित् ।\nविद्याश्च वेदितव्यं च मत्तः प्रादुर्भवन्ति हि ।। २२ ।।\nमन्मयं विद्धि कौन्तेय क्षयं सृष्टिं च भारत ।\nसच्चासच्च ममैवात्मा सदसच्चैव यत्परम् ।। २३ ।।\nअर्जुन उवाच\nएवमुक्तोऽस्मि कृष्णेन प्रीयमाणेन वै तदा ।\nतथैव च मनो नित्यमभवन्मे जनार्दने ।। २४ ।।\nएतच्छ्रुतं च दृष्टं च माहात्म्यं केशवस्य मे ।\nयन्मां पृच्छसि राजेन्द्र भूयांश्चातो जनार्दनः ।। २५ ।।\nवैशम्पायन उवाच\nएतच्छ्रुत्वा कुरुश्रेष्ठो धर्मराजो युधिष्ठिरः ।\nपूजयामास धर्मात्मा गोविन्दं पुरुषोत्तमम् ।। २६ ।।\nविस्मितश्चाभवद् राजा सह सर्वैः सहोदरैः ।\nराजभिश्च समासीनैर्ये तत्रासन् समागताः ।। २७ ।।\nइति श्रीमहाभारते खिलभागे हरिवंशे विष्णुपर्वणि वासुदेवमाहात्म्ये कृष्णार्जुनभाषणे चतुर्दशाधिकशततमोऽध्यायः ।। ११४ ।।"
  }
]
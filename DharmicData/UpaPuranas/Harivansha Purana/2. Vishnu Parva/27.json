[
  {
    "text": "वैशम्पायन उवाच\nते तु युङ्क्त्वा रथवरं सर्व एवामितौजसः ।\nकृष्णेन सहिताः प्रायंस्तथा संकर्षणेन च ।। १ ।।\nआसेदुस्ते पुरीं रम्यां मथुरां कंसपालिताम् ।\nविविशुस्ते पुरीं रम्यां काले रक्तदिवाकरे ।। २ ।।\nतौ तु स्वभवनं वीरौ कृष्णसंकर्षणावुभौ ।\nप्रवेशितौ बुद्धिमता ह्यक्रूरेणार्कवर्चसौ ।। ३ ।।\nतावाह वरवर्णाभौ भीतो दानपतिस्तदा ।\nत्यक्तव्या तात गमने वसुदेवगृहे स्पृहा ।। ४ ।।\nयुवयोर्हि कृते वृद्धः कंसेन स निरस्यते ।\nभर्त्स्यते च दिवा रात्रौ नेह स्थातव्यमित्यपि ।। ५ ।।\nतद् युवाभ्यां हि कर्तव्यं पित्रर्थं सुखमुत्तमम् ।\nयथा सुखमवाप्नोति तद् वै कार्यं हितान्वितम् ।। ६ ।।\nतमुवाच ततः कृष्णो यास्यावावामतर्कितौ ।\nप्रेक्षन्तौ मथुरां वीर राजमार्गं च धार्मिक ।\nतस्यैव तु गृहं साधो गच्छावो यदि मन्यसे ।। ७ ।।\nवैशम्पायन उवाच\nअक्रूरोऽपि नमस्कृत्य मनसा कृष्णमव्ययम् ।\nजगाम कंसपार्श्वं तु प्रहृष्टेनान्तरात्मना ।। ८ ।।\nअनुशिष्टौ च तौ वीरौ प्रस्थितौ प्रेक्षकावुभौ ।\nआलानाभ्यामिवोन्मुक्तौ कुञ्जरौ युद्धकाङ्क्षिणौ ।। ९ ।।\nतौ तु मार्गगतं दृष्ट्वा रजकं रङ्गकारकम् ।\nअयाचेतां ततस्तौ तु वासांसि रुचिराणि वै ।। 2.27.१० ।।\nरजकः स तु तौ प्राह युवां कस्य वनेचरौ ।\nराजवासांसि यौ मौढ्याद् याचेथां निर्भयावुभौ ।। ११।।\nअहं कंसस्य वासांसि नानादेशोद्भवानि वै ।\nकामरागाणि शतशो रञ्जयामि विशेषतः ।। १२ ।।\nयुवां कस्य वने जातौ मृगैः सह विवर्द्धितौ ।\nजातरागाविदं दृष्ट्वा रक्तमाच्छादनं बहु ।। १३।।\nअहो वां जीवितं त्यक्तं यौ भवन्ताविहागतौ ।\nमूर्खौ प्राकृतविज्ञानौ वासो याचितुमिच्छतः ।। १४ ।।\nतस्मै चुकोप वै कृष्णो रजकायाल्पमेधसे ।\nप्राप्तारिष्टाय मूर्खाय सृजते वाङ्मयं विषम् ।। १५ ।।\nतलेनाशनिकल्पेन स तं मूर्द्धन्यताडयत् ।\nस गतासुः पपातोर्व्यां रजको व्यस्तमस्तकः ।। १६ ।।\nतं हतं परिदेवन्त्यो भार्यास्तस्य विचुक्रुशुः ।\nत्वरितं मुक्तकेशश्च जग्मुः कंसनिवेशनम् ।। १७ ।।\nतावप्युभौ सुवसनौ जग्मतुर्माल्यकारणात् ।\nवीथीमाल्यापणानां वै गन्धाघ्रातौ द्विपाविव ।। १८ ।।\nगुणको नाम तत्रासीन्माल्यवृत्तिः प्रियंवदः ।\nप्रभूतमाल्यापणवाँल्लक्ष्मीवान् प्रियदर्शनः ।। १९ ।।\nतं कृष्णः श्लक्ष्णया वाचा माल्यार्थमभिसृष्टया ।\nदेहीत्युवाच तत्काले मालाकारमकातरम् ।। 2.27.२० ।।\nताभ्यां प्रीतो ददौ माल्यं प्रभूतं माल्यजीवनः ।\nभवतोः स्वमिदं चेति प्रोवाच प्रियदर्शनौ ।। २१ ।।\nप्रीतः सुमनसा कृष्णो गुणकाय वरं ददौ ।\nश्रीस्त्वां मत्सम्भवा सौम्य घनौघैरभिपत्स्यते ।। २२ ।।\nस लब्ध्वा वरमव्यग्रो माल्यवृत्तिरधोमुखः ।\nकृष्णस्य पतितो मूर्ध्ना प्रतिजग्राह तं वरम् ।। २३ ।।\nयक्षाविमाविति तदा स मेने माल्यजीवकः ।\nस भृशं भयसंविग्नो नोत्तरं प्रत्यपद्यत ।। २४ ।।\nवसुदेवसुतौ तौ च राजमार्गगतावुभौ ।\nकुब्जां ददृशतुर्भूयः सानुलेपनभाजनाम् ।। २५ ।।\nतामाह कृष्णः कुब्जेति कस्येदमनुलेपनम् ।\nनयस्यम्बुजपत्राक्षि क्षिप्रमाख्यातुमर्हसि ।। २६ ।।\nसस्मिता सम्मुखी भूत्वा प्रत्युवाचाम्बुजेक्षणम्।\nकृष्णं जलदगम्भीरं विद्युत्कुटिलगामिनी ।। २७ ।।\nराज्ञः स्नानगृहं यामि तद् गृहाणानुलेपनम् ।।\nदृष्ट्वैव त्वारविन्दाक्ष विस्मितास्मि वरानन ।। २८ ।।\nयत्त्वमिच्छसि मे वीर त्वं गृहाणानुलेपनम् ।\nस्थितास्म्यागच्छ भद्रं ते हृदयस्यासि मे प्रियः ।।२९।।\nकुतश्चागम्यते सौम्य यन्मां त्वं नावबुध्यसे ।\nमहाराजस्य दयितां नियुक्तामनुलेपने ।। 2.27.३० ।।\nतामुवाच हसन्तीं तु कृष्णः कुब्जामवस्थिताम्।\nआवयोर्गात्रसदृशं दीयतामनुलेपनम् ।।३१।।\nवयं हि देशातिथयो मल्लाः प्राप्ता वरानने ।\nद्रष्टुं धनुर्महद् दिव्यं राष्ट्रे चैव महर्द्धिमत् ।। ३२ ।।\nप्रत्युवाचाथ सा कृष्णं प्रियोऽसि मम दर्शने ।\nराजार्हमिदमव्यग्रं तद् गृहाणानुलेपनम् ।। ३३ ।।\nतावुभावनुलिप्ताङ्गौ चारुगात्रौ विरेजतुः ।\nतीर्थगौ पङ्कदिग्धाङ्गौ यमुनायां यथा वृषौ ।। ३४ ।।\nतां च कुब्जां स्थगोर्मध्ये द्व्यङ्गुलेनाग्रपाणिना ।\nशनैः सम्पीडयामास कृष्णो लीलाविधानवित् ।।३५।।\nसा च मग्नं स्थगुं मत्वा स्वायताङ्गी शुचिस्मिता ।\nजहासोच्चैः स्तनतटी ऋजुयष्टिर्लता यथा ।।३६।\nप्रणयाच्चापि कृष्णं सा बभाषे मत्तकाशिनी ।\nक्व यास्यसि मया रुद्धः कान्त तिष्ठ गृहाण माम् ।।३७।।\nतौ जातहासावन्योन्यं सतलाक्षेपमव्ययौ ।\nवीक्षमाणौ प्रहसितौ कुब्जायाः श्रुतविस्तरौ ।। ३८ ।\nकृष्णस्तु कुब्जां कामार्तां सस्मितं विससर्ज ह ।\nततस्तौ कुब्जया मुक्तौ प्रविष्टौ राजसंसदम् ।।३९।\nतावुभौ व्रजसंवृद्धौ गोपवेषविभूषितौ ।\nगूढचेष्टाननौ भूत्वा प्रविष्टौ नृपवेश्म तत् ।। 2.27.४० ।।\nधनुःशालां गतौ तत्र बालावपरितर्कितौ ।\nहिमवद्वनसम्भूतौ सिंहाविव मदोत्कटौ ।। ४१ ।।\nदिदृक्षन्तौ महत्तत्र धनुरायोगभूषितम् ।\nपप्रच्छतुश्च तौ वीरावायुधागारिकं तदा ।। ४२।।\nभोः कंसधनुषां पाल श्रूयतामावयोर्वचः ।\nकतरत्तद् धनुः सौम्य महोऽयं यस्य वर्तते ।। ४३।।\nआयोगभूतं कंसस्य दर्शयस्व यदीच्छसि ।\nस तयोर्दर्शयामास तद् धनुः स्तम्भसंनिभम् ।। ४४ ।।\nअनारोप्यमसम्भेद्यं देवैरपि सवासवैः ।\nतद् गृहीत्वा तदा कृष्णस्तोलयामास वीर्यवान् ।।४५।।\nदोर्भ्यो कमलपत्राक्षः प्रहृष्टेनान्तरात्मना ।\nतोलयित्वा यथाकामं तद् धनुर्दैत्यपूजितम् ।। ४६ ।।\nआरोपयामास बली नामयामास चासकृत् ।\nआनाम्यमानं कृष्णेन प्रकर्षादुरगोपमम् ।। ४७\nद्विधाभूतमभून्मध्ये धनुरायोगभूषितम् ।\nभङ्क्त्या तु तद् धनुःश्रेष्ठं कृष्णस्त्वरितविक्रमः ।\nनिश्चक्राम महावेगः स च संकर्षणो युवा ।।४८।।\nधनुषो भङ्गनादेन वायुनिर्घोषकारिणा ।\nचचालान्तःपुरं सर्वं दिशश्चैव पुपूरिरे ।। ४९ ।।\nनिर्गम्य त्वायुधागाराज्जग्मतुर्गोपसंनिधौ ।\nवेगेनायुधपालस्तु गच्छन् सम्भ्रान्तमानसः ।। 2.27.५० ।।\nसमीपं नृपतेर्गत्वा काकोच्छ्वासोऽभ्यभाषत ।\nश्रूयतां मम विज्ञाप्यमाश्चर्यं धनुषो गृहे ।। ५१ ।।\nनिर्वृत्तमस्मिन् काले यज्जगतः सम्भ्रमोपमम् ।\nनरौ कस्याप्यसदृशौ शिखाविततमूर्द्धजौ ।। ५२ ।।\nनीलपीताम्बरधरौ पीतश्वेतानुलेपनौ ।\nतावन्तःपुरमज्ञातौ प्रविष्टौ कामवेषिणौ ।। ५३ ।।\nदेवपुत्रोपमौ वीरौ बालाविव हुताशनौ ।\nस्थितौ धनुर्गृहे सौम्यौ सहसा खादिवागतौ ।\nमया दृष्टौ परिव्यक्तं रुचिराच्छादनस्रजौ ।। ५४ ।।\nतयोरेकस्तु पद्माक्षः श्यामः पीताम्बरस्रजः ।\nजग्राह तद् धनूरत्नं दुर्ग्राह्यं दैवतैरपि ।। ५५ ।।\nतत् स बालो महच्चापं बलाद् यन्त्रमिवायसम् ।\nआरोपयित्वा वेगेन नामयामास लीलया ।। ५६ ।\nआकृष्यमाणं तत् तेन विबाणं बाहुशालिना ।\nमुष्टिदेशे विकूजित्वा द्विधाभूतमभज्यत ।। ५७ ।।\nततः प्रचलिता भूमिर्नैव भाति च भास्करः ।\nधनुषो भङ्गनादेन भ्रमतीव नभस्तलम् ।। ५८ ।।\nतदद्भुतं महद् दृष्ट्वा विस्मयं परमं गतः ।\nभयाद् भयदशत्रुभ्यस्तदिहाख्यातुमागतः ।। ५९ ।।\nन जानामि महाराज कौ तावमितविक्रमौ ।\nएकः कैलाससंकाश एकोऽञ्जनगिरिप्रभः ।। 2.27.६० ।।\nस तु तञ्चापरत्नं वै भङ्क्त्वा स्तम्भमिव द्विपः ।\nनिष्पपातानिलगतिः सानुगोऽमितविक्रमः ।\nअगमत्तं द्विधा कृत्वा न जाने कोऽप्यसौ नृप ।। ६१।।\nश्रुत्वैव धनुषो भङ्गं कंसो विदितविस्तरः ।\nविसृज्यायुधपालं वै प्रविवेश गृहोत्तमम् ।। ६२ ।।\nइति श्रीमहाभारते खिलभागे हरिवंशे विष्णुपर्वणि  कंसधनुर्भङ्गे सप्तविंशोऽध्यायः ।। २७ ।।"
  }
]
[
  {
    "text": "राजोवाच\nभूय एव तु विप्रर्षे बलदेवस्य धीमतः ।\nमाहात्म्यं श्रोतुमिच्छामि शेषस्य धरणीभृतः ।। १ ।।\nअतीव बलदेवं तं तेजोराशिमनिर्जितम् ।\nकथयन्ति महात्मानं ये पुराणविदो जनाः ।। २ ।।\nतस्य कर्माण्यहं विप्र श्रोतुमिच्छामि तत्त्वतः ।\nअनन्तं यं विदुर्नागमादिदेवं महौजसम् ।। ३ ।।\nवैशम्पायन उवाच\nपुराणे नागराजोऽसौ पठ्यते धरणीधरः ।\nशेषस्तेजोनिधिः श्रीमानकम्प्यः पुरुषोत्तमः ।। ४ ।।\nयोगाचार्यो महावीर्यो देवमन्त्रमुखो बली ।\nजरासंधं गदायुद्धे जितवान् यो न चावधीत् ।। ५ ।।\nबहवश्चैव राजानः प्रथिताः पृथिवीतले ।\nअन्वयुर्मागधं सर्वे ते चापि विजिता रणे ।। ६ ।।\nनागायुतबलप्राणो भीमो भीमपराक्रमः ।\nअसकृद् बलदेवेन बाहुयुद्धे पराजितः ।। ७ ।।\nदुर्योधनस्य कन्यां तु हरमाणो न्यगृह्यत ।\nसाम्बो जाम्बवतीपुत्रो नगरे नागसाह्वये ।। ८ ।।\nराजभिः सर्वतो रुद्धे हरमाणो बलात् किल ।\nतदुपश्रुत्य संरुद्धमाजगाम महाबलः ।। ९ ।।\nरामस्तस्य तु मोक्षार्थमागतो नालभच्च तम् ।\nततश्चुक्रोध बलवानद्भुतं चाकरोन्महत् ।। 2.62.१० ।।\nअनिवार्यमभेद्यं च दिव्यमप्रतिमं बले ।\nलाङ्गलास्त्रं समुद्यम्य ब्रह्ममन्त्राभिमन्त्रितम् ।। ११ ।।\nप्राकारवप्रे विन्यस्य पुरस्य च महाद्युतिः ।\nप्रक्षेप्तुमैच्छद् गङ्गायां नगरं कौरवस्य तत् ।। १२ ।।\nतद् विघूर्णितमालक्ष्य पुरं दुर्योधनो नृपः ।\nसाम्बं निर्यातयामास सभार्यं तस्य धीमतः ।। १३ ।।\nददौ शिष्यं तदाऽऽत्मानं रामस्य सुमहात्मनः ।\nगदायुद्धे कुरुपतिं शिष्यं जग्राह तं च सः ।। १४ ।।\nततः प्रभृति राजेन्द्र पुरमेतद् विघूर्णितम् ।\nआवर्जितमिवाभाति गङ्गामभिमुखं नृप ।। १५ ।।\nइदमत्यद्भुतं कर्म रामस्य कथितं भुवि ।\nभाण्डीरे कथितं राजन् यत् कृतं शौरिणा पुरा ।। १६ ।।\nप्रलम्बं मुष्टिनैकेन यज्जघान हलायुधः ।\nधेनुकं तु महावीर्यं चिक्षेप नगमूर्द्धनि ।\nस गतायुः पपातोर्व्यां दैत्यो गर्दभरूपधृक् ।। १७ ।।\nलवणजलगमा महानदी द्रुतजलवेगतरङ्गमालिनी ।\nनगरमभिमुखं यदा हृता हलविधृता यमुना यमस्वसा ।। १८ ।।\nबलदेवस्य माहात्म्यमेतत् ते कथितं मया ।\nअनन्तस्याप्रमेयस्य शेषस्य धरणीभृतः ।। १९ ।।\nइति पुरुषवरस्य लाङ्गलेर्बहुविधमुत्तममन्यदेव च ।\nयदकथितमिहाद्य कर्म ते तदुपलभस्व पुराणविस्तरात् ।। 2.62.२० ।।\nइति श्रीमहाभारते खिलभागे हरिवंशे विष्णुपर्वणि बलदेवमाहात्म्ये द्विषष्टितमोऽध्यायः ।। ६२ ।।"
  }
]
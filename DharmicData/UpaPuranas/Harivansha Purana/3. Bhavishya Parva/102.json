[
  {
    "text": "वैशम्पायन उवाच\nनिषादेशं ततो रामः शक्त्या वीर्यवतां वरः ।\nआजघान स्तनद्वन्द्वे सिंहनादं व्यनीनदत् ।। १ ।।\nततः क्रुद्धो निषादेशो रामं मत्तं महाबलम् ।\nगदया लोकविख्यातो जघान स्तनवक्षसि ।। २ ।।\nआहतः स तु तेनाशु बलभद्रो महाबलः ।\nउभाभ्यां चैव रामस्तु कराभ्यां वृष्णिपुङ्गवः ।। ३ ।।\nगदां गृह्य महाघोरामायान्तीं प्राणहारिणीम् ।\nदुद्रावाथ निषादेशः समुद्रं मकरालयम् ।। ४ ।।\nधावत्येवं तदा राज्ञि एकलव्ये निषादपे ।\nधावत्येवं च रामोऽपि यत्र यातो निषादपः ।। ५ ।।\nसागरं स प्रविश्याशु गत्वा योजनपञ्चकम् ।\nभीत एव तदा राजन्नेकलव्यो निषादपः ।। ६ ।।\nकंचिद् द्वीपान्तरं राजन् प्रविश्य न्यवसत् तदा ।\nइत्थं रामो निषादेशं जिगाय यदुनन्दनः ।। ७ ।।\nतां सभां मणिरत्नाढ्यां प्रविवेश हलायुधः ।\nसात्यकिर्युद्धसंसक्तस्तां सभां प्रविवेश ह ।। ८ ।।\nअन्ये च यादवा राजन् यथायोगमुपस्थिताः ।\nआसीनेषु च सर्वेषु वृष्णिवीरेषु सर्वतः ।। ९ ।।\nअभिवाद्य यथायोगं वृष्णीन् सर्वांश्च केशवः ।\nउवाच वचनं काले भगवान् देवकीसुतः ।। 3.102.१० ।।\nदृष्टं कैलासशिखरं शंकरो नीललोहितः ।\nस तु मह्यं यदुवराः प्रीतिमांश्च ददौ वरम् ।। ११ ।।\nतत्र देवाः समायाता मुनयश्च तपोधनाः ।\nदृष्ट्वा मां शंकरश्चैव प्रीतः स्तुत्वा समाययौ ।। १२ ।।\nअत्यद्भुतं मया दृष्टं रात्रौ यादवसत्तमाः ।\nपिशाचौ द्वौ महाघोरौ वदन्तौ मामिकां कथाम् ।। १३ ।।\nमृगयां चक्रतुस्तौ तु चिन्तयन्तौ तु मां सदा ।\nदृष्ट्वा मां तौ तु राजेन्द्राः प्रीतिमन्तौ तपस्विनौ ।। १४ ।।\nभक्तिनम्रौ महात्मानौ प्रणामं चक्रतुस्तदा ।\nततोऽहं सर्वथा प्रीतस्तौ नीतौ स्वर्गमुत्तमम् ।। १५ ।।\nतोषयित्वा महादेवं मया चाद्य समागतम् ।\nवैशम्पायन उवाच\nततस्ते वृष्णयः सर्वे देवदेवं शशंसिरे ।। १६\nसर्वथा कृतकृत्यास्ते वृष्षयः केशवाश्रयाः ।\nयादवाः सर्व एवैते स्वं स्वं जग्मुर्यथालयम् ।। १७ ।।\nअभ्यन्तरे जगन्नाथः प्रविश्य हरिरीश्वरः ।\nरुक्मिणीसत्यभामाभ्यामाचचक्षे यथाभवत् ।। १८ ।।\nते प्रीते प्रीतियुक्तेन केशवेन समन्विते ।\nएतत् ते सर्वमाख्यातं केशवस्य विचेष्टितम् ।। १९ ।।\nशशास पृथिवीं कृत्स्नां दुष्टान् हत्वा महाबलान् ।\nनरकं घोरकर्माणं पौण्ड्रकं नृपसत्तमम् ।। 3.102.२० ।।\nहयग्रीवं निशुम्भं च तथा सुन्दोपसुन्दकौ\nररक्ष विप्रान् देवेशो मुनीन् मुनिवरार्चितः ।। २१ ।।\nविप्रेभ्यश्च ददौ वित्तं गाश्च दत्त्वा स केशवः ।\nअग्निहोत्रं प्रयुञ्जानो ब्राह्मणांश्च सुतपर्यन् ।। २२ ।।\nमुनींश्च ब्रह्मचर्येण देवान् यज्ञैरनेकधा ।\nस्वधया च पितॄन् सर्वान् प्रीणयन्नेव सर्वदा ।। २३ ।।\nतस्मिञ्छासति देवेशे राज्यं निष्कण्टकं प्रभो ।\nसुखमेव प्रजाः सर्वा जीवन्ति ब्राह्मणादयः ।।२४ ।।\nइति श्रोमहाभारते खिलभागे हरिवंशे भविष्यपर्वणि कैलासयात्रायां पौण्ड्रकवधसमाप्तौ द्व्यधिकशततमोऽध्यायः ।। १०२ ।।"
  }
]
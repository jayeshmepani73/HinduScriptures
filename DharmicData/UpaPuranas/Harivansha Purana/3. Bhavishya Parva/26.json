[
  {
    "text": "वैशम्पायन उवाच\nबलवान् स तु दैतेयो मधुर्भीमपराक्रमः ।\nबबन्ध पाशैर्निशितैर्महेन्द्रं पर्वतान्तरे ।। १ ।।\nतं वै प्रह्लादवचनाल्लक्षणज्ञश्च भारत ।\nऐश्वर्यमैन्द्रमाकाङ्क्षन्भविष्यं बुद्धिसंक्षयात्।। २ ।।\nबद्ध्वेन्द्रं सहसा मध्ये पाशैर्मर्मविवर्जितैः ।\nआयसैर्बहुभिश्चित्रैर्बलवद्भिर्विदारणैः ।। ३ ।।\nविष्णुमेवाग्रणी रुद्रमाह्वयद् युद्धकोविदः ।\nमध्ये गणानां सर्वेषां कालस्य वशमागतः ।। ४ ।।\nद्वैधीभूताः काश्यपेया मधोर्वशमुपागताः ।\nयुद्धार्थमभ्यधावन्त प्रगृह्य विपुला गदाः ।। ५ ।।\nगन्धर्वाः किंनराश्चैव वाद्ये गीते च कोविदाः ।\nप्रनृत्यन्ति प्रगायन्ति प्रहसन्ति च सर्वशः ।। ६ ।।\nतन्त्रीभिः सुप्रयुक्ताभिर्मधुराभिः स्वभावतः ।\nमनो मधोर्विधुन्वन्ति युध्यमानस्य रागिणः ।। ७ ।।\nमधोर्बलार्थं मधुनो नियोगात् पद्मयोनिनः ।\nएतान्विकरान्कुर्वन्ति गन्धर्वाः सत्यवादिनः। ८ ।।\nतत्र शक्तो हिं गान्धर्वे तस्मिञ्छब्दे मधुर्मनः ।\nदानवाश्चासुराश्चैव प्रत्यक्षं यान्ति प्राणदन् ।। ९ ।।\nमधोश्च मन आक्षिप्य पश्यन् योगेन चक्षुषा ।\nमन्दरं प्रयते विष्णुर्गूढोऽग्निरिव दारुषु ।। 3.26.१० ।।\nऋषयो दीप्तमनसं किंचिद् व्यथितमानसाः ।\nपितामहं पुरस्कृत्य क्षणेनान्तरधीयत ।। ११ ।।\nविष्णुं सोऽभ्यहनत् क्रुद्धो मधुर्मधुनिभेक्षणः ।\nभुजेन शङ्खदेशान्ते न चकम्पे पदात्पदम् ।। १२ ।।\nविष्णुश्चाभ्यहनद् दैत्यं कराग्रेण स्तनान्तरे ।\nस पपात महीं तूर्णं जानुभ्यां रुधिरं वमन् ।। १३ ।।\nन चैनं पतितं हन्ति विष्णुर्युद्धविशारदः ।\nबाहुयुद्धे हि समयं मत्वाचिन्त्यपराक्रमः ।। १४ ।।\nइन्द्रध्वज इवोत्तिष्ठञ्जानुभ्यां स महीतलात् ।\nमधु रोषपरीतात्मा निर्दहन्निव चक्षुषा ।। १५ ।।\nपरुषाभिस्ततो वाग्भिरन्योन्यमभिगर्जतुः ।\nसमीयतुर्बाहुयुद्धे परस्परवधैषिणौ ।। १६ ।।\nउभौ तौ बाहुबलिनावुभौ युद्धविशारदौ ।\nउभौ च तपसा शान्तावुभौ सत्यपराक्रमौ ।। १७ ।।\nदृढप्रहारिणौ वीरावन्योन्यं विचकर्षतुः ।\nशैलेन्द्राविव युद्ध्यन्तौ पक्षैः पाषाणसंनिभैः ।। १८ ।।\nविकर्षन्तौ वमन्तौ च अन्योन्यं वसुधातले ।\nगजाविव विषाणाग्रैर्नखाग्रैश्च विचेरतुः ।। १९ ।।\nततो व्रणमुखैश्चैव सुस्राव रुधिरं बहु ।\nग्रीष्मान्ते धातुसंसृष्टं शैलेभ्य इव काञ्चनम् ।। 3.26.२० ।।\nसंसिक्तौ रुधिरौघैश्च स्रवद्भिः समरंजितौ ।\nअथाद्यतैः पदाग्रैश्च तौ व्यदारयतां महीम् ।। २१ ।।\nअभिहत्य तु तौ वीरौ परस्परमनैकधा ।\nपतङ्गाविव युध्येतां पक्षाभ्यां मांसगृद्धिनौ ।। २२ ।।\nशुश्रुवुश्चान्तरिक्षेऽथ सर्वभूतानि पुष्करे ।\nसिद्धानां वदनोन्मुक्ताः परया वर्णसम्पदा ।। २३ ।।\nस्तुतयो विष्णुसंयुक्ताः सत्याः सत्यपराक्रमे ।\nशरीरं धातुसंयुक्तं संयुक्तं चेतनेन च ।। २४ ।।\nतद् ब्रह्म इन्द्रियैर्युक्तं तेजोभूतं सनातनम् ।\nध्रुवं तिष्ठन्ति भूतास्ते सूक्ष्मे प्रलयतां गते ।। २५ ।।\nपुनश्चोद्भवते सूक्ष्मं बहुरूपमनेकधा ।\nप्रबोध्य भावं भूतानां त्रिषु लोकेषु कामदः ।। २६ ।।\nसुरूपो बहुरूपांस्ताँल्लोकान् संचरते वशी ।\nमानसीं तनुमास्थाय बहुभिः कारणान्तरैः ।। २७ ।।\nयोगात्मा धारयन्नुर्वीं नागात्मानं दिवंधरः ।\nब्रह्म भूतं परं चैव सूक्ष्मेणात्मानमीश्वरः ।। २८ ।।\nब्राह्मेण विप्रान् वसति युद्धेनैव च क्षत्रियान् ।\nप्रदानकर्मणा वैश्याञ्छूद्रान् परिचरेण च ।। २९ ।।\nगावः क्षीरप्रदानेन अश्वान् यज्ञेषु प्रोक्षणैः ।\nपितरश्चोष्मणैवेह हविर्भागेन देवताः ।। 3.26.३० ।।\nचतुर्भिर्व्यतिरिक्ताङ्गैस्त्रिभिरन्यैश्च धातुभिः ।\nसप्तभिः पितृभिर्नित्यैस्त्रीँल्लोकान् परिरक्षति ।। ३१ ।।\nचन्द्रसूर्यात्मकं नित्यं यथात्मनिहतात्मकम् ।\nप्रकाशं चाप्रकाशं च निगूढं स्वेन तेजसा ।। ३२ ।।\nत्रयस्तु पितरो नित्यं वर्धयन्ति दिवाकरम् ।\nचतुर्भिः पितृभिश्चैव चन्द्रो वर्धति मण्डले ।। ३३ ।।\nत्रयः पितृगणा नित्यं पिण्डान् पश्चाददन्ति ते ।\nचत्वारोऽन्ये पितृगणाः सिद्धाः पञ्च क आददे ।। ३४ ।।\nत्वमेव पञ्च तान्धर्मांस्त्वमेवापञ्च तान्विभो ।\nसनातनमयो दिव्यः शाश्वतो ब्रह्मसम्भवः ।। ३५ ।।\nयस्मात्त्वत्तेज आदत्ते अग्निर्वायुश्च सर्वशः ।\nअतस्त्वं कर्मणा तेन आदित्यः समपद्यत ।। ३६ ।।\nयदादत्सि जगत् सर्वं रश्मिभिः प्रदहन्निव ।\nयुगान्तकाले सम्प्राप्ते परां सिद्धिमुपागतः ।। ३७ ।।\nपक्षसंधावमावास्यां लोकं चरसि मानुषम् ।\nऋषिभिः सह गूढात्मा सूर्येन्दुवसुसम्भवैः ।। ३८ ।।\nसफलं कर्म कर्तॄणां यजतां पुष्टिवर्धनः ।\nहेतूनामविकाराय मा भूत् कर्मविपर्ययः ।। ३९ ।।\nवनस्पत्यौषधीश्चैव युगपत् प्रतिपद्यसे ।\nबालभावाय वसुधां पक्षे पक्षे जनिस्तव ।। 3.26.४० ।।\nभूतानां भुवि भूतेश भाव्यर्थे वसुधातले ।\nवसु यद् भुवि किंचिच्च सर्वं तत्त्वन्मयं विभो ।। ४१ ।।\nत्वमेव विविधं धर्मं शाश्वतं वसुधातले ।\nदेवयज्ञं मन्त्रवाक्यमात्मयज्ञं समानुषम् ।। ४२ ।।\nद्विविधः स्वर्गमार्गश्च सूर्यश्चन्द्रश्च निर्मलः ।\nचन्द्रमाः पितृयानश्च देवयानश्च भास्करः ।। ४३ ।।\nत्वमेव वसुधायुक्तो विश्वं चरसि सीमया ।\nएकीकृत्य गणान्सर्वान् संक्षिप्यामुत्र सम्भवः।। ४८ ।।\nएकस्त्वमसि सम्भूतः पुराणपुरुषो विराट् ।\nअक्षयश्चाप्रमेयश्च कर्मकारकरो वशी ।। ४५ ।।\nमूर्तस्तेजसि सम्भूतो वायुः पर्येति खेचरः ।\nसप्तभी रूपसंस्थानैर्नित्यमावृत्य तिष्ठति ।। ४६ ।।\nसाधने चापि निर्वाणे संहारे प्रलये तथा ।\nधाता धारणकाले च दिशश्चक्षुषि धारिणि ।। ४७ ।।\nसेव्यमानो मुनिगणैर्नित्यं विगतकिल्बिषैः ।\nकर्मभिः सत्यमापन्नैः समरागैर्जितेन्द्रियैः ।। ४८ ।।\nस्तूयमानश्च विबुधैः सिद्धैर्मुनिवरैस्तथा ।\nसस्मार विपुलं देहं हरिर्हयशिरो महान् ।। ४९ ।।\nकृत्वा वेदमयं रूपं सर्वदेवमयं वपुः ।\nशिरोमध्ये महादेवो ब्रह्मा तु हृदये स्थितः ।। 3.26.५० ।।\nआदित्यरश्मयो बालाश्चक्षुषी शशिभास्करौ ।\nजङ्घे तु वसवः साध्याः सर्वसंधिषु देवताः ।। ५१ ।।\nजिह्वा वैश्वानरो देवः सत्या देवी सरस्वती ।\nमरुतो वरुणश्चैव जानुदेशे व्यवस्थिताः ।। ५२ ।।\nएवं कृत्वा तथा रूपं सुराणामद्भुतं महत् ।\nअसुरं पीडयामास क्रोधाद् रक्तान्तलोचनः ।। ५३ ।।\nमधोर्मेदोऽम्बुपूर्णा च पृथिवी समदृश्यत ।\nप्रमदेव घना चैव शुक्लांशुकनिवासिनी ।। ५४ ।।\nमेदिनीत्येव शब्दश्च लब्धः पृष्ट्या नरोत्तम ।\nनामासुरसहस्रेण धरण्यां सम्प्रतिष्ठितम् ।। ५५ ।।\nइति श्रीमहाभारते खिलभागे हरिवंशे भविष्यपर्वणि पौष्करे षड्विंशोऽध्यायः ।। २६ ।।"
  }
]
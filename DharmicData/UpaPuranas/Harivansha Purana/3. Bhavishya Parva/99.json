[
  {
    "text": "वैशम्पायन उवाच\nक्रव्यादाः सर्व एवाशु भक्षयन्तस्तदा शवम् ।\nहसन्तो विविधं घोरं नादयन्तो वसुंधराम् ।। १ ।।\nराक्षसाश्च पिशाचाश्च पिबन्तः शोणितं बहु ।\nआशिखं भुञ्जते राजञ्छवस्य पिशिताशनाः ।। २ ।।\nनृत्यन्ति स्म तदा राजन् नगर्यां रणतोषिताः ।\nकाका बलाका गृध्राश्च श्येना गोमायवस्तथा।। ३ ।।\nभक्षयन्तः प्रवर्तन्ते राक्षसाश्चैव दारुणाः ।\nएतस्मिन्नन्तरे वीरो निषादो लब्धसंज्ञकः ।। ४ ।।\nहतान् सर्वान् समालोक्य निषादान् नगचारिणः।\nगदामादाय कुपितो राममेव जगाम ह ।। ५ ।।\nजघान गदया राजञ्जत्रुदेशे निषादपः ।\nततो रामो गदी राजन् निषादं बाहुशालिनम् ।। ६ ।।\nआजघ्ने गदया क्रूरं मदमत्तो हलायुधः ।\nतयोश्च तुमुलं युद्धं गदाभ्यां समवर्तत ।। ७ ।।\nआकाशे शब्द आसीत् तु तयोर्युद्धे महाभुज ।\nसमुद्राणां यथा घोषः सर्वेषां संनिगच्छताम्।। ८ ।\nकल्पक्षये महाराज शब्दः सुतुमुलोऽभवत् ।\nक्षोभितो नागराजश्च नागाः क्षोभं समाययुः ।। ९ ।।\nपृथिवी चान्तरिक्षं च सर्वं शब्दमयं बभौ ।\nततः स पौण्ड्रको राजा सात्यकिं वृष्णिनन्दनम्।। 3.99.१० ।।\nगदयैव जघानाशु सत्वरं रणकोविदः ।\nयुयुधानो बली राजन् वासुदेवं जघान ह ।। ११ ।।\nतयोश्च तुमुलः शब्दः प्रादुरासीन्महारणे ।\nचतुर्णां युध्यतां राजन् परस्परवधैषिणाम् ।। १२ ।।\nब्रह्माण्डक्षोभणो राजञ्छब्द आसीत् सुदारुणः।\nततो रजः प्रादुरभूत् तस्मिन् संग्राममूर्धनि ।। १३ ।।\nतारका निष्प्रभा राजंस्तमस्येवं क्षयं गते ।\nउषसि प्रतिबुद्धायां ततो निःशेषतां ययौ ।। १४ ।।\nउदितो भगवान् सूर्यश्चन्द्रश्च क्षयमाययौ ।\nतेषां युद्धं प्रादुरभूच्चतुर्णां बाहुशालिनाम् ।\nदेवासुरसमं राजन्नुदिते भास्करे महत् ।। १५ ।।\nइति श्रीमहाभारते खिलभागे हरिवंशे भविष्यपर्वणि पौण्ड्रकयुद्धे नवनवतितमोऽध्यायः ।। ९९ ।।"
  }
]
[
  {
    "text": "वैशम्पायन उवाच\nतेषामनु महाघोरौ पिशाचौ विकृताननौ ।\nप्रांशू पिङ्गलरोमाणौ दीर्घजिह्वौ महाहनू ।। १ ।।\nलम्बकेशौ विरूपाक्षौ ही ही हा हेति वादिनौ ।\nखादन्तौ मांसपिटकं पिबन्तौ रुधिरं बहु ।। २ ।।\nअन्त्रवेष्टितसर्वाङ्गौ दीर्घौ कृशकृतोदरौ ।\nलम्बमानमहाप्रान्तशूलप्रोतशिरोधरौ ।। ३ ।।\nकर्षन्तौ शवयूथानि बाहुभ्यां तत्र तत्र ह ।\nहसन्तौ विविधं हासं स्वजातिसदृशं नृप ।। ४ ।।\nवदन्तौ बहुरूपाणि वचांसि प्राकृतानि च ।\nकम्पयन्तौ महावृक्षानूरुपादप्रघट्टनैः ।। ५ ।।\nसृक्किणीं लेलिहन्तौ च दन्तान्कटकटायिनौ ।\nअस्थिस्नायुसमाकीर्णौ धमनीरज्जुसंततौ ।। ६ ।।\nवदन्तौ कृष्ण कृष्णेति माधवेति च संततम् ।\nकदा नु द्रक्ष्यते विष्णुः स इदानीं क्व तिष्ठति ।। ७ ।।\nस्वामिनः कुत्र वसतिः कुतो द्रष्टुं यतामहे ।\nअत्र वा कुत्र देवेशः कुतो नु स्थास्यते हरिः ।। ८ ।।\nकुतः पद्मपलाशाक्षः साक्षादिन्द्रानुजो हरिः ।\nयमाहुः पुण्डरीकाक्षं ब्रह्म ब्रह्मविदो जनाः ।। ९ ।।\nतमजं पुरुषं विष्णुं द्रष्टुमभ्युद्यता वयम् ।\nअन्तकाले जगन्नाथं प्रविवेश जगत्त्रयम् ।। 3.79.१० ।।\nतमजं विश्वकर्तारं कुतो द्रक्ष्याम साम्प्रतम्।\nयस्य विस्तार एवैष लोकः प्राणिनिवासिनः ।। ११ ।।\nतं द्रष्टुं देवमीशानं यतामः साम्प्रतं हरिम् ।\nदशा घोरतमा लोके विद्विष्टा सर्वजन्तुभिः ।। १२ ।।\nपैशाचीयं समुत्पन्ना कथं नौ प्राविशद्बलात्।\nनरमांसास्थिकलुषा सर्वभीतिप्रदायिनी ।। १३ ।।\nअहो नौ दुष्कृतं कर्म प्राक्तने कर्मसंचये ।\nअत्रैव महती प्रीतिर्वर्तते सर्वदा तथा ।। १४ ।।\nयावन्नौ दुष्कृतं कर्म तावत्स्थास्यति तादृशी ।\nदशा सा सर्वविद्विष्टा प्राणिपीडनकारिणी ।। १५ ।।\nसर्वथा दुष्कृतं कर्म बहुभिर्जन्मसंचयैः ।\nतथा हि तत्फलं घोरमद्यापि न निवर्तते ।। १६ ।।\nयताः स्म प्राणिनो हन्तुं श्वगणैः सह साम्प्रतम् ।\nतथा हि प्राणिनो लोके बाल्यमादौ समास्थिताः ।। १७ ।।\nअज्ञानावृतचित्ताश्च कृत्याकृत्यं न जानते ।\nतथा यौवनिनो भ्रान्ता विषयैर्बहुलीकृताः ।। १८ ।।\nयतन्ते श्रेयसे नैव ततो विषयसंस्थिताः ।\nविषयाविष्टचित्ता हि मनुष्या न विजानते ।। १९ ।।\nतथा च वृद्धभावे तु व्याधिभिर्बहुभिर्वृताः ।\nज्वरादिभिर्महाघोरैर्नानादुःखविधायिभिः ।। 3.79.२० ।।\nयतन्ते न हि वै श्रेयो विनष्टेन्द्रियगोचराः ।\nततो मृता गर्भवासे वसन्ति सततं नराः ।। २१ ।।\nविण्मूत्रकलिले घोरे दुःखैर्बहुभिराचिताः ।\nच्यवन्ते तु ततो घोराद्गर्भात्संसारमण्डले ।। २२ ।।\nपरस्परं विहिंसन्तः कुर्वन्तः कर्मसंचयम् ।\nमहत्येवं सदा घोरे संसारे दुःखसंकुले ।। २३ ।।\nपापानि बहुरूपाणि कुर्वतेऽज्ञानतस्तदा ।\nसंसारस्यैष महिमा विस्तृतः सर्वजन्तुषु ।। २४ ।।\nअच्छेद्यः शस्त्रसम्पातैरुपायैर्बहुभिः सदा ।\nएतस्मान्न निवर्तन्ते मर्त्याः प्राकृतबुद्धयः ।। २५ ।।\nइमं हत्वा मनुष्येन्द्रमिदमस्माद्धराम्यहम् ।\nचोरयित्वा धनमिदं हरिष्याम्याददाम्यहम् ।। २६ ।।\nनिर्भर्त्स्यैनमिमं शान्तं हरिष्यामि धनं बली ।\nइत्यादिव्याकुला मूर्खा यतन्ते प्राणिपीडनम् ।। २७ ।।\nअस्यैव दुःखमूलस्य संसारस्य सदा हरिः ।\nभेषजं सर्वथा देवः शङ्खचक्रगदाधरः ।\nआदिदेवः पुराणात्मा आत्मा ब्रह्मविदां सदा ।। २८ ।।\nते वयं सर्वयत्नेन द्रक्ष्यामः सर्वथा हरिम् ।\nइत्थं पिशाचौ भाषन्तौ प्रादुरास्तां हरेः पुरः ।। २९ ।।\nइति श्रीमहाभारते खिलभागे हरिवंशे भविष्यपर्वणि कैलासयात्रायामेकोनाशीतितमोऽध्यायः ।। ७९ ।।"
  }
]
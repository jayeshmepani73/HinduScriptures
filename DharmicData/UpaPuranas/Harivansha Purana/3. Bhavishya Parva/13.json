[
  {
    "text": "वैशम्पायन उवाच\nचतुर्युगादिसम्भूतौ सहस्रयुगपर्यये ।\nविघ्नस्तमसि सम्भूतो मधुर्नाम महासुरः ।। १ ।।\nतस्यैव च सहायोऽन्यो भूतो रजसि कैटभः ।\nतौ रजस्तमसाविष्टौ सम्भूतौ कामरूपिणौ ।। २ ।।\nएकार्णवजलं सर्वं क्षोभयन्तौ महासुरौ ।\nकृष्णरक्ताम्बरधरौ श्वेतदीप्तोग्रदंष्ट्रिणौ ।। ३ ।।\nउभौ मदकटोदग्रौ केयूरवलयोज्ज्वलौ ।\nमहाविकृतताम्राक्षौ पीनोरस्कौ महाभुजौ ।। ४ ।।\nमहच्छिरःसंहननौ जङ्गमाविव पर्वतौ ।\nनीलमेघाभ्रसंकाशावादित्यप्रतिमाननौ ।। ५ ।।\nविद्युदम्भोदताम्राभ्यां कराभ्यामतिभीषणौ ।\nपादसंचारवेगाभ्यामुत्क्षिपन्ताविवार्णवम् ।। ६।।\nकम्पयन्ताविव हरिं शयानमरिसूदनम् ।\nतौ तत्र विहरन्तौ स्म पुष्करे विश्वतोमुखम् ।। ७ ।।\nपश्यतां दीप्तवपुषं योगिनां श्रेष्ठमुत्तमम् ।\nनारायणसमाज्ञप्तं सृजन्तमखिलाः प्रजाः ।\nदैवतानि च विश्वानि मानसांश्च सुतानृषीन् ।। ८ ।।\nततस्तावूचतुस्तत्र ब्रह्माणमसुरोत्तमौ ।\nदृप्तौ युयुत्सुकौ क्रुद्धौ रोषसंरक्तलोचनौ ।। ९।।\nकस्त्वं पुष्करमध्यस्थः सितोष्णीषश्चतुर्मुखः ।\nआवामगणयन् मोहादास्से त्वं विगतज्वरः ।। १० ।।\nएह्यावयोर्बाहुयुद्धं प्रयच्छ कमलोद्भव ।\nआवाभ्यामतिवीराभ्यां न शक्यं स्थातुमाहवे ।। ११ ।।\nकस्त्वं कश्चोद्भवस्तुभ्यं केन वासीह चोदितः ।\nकः स्रष्टा कश्च वै गोप्ता केन नाम्नाभिधीयसे ।। १२ ।।\nब्रह्मोवाच\nयः क इत्युच्यते लोके ह्यविज्ञातः सहस्रशः ।\nतत्सम्भवं योगवन्तं किं मां नाभ्यवगच्छथः ।। १३ ।।\nमधुकैटभावूचतुः\nनावयोः परमं लोके किंचिदस्ति महामते ।\nआवाभ्यां छाद्यते विश्वं तमसा रजसा तथा ।। १४ ।।\nरजस्तमोमयावावां यतीनां दुःखलक्षणौ ।\nछलकौ धर्मशीलानां दुस्तरौ सर्वदेहिनाम् ।। १५ ।।\nआवाभ्यां मुह्यते लोक उच्छ्रिताभ्यां युगे युगे ।\nआवामर्थश्च कामश्च यज्ञाः सर्वपरिग्रहाः ।। १६ ।।\nसुखं यत्र मुदो यत्र यत्र श्रीः सन्नतिर्नयः ।\nएषां यत्काङ्क्षितं चैव तत्तदावां विचिन्तय ।। १७।।\nब्रह्मोवाच\nयत् तद् योगवतां श्रेष्ठं यच्च पूर्वं मयार्चितम्।\nतत्समाधाय गुणवान्सत्त्वे चास्मि प्रतिष्ठितः ।। १८ ।।\nयत्परं योगयुक्तानामक्षरं सत्त्वमेव च ।\nरजसस्तमसश्चैव यत्स्रष्टा जीवसम्भवः ।। १९ ।।\nयतो भूतानि जायन्ते सात्त्विकानीतराणि च ।\nस एव युद्ध्वा समरे वशी वां शमयिष्यति ।। २० ।।\nवैशम्पायन उवाच\nततः शयानं श्रीमन्तं बहुयोजनविस्तृतम् ।\nपद्मनाभं हृषीकेशं प्रणम्यावोचतामुभौ ।। २१ ।।\nजानीवस्त्वां विश्वयोनिमेकं पुरुषसत्तमम्।\nतवोपासनहेत्वर्थमिदं नौ विद्धि कारणम् ।। २२ ।।\nअमोघदर्शनं सत्यं यतस्त्वां विदुरीश्वरम् ।\nततस्त्वामभितो देव कङ्क्षावः प्रतिवीक्षितुम्।। २३ ।।\nतदिच्छावो वरं दत्तं त्वया ह्यावामरिंदम ।\nअमोघं दर्शनं देव नमस्तेऽस्त्वजितंजय ।। २४ ।।\nश्रीभगवानुवाच\nतानिच्छथो द्रुतं ब्रूतं वरानसुरसत्तमौ ।\nदत्तायुषौ मया भूयस्त्वहो जीवितुमिच्छथः ।। २५ ।।\nतस्माद् यदेष वां यत्नस्तत्प्राप्नुतं महाबलौ ।\nवध्यौ भवन्तौ तु स्यातां तावित्येवाब्रवीद्धरिः ।\nउभावपि महात्मानावूर्जितौ क्षतवर्जितौ ।। २६ ।।\nमधुकैटभावूचतुः\nयस्मिन्न कश्चिन्मृतवांस्तस्मिन्देशे विभो वधम्।\nइच्छावः पुत्रतां यातुं तव चैव सुराधिप ।। २७\nश्रीभगवानुवाच\nबाढं सुतौ मे प्रवरौ भविष्ये कल्पसम्भवे ।\nभविष्यथो न संदेहः सत्यमेतद् ब्रवीमि वाम्।।२८।।\nवैशम्पायन उवाच\nवरं प्रदायाथ महासुराभ्यां सनातनो विश्ववरोत्तमो विभुः ।\nरजस्तमोभ्यां भवभावनोपमौ ममन्थ तावूरुतले सुरारिहा ।। २९\nइति श्रीमहाभारते खिलभागे हरिवंशे भविष्यपर्वणि मधुकैटभवरप्रदाने त्रयोदशोऽध्यायः ।। १३ ।।"
  }
]
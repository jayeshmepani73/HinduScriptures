[
  {
    "text": "वैशम्पायन उवाच\nयुद्धं चक्रतुरत्यर्थं ततो डिम्भकसात्यकी ।\nतावुभौ बलिनौ वीरौ विख्यातौ क्षत्रियेषु च ।। १ ।।\nकृतश्रमौ महायुद्धे सततं वृद्धसेविनौ ।\nसात्यकिर्दशभिर्वीरो डिम्भकं वेदपारगम् ।। २ ।।\nअविध्यन्निशितैर्बाणैः स्तने वक्त्रे तथोरसि ।\nस तेन विद्धो बलिना डिम्भकः क्षत्रियोत्तमः ।। ३ ।।\nनाराचैः पञ्चसाहस्रैर्विव्याध युधि गर्वितः ।\nतानन्तरे वृष्णिवीरो निषिद्धन् निनदन् ब्रुवन् ।। ४ ।।\nअथ क्रुद्धो नृपवरो विद्धः सप्तभिराशुगैः ।\nपुनः शतसहस्रेण प्रत्यविध्यत सात्यकिम् ।। ५ ।।\nसात्यकिस्त्वथ विक्रान्तो धनुश्चिच्छेद तस्य तत्।\nअर्धचन्द्रेण तीक्ष्णेन डिम्भकस्य स यादवः ।। ६ ।।\nआजघ्ने डिम्भको वीरश्चापमादाय चापरम् ।\nक्षुरप्रेणाथ रौद्रेण तैलधौतेन विक्रमी ।। ७ ।।\nस तेन विद्धो बाणेन वमञ्छोणितकं नृप ।\nअतीव शुशुभे राजन् वसन्ते किंशुको यथा ।। ८ ।।\nधनुश्चिच्छेद भूयस्तु गृहीतं यत्पुनर्महत्।\nततोऽन्यद् धनुरादाय डिम्भको यादवेश्वरम् ।। ९ ।।\nजघान निशितैर्बाणैः सर्वक्षत्रस्य पश्यतः ।\nस धनुः पुनरत्युग्रं चिच्छेद युधि सात्यकिः ।। 3.125.१० ।।\nशरेण तीक्ष्णपुङ्खेन डिम्भकस्य दुरात्मनः ।\nततोऽन्यद् धनुरादाय सत्वरं स नृपोत्तमः ।। ११ ।।\nधनुषा तेन राजेन्द्र सात्यकिं विव्यधे पुनः ।\nएवं धनूंषि राजेन्द्र शतं पञ्च च पञ्च च ।। १२ ।।\nछित्त्वा ननाद शैनेयः सर्वक्षत्रस्य पश्यतः ।\nधनुषी तौ परित्यज्य वीरौ डिम्भकसात्यकी ।। १३ ।।\nखड्गौ प्रगृह्य चात्युग्रौ युद्धाय समुपस्थितौ ।\nतौ हि खङ्गविदां श्रेष्ठौ वीरौ डिम्भकसात्यकी ।। १४ ।।\nदौःशासनिर्महाभागः सौमदत्तिस्तथैव च ।\nअभिमन्युश्च विक्रान्तो नकुलश्च तथैव च ।। १५ ।।\nएते खङ्गविदां श्रेष्ठाः कीर्तिता युधि सत्तमाः ।\nएतेष्वेतौ नृपश्रेष्ठौ षट्सु वै नृपसत्तम ।। १६ ।।\nतावेतावसिना युद्धं चक्रतुर्युद्धलालसौ ।\nभ्रान्तमुद्भ्रान्तमाविद्धं प्रविद्धं बाहुनिःसृतम् ।। १७ ।।\nआकरं विकरं भिन्नं निर्मर्यादममानुषम् ।\nसंकोचितं कुलचितं सव्यजानु विजानु च ।। १८ ।।\nआहिकं चित्रकं क्षिप्तं कुसुम्बं लम्बनं धृतम् ।\nसर्वबाहु विनिर्बाहु सव्येतरमथोत्तरम् ।। १९ ।।\nत्रिबाहु तुङ्गबाहुत्वं सव्योन्नतमुदासि च ।\nपट्टिकं मौष्टिकं चैव यौधिकं प्रथितं तथा ।। 3.125.२० ।।\nइति प्रकारान् द्वात्रिंशच्चक्रतुः खड्गयोधिनौ ।\nपुनः पुनः प्रहरन्तौ न च श्रममुपेयतुः ।। २१ ।।\nपुष्करस्थौ महाराज युद्धाय कृतनिश्चयौ ।\nततो देवाः सगन्धर्वाः सिद्धाश्च परमर्षयः ।। २२ ।।\nतुष्टुवुस्तौ महाराज जये कृतपरिश्रमौ ।\nअहो वीर्यमहो धैर्यमनयोर्बाहुशालिनोः ।। २३ ।।\nएतावेव रणे शक्तौ खड्गे धनुषि पारगौ ।\nएकः शिष्यो गिरीशस्य द्रोणस्यान्यो हि धीमतः ।। २४ ।।\nअर्जुनः सात्यकिश्चैव वासुदेवो जगत्पतिः ।\nत्रय एते महावीराः प्रथिताः सङ्गरे सदा ।। २५ ।।\nडिम्भकः शक्तिभृच्छर्वस्त्रय  एते महारथाः ।\nप्रसिद्धाः सर्व एवैते वीर्येषु च बलेषु च ।। २६ ।।\nइति ते देवगन्धर्वाः सिद्धा यक्षा महोरगाः ।\nदिविस्थिताः समं ब्रूयुर्युद्धदर्शनलालसाः ।। २७ ।।\nइति श्रीमहाभारते खिलभागे हरिवंशे भविष्यपर्वणि हंसडिम्भकोपाख्याने सात्यकिडिम्भकयुद्धे  पञ्चविंशत्यधिकशततमोऽध्यायः ।। १२५ ।।"
  }
]
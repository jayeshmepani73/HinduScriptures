[
  {
    "text": "वैशम्पायन उवाच\nइत्युक्त्वा ब्राह्मणं कृष्णः सात्यकिं पुनराह सः ।\nगत्वा शैनेय विप्रेण ब्रूहि मद्वचनात् तयोः ।। १ ।।\nयन्मयोक्तमशेषेण वद गत्वा तयोः पुरः ।\nयथा नः संगतिर्युद्धे तथा वद बलात् तदा ।। २ ।।\nधनुरादाय गच्छ त्वं बद्धगोधाङ्गुलित्रवान् ।\nएकेनाश्वेन गच्छ त्वमसहायो यदूत्तम ।। ३ ।।\nसात्यकिस्तं तथेत्युक्त्वा हयमारुह्य शीघ्रगम् ।\nगन्तुमैच्छत् ततो राजन्नसहायः स सात्यकिः ।। ४ ।।\nजनार्दनं विसृज्याशु दूतं तं यादवेश्वरः ।\nअहो धार्ष्ट्यमहो धार्ष्ट्यमित्युवाच जनार्दनः ।। ५ ।।\nनमस्कृत्य तदा दूतो माधवं माधवेश्वरम् ।\nस ययौ शाल्वनगरं शैनेयेन समन्वितः ।। ६ ।।\nततः प्रविश्य धर्मात्मा ब्राह्मणो ब्रह्मवित्तमः ।\nआसनं महदास्थाय विसृज्य यादवे पुनः ।। ७ ।।\nआस्ते सुखं यदा विप्रः शैनेयेन समन्वितः ।\nअथ तं हंसडिम्भयोर्दर्शयामास सात्यकिम् ।। ८ ।।\nदूतोऽयं सात्यकिः प्राप्तः सव्यो बाहुरयं हरेः ।\nतस्य तद् वचनं श्रुत्वा हंसः प्राह वचस्तदा ।। ९ ।।\nश्रुतः समागमः पूर्वमद्य दृष्टो मया त्वसौ ।\nधनुर्वेदे च वेदे च शास्त्रे शस्त्रे तथैव च ।। 3.117.१० ।।\nनिपुणोऽयं सदा धीर इत्येवमनुशुश्रुम ।\nअथो दृष्टिपथं प्राप्तः प्रीतिं नौ विदधात्यसौ ।। ११ ।।\nकुशलं वासुदेवस्य बलभद्रस्य वा पुनः ।\nकुशलाः सात्वताः सर्वे उग्रसेनपुरोगमाः ।। १२ ।।\nतथेति सात्यकिः प्राह मन्दमुन्मथिताननः ।\nततो जनार्दनं प्राह हंसो वाक्यविशारदः ।। १३ ।।\nअपि दृष्टस्त्वया चक्री सिद्धं नः कार्यमीहितम् ।\nवद सर्वमशेषेण मा वृथा कालमत्यगाः ।। १४ ।।\nइति श्रीमहाभारते खिलभागे हरिवंशे भविष्यपर्वणि हंसडिम्भकोपाख्याने हंसवाक्ये सप्तदशाधिकशततमोऽध्यायः ।। ११७ ।।"
  }
]
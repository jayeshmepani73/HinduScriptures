[
  {
    "text": "वैशम्पायन उवाच\nतत्रादित्याश्च साध्याश्च विश्वे च मरुतस्तथा ।\nरुद्रा देवा महात्मानो वसवश्च महाबलाः ।। १ ।।\nआगम्य ते मृगेन्द्रस्य सकाशं सूर्यवर्चसः ।\nऊचुः संत्रस्तमनसो देवा लोकक्षयार्दिताः ।। २ ।।\nजहि देव दितेः पुत्रं दानवं लोकनाशनम् ।\nदुर्वृत्तमसदाचारं सह सर्वैर्महासुरैः ।। ३ ।।\nत्वं ह्येषामन्तकृन्नान्यो दैत्यानां दैत्यनाशन ।\nतन्नाशय हितार्थाय लोकानां स्वस्ति वै कुरु ।। ४ ।।\nत्वं गुरुः सर्वलोकानां त्वमिन्द्रस्त्वं पितामहः ।\nऋते त्वदन्यच्छरणं न भूतं न भविष्यति ।। ५ ।।\nतच्छ्रुत्वा वचनं दैवो देवानामादिसम्भवः ।\nननाद सुमहानादमतिगम्भीरनिःस्वनम् ।। ६ ।।\nपाटितान्यसुरेन्द्राणां मृगेन्द्रेण महात्मना ।\nसिंहनादेन महता हृदयानि मनांसि च ।। ७ ।।\nगणः क्रोधवशो नाम कालकेयस्तथा परः ।\nवेगश्च वैगलेयश्च सैंहिकेयश्च वीर्यवान् ।। ८ ।।\nसंह्रादीयो महानादो महावेगस्तथा परः ।\nकपिलश्च महीपुत्रो व्याघ्राक्षः क्षितिकम्पनः ।। ९ ।।\nखेचराश्च निशापुत्राः पातालतलचारिणः ।\nगणस्तथापरो रौद्रो मेघनादोऽङ्कुशायुधः ।। 3.47.१० ।।\nऊर्ध्वगो भीमवेगश्च भीमकर्मार्कलोचनः ।\nवज्री शूली करालश्च हिरण्यकशिपुस्ततः ।। ११ ।।\nजीमूतघनसंकाशो जीमूत इव वेगवान् ।\nजीमूतघनसंनादो जीमूतसदृशद्युतिः ।। १२ ।।\nदेवारिर्दितिजो दृप्तो नृसिंहं समुपाद्रवत् ।। १ ३ ।।\nसमुत्पत्य ततस्तीक्ष्णैर्मृगेन्द्रेण महानखैः ।\nतत्रोङ्कारसहायेन विदार्य निहतो युधि ।। १४ ।।\nमही च लोकश्च शशी नभश्च\nग्रहाश्च सूर्यश्च दिशश्च सर्वाः ।\nनद्यश्च शैलाश्च महार्णवाश्च\nगताः प्रकाशं दितिपुत्रनाशात् ।। १५ ।।\nततः प्रमुदिता देवा ऋषयश्च तपोधनाः ।\nतुष्टुवुर्विविधैः स्तोत्रैरादिदेवं सनातनम् ।। १६ ।।\nदेवा ऊचुः\nयत् त्वया विहितं देव नारसिंहमिदं वपुः ।\nएतदेवार्चयिष्यन्ति परावरविदो जनाः ।। १७ ।।\nमृगेन्द्रत्वं च लोकेषु सर्वसत्त्वेषु वा विभो ।\nगायन्ति त्वां च मुनयो मृगेन्द्र इति नित्यशः ।\nत्वत्प्रसादात् स्वकं स्थानं प्रतिपन्नाः स्म वै विभो।। १८ ।।\nएवमुक्तो देवसंघैर्नरसिंहो महामनाः ।\nब्रह्मा च परमप्रीतो विष्णोः स्तोत्रमुदैरयत् ।। १९ ।।\nब्रह्मोवाच\nभवानक्षरमव्यक्तमचिन्त्यं गुह्यमुत्तमम् ।\nकूटस्थमकृतं कर्तृ सनातनमनामयम् ।। 3.47.२० ।।\nसांख्ययोगे च या बुद्धिस्तत्त्वार्थपरिनिष्ठिता ।\nतां भवान्वेद विद्यात्मा पुरुषः शाश्वतो ध्रुवः।। २१ ।।\nत्वं व्यक्तश्च तथाव्यक्तस्त्वत्तः सर्वमिदं जगत् ।\nभवन्मया वयं देव भवानात्मा भवान् प्रभुः ।। २२ ।।\nचतुर्विभक्तमूर्तिस्त्वं सर्वलोकविभुर्गुरुः ।\nचतुर्युगसहस्रेण सर्वलोकान्तकान्तकः ।। २३ ।।\nप्रतिष्ठा सर्वभूतानामनन्तबलपौरुषः ।\nकपिलप्रभृतीनां च यतीनां परमा गतिः ।। २४ ।।\nअनादिमध्यनिधनः सर्वात्मा पुरुषोत्तमः ।\nस्रष्टा त्वं त्वं च संहर्ता त्वमेको लोकभावनः ।। २५ ।।\nभवान् ब्रह्मा च रुद्रश्च महेन्द्रो वरुणो यमः ।\nभवान् कर्ता विकर्ता च लोकानां प्रभुरव्ययः ।। २६ ।।\nपरां च सिद्धिं परमं च देवं\nपरं च मन्त्रं परमं मनश्च ।\nपरं च धर्मं परमं यशश्च\nत्वामाहुरग्र्यं पुरुषं पुराणम् ।। २७ ।।\nपरं च सत्यं परमं हविश्च\nपरं पवित्रं परमं च मार्गम् ।\nपरं च होत्रं परमं च यज्ञं\nत्वामाहुरग्र्यं पुरुषं पुराणम् ।। २८ ।।\nपरं शरीरं परमं च धाम\nपरं च योगं परमां च वाणीम् ।\nपरं रहस्यं परमां गतिं च\nत्वामाहुरग्र्यं पुरुषं पुराणम् ।। २९ ।।\nपरं परस्यापि परं च यत् परं\nपरं परस्यापि परं च देवम् ।\nपरं परस्यापि परं प्रभुं च\nत्वामाहुरग्र्यं पुरुषं पुराणम् ।। 3.47.३० ।।\nपरं परस्यापि परं प्रधानं\nपरं परस्यापि परं च तत्त्वम् ।\nपरं परस्यापि परं च धाता\nत्वामाहुरग्र्यं पुरुषं पुराणम् ।। ३१ ।।\nपरं परस्यापि परं रहस्यं\nपरं परस्यापि परं परं यत् ।\nपरं परस्यापि परं तपो यत्\nत्वामाहुरग्र्यं पुरुषं पुराणम् ।। ३२ ।।\nपरं परस्यापि परं परायणं\nपरं च गुह्यं च परं च धाम ।\nपरं च योगं परमं प्रभुत्वं\nत्वामाहुरग्र्यं पुरुषं पुराणम् ।। ३३ ।।\nवैशम्पायन उवाच\nएवमुक्त्वा स भगवान् सर्वलोकपितामहः ।\nस्तुत्वा नारायणं देवं ब्रह्मलोकं गतः प्रभुः ।। ३४ ।।\nततो नदत्सु तूर्येषु नृत्यन्तीष्वप्सरःसु च ।\nक्षीरोदस्योत्तरं कूलं जगाम प्रभुरीश्वरः ।। ३५ ।।\nनारसिंहीं तनुं त्यक्वा स्थापयित्वा च तद् वपुः ।\nपौराणं रूपमास्थाय ययौ स गरुडध्वजः ।। ३६ ।।\nअष्टचक्रेण यानेन भूतियुक्तेन शोभिना ।\nअव्यक्तप्रकृतिर्देवः संस्थानमगमत् प्रभुः ।। ३७ ।।\nएवं महात्मना तेन नृसिंहवपुषा तथा ।\nदेवेन निहतः पूर्वं हिरण्यकशिपुश्च सः ।। ३८ ।।\nइति श्रीमहाभारते खिलभागे हरिवंशे भविष्यपर्वणि नारसिंहप्रादुर्भावे हिरण्यकशिपुवधकथने सप्तचत्वारिंशोऽध्यायः ।। ४७ ।।"
  }
]
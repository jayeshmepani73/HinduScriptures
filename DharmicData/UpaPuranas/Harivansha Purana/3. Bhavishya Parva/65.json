[
  {
    "text": "वैशम्पायन उवाच\nनिष्प्रयत्नेषु देवेषु त्रैलोक्ये दैत्यपालिते ।\nजये बलेर्बलवतो मयशम्बरयोस्तथा ।। १ ।।\nसुधासु दिक्षु सर्वासु प्रवृत्ते धर्मकर्मणि ।\nअपावृत्ते धर्मपथे अयनस्थे दिवाकरे ।। २ ।।\nप्रह्रादशम्बरमयैरनुह्रादेन चैव हि ।\nदिक्षु सर्वासु गुप्तासु गगने दैत्यपालिते ।। ३ ।।\nदैत्येषु मखशोभाश्च स्वर्गार्थं दर्शयत्सु च ।\nप्रकृतिस्थे तदा लोके वर्तमाने च सत्पथे ।। ४ ।।\nअभावे सर्वपापानां भावे चैव तथा स्थिते ।\nभावे तपसि सिद्धानां सर्वत्राश्रमरक्षिषु ।। ५ ।।\nचतुष्पादे स्थिते धर्मे अधर्मे पादविग्रहे ।\nप्रजापालनयुक्तेषु भ्राजमानेषु राजसु ।। ६ ।।\nस्वधर्मसम्प्रयुक्तेषु सर्वाश्रमनिवासिषु ।\nअभिषिक्तोऽसुरैः सर्वैर्दैत्यराजो बलिस्तदा ।। ७ ।।\nहृष्टेष्वसुरसंघेषु नदत्सु मुदितेषु च ।\nअथाभ्युपगता लक्ष्मीर्बलिं पद्मासने स्थिता ।। ८ ।।\nपद्मोद्यतकरा देवी वरदा सुरमोहिनी ।\nश्रीरुवाच\nबले बलवतां श्रेष्ठ महाराज महाद्युते ।। ९ ।।\nप्रीतास्मि तव भद्रं ते देवतानां पराजये ।\nयस्त्वया युधि विक्रम्य देवराजः पराजितः ।। 3.65.१० ।।\nदृष्ट्वा ते परमं सत्त्वं ततोऽहं स्वयमागता ।\nनाश्चर्यं दानवश्रेष्ठ हिरण्यकशिपोः कुले ।। ११ ।।\nप्रसूतस्यासुरेन्द्रस्य तव कर्मेदमीदृशम् ।\nविशेषितस्त्वया राजन् दैत्येन्द्रः प्रपितामहः ।। १२ ।।\nयेन भुक्तं हि निखिलं त्रैलोक्यमिदमव्ययम् ।\nविशेषतस्तव विभो सर्वे धर्मपथे स्थिताः ।। १३ ।।\nतेन त्रैलोक्यमुख्येन भोक्ष्यस्यमितविक्रम ।\nएवमुक्त्वा हि सा देवी लक्ष्मीर्दैत्यपतिं बलिम् ।। १४ ।।\nप्रविष्टा वरदा सौम्या सर्वभूतमनोरमा ।\nशिष्टाश्च देव्यः प्रवरा ह्रीः कीर्तिर्द्युतिरेव च ।। १५ ।।\nप्रभा धृतिः क्षमा भूतिर्नीतिर्विद्यादया स्मृतिः ।\nकृतिर्लज्जा तथा मेधा लक्ष्मीरीहा गतिस्तथा ।। १६ ।।\nश्रुतिः प्रीतिरिला कीर्तिः शान्तिः पुष्टिः क्रियास्तथा ।\nसर्वाश्चाप्सरसो दिव्या नृत्यगीतविशारदाः ।। १७ ।।\nपतिं प्राप्ताः सुदैतेयं त्रैलोक्ये सचराचरे ।\nप्राप्तमैश्वर्यममितं बलिना ब्रह्मवादिना ।। १८ ।।\nइति श्रीमहाभारते खिलभागे हरिवंशे भविण्यपर्वणि वामनप्रादुर्भावे पञ्चषष्टितमोऽध्यायः ।। ६५ ।।"
  }
]
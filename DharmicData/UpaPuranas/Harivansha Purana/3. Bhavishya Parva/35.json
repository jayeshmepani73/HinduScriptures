[
  {
    "text": "वैशम्पायन उवाच\nतस्योपरि जलौघस्य महती नौरिव स्थिता ।\nविततत्वात्तु देहस्य न ययौ सम्प्लवं मही ।। १ ।।\nततः स चिन्तयामास प्रविभागं क्षितेर्विभुः ।\nसमुच्छ्रयं च सर्वेषां पर्वतानां नदीषु च ।। २ ।।\nविलेखनं प्रमाणं च गतिं प्रस्रवमेव च ।\nमाहात्म्यं च विशेषं च नदीनामन्वचिन्तयत् ।। ३ ।।\nचतुरन्तां धरां कृत्वा तथा चैव महार्णवम् ।\nमध्ये पृथिव्याः सौवर्णमकरोन्मेरुपर्वतम् ।।४।।\nप्राचीं दिशमथो गत्वा चकारोदयपर्वतम् ।\nशतयोजनविस्तारं सहस्रं च समुच्छ्रयम् ।। ५ ।।\nजातरूपमयैः शृङ्गैस्तरुणादित्यसन्निभैः ।\nआत्मतेजोगुणमयैर्वेदिकाभोगकल्पितम् ।। ६ ।।\nविविधांश्च महास्कन्धान् काञ्चनान् पुष्करेक्षणः।\nनित्यपुष्पफलान् वृक्षान् कृतवांस्तत्र पर्वते ।। ७ ।।\nशतयोजनविस्तारं ततस्त्रिगुणमायतम् ।\nचकार स महादेवः पुनः सौमनसं गिरिम् ।। ८ ।।\nनानारत्नसहस्राणां कृत्वा तत्र सुसंचयम् ।\nवेदिकां बहुवर्णां च संध्याभ्राभामकल्पयत्।। ९ ।।\nसहस्रशृङ्गं च गिरिं नानामणिशिलातलम्।\nकृतवान् वृक्षगहनं षष्टियोजनमुच्छ्रितम् ।। १० ।।\nआसनं तत्र परमं सर्वभूतनमस्कृतम् ।\nकृतवानात्मनः स्थानं विश्वकर्मा प्रजापतिः ।। ११ ।।\nशिशिरं च महाशैलं तुषारचयसंनिभम् ।\nचकार दुर्गगहनं कन्दरान्तरमण्डितम् ।। १२ ।।\nशिशिरप्रभवां चैव नदीं द्विजगणायुताम् ।\nचकार पुलिनोपेतां वसुधारामिति श्रुतिः ।। १३ ।।\nसा नदी निखिलां प्राचीं पुण्यां मुखशतैश्चिताम्।\nशोभयत्यमृतप्रख्यैर्मुक्ताशङ्खविभूषितैः ।। १४ ।।\nनित्यपुष्पफलोपेतैश्छादयद्भिः सुसंवृतैः ।\nभूषिताभ्यधिकैः कान्तैः सा नदी तीरजैर्द्रुमैः ।। १५ ।।\nकृत्वा प्राचीविभागं च दक्षिणायामथो दिशि ।\nचकार पर्वतं दिव्यं सर्वकाञ्चनराजतम् ।। १६ ।।\nएकतः सूर्यसंकाशमेकतः शशिसंनिभम् ।\nस बिभ्रच्छुशुभेऽतीव द्वौ वर्णौ पर्वतोत्तमः ।। १७ ।।\nतेजसा युगपद् व्याप्तं सूर्याचन्द्रमसाविव ।\nवपुष्मन्तमथो तत्र भानुमन्तं महागिरिम् ।। १८ ।।\nसर्वकामफलैर्वृक्षैर्वृतं रम्यैर्मनोरमैः ।\nचकार कुञ्जरं चैव कुञ्जरप्रतिमाकृतिम् ।। १९ ।।\nसर्वतः काञ्चनगुहं बहुयोजनविस्तृतम् ।\nऋषभप्रतिमं चैव ऋषभं नाम पर्वतम् ।। २० ।।\nहेमकाञ्चनवृक्षाढ्यं पुष्पहासं स सृष्टवान् ।\nमहेन्द्रमथ शैलेन्द्रं शतयोजनमुच्छ्रितम् ।। २१ ।।\nजातरूपमयैः शृङ्गैः सपुष्पितमदाद्रुमम् ।\nमेदिन्यां कृतवान् देवः प्रतिक्षोभमिवाचलम् ।। २२ ।।\nनानारत्नसमाकीर्णं सूर्येन्दुसदृशप्रभम् ।\nचकार मलयं चाद्रिं चित्रपुष्पितपादपम् ।। २३\nमैनाकं च महाशैलं शिलाजालसमावृतम्।\nदक्षिणस्यां दिशि शुभं चकाराचलमायतम् ।। २४ ।।\nसहस्रशिरसं विन्ध्यं नानाद्रुमलताकुलम् ।\nनदीं च विपुलावर्तां पुलिनश्रोणिभूषिताम् ।। २५ ।।\nक्षीरसंकाशसलिलां पयोधारामिति श्रुतिः ।\nसुरम्यां तोयकलिलां विहितां दक्षिणां दिशम् ।। २६ ।।\nदिव्यां तीर्थशतोपेतां प्लावयन्तीं शुभाम्भसा ।\nदिशं याम्यां प्रतिष्ठाप्य प्रतीचीं दिशमागमत् ।। २७ ।।\nअकरोत् तत्र शैलेन्द्रं शतयोजनमुच्छ्रितम् ।\nशोभितं शिखरैश्चित्रैः सुप्रवृद्धैर्हिरण्मयैः ।। २८ ।।\nकाञ्चनीभिः शिलाभिश्च गुहाभिश्चविभूषितम्।\nसमाकुलं सूर्यनिभैः शालैस्तालैश्च भास्वरैः ।। २९ ।।\nशुशुभे जातरूपैश्च श्रीमद्भिश्चित्रवेदिकैः ।\nषष्टिं गिरिसहस्राणि तत्रासौ संन्यवेशयत् ।। ३० ।।\nमेरुप्रतिमरूपाणि वपुषा प्रभया सह ।\nसहस्रजलधारं च पर्वतं मेरुसंनिभम् ।। ३१ ।।\nपुण्यतीर्थगुणोपेतं भगवान् संन्यवेशयत् ।\nषष्टियोजनविस्तारं तावदेव समुच्छ्रितम् ।। ३२ ।।\nआत्मरूपोपमं तत्र वाराहं नाम नामतः ।\nनिवेशयामास गिरिं दिव्यं वैदूर्यपर्वतम् ।। ३३ ।।\nराजताः काञ्चनाश्चैव यत्र दिव्याः शिलोच्चयाः ।\nतत्रैव चक्रसदृशं चक्रवन्तं महाबलम् ।। ३४ ।।\nसहस्रकूटं विपुलं भगवान् संन्यवेशयत् ।\nशङ्खप्रतिमरूपं च राजतं पर्वतोत्तमम् ।। ३५ ।।\nसितद्रुमसमाकीर्णं शङ्खं नाम न्यवेशयत् ।\nसुवर्णं रत्नसम्भूतं पारिजातं महाद्रुमम् ।। ३६ ।।\nमहतः पर्वतस्याग्रे पुष्पहासं न्यवेशयत्।\nशुभामतिरसां चैव घृतधारामिति श्रुतिः ।। ३७ ।।\nवराहः सरितं पुण्यां प्रतीच्यामकरोत् प्रभुः ।\nप्रतीच्यां संविधिं कृत्वा पर्वतान्काञ्चनोज्ज्वलान् ।३८।\nगुणोत्तरानुत्तरस्यां संन्यवेशयदग्रतः ।\nततः सौम्यगिरिं सौम्यमन्तरिक्षप्रमाणतः ।। ३९ ।।\nरुक्मधातुप्रतिच्छन्नमकरोद् भास्करोपमम्।\nस तु देशो विसूर्योऽपि तस्य भासा प्रकाशते ।। ४० ।।\nतस्य लक्ष्म्यधिकं भाति तपसा रविणा यथा ।\nसूक्ष्मलक्षणविज्ञेयस्तपतीव दिवाकरः ।। ४१ ।।\nसहस्रशिखरं चैव नानातीर्थसमाकुलम् ।\nचकार रत्नसंकीर्णं भूयोऽस्तं नाम पर्वतम् ।। ४२ ।।\nमनोहरगुणोपेतं मन्दरं चाचलोत्तमम् ।\nउद्दामपुष्पगन्धं च पर्वतं गन्धमादनम् ।। ४३ ।।\nचकार तस्य शृङ्गेषु सुवर्णरससम्भवम्\nजम्बूं जाम्बूनदमयीमनन्ताद्भुतदर्शनाम्।। ४४ ।।\nगिरिं त्रिशिखरं चैव तथा पुष्करपर्वतम्।\nशुभ्रं पाण्डुरमेघाभं कैलासं च नगोत्तमम् ।। ४५ ।।\nहिमवन्तं च शैलेन्द्रं दिव्यधातुविभूषितम्।\nनिवेशयामास हरिर्वाराहीं तनुमास्थितः ।। ४६\nनदीं सर्वगुणोपेतामुत्तरस्यां दिशि प्रभुः ।\nमधुधारां स कृतवान् दिव्यामृषिशताकुलाम्।। ४७ ।।\nसर्वे चैव क्षितिधराः सपक्षाः कामरूपिणः ।\nतदा कृता भगवता विचित्राः परमेष्ठिना ।। ४८ ।।\nस कृत्वा प्रविभागं तु पृथिव्या लोकभावनः ।\nदेवासुराणामुत्पत्तौ कृतवान् बुद्धिमक्षयाम् ।। ४९ ।।\nसर्वासु दिक्षु क्षतजोपमाक्ष-\nश्चकार शैलान्विविधाभिधानान् ।\nहिताय लोकस्य स लोकनाथः\nपुण्याश्च नद्यः सलिलोपगूढाः ।। ५० ।।\nइति श्रीमहाभारते खिलभागे हरिवंशे भविष्यपर्वणि वाराहे पञ्चत्रिंशोऽध्यायः ।। ३५ ।।"
  }
]
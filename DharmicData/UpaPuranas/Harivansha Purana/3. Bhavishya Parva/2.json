[
  {
    "text": "शौनक उवाच\nउक्तोऽयं हरिवंशस्ते पर्वाणि निखिलानि च ।\nयथा पुरोक्तानि तथा व्यासशिष्येण धीमता ।। १ ।।\nतत्कथ्यमानममितमितिहाससमन्वितम् ।\nप्रीणात्यस्मानमृतवत् सर्वपापविनाशनम् ।। २ ।।\nसुखश्राव्यतया धीर मनो ह्लादयतीव नः ।\nजनमेजयस्तु नृपतिः श्रुत्वा चाख्यानमुत्तमम् ।\nसौते किमकरोत् पश्चात् सर्पसत्रादनन्तरम् ।। ३ ।।\nसौतिरुवाच\nजनमेजयस्तु स नृपः श्रुत्वा चाख्यानमुत्तमम्।\nयदारभत् तदाख्यास्ये सर्पसत्रादनन्तरम् ।। ४ ।।\nतस्मिन्सत्रे समाप्तेऽथ राजा पारीक्षितस्तदा ।\nयष्टुं स वाजिमेधेन सम्भारानुपचक्रमे ।। ५ ।।\nऋत्विक्पुरोहिताचार्यानाहूयेदमुवाच ह ।\nयक्ष्येऽहं वाजिमेधेन हय उत्सृज्यतामिति ।। ६ ।।\nततोऽस्य विज्ञाय चिकीर्षितं तदा कृष्णो महात्मा सहसाऽऽजगाम ।\nपारीक्षितं द्रष्टुमदीनसत्त्वं द्वैपायनः सर्वपरावरज्ञः ।। ७ ।।\nपारीक्षितस्तु नृपतिर्दृष्ट्वा तमृषिमागतम् ।\nअर्घ्यपाद्यासनं दत्त्वा पूजयामास शास्त्रतः ।। ८ ।।\nतौ चोपविष्टावभितः सदस्यास्तस्य शौनक ।\nकथा बहुविधाश्चित्राश्चक्राते वेदसंहिताः ।। ९ ।।\nततः कथान्ते नृपतिर्नोदयामास तं मुनिम् ।\nपितामहं पाण्डवानामात्मनः प्रपितामहम् ।। 3.2.१० ।।\nमहाभारतमाख्यानं बह्वर्थं श्रुतिविस्तरम् ।\nनिमेषमात्रमपि मे सुखश्राव्यतया गतम् ।। ११ ।।\nविभूतिविस्तारकरं सर्वेषां वै यशस्करम् ।\nत्वया सुविहितं ब्रह्मञ्शङ्खे क्षीरमिवाहितम् ।। १२ ।।\nअमृतेन तु तृप्तिः स्याद् यथा स्वर्गसुखेन च ।\nतथा तृप्तिं न गच्छामि श्रुत्वेमां भारतीं कथाम् ।। १३ ।।\nअनुमान्य तु सर्वज्ञं पृच्छामि भगवन्नहम् ।\nहेतुः कुरूणां नाशस्य राजसूयो मतो मम ।। १४ ।।\nदुःसहानां यथा ध्वंसो राजन्यानामुपप्लवे ।\nराजसूयं तथा मन्ये युद्धार्थमुपकल्पितम् ।। १५ ।।\nराजसूयस्य नु सोमेन श्रूयते पूर्वमाहृतः ।\nतस्यान्ते सुमहद् युद्धमभवत् तारकामयम् ।। १६ ।।\nआहृतो वरुणेनाथ तस्यान्ते सुमहाक्रतोः ।\nदेवासुरं महायुद्धं सर्वभूतक्षयावहम् ।। १७ ।।\nहरिश्चन्द्रश्च राजर्षिः क्रतुमेनमुपाहरत्।\nतत्राप्याडीबकं नाम युद्धं क्षत्रियनाशनम्।।१८।।\nततोऽनन्तरमार्येण पाण्डवेनातिदुस्तरः ।\nमहाभारत आरम्भः सम्भूतोऽग्निरिव क्रतुः ।। १९ ।।\nतदस्य मूलं युद्धस्य लोकक्षयकरस्य तु ।\nराजसूयो महायज्ञः किमर्थं न निवारितः ।। 3.2.२० ।।\nराजसूयो ह्यसंहार्यो यज्ञाङ्गैश्च दुरत्ययैः ।\nमिथ्या प्रणीते यज्ञाङ्गे प्रजानां संक्षयो ध्रुवः ।। २१ ।।\nभवानपि च सर्वेषां पूर्वेषां नः पितामहः ।\nअतीतानागतज्ञश्च नाथश्चादिकरश्च नः ।। २२ ।।\nते कथं भवता नेत्रा बुद्धिमन्तश्च्युता नयात् ।\nअनाथा ह्यपराध्यन्ते कुनेतारश्च मानवाः ।। २३ ।।\nव्यास उवाच\nकालेन विपरीतास्ते तव पूर्वपितामहाः ।\nन मां भविष्यं पृच्छन्ति न चापृष्टो ब्रवीम्यहम् ।। २४ ।।\nसामर्थ्यं च न पश्यामि भविष्यस्य निवर्तने ।\nपरिहर्तुं न शक्या हि कालेन विहिता गतिः ।। २५ ।।\nत्वया त्विदमहं पृष्टो वक्ष्याम्यागन्तु भावि यत्।\nअतश्च बलवान् कालः श्रुत्वापि न करिष्यसि।। २६ ।।\nन संरम्भान्न चारम्भान्न वै स्थास्यसि पौरुषे ।\nलेखा हि काललिखिताः सर्वथा दुरतिक्रमाः ।। २७ ।।\nअश्वमेधः क्रतुः श्रेष्ठः क्षत्रियाणां परिश्रुतः ।\nतेन भावेन ते यज्ञं वासवो धर्षयिष्यति ।। २८ ।।\nयदि तच्छक्यते राजन् परिहर्तुं कथंचन ।\nदैवं पुरुषकारेण मा यजेथाश्च तं क्रतुम् ।। २९ ।।\nन चापराधः शक्रस्य नोपाध्यायगणस्य ते ।\nतव वा यजमानस्य कालोऽत्र दुरतिक्रमः ।। 3.2.३० ।।\nतस्य संस्थाकृतमिदं कालस्य परमेष्ठिनः ।\nयथा दृष्टं प्रजासर्गे गमिष्यति युगक्षये ।। ३१ ।।\nतथा यज्ञफलानां च विक्रेतारो द्विजातयः ।\nतत्प्रणेयं निबोधस्व त्रैलोक्यं सचराचरम् ।। ३२ ।।\nजनमेजय उवाच\nनिवृत्तावश्वमेधस्य किं निमित्तं भविष्यति ।\nश्रुत्वा परिहरिष्यामि भगवन् यदि मन्यसे ।। ३३ ।।\nव्यास उवाच\nनिमित्तं भविता तत्र ब्रह्मकोपकृतं प्रभो ।\nयतेथाः परिहर्तुं त्वमित्येतद् भद्रमस्तु ते ।। ३४ ।।\nत्वया वृत्तं क्रतुं चैव वाजिमेधं परंतप ।\nक्षत्रिया नाहरिष्यन्ति यावद् भूमिर्धरिष्यति ।। ३५ ।।\nजनमेजय उवाच\nनिवृत्तावश्वमेधस्य ब्रह्मशापाग्नितेजसा ।\nअहं निमित्तमिति मे भयं तीव्रं तु जायते ।। ३६ ।।\nकथं ह्यकीर्त्या युज्येत सुकृती मद्विधो जनः ।\nलोकानुत्सहते गन्तुं खं सपाश इव द्विजः ।। ३७ ।।\nयथा ह्यनागतमिदं दृष्टमत्र प्रणाशनम् ।\nयद्यस्ति पुनरावृत्तिर्यज्ञस्याश्वासयस्व माम् ।। ३८ ।।\nव्यास उवाच\nउपात्तयज्ञो देवेषु ब्राह्मणेषूपपत्स्यते ।\nतेजसा व्याहतं तेजस्तेजस्येवावतिष्ठते ।। ३९ ।।\nऔद्भिज्जो भविता कश्चित्सेनानीः काश्यपो द्विजः।\nअश्वमेधं कलियुगे पुनः प्रत्याहरिष्यति ।। 3.2.४० ।।\nतदन्ते तत्कुलीनश्च राजसूयमपि क्रतुम् ।\nआहरिष्यति राजेन्द्र श्वेतग्रहमिवान्तकः ।। ४१ ।।\nयथाबलं मनुष्याणां कर्तॄणां दास्यते फलम् ।\nयुगान्तद्वारमृषिभिः संवृतं विचरिष्यति ।। ४२\nतदा प्रभृति हास्यन्ति नृणां प्राणाः पुराकृतीः ।\nन निवर्तिष्यते लोके वृत्तान्तावर्तनेष्विह ।। ४३ ।।\nतदा सूक्ष्मो महोदर्को दुस्तरो दानमूलवान् ।\nचातुराश्रम्यशिथिलो धर्मः प्रविचलिष्यति ।। ४४ ।।\nतदा ह्यल्पेन तपसा सिद्धिं प्राप्स्यन्ति मानवाः ।\nधन्या धर्मं चरिष्यन्ति युगान्ते जनमेजय ।। ४५ ।।\nइति श्रीमहाभारते खिलभागे हरिवंशे भविष्यपर्वणि जनमेजयप्रश्ने द्वितीयोऽध्यायः ।। २ ।।"
  }
]
[
  {
    "text": "वैशम्पायन उवाच\nततः क्रुद्धो गदापाणिः सात्यकिर्वृष्णिनन्दनः ।\nवासुदेवं जघानाशु गदया तीक्ष्णया नृप ।। १ ।।\nसात्यकिं वासुदेवस्तु गदयाभ्यहनद् बली ।\nतावुद्यतगदौ वीरौ शुशुभाते सुदारुणौ ।। २ ।।\nदृप्तौ वने यथा सिंहौ परस्परवधैषिणौ ।\nततः स सात्यकिः क्रुद्धः सव्यं मण्डलमागमत् ।। ३ ।।\nदक्षिणं वासुदेवस्तु तं जघान स्तनान्तरे ।\nयुयुधानोऽथ वीरस्तु बाह्वोर्मध्यमताडयत् ।। ४ ।।\nदृढं स ताडितो वीरो जानुभ्यामपतद् भुवि ।\nतत उत्थाय वीरस्तु ललाटेऽभ्यहनद् गदाम् ।। ५ ।।\nविषण्णः किंचिदास्थाय तत उत्थाय सत्वरम् ।\nगदयाभ्यहनद् वीरः सात्यकिः पौण्ड्रसत्तमम् ।। ६ ।।\nवासुदेवो बली वीरः साक्षान्मृत्युरिवापरः ।\nजघान गदया वृष्णिं निर्दहन्निव चक्षुषा ।। ७ ।।\nस तया ताडितो वृष्णिर्गदया बाहुमुक्तया ।\nआलम्ब्य भूमिं सहसा मृत्योरङ्कगतो यथा ।। ८ ।।\nसंज्ञां पुनः समालम्ब्य पाणिभ्यां दृढमेव च ।\nगदां तस्य महाराज गृहीत्वा प्रग्रहेण ह ।। ९ ।।\nद्विधा कृत्वा महागुर्वीं गदां कालायसीं शुभाम् ।\nउत्सृज्य सहसा वीरः सिंहनादं व्यनीनदत् ।। 3.97.१० ।।\nतत उत्सृज्य राजा तु वासुदेवो महाबलः ।\nसव्येन सात्यकिं गृह्य दक्षिणेन करेण ह ।। ११ ।।\nमुष्टिं कृत्वा महाघोरां वासुदेवः प्रतापवान् ।\nताडयामास मध्ये तु स्तनयोः सात्यकेर्नृप ।। १२ ।।\nशैनेयो वृष्णिवीरस्तु गदामुत्सृज्य सत्वरम् ।\nतलेनाभ्यहनद् वीरो वासुदेवं रणाजिरे ।। १३ ।।\nतलेन वासुदेवोऽपि सात्यकिं सत्यसंगरम् ।\nतयोरेवं महाघोरं तलयुद्धं प्रवर्तत ।। १४ ।।\nजानुभ्यां मुष्टिभिश्चैव बाहुभ्यां शिरसा तदा ।\nउरसोरः समाहत्य जानुभ्यां जानुनी तथा ।। १५ ।।\nकराभ्यां करमाहत्य तौ युद्धं सम्प्रचक्रतुः ।\nतालयोस्तत्र राजेन्द्र वृक्षयोः संनिकर्षयोः ।। १६ ।।\nवने यथा निरुत्पन्नस्तथैवाभून्महास्वनः ।\nतावाजौ प्रथितौ वीरावुभौ पौण्ड्रकसात्यकी ।। १७ ।।\nनिशि स्तिमितमूकायां शस्त्रं त्यक्त्वा महाबलौ ।\nयुयुधाते महारङ्गे मल्लौ द्वाविव विश्रुतौ ।। १८ ।।\nउभे सेने महाराज्ञोः संशयं जग्मतुस्तदा ।\nकिं नु स्यात् सात्यकिर्वीरो हतस्तेन भविष्यति ।। १९ ।।\nआहोस्विद् वासुदेवस्तु हतस्तेन महात्मना ।\nअद्य वै तौ महावीरौ परस्परवधैषिणौ ।। 3.97.२० ।।\nयुध्यमानौ महावीरौ तदा स्वर्गं गमिष्यतः ।\nअन्यथा नोपरम्येतां युद्धाद् वीरौ सुनिश्चितौ ।। २१ ।।\nअहो वीर्यमहो धैर्यमेतयोर्बलशालिनोः  ।\nएतौ महाबलौ लोके एतौ प्रकृतिसत्तमौ ।। २२ ।।\nनैवं युद्धं महाघोरमासीद् देवासुरेष्वपि ।\nन श्रुतो न च वा दृष्टः संग्रामोऽयं कदाचन ।। २३ ।।\nएते वै सैनिका ब्रूयुः सेनयोरुभयोरपि ।\nरात्रौ निशीथे मेघौघे दृष्ट्वा युद्धं सुदारुणम् ।। २४ ।।\nअथ तौ बाहुभिर्वीरौ सनिपेततुरञ्जसा ।\nदशभिर्मुष्टिभिर्जघ्ने सात्यकिः पौण्ड्रकं तदा ।। २५ ।।\nपञ्चभिः सात्यकिं पौण्ड्रः समाजघ्ने महाबलः ।\nतयोश्चटचटाशब्दो ब्रह्माण्डक्षोभणो महान् ।\nप्रादुरासीत् तु सर्वत्र सर्वान् विस्मापयन्निव ।। २६ ।।\nइति श्रीमहाभारते खिलभागे हरिवंशे भविष्यपर्वणि पौण्ड्रकसात्यकियुद्धे सप्तनवतितमोऽध्यायः ।। ९७ ।।"
  }
]
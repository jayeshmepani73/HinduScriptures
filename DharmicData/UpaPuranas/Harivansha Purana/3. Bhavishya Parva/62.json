[
  {
    "text": "वैशम्पायन उवाच\nपराजयं तु देवानां दृष्ट्वाग्निर्देवसत्तमः ।\nचकार बुद्धिं दैत्यानां वधे ब्रह्मर्षिभिः स्तुतः ।। १ ।।\nस्वयंप्रभायाः शाण्डिल्या यः पुत्रो हव्यवाहनः ।\nहिरण्यरेताः पिङ्गाक्षो देवहूतो हुताशनः ।। २ ।।\nरोहितो लोहितग्रीवो हर्ता दाता हविः कविः ।\nपावको विश्वभुग् देवः सर्वदेवाननः प्रभुः ।। ३ ।।\nसुब्रह्मात्मा सुवर्चस्कः सहस्रार्चिर्विभावसुः ।\nकृष्णवर्त्मा चित्रभानुर्देवानामपि देवराट् ।। ४ ।।\nलोकसाक्षी द्विजहुतः सदर्चिष्मान् वषट्कृतः ।\nहव्यभक्षः शमीगर्भस्वयोनिः सर्वकर्मकृत् ।। ५ ।।\nपावनः सर्वभूतानां त्रिदशानां तपोनिधिः ।\nशमनः सर्वपापानां लेलिहानस्तपोमयः ।। ६ ।।\nप्रदक्षिणावर्तशिखः शुचिरोमा मखाकृतिः ।\nहव्यभुग् भूतभव्येशो यज्ञभागहरो हरिः ।। ७ ।।\nसोमपः सुमहातेजा भूतेशः सुमहातपाः ।\nअधृष्यः पावको भूतिर्भूतात्मा वै स्वधाधिपः ।। ८ ।।\nस्वाहापतिः सामगीतः सोमपूताशनोऽद्रिधृक् ।\nदेवदेवो महाक्रोधो रुद्रात्मा ब्रह्मसम्भवः ।। ९ ।।\nलोहिताश्वं वायुचक्रं रथमास्थाय भूतधृक् ।\nधूमकेतुर्धूमशिखो नीलवासाः सुरोत्तमः ।। 3.62.१० ।।\nउद्यम्य दिव्यमाग्नेयं शस्त्रं देवो रणे महान् ।\nदानवानां सहस्राणि प्रयुतान्यर्बुदानि च ।। ११ ।।\nददाह भगवान् वह्निः संक्रुद्धः प्रलये यथा ।\nप्राणो यः सर्वभूतानां देहे तिष्ठति पञ्चधा ।। १२ ।।\nयन्ता यश्च हुताशस्य सखा च प्रभुरीश्वरः ।\nप्रभञ्जनो यो लोकानां युगान्ते सर्वनाशनः ।। १३ ।।\nसप्तस्वरगता यस्य योनिर्गीर्भिरुदीर्यते ।\nयो ह्याकाशमयो देवो दूरगः सर्वसम्भवः ।। १४ ।।\nयश्च कर्ता विकर्ता च गतिर्गतिमतां प्रभुः ।\nवेदकर्ता समो लोके ब्रह्मणा यः सनातनः ।। १५ ।।\nअमूर्तिमन्तं यं प्राहुर्महाभूतं महत्तरम् ।\nसोऽग्निं समीरयामास शमीगर्भं समीरणः ।। १६ ।।\nत्रिदिवारोहिभिर्ज्वालैर्जम्भमाणो दिशो दश ।\nदानवानामभावाय युगान्ताग्निरिवोत्थितः ।। १७ ।।\nमेदोमज्जामहापङ्कां केशशैवलशालिनीम् ।\nयोधशीर्षोपलवहां मृतद्विपतटोत्कटाम् ।। १८ ।।\nशोणितोदां रणे दृष्ट्वा संग्रामसरितं विभुः ।\nवह्निः प्रस्कन्दयामास दैत्यानां भयवर्धनः ।। १९ ।।\nततोऽग्निर्दितिजान् सर्वान् प्रह्रादप्रमुखांस्तथा ।\nपराजयानः स विभुः क्रोशमानो महामृधे ।। 3.62.२० ।।\nकेचित् प्रदीप्तैर्मुकुटैः केचिद् दीप्तैः शिरोरुहैः ।\nकेचित् प्रदीप्तवसनैः केचिद् दीप्तैर्भुजाननैः ।। २१ ।।\nकेचित् प्रदीप्तैरुरुभिः केचिच्छत्रैर्ध्वजै रथैः ।\nअसुरास्तत्र दृश्यन्ते प्रदीप्तेनाग्निना वृताः ।। २२ ।।\nत्यक्त्वाऽऽयुधानि सर्वाणि सध्वजांश्च रथोत्तमान्।\nप्रयान्ति समरे भीताः पावकेन पराजिताः ।।२३।।\nन च पश्यन्ति ते वह्निं प्रदीप्तं ध्वजिनीमुखे ।\nदिशः खड्गांश्च मेघांश्च दीप्तान् पश्यन्ति दानवाः ।।२४।।\nध्रुवः स्वयम्भुवा सृष्टो युगान्तस्तोययोनिना ।\nइत्येवं दानवाः सर्वे मेनिरे त्रस्तचेतसः ।। २५ ।।\nमयश्च शम्बरश्चैव महामायाधरौ तदा ।\nपार्जन्यवारुणी मयि सृजतां वारिविक्षरे ।। २६ ।।\nताभ्यां वह्निः स मायाभ्यां सिच्यमानः समन्ततः ।\nतोयौघैः पर्वतनिभैर्मृद्वर्चिरभवद् रणे ।। २७।।\nशम्यमाने तु समरे पावके दैत्यनाशिनि ।\nबृहत्कीर्तिर्बृहत्तेजा वह्निमाह बृहस्पतिः ।। २८ ।।\nगुरुरुवाच\nहिरण्यरेतः सुमुख ज्वलनाह्वय सर्वभुक् ।\nसप्तजिह्वानन क्षाम लेलिहान महाबल ।। २९ ।।\nआत्मा वायुस्तव विभो शरीरं सर्ववीरुधः ।\nयोनिरापश्च ते प्रोक्ता योनिस्त्वमसि चाम्भसः।। 3.62.३० ।।\nऊर्ध्वं चाधश्च गच्छन्ति संचरन्ति च पार्श्वतः ।\nअर्चिषस्ते महाभाग सर्वतः प्रभवन्ति च ।।३१।।\nत्वमेवाग्ने सर्वमसि त्वयि सर्वमिदं जगत् ।\nत्वं धारयसि भूतानि भुवनं त्वं बिभर्षि च ।। ३२ ।।\nत्वमग्ने हव्यवाडेकस्त्वमेव परमं हविः ।\nयजन्ति च सदा सन्तस्त्वामेव परमाध्वरे ।। ३३ ।।\nत्वमन्नं प्राणिनां भुङ्क्षे जगत्त्रातासि त्वं प्रभो ।\nत्वयि प्रवृत्तो विजयस्त्वयि लोकाः प्रतिष्ठिताः ।। ३४ ।।\nसर्वांल्लोकांस्त्रीनिमान् हव्यवाह प्राप्ते काले त्वं पचस्येव दीप्तः ।\nत्वमेवैकस्तपसे जातवेदो नान्यस्त्वत्तो विद्यते गोषु देव ।।३५ ।।\nवृषाकपिः सिन्धुपतिस्त्वमग्ने महामखेष्वग्र्यहरस्त्वमेव ।\nविश्वस्य भूम्नस्त्वमसि प्रसूतिस्त्वं च प्रतिष्ठा भगवन् प्रजानाम् ।। ३६ ।।\nसृजस्यपो रश्मिभिर्जातवेदस्तथौषधीरोषधीनां रसांश्च ।\nविश्वं त्वमादाय युगान्तकाले स्रष्टा भवस्यानल सर्गकाले ।। ३७ ।।\nत्वमग्ने सर्वभूतानां योनिर्वेदेषु गीयसे ।\nत्वया देवहितार्थाय निहता दानवा रणे ।। ३८।।\nस्वयोनिस्ते महातेजस्तोयं मखशतार्चित ।\nतां स्वयोनिं समासाद्य किं विषीदसि पावक ।। ३९ ।।\nत्रायस्व समरे देवान् दैत्येभ्यः सुरसत्तम ।\nपिङ्गाक्ष लोहितग्रीव कृष्णवर्त्मन् हुताशन ।। 3.62.४०।।\nइति श्रीमहाभारते खिलभागे हरिवंशे भविष्यपर्वणि वामनेऽग्निस्तवे द्विषष्टितमोऽध्यायः ।। ६२ ।।"
  }
]
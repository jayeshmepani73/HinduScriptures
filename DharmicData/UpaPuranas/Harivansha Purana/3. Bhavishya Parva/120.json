[
  {
    "text": "वैशम्पायन उवाच\nप्रविश्य स पुरं विष्णोः सात्यकिः शिनिपुङ्गवः ।\nआचचक्षेऽथ कृष्णाय यथा वृत्तं तयोस्तथा ।। १ ।।\nततः प्रभाते विमले केशवः केशिसूदनः ।\nबलाध्यक्षानुवाचेदं चक्रपाणिर्गदाधरः ।। २ ।।\nसंनह्यतां बलं सर्वं रथकुञ्जरवाजिमत् ।\nअनेकभेरीपणवं प्रासासिपरिघाकुलम् ।। ३ ।।\nसध्वजं सपताकं च सालंकारपरिच्छदम् ।\nते तथेति प्रतिज्ञाय सर्वं चक्रुरधीनगाः ।। ४ ।।\nआदाय सुदृढं चापं रथमारुह्य दंशिताः ।\nअग्रतो जग्मुरत्यर्थं सेनायाः पुरुषोत्तमाः ।। ५ ।।\nसात्यकिश्च तथा राजन् प्रगृहीतशरासनः ।\nबभौ क्रोधसमायुक्तो जगामाग्रे महाबलः ।। ६ ।।\nअन्ये च यादवाः शूरा प्रगृहीतमहायुधाः ।\nसिंहनादं प्रकुर्वन्तो जग्मुरत्यर्थमुत्तमाः ।। ७ ।।\nहरिस्तु रथमारुह्य संस्कृतं दारुकेण ह ।\nशार्ङ्गं भारसहं घोरं गृहीत्वा सशरं धनुः ।। ८ ।।\nचक्रपाणिस्तदा शङ्खी गदाशरवरासिमान् ।\nबद्धगोधाङ्गुलित्राणः पीतवासा जनार्दनः ।। ९ ।।\nपद्ममालावृतोरस्को नवजीमूतसंनिभः ।\nययौ रथगतो विप्रैः स्तूयमानो मुदान्वितैः ।। 3.120.१० ।।\nसूतैर्मागधपुत्रैश्च गीयमानस्ततस्ततः ।\nआनीय सेनां सकलां ययौ काष्ठामथोत्तराम् ।। ११ ।।\nपाञ्चजन्यं मुखे न्यस्य सर्वप्राणेन केशवः ।\nदध्मौ महारवं कुर्वञ्छत्रूणां भयवर्धनम् ।। १२ ।।\nआध्मातस्तेन हरिणा स चक्रे शङ्खराट् ध्रुवम्।\nरवः स रोदसी राजन् पूरयामास सर्वतः ।। १३ ।।\nतस्मिञ्छङ्खे तथाऽऽध्माते दध्मुः शङ्खान्सहस्रशः ।\nभेर्यश्चापि समाध्माता मृदङ्गा बहवो नृप ।। १४ ।।\nनेदुरत्यर्थमतुलं घर्मान्ते जलदा यथा ।\nअथाययुर्महाराज पुष्करं पुण्यवर्धनम् ।। १५ ।।\nसरसस्तस्य राजेन्द्र पुष्करस्य नृपोत्तमाः ।\nप्रतीक्ष्य हंसडिम्भकौ युद्धाय समवस्थिताः ।। १६ ।।\nनिवेशं कारयामासुर्यादवाः सर्व एव हि ।\nस्वं स्वं ययुः सुखं राजन् प्रगृहीतकुटीमठम् ।। १७ ।।\nभगवानपि गोविन्दः सरो दृष्ट्वा सुशोभनम् ।\nउपस्पृश्य जले तस्मिन् प्रणम्य यतिपुङ्गवान् ।। १८ ।।\nतयोरागमनं लिप्सुरास्ते तीरे यथासुखम् ।\nशृण्वन् वेदध्वनिं विष्णुर्ब्राह्मणानां समन्ततः ।। १९ ।।\nइति श्रीमहाभारते खिलभागे हरिवंशे भविष्यपर्वणि हंसडिम्भकोपाख्याने कृष्णपुष्करप्रवेशे विंशत्यधिकशततमोऽध्यायः ।। १२० ।।"
  }
]
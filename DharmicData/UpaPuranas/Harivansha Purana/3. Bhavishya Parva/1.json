[
  {
    "text": "शौनक उवाच\nजनमेजयस्य के पुत्राः पठ्यन्ते लौमहर्षणे ।\nकस्मिन् प्रतिष्ठितो वंशः पाण्डवानां महात्मनाम्।। १ ।।\nएतदिच्छाम्यहं श्रोतुं परं कौतूहलं हि मे ।\nत्वत्तः कथयतः सर्वं वेद्म्यहं तत् परिस्फुटम् ।। २ ।।\nसौतिरुवाच\nपारीक्षितस्य काश्यायां द्वौ पुत्रौ सम्बभूवतुः ।\nचन्द्रापीडश्च नृपतिः सूर्यापीडश्च मोक्षवत् ।। ३ ।।\nचन्द्रापीडस्य पुत्राणां शतमुत्तमधन्विनाम् ।\nजनमेजय इत्येवं क्षात्रं भुवि परिश्रुतम् ।। ४ ।।\nतेषां श्रेष्ठस्तु राजासीत् पुरे वारणसाह्वये ।\nसत्यकर्णो महाबाहुर्यज्वा विपुलदक्षिणः ।। ५ ।।\nसत्यकर्णस्य दायादः श्वेतकर्णः प्रतापवान् ।\nअपुत्रः स तु धर्मात्मा प्रविवेश तपोवनम् ।। ६ ।।\nतस्माद् वनगताद् गर्भं यादवी प्रत्यपद्यत ।\nसुचारोर्दुहिता सुभ्रूर्मानिनी भ्रातृमालिनी ७ ।।\nस तु जन्मनि गर्भस्य श्वेतकर्णः प्रजेश्वरः ।\nअन्वगच्छद् गतं पूर्वैर्महाप्रस्थानमच्युतम् ।। ८ ।।\nसा दृष्ट्वा सम्प्रयातं तं मानिनी पृष्ठतोऽन्वयात् ।\nपथि सा सुषुवे सुभ्रूर्वने राजीवलोचनम् ।। ९ ।।\nकुमारं तं परित्यज्य भर्तारं चान्वगच्छत ।\nपतिव्रता महाभागा द्रौपदीव पुरा पतीन् ।। 3.1.१० ।।\nस तु राजकुमारोऽसौ गिरिकुञ्जे रुरोद ह ।\nछायार्थे तस्य मेघास्तु प्रादुरासन् समन्ततः ।। ११ ।।\nश्रविष्ठायाश्च पुत्रौ द्वौ पिप्पलादश्च कौशिकः ।\nदृष्ट्वा कृपान्वितौ गृह्य तं प्राक्षालयतां जलैः ।\nनिघृष्टौ तस्य तौ पार्श्वौ शिलायां रुधिरप्लुतौ ।। १२ ।।\nअजश्यामौ तु पार्श्वौ तावुभावपि समाहितौ ।\nतथैव तु समारूढौ अजपार्श्वस्ततोऽभवत् ।। १३ ।।\nततोऽजपार्श्व इति तौ चक्राते तस्य नाम ह ।\nस तु वेमकशालायां द्विजाभ्यामभिवर्धितः ।। १४ ।।\nवेमकस्य तु भार्या तमुद्वहत् पुत्रकारणात् ।\nवेमक्याः स तु पुत्रोऽभूद् ब्राह्मणौ सचिवौ च तौ।।१५।।\nतेषां पुत्राश्च पौत्राश्च युगपत्तुल्यजीविनः ।\nस एष पौरवो वंशः पाण्डवानां प्रतिष्ठितः ।। १६ ।।\nश्लोकोऽपि चात्र गीतोऽयं नाहुषेण ययातिना ।\nजरासंक्रमणे पूर्वं भृशं प्रीतेन धीमता ।। १७ ।।\nअचन्द्रार्कग्रहा भूमिर्भवेदपि न संशयः ।\nअपौरवा न तु मही भविष्यति कदाचन ।। १८ ।।\nइति श्रीमहाभारते खिलभागे हरिवंशे भविष्यपर्वणि पाण्डववंशप्रतिष्ठाकीर्तने प्रथमोऽध्यायः ।। १ ।।"
  }
]
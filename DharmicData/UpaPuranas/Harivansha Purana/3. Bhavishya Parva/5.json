[
  {
    "text": "सूत उवाच\nइत्येवमाश्वासयतो राजानं जनमेजयम् ।\nअतीतानागतं वाक्यमृषेः परिषदा श्रुतम् ।। १ ।।\nअमृतस्येव संवाहः प्रभा चन्द्रमसो यथा ।\nअतर्पयत तच्छ्रोत्रं महर्षेर्वाक्ययो रसः ।। २ ।।\nधर्मकामार्थसंयुक्तं करुणं वीरहर्षणम् ।\nरमणीयं तदाख्यानं कृत्स्नं परिषदा श्रुतम् ।। ३ ।।\nकेचिदश्रूणि मुमुचुः श्रुत्वा दध्युस्तथापरे ।\nइतिहासं तमृषिणा पाणाविव निदर्शितम् ।। ४ ।।\nसदस्यान् सोऽभ्थनुज्ञाय कृत्वा चापि प्रदक्षिणाम्।\nपुनर्द्रक्ष्याम इत्युक्त्वा जगाम भगवानृषिः ।। ५ ।।\nअनुजग्मुस्तदा सर्वे प्रयान्तमृषिसत्तमम् ।\nलोके प्रवदतां श्रेष्ठं ये विशिष्टास्तपोधनाः ।। ६ ।।\nयाते भगवति व्यासे तदा ब्रह्मर्षिभिः सह ।\nऋत्विजः पार्थिवाश्चैव प्रतिजग्मुर्यथागतम् ।। ७ ।।\nपन्नगानां सुघोराणां कृत्वा तां वैरयातनाम् ।\nजगाम रोषमुन्मृज्य राजा विषमिवोरगः ।। ८ ।।\nहोत्राग्निदीप्तशिरसं परित्राय च तक्षकम् ।\nआस्तीकोऽथाश्रमपदं जगाम स महामुनिः ।। ९ ।।\nराजापि हास्तिनपुरं जगाम स्वजनावृतः ।\nअन्वशासच्च मुदितस्तदा प्रमुदिताः प्रजाः ।। 3.5.१० ।।\nकस्यचित् त्वथ कालस्य स राजा जनमेजयः ।\nदीक्षितो वाजिमेधेन विधिवद् भूरिदक्षिणः ।। ११ ।।\nसंज्ञप्तमश्वं तत्रास्य देवी काश्या वपुष्टमा ।\nसंविवेशोपगम्याथ विधिदृष्टेन कर्मणा ।। १२ ।।\nतां तु सर्वानवद्याङ्गीं चकमे वासवस्तदा ।\nसंज्ञप्तमश्वमाविश्य तया मिश्रीबभूव सः ।। १३ ।।\nतस्मिन् विकारे जनिते विदित्वा तत्त्वतश्च तत् ।\nअसंज्ञप्तोऽयमश्वस्ते ध्वंसेत्यध्वर्युमब्रवीत् ।। १४ ।।\nअध्वर्युर्ज्ञानसम्पन्नस्तदिन्द्रस्य विचेष्टितम् ।\nकथयामास राजर्षेः शशाप स पुरंदरम् ।। १५ ।।\nजनमेजय उवाच\nयद्यस्ति मे यज्ञफलं तपो वा रक्षतः प्रजाः ।\nफलेनानेन सर्वेण ब्रवीमि श्रूयतामिदम् ।। १६ ।।\nअद्यप्रभृति देवेन्द्रमजितेन्द्रियमस्थिरम् ।\nक्षत्रिया वाजिमेधेन न यक्ष्यन्तीति शौनक ।। १७ ।।\nऋत्विजश्चाब्रवीत् क्रुद्धः स राजा जनमेजयः ।\nदौर्बल्यं भवतामेतद् यदय धर्षितः क्रतुः ।। १८ ।।\nविषये मे न वस्तव्यं गच्छध्वं सह बान्धवैः ।\nइत्युक्तास्तत्यजुर्विप्रास्तं नृपं जातमन्यवः ।। १९ ।।\nअमर्षादन्वशासच्च पत्नीशालागताः स्त्रियः ।\nराजा परमधर्मज्ञस्तामसौ जनमेजयः ।। 3.5.२० ।।\nअसतीं वपुष्टमामेतां निर्यातयत मे गृहात् ।\nयया मे चरणौ मूर्ध्नि पातितौ रेणुगुण्ठितौ ।। २१ ।।\nशौण्डीर्यं मेऽनया भग्नं यशो मानश्च दूषितः ।\nन चैनां द्रष्टुमिच्छामि परिक्लिष्टामिव स्रजम् ।। २२ ।।\nन स्वादु सोऽश्नाति नरः सुखं स्वपिति वा रहः ।\nअन्वास्ते यः प्रियां भार्यां परेण मृदितामिह ।\nपुनर्नैवोपभुञ्जीत श्वावलीढं हविर्यथा ।। २३ ।।\nएवमुच्चैः प्रभाषन्तं क्रुद्धं पारीक्षितं नृपम् ।\nगन्धर्वराजः प्रोवाच विश्वावसुरिदं वचः ।। २४ ।।\nविश्वावसुरुवाच\nत्रियज्ञशतयज्वानं वासवस्त्वां न मृष्यते ।\nअप्सरास्तेन पत्नी ते विहितेयं वपुष्टमा ।। २५ ।।\nरम्भानामाप्सरा देवी काशिराजसुता मता ।\nसैषा योषिद्वरा राजन् रत्नभूतानुभूयताम् ।। २६ ।।\nयज्ञे विवरमासाद्य विघ्नमिन्द्रेण ते कृतम् ।\nयज्वा ह्यसि कुरुश्रेष्ठ समृद्ध्या वासवोपमः ।। ९७ ।।\nबिभेत्यभिभवाच्छक्रस्तव क्रतुफलैर्नृप ।\nतस्मादावर्तितश्चैव क्रतुरिन्द्रेण ते विभो ।। २८ ।।\nमायैषा वासवेनेह प्रयुक्ता विघ्नमिच्छता ।\nक्रतोर्विवरमासाद्य संज्ञप्तं दृश्य वाजिनम् ।। २९ ।।\nरतिमिन्द्रेण रम्भायां मन्यसे यां वपुष्टमाम् ।\nअथ ते गुरवः शप्तास्त्रियज्ञशतयाजिनः ।। 3.5.३० ।।\nभ्रंशितस्त्वं च विप्राश्च बलादिन्द्रसमादिह ।\nत्वत्तश्चैव सुदुर्धर्षात् त्रियज्ञशतयाजिनः ।। ३१ ।।\nबिभेति हि सदा त्वत्तो ब्राह्मणेभ्योऽपि वासवः ।\nएकेन वै तदुभयं तीर्णे शक्रेण मायया ।। ३२ ।।\nस एष सुमहातेजा विजिगीषुः पुरंदरः ।\nकथमन्यैरनाचीर्णं नप्तुर्दारानतिक्रमेत् ।। ३३ ।।\nयथैव हि परा बुद्धिः परो धर्मः परो दमः ।\nयथैव परमैश्वर्यं कीर्तितं हरिवाहने ।\nतथैव त्वयि दुर्धर्षे त्रियज्ञशतयाजिनि ।। ३४ ।।\nमा वासवं मा च गुरुमात्मानं मा वपुष्टमाम् ।\nगच्छ दोषेण कालो हि सर्वथा दुरतिक्रमः ।। ३५ ।।\nऐश्वर्येणाश्वमाविश्य देवेन्द्रेणासि रोषितः ।\nआनुकूल्येन देवस्य वर्तितव्यं सुखार्थिना ।। ३६ ।।\nदुस्तरं प्रतिकूलं हि प्रतिस्रोत इवाम्भसः ।\nस्त्रीरत्नमुपभुङ्क्ष्वेमामपापां विगतज्वरः ।। ३७ ।।\nअपापास्त्यज्यमाना वै त्यजेयुरपि योषितः ।\nअदुष्टास्तु स्त्रियो राजन्दिव्यास्तु सविशेषतः।। ३८ ।।\nभानोः प्रभा शिखा वह्नेर्वेदी होत्रे तथाहुतिः ।\nपरामृष्टाप्यसंसक्ता नोपदुष्यन्ति योषितः ।। ३९ ।।\nग्राह्या लालयितव्याश्च पूज्याश्च सततं बुधैः ।\nशीलवत्यो नमस्कार्याः पूज्याः श्रिय इव स्त्रियः।। 3.5.४० ।।\nइति श्रीमहाभारते खिलभागे हरिवंशे भविष्यपर्वणि विश्वावसुवाक्ये पञ्चमोऽध्यायः ।। ५ ।।"
  }
]
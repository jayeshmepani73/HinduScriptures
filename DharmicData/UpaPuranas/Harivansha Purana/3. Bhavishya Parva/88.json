[
  {
    "text": "वैशम्पायन उवाच\nततो वृषध्वजो देवः शूली साक्षादुमापतिः ।\nकरं करेण संस्पृश्य विष्णोश्चक्रधरस्य ह ।। १ ।।\nप्रोवाच भगवान् रुद्रः केशवं गरुडध्वजम् ।\nशृण्वतां सर्वदेवानां मुनीनां भावितात्मनाम्।। २ ।।\nकिमिदं देवदेवेश चक्रपाणे जनार्दन ।\nतपश्चर्या किमर्थं ते प्रार्थना तव का विभो ।। ३ ।।\nस्वयं विष्णुर्भवान्नित्यस्तपस्त्वं तपसां हरे ।\nपुत्रार्थं यदि ते देव तपश्चर्या जनार्दन ।। ४ ।।\nपुत्रो दत्तो मया देव पूर्वमेव जगत्पते ।\nशृणु तत्रापि भगवन् कारणं कारणात्मक ।। ५ ।।\nतपश्चर्तुं प्रवृत्तोऽहं कुतश्चित् कारणाद्धरे ।\nवर्षायुतं महाघोरं पुरा कृतयुगे तदा ।। ६ ।।\nभवानी तत्र मे देव परिचर्तुं तदाभवत् ।\nपित्रा नियुक्ता देवेश उमैषा वरवर्णिनी ।। ७ ।।\nभीत इन्द्रस्तदा देव मारं मां प्रैषयत्तदा ।\nमधुना सह संयुक्तो मारो मामागतस्तदा ।। ८ ।।\nलक्ष्यं मामकरोत् तत्र बाणस्य प्रेषितस्य ह ।\nएष मां सेवते तत्र दानात् पुष्पादिनां हरे ।। ९ ।।\nततः क्रुद्धोऽहमभवं दृष्ट्वा मारं तथाविधम् ।\nक्रुद्ध्यतो मम देवेश नेत्रादग्निः पपात ह ।। 3.88.१० ।।\nसोऽयमग्निस्तदा मारं भस्मसात्कृतवान् हरे ।\nअचिन्तयं तदा विष्णो शक्रस्यैतच्चिकीर्षितम् ।। ११ ।।\nततः प्रभृति देवेश दया तं प्रति वर्तते ।\nब्रह्मणा च नियुक्तोऽस्मि प्रीतस्तत्र जनार्दन ।। १२ ।।\nनियुक्तः पुत्ररूपेण स ते देव जगत्पते ।\nज्येष्ठस्तव सुतो देव प्रद्युम्नेत्यभिविश्रुतः ।। १३ ।\nस्मरं तं विद्धि देवेश नात्र कार्या विचारणा ।\nइत्युक्त्वा पुनराहेदं याथात्म्यं दर्शयन्निव ।। १४।।\nमुनीनां श्रोतुकामानां याथात्म्यं तत्र सत्तमः ।\nअञ्जलिं सम्पुटं कृत्वा विष्णुमुद्दिश्य शंकरः।। १५ ।।\nउमया सार्धमीशानो याथात्म्यं वक्तुमैहत ।\nहरे कुर्वति तत्रैवमञ्जलिं कुरुसत्तम ।। १६ ।।\nमुनयो देवगन्धर्वाः सिद्धाश्च सह किन्नराः ।\nअञ्जलिं चक्रिरे विष्णौ देवदेवेश्वरे हरौ ।। १७ ।।\nमहेश्वर उवाच\nयत्तत्कारणमाहुस्तत्सांख्याः प्रकृतिसंज्ञकम्।\nततो महान् समुत्पन्नः प्रकृतिर्यस्य कारणम् ।। १८ ।।\nत्रिधा भूतं जगद्योनिं प्रधानं कारणात्मकम् ।\nसत्त्वं रजस्तमो विष्णो जगदण्डं जनार्दन ।। १९ ।।\nतस्य कारणमाहुस्त्वां सांख्यप्रकृतिसंज्ञकम्।\nतद्रूपेण भवान् विष्णो परिणम्याधितिष्ठति।। 3.88.२० ।।\nतस्मात्तु महतो घोरादहंकारो महानभूत् ।\nस त्वमादौ जगन्नाथ परिणामस्तथा हि सः ।। २१ ।।\nअहंकारात् प्रभो देव करणानि महान्ति च ।\nतन्मात्राणि तथा पञ्च भूतानि प्रभवन्त्युत ।। २२ ।।\nतानि त्वामाहुरीशानं भूतानीह जगत्पते ।\nपृथिवी वायुराकाशमापो ज्योतिश्च पञ्चमम् ।। २३ ।।\nचक्षुर्घ्राणं तथा स्पर्शो रसनं श्रोत्रमेव च ।\nमनः षष्ठं तथा देव प्रेरकं तत्र तत्र ह ।। २४ ।।\nकर्मेन्द्रियाणि चान्यानि वागादीनि जनार्दन ।\nत्वमेव तानि सर्वाणि करोषि नियतात्मवान् ।। २५ ।।\nस्वेषु स्वेषु जगन्नाथ विषयेषु तथा हरे ।\nनिवेशयसि देवेश योग्यामिन्द्रियपद्धतिम् ।। २६ ।।\nयदा त्वं रजसा युक्तस्तदा भूतानि सृष्टवान् ।\nयदाच सत्त्वयुक्तोऽसि तदा पाता जगत्त्रयम्।। २७ ।।\nयदा त्वं तमसाऽऽकृष्टस्तदा संहरसे जगत् ।\nत्रिभिरेव गुणैर्युक्तः सृष्टिरक्षाविनाशने ।। २८ ।।\nवर्तसे त्रिविधां भूतिमादाय नियतात्मवान् ।\nइन्द्रियाणीन्द्रियार्थेषु नियोजयसि माधव ।। २९ ।।\nप्राणिनामुपभोगार्थमन्तः स्थित्वा जगद्गुरो ।\nतस्मात् सर्वत्र भूतेषु वर्तते सर्वभोगवान् ।। 3.88.३० ।।\nब्रह्मा त्वं सृष्टिकाले तु स्थितौ विष्णुरसि प्रभो ।\nसंहारे रुद्रनामासि त्रिधामा त्वमसि प्रभो ।। ३१ ।।\nभूमिरापोऽनलो वायुः खं मनो बुद्धिरेव च ।\nएताः प्रकृतयो देव भिन्नाः सर्वत्र ते हरे ।। ३२\nसहस्रशीर्षा पुरुषः सहस्राक्षः सहस्रपात् ।\nसहस्रधारः साहस्री सहस्रात्मा दिवस्पतिः ।। ३३ ।।\nभूमिं सर्वामिमां प्राप्य सप्तद्वीपां ससागराम् ।\nअणुः सर्वत्रगो भूत्वा अत्यतिष्ठद् दशाङ्गुलम् ।। ३४ ।।\nत्वमेवेदं जगत् सर्वं यद् भूतं यद् भविष्यति ।\nत्वत्तो विराट् प्रादुरभूत् सम्राट् चैव जनार्दन।। ३५ ।।\nतव वक्त्राज्जगन्नाथ ब्राह्मणो लोकरक्षकः ।\nप्रादुरासीत्पुराणात्मन् षट्कर्मनिरतः सदा ।। ३६ ।।\nराजन्यस्तु तथा बाह्वोरासीत् संरक्षणे रतः ।\nऊर्वोर्वैश्यस्तथा विष्णो पादाच्छूद्र उदाहृतः ।। ३७ ।।\nएवं वर्णा जगन्नाथ तव देहाज्जनार्दन ।\nमनसस्तव देवेश चन्द्रमाः समपद्यत ।। ३८ ।।\nसुखकृत् सर्वभूतानां शीतांशुरमितप्रभः ।\nअक्ष्णोः सूर्यः समुत्पन्नः सर्वप्राणिविलोचनः।। ३९ ।।\nयस्य भासा जगत् सर्वं भासते भानुमानसौ ।\nमुखादिन्द्रश्च अग्निश्च प्राणाद् वायुरजायत ।। 3.88.४० ।।\nनाभेरभूदन्तरिक्षं तव देव जनार्दन ।\nद्यौरासीत् तु महाघोरा शिरसस्तव गोपते ।। ४१ ।।\nपद्भ्यां भूमिः समुत्पन्ना दिशः श्रोत्राज्जगत्पते ।\nएव सृष्ट्वा जगत्सर्वं व्याप्य सर्वं व्यवस्थितः ।। ४२ ।।\nव्याप्य सर्वानिमाँल्लोकान् स्थितः सर्वत्र केशव ।\nततश्च विष्णुनामासि धातोर्व्याप्तेश्च दर्शनात् ।। ४३ ।।\nनारा आपः समाख्यातास्तासामयनमादितः ।\nयतस्त्वं भूतभव्येश तन्नारायणशब्दितः ।। ४४ ।।\nहरसि प्राणिनो देव ततो हरिरिति स्मृतः ।\nशंकरोऽसि सदा देव ततः शंकरतां गतः ।। ४५ ।।\nबृहत्त्वाद् बृंहणत्वाच्च तस्माद् ब्रह्मेति शब्दितः ।\nमधुरिन्द्रियनामेति ततो मधुनिषूदनः ।। ४६ ।।\nहृषीकाणीन्द्रियाण्याहुस्तेषामीशो यतो भवान्।\nहृषीकेशस्ततो विष्णो ख्यातो देवेषु केशव ।। ४७ ।।\nक इति ब्रह्मणो नाम ईशोऽहं सर्वदेहिनाम् ।\nआवां तवाङ्गसम्भूतौ तस्मात्केशवनामवान् ।। ४८ ।।\nमा विद्या च हरे प्रोक्ता तस्या ईशो यतो भवान् ।\nतस्मान्माधवनामासि धवः स्वामीतिब्दितः ।। ४९ ।।\nगौरेषा तु यतो वाणी तां च वेद यतो भवान् ।\nगोविन्दस्तु ततो देव मुनिभिः कथ्यते भवान् ।। 3.88.५० ।।\nत्रिरित्येव त्रयो वेदाः कीर्तिता मुनिसत्तमैः ।\nक्रमते तांस्तथा सर्वांस्त्रिविक्रम इति श्रुतः ।। ५१ ।।\nअणुर्वामननामासि यतस्त्वं वामनाख्यया ।\nमननान्मुनिरेवासि यमनाद् यतिरुच्यसे ।। ५२ ।।\nतपश्चरसि यस्मात्त्वं तपस्वीति च शब्दितः ।\nवसन्ति त्वयि भूतानि भूतावासस्ततो हरे ।। ५३ ।।\nईशस्त्वं सर्वभूतानामीश्वरोऽसि ततो हरे ।\nप्रणवः सर्ववेदानां गायत्री छन्दसां प्रभो ।। ५४ ।।\nअक्षराणामकारस्त्वं स्फोटस्त्वं वर्णसंश्रयः ।\nरुद्राणामहमेवासि वसूनां पावको भवान् ।। ५५ ।।\nअश्वत्थो वृक्षजातीनां ब्रह्मा लोकगुरुर्भवान् ।\nमेरुस्त्वं पर्वतेन्द्राणां देवर्षीणां च नारदः ।। ५६ ।।\nदानवानां भवान् दैत्यः प्रह्रादो भक्तवत्सलः ।\nसर्पाणामेव सर्वेषां भवान् वासुकिसंज्ञितः ।। ५७ ।।\nगुह्यकानां च सर्वेषां भवान् धनद एव च ।\nवरुणो यादसां राजा गङ्गा त्रिपथभाग् भवान् ।। ५८ ।।\nआदिस्त्वं सर्वभूतानां मध्यमन्तस्तथा भवान् ।\nत्वत्तः समभवद् विश्वं त्वयि सर्वं प्रलीयते ।। ५९ ।।\nअहं त्वं सर्वगो देव त्वमेवाहं जनार्दन ।\nआवयोरन्तरं नास्ति शब्दैरर्थैर्जगत्पते ।। 3.88.६० ।।\nनामानि तव गोविन्द यानि लोके महान्ति च ।\nतान्येव मम नामानि नात्र कार्या विचारणा ।। ६१ ।।\nत्वदुपासा जगन्नाथ सैवास्ति मम गोपते ।\nयश्च त्वां द्वेष्टि देवेश स मां द्वेष्टि न संशयः ।। ६२ ।।\nत्वद्विस्तारो यतो देव अहं भूतपतिस्ततः ।\nन तदस्ति विना देव यत् ते विरहितं हरे ।। ६३ ।।\nयदासीद् वर्तते यच्च यच्च भावि जगत्पते ।\nसर्वे त्वमेव देवेश विना किंचित्त्वया न हि ।। ६४ ।।\nस्तुवन्ति देवाः सततं भवन्तं स्वैर्गुणैः प्रभो ।\nऋक्च त्वं यजुरेवासि सामासि सततं प्रभो ।। ६५ ।।\nकिमुच्यते मया देव सर्वं त्वं भूतभावन ।\nनमः सर्वात्मना देव विष्णो माधव केशव ।। ६६ ।।\nनमस्करोमि सर्वात्मन् नमस्तेऽस्तु सदा हरे ।\nनमः पुष्करनाभाय वन्दे त्वामहमीश्बर ।। ६७ ।।\nइति श्रीमहाभारते खिलभागे हरिवंशे भविष्यपर्वणि कैलासयात्रायां शिवकृतविष्णुस्तुतौ अष्टाशीतितमोऽध्यायः ।। ८८ ।।"
  }
]
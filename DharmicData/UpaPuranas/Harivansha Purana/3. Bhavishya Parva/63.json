[
  {
    "text": "वैशम्पायन उवाच\nबृहस्पतेस्तु वचनं श्रुत्वा सत्यं समीरितम् ।\nभूयः प्रजज्वाल रणे हविषेव महामखे ।। १ ।।\nहतास्तु माया दैत्यानां प्रदीप्तेनाग्निना रणे ।\nहतमाया हतबला बलिं ते समुपस्थिताः ।। २ ।।\nपराजितेषु दैत्येषु वह्निनाद्भुतकर्मणा ।\nप्रह्रादस्तूत्तरं वाक्यमाह दैत्यपतिं बलिम् ।। ३ ।।\nभवानग्निश्च वायुश्च भास्करः सलिलं शशी ।\nनक्षत्राणि दिशो व्योम भूश्च दानवसत्तम ।। ४ ।।\nभविष्यं चैव भूतं च भवच्चासुरसत्तम ।\nदत्तं चैतद् भागवता वरदेन स्वयंभुवा ।। ५ ।।\nइन्द्रत्वं चामरत्वं च युद्धे चाप्यपराजयः ।\nईशित्वं च वशित्वं च बलं चैवामितं शुभम् ।। ६ ।।\nसर्वभूतेश्वरत्वं च दैत्यराज सदा तव ।\nमहायोगीश्वरत्वं च शूरत्वं च महामृधे ।। ७ ।।\nअणिमा लघिमा चैव ये चान्ये सात्त्विका गुणाः ।\nतत्पराजित्य दैत्येन्द्र देवान् सर्वांश्च सानुगान् ।। ८ ।।\nयथोक्तं ब्रह्मणा राजंस्तत्तथा न तदन्यथा ।\nतस्य तद् वचनं श्रुत्वा प्रह्रादस्य महात्मनः ।\nबलिः परमसंहृष्टः प्रायाच्छक्ररथं प्रति ।। ९ ।।\nततः प्रयान्तं त्रिदशेन्द्रसंनिधौ महासुरेन्द्रं बलिमुत्तमश्रियम् ।\nतमञ्जसा जग्मुरभिप्रदक्षिणं द्विजाश्च पुण्याः पशवश्च सत्तमाः ।। 3.63.१० ।।\nमहाजटाभारधरास्तपस्विनस्तदा तमाहुर्विधिमन्त्रमङ्गलैः ।\nअभिष्टुवन्तः कवयः स्वलंकृतं बलिं प्रयान्तं रणमूर्धनि स्थिताः ।। ११ ।।\nप्रतप्तजाम्बूनदचित्रभूषणैर्दिव्यैश्च रत्नैर्विविधैरलंकृतः ।\nविराजमानः परमेण वर्चसा रणे विभात्यग्निशिखेव दानवः ।। १२ ।।\nस वै तदा शत्रुबलार्दितं बलं बलिर्ददर्शोत्तमसत्त्ववीर्यवान् ।\nजलागमे श्रीमदिवाभ्रमण्डलं विशीर्यमाणं नभसीव वायुना ।। १३ ।।\nततो ददर्शाथ बलानि सर्वतो रणे प्रगुप्तानि हुताशनेन वै ।\nसमुच्छ्रितान्युग्रतराणि तत्र वै समुद्रवेगानिव पर्वसंधिषु ।। १४ ।।\nसशूलशक्त्यृष्टिगदासिसायकान् क्षिपन् रिपूणां समरे महात्मनाम् ।\nननाद सिंहर्षभमत्तनागवज्जलागमे तोयदवच्च वीर्यवान् ।। १५ ।।\nदिव्यास्त्रधूमः सुभुजोग्रवायुर्महाबलः पौरुषविक्रमेन्धनः ।\nप्रजा दिधक्षन्निव कालवह्निः सुघोररूपो विबभौ रणे बलिः ।। १६ ।।\nइति श्रीमहाभारते खिलभागे हरिवंशे भविष्यपर्वणि  वामनप्रादुर्भावे त्रिषष्टितमोऽध्यायः ।। ६३ ।।"
  }
]
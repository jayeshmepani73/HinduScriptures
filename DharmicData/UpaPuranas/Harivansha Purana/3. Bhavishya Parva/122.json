[
  {
    "text": "वैशम्पायन उवाच\nद्वे सेने संगते राजन् सध्वजे सपरिच्छदे ।\nमहापरिघसंकीर्णे गदाशक्तिसमाकुले ।। १ ।।\nभेरीझर्झरसम्पूर्णे डिण्डिमारावसंकुले ।\nप्रगृहीतमहाशस्त्रशूलासिवरकार्मुके ।। २ ।।\nपरस्परकृतोत्साहे चक्राते युद्धमुल्बणम् ।\nते शराः कार्मुकोत्सृष्टा निर्भिद्याथ शरीरिणाम् ।। ३।।\nशरीराणि महाराज जग्मुर्दूरं सहस्रशः ।\nभटबाहुविनिर्मुक्ताः खड्गा निर्भिद्य वक्षसि ।। ४ ।।\nस्फुरन्तश्च तथा राजञ्छिरांस्याहृत्य खं ययुः ।\nपरिघाश्च तथा राज्ञां बाहुभिः परिचोदिताः ।। ५ ।।\nतिलशश्चक्रुरतुलं शरीरं नृपरक्षसाम् ।\nदैत्यानां कुर्वतां नादमन्योन्यवधकाङ्क्षिणाम् ।। ६ ।।\nदैत्या रक्षांसि राजेन्द्र राजानश्च समन्ततः ।\nअन्योन्यं परिघैर्जघ्नुश्चापमुक्तैः शिलाशितैः ।। ७ ।।\nशरैश्च भोगिभोगाभैस्तीक्ष्णमन्ये महाबलाः ।\nराक्षसा दानवाश्चान्ये मत्तमातङ्गविक्रमाः ।। ८ ।।\nअन्योन्यं जघ्निरे राजंश्चापमुक्तैर्महाशरैः ।\nनागा नागैर्महाराज हया अश्वैः समन्ततः ।। ९ ।।\nरथा रथैः समाजग्मुः सादिनः सादिभिस्तथा ।\nपट्टिशासिशरव्रातैः कुन्तैः सायककर्षणैः ।। 3.122.१० ।।\nसशक्तिपरिघपासपरश्वधसमाकुलैः ।\nभिन्दिपालैर्महारौद्रैर्जघ्नुरन्योन्यमाहवे ।। ११ ।।\nअन्योन्यं जघ्निरे राजंश्चापमुक्तैः शिलाशितैः ।\nराक्षसा दानवा राजन् क्षत्रियाश्च समन्ततः ।\nइतश्चेतश्च धावन्तः कुर्वन्तो विस्वरं रवम् ।। १२ ।।\nहताः केचिन्महाराज पेतुरुर्व्यां महासिभिः ।\nकेचिन्मथितमस्तिष्का गदाभिर्वीर्यवत्तमाः ।। १३ ।।\nभिन्नग्रीवा महाराज परिघैः परिघायुधैः ।\nयमराष्द्रं गताः केचित् केचित् स्वर्गं समाययुः ।।१४।\nअप्सरोभिः समासेदुः पश्यन्तः स्वं कलेवरम् ।\nकेचित्स्वांश्च परांश्चैव हत्वा भ्रान्ता इवाभवन् ।। १५।।\nएतस्मिन्नन्तरे राजञ्छङ्खा भेर्यः सहस्रशः ।\nसस्वनुः सर्वतः सैन्ये मृदङ्गा बहवस्तथा ।। १६ ।।\nमध्यंदिनगते सूर्ये तापं दधति घोरवत् ।\nततः पिशाचा विकृताः करालविततोदराः ।। १७ ।।\nराक्षसाश्च महाघोराः पिशितं केशशाद्बलम् ।\nमुदिता भक्षयामासुः पिबन्तः शोणितं वहु ।। १८ ।।\nसंचितानि शवान्यासन् कबन्धाः खड्गपातिताः ।\nविभज्य देशं बहुशो युद्धभूमौ शवाशिनः ।। १९।।\nअथ श्येना मृगाश्चैव कङ्का गृध्रास्तथा परे ।\nतुण्डैः शवान् विनिष्कृष्य भक्षयन्ति ततस्ततः ।।3.122.२० ।।\nसप्ताशीतिसहस्राणि हता नागा नृपोत्तम ।\nत्रिंशत्सहस्रमयुतं निहता हयसत्तमाः ।। २१ ।।\nहतं लक्षं महाराज रथानां रथिभिः सह ।\nत्रिंशत्कोट्यो हतास्तत्र सादिनः सायुधा भृशम् ।।२२।\nमध्यंदिनगते सूर्ये हताः केचन निर्गताः ।\nकेचिच्च तृषिता राजन् विविशुः पुष्करं सरः ।। २३\nकेचिद् भूमिं समालिङ्ग्य भीता इत्यब्रुवन् रणे ।\nमुक्तकेशाः पतन्ति स्म रथान् संत्यज्य केचन ।।२४।।\nसंदष्टौष्ठपुटाः केचित् सादिनः पुरतो हताः ।\nअत्यद्भुतं महायुद्धमासीत् पुष्करतीर्थके ।\nयथा देवासुरं युद्धमासीत् पूर्वं नृपोत्तम ।। २५ ।।\nइति श्रीमहाभारते खिलभागे हरिवंशे भविष्यपर्वणि हंसडिम्भकोपाख्याने संकुल युद्धे द्वाविंशत्यधिकशततमोऽध्यायः ।। १२२ ।।"
  }
]
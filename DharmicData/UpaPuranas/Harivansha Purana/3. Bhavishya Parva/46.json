[
  {
    "text": "वैशम्पायन उवाच\nततः सर्वासु मायासु हतासु दितिनन्दनाः ।\nहिरण्यकशिपुं सर्वे विषण्णाः शरणं गताः ।। १ ।।\nततः प्रज्वलितः क्रोधात् प्रदहन्निव तेजसा ।\nहिरण्यकशिपुर्दैत्यश्चालयामास मेदिनीम् ।। २ ।।\nततः प्रक्षुभिताः सर्वे सागराः सलिलाकराः ।\nचलिता गिरयः सर्वे सकाननवनद्रुमाः ।। ३ ।।\nतस्मिन् क्रुद्धे तु दैत्येन्द्रे तमोभूतमभूज्जगत् ।\nतमसा समभूच्छन्नं न प्राज्ञायत किंचन ।। ४ ।।\nआवहः प्रवहश्चैव विवहश्च समीरणः ।\nपरावहः संवहश्च उद्वहश्च महाबलः ।। ५ ।।\nतथा परिवहः श्रीमान् मारुता भयशंसिनः ।\nइत्येते क्षुभिताः सप्त मारुता गगनेचराः ।। ६ ।।\nये ग्रहाः सर्वलोकस्य क्षये प्रादुर्भवन्ति वै ।\nते ग्रहा गगने हृष्टा विचरन्ति यथासुखम् ।। ७ ।।\nअयोगतश्चात्यचरद् योगं दिवि निशाकरः ।\nसग्रहं सहनक्षत्रं प्रजज्वाल नभो नृप ।। ८ ।।\nविवर्णत्वं च भगवान् गतो दिवि दिवाकरः ।\nकृष्णः कबन्धश्च महाँल्लक्ष्यते च नभस्तले ।। ९ ।।\nअमुञ्चच्चासितां सूर्यो धूमवर्तिं भयावहाम् ।\nगगनस्थश्च भगवानभीक्ष्णं परितप्यते ।। 3.46.१० ।।\nसप्तधूमनिभा घोराः सूर्या दिवि समुत्थिताः ।\nसोमस्य गगनस्थस्य ग्रहास्तिष्ठन्ति शृङ्गगाः ।। ११ ।।\nवामे च दक्षिणे चैव स्थितौ शुक्रबृहस्पती ।\nशनैश्चरो लोहिताङ्गो लोहितार्कसमद्युतिः ।। १२।।\nसमं समभिरोहन्ति दुर्गाणि गगनेचराः ।\nशृङ्गाणि कनकैर्घोरा युगान्तावर्तका ग्रहाः ।। १३ ।।\nचन्द्रमाः सह नक्षत्रैर्ग्रहैः सप्तभिरावृतः ।\nचराचरविनाशार्थं रोहिणीं नाभ्यनन्दत ।। १४ ।।\nगृहीतो राहुणा चन्द्र उल्काभिरभिहन्यते ।\nउल्काः प्रज्वलिताश्चन्द्रे प्रचेलुर्घोरदर्शनाः ।। १५ ।।\nदेवानामपि यो देवः सोऽभ्यवर्षत शोणितम् ।\nअपतन् गगनादुल्का विद्युद्रूपाः सनिःस्वनाः ।। १६ ।।\nअकाले पादपाः सर्वे पुष्यन्ति च फलन्ति च ।\nलताश्च सफलाः सर्वा याः प्राहुर्दैत्यनाशनम् ।। १७ ।।\nफले फलान्यजायन्त पुष्पे पुष्पं तथैव च ।\nउन्मीलन्ति निमीलन्ति हसन्ति च रुदन्ति च।। १८ ।।\nविक्रोशन्ति च गम्भीरं धूमयन्ति ज्वलन्ति च ।\nप्रतिमाः सर्वदेवानां कथयन्ति युगक्षयम् ।। १९ ।।\nआरण्यैः सह संसृष्टा ग्राम्याश्च मृगपक्षिणः ।\nचुक्रुशुर्भैरवं तत्र मृगेन्द्रे समुपस्थिते ।। 3.46.२० ।।\nनद्यश्च प्रतिलोमा हि वहन्ति कलुषोदकाः ।\nअपराह्णगते सूर्ये लोकानां क्षयकारके ।। २१ ।।\nन प्रकाशन्ति च दिशो रक्तरेणुसमाकुलाः ।\nवानस्पत्या न पूज्यन्ते पूजनार्हाः कथंचन ।। २२ ।।\nवायुवेगेन हन्यन्ते भिद्यन्ते प्रणुदन्ति च ।\nतदा च सर्वभूतानां छाया न परिवर्तते ।। २३ ।।\nअपराह्णगते सूर्ये लोकानां च युगक्षये ।\nतदा हिरण्यकशिपोर्दैत्यस्योपरिवेश्मनः ।। २४ ।।\nभाण्डागारायुधागारे निविष्टमभवन्मधु ।\nतथैव चायुधागारे धूमराजिरदृश्यत ।। २५ ।।\nस च दृष्ट्वा महोत्पातान् हिरण्यकशिपुस्तदा ।\nपुरोहितं तदा शुक्रं वचनं चेदमब्रवीत् ।। २६ ।।\nकिमर्थं भगवन्नेते महोत्पाताः समुत्थिताः ।\nश्रोतुमिच्छामि तत्त्वेन परं कौतूहलं हि मे ।। २७ ।।\nशुक्र उवाच\nशृणु राजन्नवहितो वचनं मे महासुर ।\nयदर्थमिह दृश्यन्ते महोत्पाता महाभयाः ।। २८ ।।\nयस्यैते सम्प्रदृश्यन्ते राज्ञो राष्ट्रे महासुर ।\nदेशो वा ह्रियते तस्य राजा वा वधमर्हति ।। २९ ।।\nअतो बुद्धया समीक्षस्व यथा सर्वं प्रणश्यति ।\nवृहद्भयं हि नचिराद् भविष्यति न संशयः।। 3.46.३० ।।\nएतावदुक्त्वा शुक्रस्तु हिरण्यकशिपुं तदा ।\nस्वस्तीत्युक्त्वा तु दैन्येन्द्रं जगाम स्वं निवेशनम्।। ३१ ।।\nतस्मिन्गते स दैत्येन्द्रो ध्यातवान् सुचिरं तदा।\nआसांचक्रे सुदीनात्मा ब्रह्मवाक्यमनुस्मरन् ।। ३२ ।।\nअसुराणां विनाशाय सुराणां विजयाय च ।\nदृश्यन्ते विविधोत्पाता घोरा घोरनिदर्शनाः ।। ३३ ।।\nएते चान्ये च बहवो घोरा ह्युत्पातदर्शनाः ।\nदैत्येन्द्राणां विनाशाय दृश्यन्ते कालनिर्मिताः ।। ३४ ।।\nततो हिरण्यकशिपुर्गदामादाय सत्वरम् ।\nअभ्यद्रवत वेगेन धरणीमनुकम्पयन् ।। ३५ ।।\nहिरण्यकशिपुर्दैत्यो पदा सस्पृष्टवान् महीम् ।\nसंदष्टौष्ठपुटः क्रोधाद् वराह इव पूर्वजः ।। ३६ ।।\nमेदिन्यां कम्प्यमानायां दैत्येन्द्रेण महात्मना ।\nमहीधरेभ्यो नागेन्द्रा निपेतुर्भयविक्लवाः ।। ३७ ।।\nविषज्वालाकुलैर्वक्त्रैविंमुञ्चन्तो हुताशनम् ।\nचतुःशीर्षाः पञ्चशीर्षाः सप्तशीर्षाश्च पन्नगाः ।। ३८ ।।\nवासुकिस्तक्षकश्चैव कर्कोटकधनंजयौ ।\nएलापत्रश्च कालीयो महापद्मश्च वीर्यवान् ।\nसहस्रशीर्षधृङ्नागो हेमतालध्वजः प्रभुः ।। ३९ ।।\nशेषोऽनन्तो महीपालो दुष्प्रकम्पः प्रकम्पितः ।\nदीप्तान्यन्तर्जलस्थानि पृथिवीधरणानि च ।। 3.46.४० ।।\nतदा क्रुद्धेन दैत्येन कम्पितानि समन्ततः ।\nपातालतलचारिण्यो नागतेजोधराः शिवाः ।। ४१ ।।\nआपश्च सहसा क्रुद्धा दुष्प्रकम्प्यरसाः शुभाः ।\nनदी भागीरथी चैव सरयूः कौशिकी तथा ।। ४२ ।।\nयमुना चैव कावेरी कृष्णा वेणा तथैव च ।\nसुवेणा च महाभागा नदी गोदावरी तथा ।। ४३ ।।\nचर्मण्वती च सिन्धुश्च तथा नदनदीपतिः ।\nमेकलप्रभवश्चैव शोणो मणिनिभोदकः ।। ४४ ।।\nसुस्रोता नर्मदा चैव तथा वेत्रवती नदी ।\nगोमती गोकुलाकीर्णा तथापूर्णा सरस्वती ।। ४५ ।।\nमही कालनदी चैव तमसा पुण्यवाहिनी ।\nसीता चेक्षुमती चैव देविका च महानदी ।। ४६ ।।\nजम्बूद्वीपं रत्नवन्तं सर्वरत्नोपशोभितम् ।\nसुवर्णकूटकं चैव सुवर्णाकरमण्डितम् ।। ४७ ।।\nमहानदश्च लौहित्यः शैलकाननशोभितः ।\nपत्तनं कौशिकारण्यं द्रविडं रजताकरम् ।। ४८ ।।\nमागधांश्च महाग्रामानङ्गान् वङ्गांस्तथैव च ।\nसुह्यान् मल्लान् विदेहांश्च मालवान् काशिकोसलान्।।४९।।\nभवनं वैनतेयस्य सुवर्णस्य च कम्पितम् ।\nकैलासशिखराकारं यत् कृतं विश्वकर्मणा ।। 3.46.५० ।।\nरक्ततोयो भीमवेगो लौहित्यो नाम सागरः ।\nशुभः पाण्डुरमेघाभः क्षीरोदश्चैव सागरः ।। ५१ ।।\nउदयश्चैव राजेन्द्र उच्छ्रितः शतयोजनम् ।\nसुपर्णवेदिकः श्रीमान् नागपक्षिनिषेवितः ।। ५२ ।।\nभ्राजमानोऽर्कसहृशैर्जातरूपमयैर्दुमैः ।\nशालैस्तालैस्तमालैश्च कर्णिकाभिश्च पुष्पितैः ।। ५३ ।।\nअयोमुखश्च विपुलः सर्वतो धातुमण्डितः ।\nतमालवनगन्धश्च पर्वतो मलयः शुभः ।। ५४ ।।\nसुराष्ट्राश्च सुबाह्लीकाः शूराभीरास्तथैव च ।\nभोजाः पाण्ड्याश्च वङ्गाश्च  कलिङ्गास्ताम्रलिप्तकाः ।। ५५।।\nतथैवान्ध्राश्च पुण्ड्राश्च वामचूडाः सकेरलाः ।\nक्षोभितास्तेन दैत्येन सदेवाः साप्सरोगणाः ।। ५६ ।।\nअगस्तिभुवनं चैव यदगम्यं पुरा कृतम् ।\nसिद्धचारणसङ्घैश्च सेवितं सुमनोहरम् ।। ५७ ।।\nविचित्रनागविहगं सुपुष्पितलताद्रुमम् ।\nजातरूपमयैः शृङ्गैरप्सरोगणसेवितम् ।। ५८ ।।\nगिरिः पुष्पितकश्चैव लक्ष्मीवान् प्रियदर्शनः ।\nउत्थितः सागरं भित्त्वा वयस्यश्चन्द्रसूर्ययोः ।। ५९ ।।\nरराज सुमहाशृङ्गैर्गगनं विलिखन्निव ।\nसूर्यचन्द्रांशुसंकाशैः सागराम्बुसमावृतः ।। 3.46.६० ।।\nविद्युत्वान् पर्वतः श्रीमानायतः शतयोजनम् ।\nविद्युतां यत्र सम्पाता निपात्यन्ते नगोत्तमे ।। ६१ ।।\nऋषभः पर्वतश्चैव श्रीमानृषभसंस्थितः ।\nकुञ्जरः पर्वतश्चैव यत्रागस्त्यगृहं महत् ।। ६२ ।।\nविशाखरथ्या दुर्धर्षा सर्पाणामालया पुरी ।\nतथा भोगवती चापि दैत्येन्द्रेणाभिकम्पिता ।। ६३ ।।\nमहामेघगिरिश्चैव पारियात्रश्च पर्वतः ।\nचक्रवांस्तु गिरिः श्रेष्ठो वाराहश्चैव पर्वतः ।। ६४ ।।\nप्राग्ज्योतिषपुरं चैव जातरूपमयं शुभम् ।\nयस्मिन् वसति दुष्टात्मा नरको नाम दानवः ।। ६५ ।।\nमेरुश्च पर्वतश्रेष्ठो मेघगम्भीरनिःस्वनः ।\nषष्टिं तत्र सहस्राणि पर्वतानां विशाम्पते ।। ६६ ।।\nतरुणादित्यसंकाशो महेन्द्रश्च महागिरिः ।\nदेवावासः शुभः पुण्यो गिरिराजो दिवं गतः ।। ६७ ।।\nहेमशृङ्गो महाशैलस्तथा मेघसखो गिरिः ।\nकैलासश्चापि दुष्कम्पो दानवेन्द्रेण कम्पितः ।। ६८ ।।\nयक्षराक्षसगन्धर्वैर्नित्यं सेवितकन्दरः ।\nश्रीमान् मन्दरश्चैव नित्यं पुष्पितपादपः ।। ६९ ।।\nहेमपुष्करसंछन्नं तेन वैखानसं सरः ।\nकम्पितं मानसं चैव राजहंसैर्निषेवितम् ।। 3.46.७० ।।\nविशृङ्गः पर्वतश्चैव कुमारी च सरिद्वरा ।\nतुषारचयसंकाशो मन्दरश्चैव पर्वतः ।। ७१ ।।\nउशीरबीजश्च गिरी रुद्रोपस्थस्तथाद्रिराट् ।\nप्रजापतेश्च निलयस्तथा पुष्करपर्वतः ।। ७२ ।।\nदेवावृत् पर्वतश्चैव तथा वै वालुको गिरिः ।\nक्रौञ्चः सप्तर्षिशैलश्च धूमवर्णश्च पर्वतः ।। ७३ ।।\nएते चान्ये च गिरयो देशा जनपदास्तथा ।\nनद्यश्च सागराश्चैव दानवेन्द्रेण कम्पिताः ।। ७४ ।।\nकपिलश्च महीपुत्रो व्याघ्राक्षः क्षितिकम्पनः ।\nखेचराश्च निशापुत्राः पातालतलवासिनः ।। ७५ ।।\nगणस्तथापरो रौद्रो मेघनादोऽङ्कुशायुधः ।\nऊर्ध्वगो भीमवेगश्च सर्व एवाभिकम्पिताः ।। ७६ ।।\nइति श्रीमहाभारते खिलभागे हरिवंशे भविष्यपर्वणि नारसिंहे षट्चत्वारिंशोऽध्यायः ।। ४६ ।।"
  }
]
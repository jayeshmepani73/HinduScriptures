[
  {
    "text": "वैशम्पायन उवाच\nतस्मिन् महाहवे रौद्रे तुमुले लोमहर्षणे ।\nववर्षुः शरवर्षाणि संरब्धा देवदानवाः ।। १ ।।\nव्याक्रोशन्त गजास्तत्र शरघातप्रपीडिताः ।\nअश्वाश्च पर्यधावन्त हतारोहा दिशो दश ।। २ ।।\nउत्पत्य निपतन्त्यन्ये शरवर्षप्रपीडिताः ।\nदेवानां दानवानां च गजाश्वरथिनां रणे ।। ३ ।।\nसमरे तत्र शूराणामन्योन्यमभिधावताम् ।\nधनुर्ज्यातलशब्देन न प्राज्ञायत किंचन ।। ४ ।।\nशरशक्तिगदाभिस्ते खड्गैश्चामिततेजसः ।\nनिजघ्नुर्महतीं सेनामन्योन्यस्य परंतप ।। ५ ।।\nबाहूनामुत्तमाङ्गानां कार्मुकाणां च संयुगे ।\nराशयस्तत्र दृश्यन्ते देवदैत्यसमागमे ।। ६ ।।\nअश्वानां कुञ्जराणां च रथानां च वरूथिनाम् ।\nनान्तं समभिगच्छन्ति निहतानां सुरासुरैः ।। ७ ।।\nगदाभिरसिभिः प्रासैर्भल्लैः संनतपर्वभिः ।\nयोधास्तत्राभ्यहन्यन्त हस्त्यश्वं चामितं बहु ।। ८।।\nप्रावर्तत नदी घोरा शोणितौघा तरङ्गिणी ।\nतदा मध्ये तु सैन्यानां केशशैवलशाद्वला ।। ९ ।\nहाहाकारो महाशब्दो योधानामभवत् तदा ।\nदानवैर्हन्यमानानां त्रिदशानां महारणे ।। 3.56.१० ।।\nवैशम्पायन उवाच\nतेषां तदभवद् युद्धं देवानामसुरैः सह ।\nविभीषणं महारौद्रं विकृतं भीमदर्शनम् ।। ११ ।।\nविरोचनस्तु तत्रैव विष्वक्सेनं महाहवे ।\nजघान रुधिराभाक्षं साध्यं परमधन्विनम् ।। १२ ।।\nतमायान्तमभिप्रेक्ष्य विष्वक्सेनः सुरैर्वृतः ।\nअमेयात्मा सुरश्रेष्ठः प्रत्यविध्यत् स्तनान्तरे ।। १३।।\nसाध्यस्य बाणाभिहतस्तोत्रार्पित इव द्विपः ।\nविरोचनः प्रजज्वाल क्रोधेनाग्निरिवाध्वरे ।। १४ ।।\nस कार्मुकविनिर्मुक्तैः शरैर्दानवसत्तमः ।\nविष्वक्सेनं बिभेदाजौ दीप्तैः सप्तभिराशुगैः ।। १५।।\nसोऽतिविद्धो बलवता दानवेन सुरोत्तमः ।\nमूर्च्छामभिजगामाशु ध्वजं चाप्याश्रयत्प्रभुः।। १६ ।।\nततः स पुनराश्वस्य साध्यो युद्धे मनो दधे ।\nविस्फार्य च महाचापं दैत्यमध्ये व्यवस्थितः ।। १७ ।।\nविरोचनस्तु बलवानभ्ययुध्यत सर्वशः ।\nक्षोभयन् सुरसैन्यानि समन्तान्निशितैः शरैः। १८ ।।\nततस्तस्यासुरेन्द्रस्य युद्ध्यमानस्य संयुगे ।\nश्रूयते तुमुलः शब्दो जीमूतस्येव गर्जतः ।। १९ ।।\nजगर्ज च महाघोषो विनिघ्नन् देववाहिनीम् ।\nचण्डवेगाश्मवर्षी च सविद्युत्स्तनयित्नुमान् ।। 3.56.२० ।।\nदिशो विद्रावयामास शरवर्षेण दानवः ।\nसर्वसैन्यानि देवानामुद्यतास्त्रो महाहवे ।। २१ ।।\nते प्राद्रवन्त वित्रस्ता रथेभ्यो रथिनस्तदा ।\nसादिनश्चाश्वपृष्ठेभ्यो भूमौ चापि पदातयः ।। २२ ।।\nश्रुत्वा कार्मुकनिर्घोषं विस्फूर्जितमिवाशनेः ।\nसर्वसैन्यानि भीतानि निव्यलीयन्त संयुगे ।। २३ ।।\nविरोचनभयत्रस्ता रथेभ्यो रथिनस्तदा ।\nपदातीनां ययुः संघा यत्र देवः शचीपतिः ।। २४ ।।\nविष्वक्सेनस्य साध्यस्य सर्वतः सुमहाबलः ।\nपदा रक्षःसहस्राणि निजघान चतुर्दश ।। २५ ।।\nअश्ववृन्देषु नागेषु रथानीकेषु चाभिभूः ।\nपदातीनां च संघेषु विनिघ्नन् प्रत्यदृश्यत ।। २६ ।।\nवितत्य श्येनवत् पक्षौ सर्वतः स वरूथिनीम्।\nभित्त्वा छित्त्वा महाबाहुः शिरांस्याजौ ह्यकृन्तत।। २७ ।।\nसादिनश्च पदाताश्च हतशेषा रथास्तथा ।\nविष्वक्सेनेन सहिता विरोचनमथाद्रवन् ।। २८ ।।\nतेऽसिचर्मगदाशक्तिपरिघप्रासतोमरैः ।\nतमेकमभ्यधावन्त सिंहनादं प्रचक्रिरे ।। २९ ।।\nततः सोऽसिं समुद्यम्य जवमास्थाय दानवः ।\nवकर्त रथिनामाजौ शिरांसि च धनूंषि च ।। 3.56.३० ।।\nरथनागाश्ववृन्देषु बलवानरिसूदनः ।\nविरोचनश्चरन् मार्गान् प्रकारानेकविंशतिम् ।। ३१ ।।\nभ्रान्तमुद्भ्रान्तमाविद्धमाप्लुतं विप्लुतं प्लुतम्।\nसम्पातं समुदीर्णं च दर्शयामास दानवः ।। ३२ ।।\nकेचिद् वरासिना रुग्णा दानवेन महात्मना ।\nविनेदुश्छिन्नवर्माणो निपेतुश्च गतासवः ।। ३३ ।।\nछिन्नपृष्ठा हतारोहा दानवेन महात्मना ।\nविद्रुताः स्वान्यनीकानि जघ्नुस्त्रिदशवारणाः ।।३४ ।।\nनिपेतुरुर्व्यामाकाशे निकृता दृढधन्विना ।\nविविधास्तोमराश्चापा महामात्रशिरांसि च ।। ३५ ।।\nप्रतीपमाहरन्नागानश्वांश्च दृढविक्रमान् ।\nचकर्त रथिनः कांश्चित् परामृश्य महाबलः ।\nसूतांश्चिच्छेद खड्गेन रथानपि च दानवः ।। ३६ ।।\nमुहुरुत्पततो दिक्षु धावतश्च यशस्विनः ।\nमार्गांश्चरति वैचित्रान् व्यस्मयन्त ततोऽसुराः।। ३७ ।।\nनिजघान पदा काश्चिदाक्षिप्यान्यानपोथयत् ।\nखड्गेन चान्यांश्चिच्छेद नादेनान्यांश्च भीषयन्।। ३८ ।।\nऊरुस्तम्भगृहीताश्च निपतन्त्यपरे भुवि ।\nअपरे दैत्यमालोक्य भयात्प्राणानवासृजन् ।। ३९ ।।\nतस्मिंस्तथा वर्तमाने युद्धे महति दारुणे ।\nरथौघगजपत्तीनां सुराणां च महाक्षये ।। 3.56.४० ।।\nकुजम्भो दानवश्रेष्ठो ह्यंशमादित्यमाहवे ।\nयोधयामास समरे वृषः प्रतिवृषं यथा ४१ ।।\nजघानाचलसंकाशो मत्तवारणविक्रमः ।\nस्फुरद्भिर्निशितैस्तीक्ष्णशरैर्बहुभिराशुगैः ।। ४२।।\nदेवसैन्यसहस्राणि सरथानि महाहवे ।\nतस्य बाणपथं प्राप्य नाभ्यवर्तन्त सर्वशः ।। ४३ ।।\nप्रणेदुः सर्वभूतानि बभूवुस्तिमिरा दिशः ।\nदेवानामजयः क्रूरः प्रत्यपद्यत दारुणः ।। ४४ ।।\nअंशस्तु दानवेन्द्रस्य जघानोत्तमविक्रमः ।\nअनीकं दशसाहस्रं कुञ्जराणां तरस्विनाम् ।। ४५ ।।\nआपतन्तं गजानीकं कुजम्भो वीक्ष्य दानवः ।\nगदापाणिरवारोहद् रथोपस्थादरिंदमः । ४६ ।।\nअद्रिसारमयीं गुर्वीं प्रगृह्य महतीं गदाम् ।\nअभ्यद्रवद् गजानीकं व्यादितास्य इवान्तकः ।। ४७ ।।\nस गजान् गदया निघ्नन् व्यचरत्समरे बली ।\nकुजम्भो दानवश्रेष्ठो गदापाणिर्बलाधिकः ।। ४८ ।।\nविशीर्णदन्तांश्च वद्वन्भिन्नकुम्भाम्बदारुणान् ।\nअकरोद् दानवश्रेष्ठ उद्दिश्योद्दिश्य तान् बली ।। ४९ ।।\nविशीर्णदन्ता बहवो भिन्नकुम्भास्तथा परे ।\nकुजम्भेनार्दिता नागा व्यद्रवन्त दिशो दश ।। 3.56.५० ।\nकुजम्भस्य च येऽमात्या दानवा घोरविक्रमाः ।\nनाराचैर्विविधैस्तीक्ष्णैरपास्तगजयोधिनः ।। ५१ ।।\nक्षुरैः क्षुरप्रैर्भल्लैश्च पातैरञ्जलिकैः शितैः ।\nचिच्छेद चोत्तमाङ्गानि कुजम्भो दानवोत्तमः ।। ५२ ।।\nशिरोभिः प्रपतद्भिस्तु गगनं प्रत्यपूर्यत ।\nअश्मवृष्टिरिवाकाशे बहुभिश्च सहाङ्कुशैः ।। ५३ ।।\nकृत्तोत्तमाङ्गाः स्कन्धेषु गजानां गजयोधिनः ।\nअदृश्यन्त महाराज ताला विशिरसो यथा ।।५४ ।।\nआपतन्तं महानागमंशस्यासुरसत्तमः ।\nजघानैकेषुणा क्रुद्धस्ततः स विमुखोऽभवत् ।।५५ ।।\nविगाह्यैवं गजानीकं कुजम्भो दानवोत्तमः ।\nविनिघ्नन्प्रवरान्सैन्यान्गदया बलिनां वरः ।। ५६ ।।\nएकप्रहाराभिहतान् कुजम्भेन महागजान् ।\nअपश्यन्त सुराः सर्वे पर्वतानिव पातितान् ।। ५७ ।।\nकुजम्भस्य च मार्गेषु विशीर्णास्ते महागजाः ।\nवज्राहता इवेन्द्रेण विशीर्णा इव पर्वताः ।। ५८ ।।\nअपश्यंस्त्रिदशाः सर्वे मूर्तिमन्तमिवान्तकम्।\nगजास्तथा व्यदीर्यन्त सिंहस्येवेतरे मृगाः ।। ५९ ।।\nस बभौ तां गदां बिभ्रत् प्रोक्षितां  गजशोणितैः ।\nव्यादितास्योऽनदत्क्रुद्धो रौद्ररूपो भयानकः ।। 3.56.६० ।।\nयथा हि भगवान्क्रुद्धः प्रजानां संक्षये पुरा ।\nविक्रीडमानो गदया रणमध्ये महासुरः ।। ६१ ।।\nगोपाल इव दण्डेन कालयन्स महागजान् ।\nक्रुद्धं कालमिवाकाले दण्डमुद्यम्य दानवम् ।\nअपश्यन्त सुराः सर्वे कुजम्भं भीमविक्रमम् ।। ६२ ।।\nहतारोहास्तु तत्रान्ये प्रभिन्ना वारणोत्तमाः ।\nते हन्यमाना गदया बाणैश्च भृशविक्षताः ।।६३ ।।\nअसहन्तः कुजम्भस्य गदावेगं महाहवे ।\nस्वान्यनीकानि मृद्नन्तः प्राद्रवन्त महागजाः ।। ६४ ।।\nमहावात इवाभ्राणि विधमन् गदया गजान् ।\nअतिष्ठत्समरे दैत्यः कालः संवर्तको यथा ।। ६५ ।\nइति श्रीमहाभारते खिलभागे हरिवंशे भविष्यपर्वणि  वामनप्रादुर्भावे देवासुरयुद्धे कुजम्भस्योत्कर्षवर्णने षट्पञ्चाशत्तमोऽध्यायः।।५६।।"
  }
]
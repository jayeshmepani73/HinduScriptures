[
  {
    "text": "वैशम्पायन उवाच\nविप्रचित्तिस्तु वरुणं दैत्यानामादिरव्ययम् ।\nजघानेषुगणैः क्रुद्धो दीप्तैरिव महोरगैः ।। १ ।।\nस दह्यमानो दैत्येन दीप्तैः शरगभस्तिभिः ।\nनाभ्यजानत कर्तव्यं संग्रामे स जलेश्वरः ।। २ ।।\nसर्वलोकेश्वरस्येव परमेष्ठी प्रजापतिः ।\nन शक्नोत्यग्रतः स्थातुं विप्रचित्तेर्जलाधिपः ।। ३ ।।\nवज्रो नाम महाव्यूहो निर्भयः सर्वतोमुखः ।\nतं व्यूह्य प्रत्ययुध्यन्त दानवा देववाहिनीम् ।। ४ ।।\nवह्निज्वालासमं तत्र रविमण्डलसंनिभम्।\nमुखमाभाति दैत्यस्य विप्रचित्तेर्महात्मनः ।। ५ ।।\nवरुणस्तु महातेजा विप्रचित्तिं महासुरम् ।\nप्रदहन्निव तेजोभिर्जिगीषुः प्रत्यवैक्षत ।। ६ ।।\nस्रग्दाममालाभरणः केयूराङ्गदभूषणः ।\nजग्राह परिघं दैत्यः कैलासशिखरोपमम् ।। ७ ।।\nपिनद्धं काञ्चनैः पट्टैर्हेममालिनमायसम् ।\nयमदण्डोपमं घोरं दैत्यानां भयनाशनम् ।। ८ ।।\nभ्रामयामास संक्रुद्धो महाशक्रध्वजोपमम् ।\nविननाद विवृत्तास्यो विप्रचित्तिर्महासुरः ।। ९ ।।\nस कण्ठस्थेन निष्केण भुजस्थैरपि चाङ्गदैः ।\nकुण्डलाभ्यां विचित्राभ्यां भ्राजते काञ्चनस्रजा ।। 3.61.१० ।।\nदानवो भूषणैर्भाति परिघेणायसेन च ।\nयथेन्द्रधनुषा मेघः सविद्युत्स्तनयित्नुमान् ।। ११ ।।\nप्रस्फुरन् परिघास्त्रेण वातस्कन्धान्महास्वनः ।\nजज्वाल च सधूमार्चिः साङ्कर्षण इवानलः ।। १२ ।।\nविद्याधरगणैः सार्धं गन्धर्वनगरैरपि ।\nसह चैवामरावत्या सिद्धलोकैस्तथा सह ।। १३ ।।\nग्रहनक्षत्रसहितं सार्कचन्द्रविभूषितम् ।\nदैत्येन्द्रपरिघोद्धूतं भ्रमतीव नभस्तलम् ।। १४ ।।\nदुरासदः सुसंजज्ञे परिघाभरणक्षमः ।\nसुरेन्धनोऽसुरेन्द्राग्निर्युगान्ताग्निरिवोत्थितः ।। १५ ।।\nत्रिदशा वरुणश्चैव न शेकुः स्पन्दितुं भयात् ।\nतत्रासीन्निर्भयस्त्वेकः कौशिको वासवः प्रभुः ।। १६ ।।\nभास्करप्रतिमं घोरं परिघं रौद्रदर्शनम् ।\nपातयामास सेनायां जलेशस्य स दानवः ।। १७ ।।\nपतता तेन संग्रामे जलेशस्य महात्मनः ।\nभूतानां शतसाहस्रं परिघेण समाहतम् ।\nतेषां गात्राणि चासाद्य व्यशीर्यन्त सहस्रशः ।।१८ ।।\nविशीर्यमाणं विबभावुल्काशतमिवाम्बरे ।\nभूयश्चैनं तदाऽऽभ्राम्य वरुणाय न्यपातयत् ।। १९ ।।\nपात्यमाने तदा तस्मिञ्छरीरे वारुणे तदा ।\nस भिन्नः परिघो घोरो देवगात्रे व्यशीर्यत ।। 3.61.२० ।।\nशीर्यमाणस्य चूर्णानि खद्योता इव चाम्बरे ।\nस तु तेन प्रहारेण न चचाल जलाधिपः ।। २१ ।।\nपरिघेण हतः संख्ये यथा वज्रहतोऽचलः ।\nस्वसैन्येष्वपि भग्नेषु भिन्नदेहेषु चाहवे ।। २२ ।।\nमुहूर्तमगमत् क्षोभमपाम्पतिरमर्षणः ।\nसोऽमर्षं च समापन्नो वरुणोऽमितविक्रमः ।। २३ ।।\nसर्वसंहारमकरोत् स्वपक्षस्यारिमर्दनः ।\nस सागरैश्चतुर्भिश्च वृतो दीप्तैश्च पन्नगैः ।। २४ ।।\nशङ्खमुक्तामणिचितो बिभ्रत्तोयमयं वपुः ।\nपाण्डुरोद्भूतवसनो नानारत्नविभूषितः ।। २५ ।।\nवरुणः पाशधृक्छ्रीमान् कूर्ममीनसमाकुलः ।\nवरुणस्तु तदा क्रुद्धस्तान्निरीक्ष्य स्वसैनिकान् ।। २६ ।।\nउवाच दृष्ट्वा युध्यध्वं दानवानां जिघांसया ।\nअहमेनं हनिष्यामि भयं मुक्त्वा तु युध्यत ।। २७ ।।\nततस्ते पन्नगाः सर्वे महार्णवजलाश्रयाः ।\nजघ्नुर्दैत्यान् रणमुखे नदन्तो जयगृद्धिनः ।। २८ ।।\nते तु नालीकनाराचैर्गदाभिर्मुसलैस्तथा ।\nअभ्यघ्नन् दानवान् हृष्टा मुदिता वरुणानुगाः ।। २९ ।।\nविप्रचित्तिस्तु संक्रुद्धो महाबलपराक्रमः ।\nपन्नगानां शरीराणि व्यधमद् युद्धदुर्मदः ।। 3.61.३० ।।\nगरुडेनापि चास्त्रेण पन्नगान् दानवोत्तमः ।\nसमरे घातयामास गरुडैः पन्नगाशनैः ।। ३१ ।।\nस शरैः सूर्यसंकाशैः शातकुम्भविभूषितैः ।\nपन्नगान् समरे वीरः प्रममाथ सुदुर्जयान् ।। ३२ ।।\nसमरे भिन्नगात्रास्ते पन्नगाः शरपीडिताः ।\nपेतुर्मथितसर्वाङ्गा गजा इव महागजैः ।। ३३ ।।\nतपन्तं तमिवादित्यं दीप्तैर्बाणगभस्तिभिः ।\nअभ्यधावत संक्रुद्धः समरे वरुणः प्रभुः ।। ३४ ।।\nततस्तु दानवास्तत्र भिन्नदेहाः सहस्रशः ।\nव्यथिता विद्रवन्ति स्म दिशो दश विचेतसः ।। ३५ ।।\nइन्द्रस्यार्थे पराक्रम्य वरुणस्त्यक्तजीवितः ।\nविनर्दमानो युयुधे समरे पाशभृद्वरः ।। ३६ ।।\nवरुणः पन्नगाश्चैव मुष्टिभिः समरोत्कटाः ।\nअभ्यवर्तन्त समरे विप्रचित्तिं महासुरम् ।। ३७ ।।\nततोऽस्त्रैश्च शिलाभिश्च प्राहरत् स बलोत्कटः ।\nव्यपोहत महातेजा विप्रचित्तिर्महासुरः ।। ३८ ।।\nततः पावकसंकाशैः स मुक्तैः शीघ्रगामिभिः ।\nवरुणस्य महावेगान् बिभेद समरे हयान् ।। ३९ ।।\nकर्मणा तेन महता विप्रचित्तेर्महात्मनः ।\nअग्नेराज्याहुतस्येव तेजः समभिवर्धत ।। 3.61.४० ।।\nस शरैः सूर्यसंकाशैः सुमुक्तैः शीघ्रगामिभिः ।\nवारुणीं तां महासेनां निर्ममन्थ महाबलः ।। ४१ ।।\nक्षीणास्त्रां सायकाक्रान्तां शरजालेन मोहिताम् ।\nशूलशक्त्यृष्टिभिन्नां च चकार रुधिरोक्षिताम् ।। ४२ ।।\nस शेरैर्वह्निसंकाशैः सुमुक्तैर्नतपर्वभिः ।\nवरुणस्य महावेगान् बिभेद समरे हयान् ।। ४३ ।।\nअभिद्रुतोऽथ दैत्येन ससैन्यः सलिलाधिपः ।\nमहेन्द्रं शरणं प्राप्तो विप्रचित्तेर्भयार्दितः ।। ४४।।\nइति श्रीमहाभारते खिलभागे हरिवंशे भविष्यपर्वणि वामने वरुणविप्रचित्तियुद्धे एकषष्टितमोऽध्यायः ।। ६१ ।।"
  }
]
[
  {
    "text": "वैशम्पायन उवाच ।।\nनिशम्य तेषां वचनं महामतिर्बलिस्तदा प्रीतमना महाबलः ।।\nआज्ञापयामास स दैत्यकोटिं त्रैलोक्यमद्यैव जयाम सर्वम् ।। १ ।।\nतस्य तद्वचनं श्रुत्वा बलेर्वैरोचनस्य तु ।।\nउद्योगं परमं चक्रुर्दानवा युद्धदुर्मदाः ।। २ ।।\nमहापद्मो निकुम्भश्च कुम्भकर्णश्च वीर्यं-\nवान् ।। काञ्चनाक्षः कपिस्कन्धो मैनाकः क्षितिकम्पनः।। ३ ।।\nशितकेशोर्ध्ववक्त्रश्च पद्मनाभः शिखी जटी ।।\nसहस्रबाहुर्विकटो व्याघ्राक्षः प्रियदर्शनः ।। ४ ।।\nएकाक्ष एकपान्मुण्डो विद्युदक्षश्चतुर्भुजः ।।\nगजोदरो गजशिरा गजस्कन्धो गवेक्षणः ।। ५।।\nअष्टदंष्ट्रश्चतुर्वक्त्रो मेघनादी जलंधरः ।।\nकरालो ज्वालजिह्वास्यः शताङ्गः शतलोचनः ।। ६ ।।\nसहस्रपादः सुमुखः कृष्णश्चैव महासुरः ।।\nरणोत्कटो दानपतिः शैलकम्पी कुलाकुलिः ।। ७ ।।\nसमुद्रो रभसश्चण्डो धूम्रश्चैव महासुरः ।।\nगोत्रजो गोक्षुरो रौद्रो गोदन्तः स्वस्तिको ध्रुवः ।। ८ ।।\nमांसलो मांसभक्षश्च वेगवान्केतुमाञ्छिबिः ।।\nपङ्कदिग्धशरीरश्च बृहत्कीर्तिर्महाहनुः ।। ९ ।।\nसमप्रभो विकुम्भाण्डो विरूपाक्षो महोदरः ।।\nश्वेतशीर्षश्चन्द्रहनुश्चन्द्रहा चन्द्रतापनः ।। 3.49.१० ।।\nविक्षरो दीर्घबाहुश्च मद्यपो मारुताशनः।।\nतालजङ्घो महाभागः सरभः शलभः क्रथः ।। ११ ।।\nसमुद्रमथनो नादी विततश्च महाबलः ।।\nप्रलम्बो नरको व्याली धेनुकः काललोचनः ।। १२ ।।\nवरिष्ठश्च गरिष्ठश्च भूतलोमा तथा विभुः ।।\nदुष्प्रसादः किरीटी च सूचीवक्त्रो महासुरः ।। १३ ।।\nवरिष्ठश्च गरिष्ठश्च भूतलोमा तथा विधुः ।\nदुष्प्रसादः किरीटी च सूचीवक्त्रो महासुरः ।। १३ ।।\nसुबाहुः कञ्जबाहुश्च करणः कलशोदरः ।\nसोमपो देवयाजी च प्रवरो वीरमर्दनः ।। १४ ।।\nसुपथः खण्डमुक्तिश्च शिखिनेत्रः शिखिध्वजः ।\nयथास्मृति मया प्रोक्ता मरीचेः कीर्तिवर्धनाः ।। १५ ।।\nएते चान्ये च बहवो नानाभूषणभूषिताः ।\nरथौघैर्बहुसाहस्रैर्ययुर्योद्धुमरिंदमाः ।। १६ ।।\nदिव्याम्बरधरा दैत्या दिव्यमाल्यानुलेपनाः ।\nदिव्यैश्च कवचैर्नद्धा दिव्यैश्चैवोच्छ्रितैर्ध्वजैः ।। १७ ।।\nदिव्यायुधधरा दैत्या गर्जमाना यथाम्बुदाः ।\nबृहद्भी रथघोषैश्च चालयन्तो वसुंधराम् ।। १८ ।।\nमहाबला दिव्यबलास्त्रधारिणो\nभुजङ्गभोगप्रतिभैर्महाभुजैः ।\nसुदुर्जया दैत्यवृषाः सुरारयो\nदितिप्रिया लोहितलोहितेक्षणाः ।। १९ ।।\nते जग्मुरर्कज्वलनेन्द्रवीर्या\nमहेन्द्रवज्राशनितुल्यवेगाः ।\nविवृत्तदंष्ट्रा हरिधूम्रकेशा\nविवर्धमानाः शरदीव मेघाः।।3.49.२०।।\nसहस्रबाहुर्बाणश्च बलेः पुत्रो महाबलः ।\nरथातिरथकोट्या वै संनह्यत महाबलः ।। २१ ।।\nसर्वे मायाधरा दैत्याः सर्वे दिव्यास्त्रयोधिनः ।\nसर्वे मदबलोत्सिक्ताः सर्वे लब्धवराः पुरा ।। २२ ।।\nसर्वे काञ्चनशैलाभाः पीतकौशेयवाससः ।\nकिरीटोष्णीषमुकुटा दिव्यभूषणभूषिताः ।। २३ ।।\nहिरण्यकवचाः सर्वे हिरण्यध्वजकेतवः ।\nस्यन्दनस्था व्यराजन्त शारदा इव खे ग्रहाः ।। २४ ।।\nतापनीयैर्वरैर्निष्कैरनलज्वलितप्रभैः ।\nहेमपर्वतशृङ्गस्थाः पुष्पिता इव किंशुकाः ।। २५ ।।\nतेषां मध्यगतो बाणः प्रावृषीवोत्थितो घनः ।\nस्थितः शक्तिगदापाणिस्त्रिनल्वप्रतिमे रथे ।। २६ ।।\nविचित्राश्वध्वजयुगे चित्रभक्तिविराजिते ।\nगदापरिघसम्पूर्णे हेमजालविभूषिते ।। २७ ।।\nअन्वीयमानो दितिजैर्वालखिल्यैरिवांशुमान् ।\nनानाप्रहरणैर्घोरैस्तीक्ष्णदंष्ट्रैरिवोरगैः ।। २८ ।।\nपञ्च तस्य महावीर्या दानवा युद्धदुर्मदाः ।\nररक्षू रथमव्यग्रा व्यादितास्या भयावहाः ।। २९ ।।\nसुबाहुर्मेघनादश्च भीमगर्भश्च वीर्यवान् ।\nतथा कनकमूर्धा च वेगवान् केतुमानिति ।। 3.49.३० ।।\nकनकरजतभक्तिचित्रपार्श्वे\nपतगपतिप्रतिमे रथे स्थितोऽभूत्।\nजलदनिनदतुल्यनेमिघोषे\nसुरगणसैन्यवधाय दानवेन्द्रः ।। ३१ ।।\nदनायुषायाः पुत्रस्तु बलो नाम महासुरः ।\nवृतः शतसहस्रेण रथानां भीमवर्चसाम् ।। ३२ ।।\nयुक्तमृक्षसहस्रेण रथमारुह्य वीर्यवान् ।\nनीलायसमयं घोरं वायसाङ्कं सुदुर्जयम् ।। ३३ ।।\nनीलाम्बरधरः श्रीमान् वैदूर्याचलसंनिभः ।\nमहता रथवेगेन प्रययौ दानवस्तदा ।। ३४ ।।\nतत्रैकार्णवसंकाशे सैन्यमध्ये व्यराजत ।\nप्रभातसमये श्रीमान् समुद्रस्य इवांशुमान् ।। ३५ ।।\nसुतप्तजाम्बूनदतुल्यवर्चसा\nनिशाकराकारतडिद्गुणाकरः ।\nकिरीटमुख्येन विभाति शोभिना\nयथा गिरिः शृङ्गवरेण भास्वता ।। ३६ ।।\nषष्टी रथसहस्राणि नमुचेरसुरस्य वै ।\nखरयुक्तानि सर्वाणि मेघतुल्यरवाणि च ।। ३७ ।।\nनानाप्रहरणाः सर्वे सर्वे ते चित्रयोधिनः ।\nमहाभ्रघनसंकाशा वेगवन्तो महाबलाः ।।३८ ।\nरथो व्याघ्रसहस्रेण युक्तः परमवेगवान् ।\nनमुचेरसुरेन्द्रस्य सर्वरत्नविभूषितः ।। ३९ ।।\nशार्दूलचिह्नः शुशुभे तस्य केतुर्हिरण्मयः ।\nरथमध्येऽसुरेशस्य मध्यंदिनरविर्यथा ।। 3.49.४० ।।\nस भीमवेगश्च महाबलश्च\nप्रगृह्य चापं हिमवानिव स्थितः ।\nनीलाम्बरः काञ्चनपट्टनद्धो\nदिशागजो यद्वदुपेतकक्षः ।। ४१ ।।\nकिङ्किणीजालनिर्घोषं तपनीयविभूषितम् ।\nसपताकध्वजोपेतं ससंध्यमिव तोयदम् ।। ४२ ।।\nचक्रैश्चतुर्भिः संयुक्तमष्टनल्वायतान्तरम् ।\nहेमजालाकुलं दीप्तं कालचक्रमिवोदितम् ।। ४३ ।।\nनानायुधधरं घोरं व्याघ्रचर्मपरिष्कृतम् ।\nईहामृगगणाकीर्णं चित्रभक्तिविराजितम् ।। ४४ ।।\nतूणीरशरसम्पूर्णं शक्तितोमरसंकुलम्।\nगदामुद्गरसम्बाधं चापरत्नविभूषितम् ।। ४५ ।।\nयुक्तमृक्षसहस्रेण लंबकेसरवर्चसा ।\nराजतेन विकीर्णेन शोभितं सिंहकेतुना ।। ४६ ।।\nस तेन शुशुभे दैत्यो मयो मायाविसर्पिणा ।\nरथरत्ने स्थितः श्रीमानुदयस्य इवांशुमान् ।। ४७ ।।\nविमलरजतबिन्दुशोभिताङ्गं\nमणिकनकोज्ज्वलचारुभक्तिचित्रम्।\nअयुतशतसहस्रमूर्जितानां\nमयमनुयाति तदा महारथानाम् ।।४८।।"
  }
]
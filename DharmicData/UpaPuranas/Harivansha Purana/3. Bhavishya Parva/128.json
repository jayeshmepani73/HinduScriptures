[
  {
    "text": "वैशम्पायन उवाच\nअथ भीतो महारौद्रमस्त्रं दृष्ट्वा नृपोत्तम ।\nहंसो राजा महाराज निश्चेष्ट इव सम्बभौ ।। १ ।।\nउत्प्लुत्य स रथात्तस्माद् यमुनामभ्यधावत ।\nयत्र कृष्णो हृषीकेशः कालियाहिं ममर्द ह ।। २ ।।\nमहाह्रदं महारौद्रं यावत्पातालसंस्थितम् ।\nतावद्दीर्घं महानीलं कालाञ्जननिभं हि यत् ।। ३ ।।\nतस्मिन् ह्रदे महाघोरे पपाताथ स हंसकः ।\nहंसे पतति तस्मिंस्तु महान् रावो बभूव ह ।। ४ ।।\nगिरीणां पात्यमानानां समुद्र इव वज्रिणा ।\nरथादुत्प्लुत्य कृष्णोऽपि तस्योपरि पपात ह ।। ५ ।।\nदेवदेवो जगन्नाथो जगद् विस्मापयन्निव ।\nप्राहरन् तं महाबाहुः पादाभ्यामथ केशवः ।। ६ ।।\nपादक्षेपं नृपस्तस्माल्लब्ध्वा हंसो नृपोत्तम।\nममार च नृपश्रेष्ठ केचिदेवं वदन्ति हि ।। ७ ।।\nअन्ये पातालमायातो भक्षितः पन्नगैरिति ।\nअद्यापि नैव राजेन्द्र दृष्ट इत्यनुशुश्रुम ।। ८ ।।\nयथापूर्वं जगन्नाथो रथं समुपजग्मिवान् ।\nहते तस्मिन् महाराज धर्मपुत्रो युधिष्ठिरः ।। ९ ।।\nअकरोत् राजसूयं च तव पूर्वपितामहः ।\nयदि जीवेदसौ हंसः को नमस्यति तं क्रतुम् ।। 3.128.१० ।।\nस च सर्वास्त्रविन्नित्यं रुद्राल्लब्धवरः प्रभो ।\nक्षणादेव महाराज वार्तेयं गामगाहत ।। ११ ।।\nहतो हंसो हतो हंसः कृष्णेन रिपुमर्दिना ।\nजगुर्गन्धर्वपतयो देवलोके दिवानिशम् ।। १२ ।।\nकृष्णेन लोकनाथेन विष्णुना प्रभविष्णुना ।\nयमुनाया ह्रदे घोरे हंसो निहत इत्यपि ।। १३ ।।\nइति श्रीमहाभारते खिलभागे हरिवंशे भविष्यपर्वणि हंसडिम्भकोपाख्याने हंसवधे अष्टाविंशत्यधिकशततमोऽध्यायः  ।। १२८ ।।"
  }
]
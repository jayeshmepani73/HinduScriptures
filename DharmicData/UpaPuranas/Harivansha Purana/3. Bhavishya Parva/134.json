[
  {
    "text": "वैशम्पायन उवाच\nहरिवंशेऽत्र वृत्तान्ताः प्रकीर्त्यन्ते क्रमोदिताः ।\nतत्रादावादिसर्गस्तु भूतसर्गस्ततः परः ।। १ ।।\nपृथोर्वैन्यस्य चाख्यानं मनूनां कीर्तनं तथा ।\nवैवस्वतकुलोत्पत्तिर्धुन्धुमारकथा तथा ।। २।।\nगालवोत्पत्तिरिक्ष्वाकुवंशस्याप्यनुकीर्तनम् ।\nपितृकल्पस्तथोत्पत्तिः सोमस्य च बुधस्य च ।। ३ ।।\nअमावसोरन्वयस्य कीर्तनं कीर्तिवर्धनम् ।\nच्युतिंप्रतिष्ठे शक्रस्य प्रसवः क्षत्रवृद्धजः ।। ४ ।।\nदिवोदासप्रतिष्ठा च त्रिशङ्कोः क्षत्रियस्य च ।\nययातिचरितं चैव पूरुवंशस्य कीर्तनम् ।। ५ ।।\nफिर दिवोदासकी प्रतिष्ठा, राजा त्रिशङ्कुकी कथा,\nययातिका चरित्र और पूरुवशका वर्णन ह ।। ५ ।।\nकीर्तनं कृष्णसम्भूतेः स्यमन्तकमणेस्तथा ।\nसंक्षेपात्कीर्तिता विष्णोः प्रादुर्भावास्ततः परम् ।।६।।\nतारकामययुद्धं च ब्रह्मलोकस्य वर्णनम् ।\nयोगनिद्रासमुत्थानं विष्णोर्वाक्यं च वेधसः ।। ७ ।।\nपृथ्वीवाक्यं च देवानामंशावतरणं तथा ।\nततो नारदवाक्यं च स्वप्नगर्भविधिस्तथा ।। ८ ।।\nआर्यास्तवः पुनः कृष्णसमुत्पत्तिः प्रपञ्चतः ।\nगोव्रजे गमनं विष्णोः शकटस्य निवर्तनम् ।। ९ ।।\nपूतनाया वधो भङ्गो यमलार्जुनयोरपि ।\nवृकसंदर्शानं चैव बृन्दावननिवेशनम् ।। 3.134.१० ।।\nप्रावृषो वर्णनं चापि यमुनाह्रददर्शनम् ।\nकालियस्यापि दमनं धेनुकस्य च भञ्जनम् ।। ११ ।।\nप्रलम्बनिधनं चैव शरद्वर्णनमेव च ।\nगिरियज्ञप्रवृत्तिश्च गोवर्धनविधारणम् ।। १२ ।।\nगोविन्दस्याभिषेकं च गोपीसंक्रीडनं  तथा ।\nरिष्टासुरस्य निधनमकूरप्रेषणं तथा ।। १३ ।।\nअन्धकस्य च वाक्यानि केशिनो निधनं तथा ।\nअक्रूरागमनं चैव नागलोकस्य दर्शनम् ।। १४ ।।\nधनुर्भङ्गस्य कथनं कंसवाक्यमतः परम् ।\nकुवलयापीडवधश्चाणूरान्ध्रवधस्तथा ।। १५ ।।\nकंसस्य निधनं चापि विलापः कंसयोषिताम् ।\nउग्रसेनाभिषेकश्च यादवाश्वासनं तथा ।। १६ ।।\nप्रत्यागतिर्गुरुकुलादथोक्ता रामकृष्णयोः ।\nमथुरायाश्चोपरोधो जरासंधनिवर्तनम् ।। १७ ।।\nविकद्रुवाक्यं रामस्य दर्शनं भाषणं तथा ।\nगोमन्तारोहणं चापि जरासंधगतिस्तथा ।। १८ ।।\nगोमन्तस्य गिरेर्दाहः करवीरपुरे गतिः ।\nशृगालस्य वधस्तत्र मथुरागमनं ततः ।। १९ ।।\nयमुनाकर्षणं चैव मथुरापक्रमस्तथा ।\nउपायेन वधः कालयवनस्य प्रकीर्तितः ।। 3.134.२०।।\nनिर्माणं द्वारवत्यास्तु रुक्मिणीहरणं तथा ।\nविवाहश्चैव रुक्मिण्या रुक्मिणो निधनं तथा ।। २१ ।।\nबलदेवाह्निकं पुण्यं बलमाहात्म्यमेव च ।\nनरकस्य वधः पारिजातस्य हरणं तथा ।। २२ ।।\nद्वारवत्या विशेषेण पुनर्निर्माणकीर्तनम् ।\nद्वारकायां प्रवेशश्च सभायां च प्रवेशनम् ।। २३ ।।\nनारदस्य च वाक्यानि वृष्णिवंशानुकीर्तनम् ।\nषट्पुरस्य वधाख्यानमन्धकस्य निबर्हणम् ।। २४ ।।\nसमुद्रयात्रा कृष्णस्य जलक्रीडाकुतूहलम् ।\nतथा भैमप्रवीराणां मधुपानप्रवर्तकम् ।। २५ ।।\nततश्छालिक्यगान्धर्वसमुदाहरणं हरेः ।\nभानोश्च दुहितुर्भानुमत्या हरणकीर्तनम् ।। २६ ।।\nशम्बरस्य वथश्चैव धन्योपाख्यानमेव च ।\nवासुदेवस्य माहात्म्यं बाणयुद्धं प्रपञ्चितम् ।। २७ ।।\nभविष्यं पुष्करं चैव प्रपञ्चेनैव कीर्तितम् ।\nवाराहं नारसिंहं च वामनं बहुविस्तरम् ।। २८ ।।\nकैलासयात्रा कृष्णस्य पौण्ड्रकस्य वधस्ततः ।\nहंसस्य डिम्भकस्यैव वधश्चैव प्रकीर्तितः ।। २९ ।।\nपुरत्रयस्य संहार इति वृत्तान्तसंग्रहः ।\nकथितो नृपशार्दूल सर्वपापप्रणाशनः ।। 3.134.३० ।।\nवृत्तान्तं शृणुयाद्यस्तु सायंप्रातः समाहितः ।\nस याति वैष्णवं धाम लब्धकामः कुरूद्वह ।\nधन्यं यशस्यमायुष्यं भुक्तिमुक्तिफलप्रदम् ।। ३१ ।।\nइति श्रीमहाभारते खिलभागे हरिवंशे  भविष्यपर्वणि वृत्तान्तसंग्रहे चतुष्त्रिंशदधिकशततमोऽध्यायः।। १३४ ।।"
  }
]
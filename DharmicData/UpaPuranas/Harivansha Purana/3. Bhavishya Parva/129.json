[
  {
    "text": "वैशम्पायन उवाच\nश्रुत्वा निहतमत्युग्रं भ्रातरं वीर्यशालिनम् ।\nबलदेवं परित्यज्य युध्यमानं महारणे ।। १ ।।\nडिम्भको वीर्यसम्पन्नो यमुनामनुजग्मिवान् ।\nतमन्वधावद् वेगेन बलभद्रो हलायुधः ।। २ ।।\nहंसो हि यत्र पतितस्तत्रासौ निपपात ह ।\nयमुनायां महाराज विलोड्य जलसंचयम् ।। ३ ।।\nअथं क्रुद्धः स डिम्भको भ्रामयित्वा जलं बहु ।\nउन्मज्ज्योन्मज्ज्य सहसा निमज्ज्य च पुनः पुनः  ४।।\nन ददर्श तदा राजन् भ्रातरं वीर्यशालिनम् ।\nउन्मज्ज्याथ महाबाहुर्वासुदेवं विलोक्य च ।। ५ ।।\nउवाच वचनं राजन् डिम्भको वीर्यवत्तमः ।\nअरे गोपकदायाद क्वासौ हंस इति स्थितः ।। ६ ।।\nवासुदेवोऽपि धर्मात्मा यमुनां पृच्छ राजक ।\nइत्यब्रवीत् प्रसन्नात्मा वासुदेवः प्रतापवान् ।। ७ ।।\nतच्छ्रुत्वा यमुनां भूयः प्रविश्य डिम्भकः किल ।\nबहुप्रकारमुद्वीक्ष्य भ्रातरं भ्रातृवत्सलः ।। ८ ।।\nविललाप ततो राजा डिम्भको भ्रान्तमानसः ।\nक्व नु गच्छसि राजेन्द्र विहायैनमबान्धवम् ।। ९ ।।\nकुतो भ्रातरितो गच्छेः परित्यज्यैव मामिह ।\nविलप्यैवं नृपश्रेष्ठ डिम्भको भ्रातृवत्सलः ।। 3.129.१० ।।\nआत्मत्यागे मनः कुर्वन् यमुनाया महाह्रदे ।।\nनिमज्योन्मज्य सहसा मरणे कृतनिश्चयः ।। ११ ।।\nहस्तेन जिह्वामाकृष्य भूयो भूयो विलप्य च ।\nततः समूलामाकृष्य जिह्वां साहसकृत् स्वयम् ।। १२ ।।\nममारान्तर्जले राजन् डिम्भको नरकाय वै ।\nएवं तु निहते हंसे डिम्भके वीर्यशालिनि ।। १३ ।।\nआगमत्पुण्डरीकाक्षो भूतान्विस्मापयन्निव ।\nततः प्रीतः प्रसन्नात्मा वासुदेवः प्रतापवान् ।। १४।।\nगोवर्धनेऽथ विश्रम्य बलभद्रसहायवान् ।\nकंचित् कालं महाराज पूर्वभुक्तमुवास ह ।। १५ ।।\nइति श्रीमहाभारते खिलभागे हरिवंशे भविष्यपर्वणि डिम्भकमरणे एकोनत्रिंशदधिकशततमोऽध्यायः ।। १२९ ।।"
  }
]
[
  {
    "text": "वैशम्पायन उवाच\nइत्युक्तवति हंसे च धर्मात्माथ जनार्दनः ।\nउवाच प्रहसन् वीरः स्तुवन् नारायणं सदा ।। १ ।।\nअद्राक्षमद्राक्षमहं जनार्दनं हस्तस्थशङ्खं वरचक्रधारिणम् ।\nआतप्तजाम्बूनदभूषिताङ्गदं स्फुरत्प्रभाद्योतितरत्नधारिणम् ।। २ ।।\nअद्राक्षमेनं यदुभिः पुरातनः संसेव्यमानं मुनिवृन्दमुख्यैः ।\nसंस्तूयमानं प्रभुभिः समागधैः स्मितप्रवालाधरपल्लवारुणम् ।। ३ ।।\nअद्राक्षमेनं कविभिः पुरातनैर्विविच्य वेद्यं विधिवत्सहामरैः ।\nप्रफुल्लनीलोत्पलशोभितं श्रिया विनिद्रहेमाब्जविराजितोदरम् ।। ४ ।।\nभूयोऽहमद्राक्षमजं जगद्गुरुं प्रमोदयन्तं वचनेन यादवान् ।\nनिरूपयन्तं विधिवन्मुनीश्वरैः प्रवृत्तवेदार्थविधिं पुरातनैः ।। ५ ।।\nअद्राक्षमद्राक्षमहं पुनः पुनः समस्तलोकैकहितैषिणं हरिम् ।\nवसन्तमस्मिञ्जगतो हिताय जगन्मयं तान् परिभूय शत्रून् ।। ६ ।।\nभूयोऽप्यपश्यं सह यादवेश्वरैर्विक्रीडमानं च विहारकाले ।\nरमन्तमीड्यं रमयन्तमीश्वरान् यदूत्तमान् यादवमुख्यमीश्वरम् ।। ७ ।।\nभूयोऽप्यपश्यं सरसीरुहेक्षणं समेतया भीष्मतनूजया हरिम् ।\nवसन्तमम्भोनिधिशायिनं विभुं भक्तप्रियं भक्तजनास्पदं शिवम् ।। ८ ।।\nअद्राक्षमद्राक्षमहं सुनिर्वृतः पिबन् पिबंस्तस्य वपुः पुरातनम् ।\nनेत्रेण मीलद्विवरेण केवलं  धन्योऽहमस्मीति तदा व्यचिन्तयम्।। ९ ।।\nअद्राक्षमम्भोजयुगं दधानं प्रभुं विभुं भूतमयं विभावनम् ।\nआद्यं ककुद्मानमुरुं विभावसुं संस्मृत्य संस्मृत्य तमेव निर्वृतः ।। 3.118.१० ।।\nअद्राक्षं जगतामीशं वक्षोराजितकौस्तुभम् ।\nवीज्यमानं हरिं कृष्णं चामराणां शतैः सदा ।। ११ ।।\nयुवां विद्वेषयुक्तेन चेतसा यादवेश्वरम् ।\nस्मरन्तं सर्वदा विष्णुं क्व चैवं क्व च वेत्ति कः ।। १२ ।।\nक्व च द्रक्ष्यामि तौ मन्दौ कुतो वा मत्पुरोगतौ ।\nध्यायन्तमित्थं देवेशं करे शङ्खवहं सदा ।। १३ ।।\nहसन्तमेनमद्राक्षं करदं हास्यतत्परम् ।\nवदन्तं नारदे वाचं दुर्वाससि यतीश्वरे ।। १४ ।।\nब्रह्मसूत्रपदां वाणीं दापयन्तं मुनीश्वरम् ।\nदृष्ट्वाहं तं हरिं देवं पुनः पुनरचिन्तयम् ।। १५ ।।\nअसाध्यमिदमारब्धं ताभ्यामिति नृपोत्तम ।\nनारब्धव्यमिदं कार्यमितःप्रभृति भूमिप ।। १६ ।।\nनिवृत्ता सा कथा हंसाचिन्तयद् ग्रहणं तव ।\nतद् वृत्तमखिलं सर्वं वदिष्यति हि सात्यकिः ।\nएतद् वचनमाकर्ण्य हंसः कुद्धोऽब्रवीद् वचः ।। १७ ।।\nहंस उवाच\nअरे ब्राह्मणदायाद का नाम तव वागियम् ।\nआवयोः पुरतो वक्तुं त्रैलोक्यं जेतुमिच्छतोः ।। १८ ।।\nमायया त्वां भ्रामयति कृष्णो लीलाविधानवित् ।\nतं दृष्ट्वा भ्रम एवैष तव संजायते महान् ।। १९ ।।\nशङ्खचक्रगदाशार्ङ्गवनमालाविभूषितम् ।\nवृष्णिवीरं समावेक्ष्य समुच्छ्रितयशोधरम् ।। 3.118.२० ।।\nसूतमागधसंस्तावप्रकटद्बाहुवीर्यकम् ।\nअत्यद्भुतयशोराशिं विक्रमाल्लोकमण्डनम् ।। २१ ।।\nचतुर्भुजं बलाक्रान्तं वृष्णियादवसम्मतम्।\nअहोऽद्य भ्रम एवैष दर्शनात् तस्य चक्रिणः ।। २२ ।।\nइदानीं च महाराज भ्रामयत्येव दुर्मतिः ।\nत्वामेव विप्र मन्दात्मन्निन्द्रजालिकता हि या ।। २३ ।।\nचापल्यमिदमैवैतत् तव विप्र भ्रमोद्भवम् ।\nअहो हि खलु सादृश्यं वक्तव्यं भवता मम ।। २४ ।।\nअहमेव त्वया विप्र मर्षये प्रोदितं वचः ।\nसखिभावाद् द्विजश्रेष्ठ अन्यथा कः सहेदिदम् ।। २५ ।।\nगच्छ मन्दमते विप्र यथेष्टं साम्प्रतं तव ।\nद्विज गच्छ यथेष्टं त्वं पृथिवीं पृथिवी तव ।। २६ ।।\nजित्वा गोपालदायादं हत्वा यादवकान् बहून् ।\nएष नः प्रथमः कल्पो जेष्याम इति यादवान् ।। २७ ।।\nगच्छ गच्छेति विप्र त्वं धृष्टं परुषवादिनम् ।\nशत्रुपक्षस्तुतिपरं सह युक्त्वा सदा मया ।। २८ ।।\nन मे विप्रवधः कार्यः कष्टादपि हि सर्वतः ।\nइत्युक्त्वा ब्राह्मणं भूयो हंसः सात्यकिमब्रवीत् ।।२९।।\nभो भो यादवदायाद किमर्थं प्राप्तवानिह ।\nकिमब्रवीन्नन्दसुतः किं वासौ मेऽदिशत् करम् ।।3.118.३०।।\nसात्यकिरुवाच\nइदं सत्यं वचो हंस शङ्खचक्रगदाभृतः ।\nशरैर्निशितधाराग्रैः शार्ङ्गमुक्तैः शिलाशितैः ।। ३१ ।।\nदास्यामि करसर्वस्वमसिना निशितेन ते ।\nशिरश्छेत्स्यामि ते हंस करदानस्य संग्रहम् ।। ३२ ।।\nधार्ष्ट्यं हि तव मन्दात्मन्किमतोऽपि नृपाधम ।\nदेवदेवाज्जगन्नाथात् करमिच्छति यो नृपः ।। ३३ ।।\nतस्यैष करसंक्षेपो जिह्वाच्छेदो नराधम ।\nतस्य शार्ङ्गरवं श्रुत्वा शङ्खस्य च हरेः पुनः ।। ३४ ।।\nको नाम जीवितं काङ्क्षेत् तिष्ठेदानीं त्वमद्य वै ।\nगिरीशवरदर्पेण को ब्रूयादीदृशं वचः ।। ३५ ।।\nसहाया वयमेवैते बलभद्रपुरोगमाः ।\nप्रथमो बलभद्रोऽसौ द्वितीयोऽहं च सात्यकिः ।।३६।।\nकृतवर्मा तृतीयस्तु चतुर्थो निशठो बली ।\nपञ्चमोऽथ च बभ्रुस्तु षष्ठश्चैवोत्कलः स्मृतः ।। ३७ ।।\nसप्तमस्तारणो धीमानस्त्रशस्त्रविशारदः ।\nअष्टमस्त्वथ सारङ्गो नवमो विपृथुस्तथा ।। ३८ ।।\nदशमश्चोद्धवो धीमान् वयमेते बलान्विताः ।\nत एते पुरतो गोप्तुः शङ्खचक्रगदाभृतः ।। ३९ ।।\nदेवदेवस्य युद्धेषु तिष्ठन्त्येव दिवानिशम् ।\nयौ हि वीरौ सुतौ तस्य नासत्यसदृशौ बले ।। 3.118.४० ।।\nतावेव वां क्षमौ युद्धे हन्तुं बलमदान्वितौ ।\nयो गिरीशो गिरां देवो वरं दत्त्वा स तिष्ठति ।। ४१ ।।\nयुवां हि किंबलौ युद्धे तिष्ठतः सशरं धनुः ।\nगृहीत्वा शत्रुभिः सार्धं युद्धं कर्तुं समुद्यतौ ।। ४२ ।।\nईदृशेष्वथ भृत्येषु युद्धं कुर्वत्सु शत्रुभिः ।\nत्रैलोक्यं रक्षतस्तस्मात्करमिच्छन् व्रजेत कः ।। ४३ ।।\nहनिष्यत्येव वां युद्धे त्रैलोक्यं यो हि रक्षति ।\nशरेण निशितेनाजौ शार्ङ्गमुक्तेन केवलम् ।। ४४ ।।\nक्व नः संग्राम इत्येवं पुनराह जगत्पतिः ।\nपुष्करे पुण्यदे नित्यमुत गोवर्धने गिरौ ।। ४५ ।।\nमथुरायां प्रयागे वा दर्शयन्तो बलानि मे ।\nशङ्खचक्रधरे देवे जगत्पालनतत्परे ।। ४६ ।।\nराजसूयं महायज्ञं कर्तुमिच्छति कः स्वयम् ।\nवदन्वा स्वस्तिमान्मर्त्यस्त्वां विना को व्रजेत् सुखम्।।४७।।\nइदमिच्छसि चेन्मूढ हास्यतां यासि भूतले ।\nइत्युक्त्वा सात्यकिर्वीरो हसन्निव भुवि स्थितः ।।४८।।\nइति श्रीमहाभारते खिलभागे हरिवंशे भविष्यपर्वणि हंसडिम्भकोपाख्याने सात्यकिवाक्ये अष्टादशाधिकशततमोऽध्यायः ।। ११८ ।।"
  }
]
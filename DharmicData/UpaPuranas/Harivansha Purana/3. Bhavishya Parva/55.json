[
  {
    "text": "वैशम्पायन उवाच\nपुनरेव तु तत्रासीन्महायुद्धं सुदारुणम् ।\nक्रुद्धस्य नमुचेश्चैव धरस्य च महात्मनः ।। १ ।\nसंरब्धौ च महाबाहू महेष्वासावरिंदमौ ।\nपरस्परमुदैक्षेतां दहन्ताविव लोचनैः ।। २।।\nविस्फार्य च महाचापं हेमपृष्ठं दुरासदम् ।\nसंरम्भात्स वसुश्रेष्ठस्त्यक्त्वा प्राणानयुध्यत।। ३ ।।\nस सायकमयैर्जालैर्धरो दैत्यरथं प्रति ।\nभानुमद्भिः शिलाधौतैर्भानोः प्राच्छादयत्प्रभाम्।। ४ ।।\nततः प्रहस्य नमुचिर्धरस्य च शिलाशितान् ।\nअसृजत्सायकान्दीप्तान्भीमवेगान्दुरासदान्।।५।।\nमहातेजा महाबाहुर्महावेगो महारथः ।\nविव्याधातिबलो दैत्यो नवभिर्निशितैः शरैः ।। ६ ।।\nस तोत्रैरिव मातङ्गो वार्यमाणः पतत्त्रिभिः ।\nअभ्यधावच्च संक्रुद्धो नमुचिं वसुसत्तमः ।। ७ ।।\nतमापतन्तं वेगेन सरम्भान्नमुची रणे ।\nदैत्यः प्रत्यसरद् देवं मत्तो मत्तमिव द्विपम् ।। ८।।\nततः प्राध्मापयच्छङ्खं भेरीशतनिनादिनम् ।\nविक्षोभ्य तद्बलं हर्षादुद्भूतार्णवसप्रभम् ।। ९ ।।\nअश्वानृक्षस्ववर्णाभान् हंसवर्णैः सुवाजिभिः ।\nमिश्रयन् समरे दैत्यो वसुं प्राच्छादयच्छरैः ।। 3.55.१० ।।\nसमाश्लिष्टावथान्योन्यं वसुदानवयो रथौ ।\nदृष्ट्वा प्राकम्पत मुहुस्त्रिदशानां महद्बलम् ।। ११ ।।\nक्रोधसंरम्भताम्राक्षौ प्रेक्षमाणौ मुहुर्मुहुः ।\nगर्वन्ताविव शार्दूलौ प्रभिन्नाविव वारणौ ।। १२ ।।\nयमराष्ट्रोपमं रौद्रमासीदायोधनं तयोः ।\nरथाश्वनरसम्बाधं मत्तवारणसंकुलम् ।। १३ ।।\nसमाजमिव तं दृष्ट्वा प्रेक्षमाणा महारथाः ।\nआशंसन्तो जयं ताभ्यां योधा नैकत्रसंश्रयाः ।। १४ ।।\nतयोः प्रैक्षन्त संरम्भं संनिकृष्टं महास्त्रयोः ।\nसिद्धगन्धर्वमुनयो देवदानवयोस्तदा ।। १५ ।।\nतौ च्छादयन्तावन्योन्यं समरे निशितैः शरैः ।\nशरजालावृतं व्योम चक्रतुश्च महाबलौ ।। १६ ।।\nतावन्योन्यं जिघांसन्तौ शरैस्तीक्ष्णैर्महारथौ ।\nप्रेक्षणीयतमावास्तां वृष्टिमन्ताविवाम्बुदौ ।। १७ ।।\nसुवर्णविकृतान् बाणान् प्रमुञ्चन्तावरिंदमौ ।\nभास्कराभं तदाकाशमुल्काभिरिव चक्रतुः ।।१८।।\nतयोः शराः प्रकाशन्ते देवदानवयोस्तदा ।\nपङ्क्तयः शरदि मत्तानां सारसानामिवाम्बरे ।।१९।।\nत्रिदशाश्वगजानां हि शरीरैर्गतजीवितैः ।\nक्षणेन संवृता भूमिर्मेघैरिव नभस्तलम् ।। 3.55.२० ।।\nततः सुधारं ज्वलितं सूर्यमण्डलसन्निभम् ।\nधराय वसवे मुक्तं चक्रं नमुचिना रणे ।। २१।।\nपतता तेन चक्रेण धरस्य स्यन्दनोत्तमः ।\nसध्वजः सायुधः साश्वो दग्धोऽर्ककिरणप्रभः।। २२।।\nस त्यक्त्वा स्यन्दनं देवः प्रदीप्तं चक्रतेजसा ।\nभयात् तस्यासुरेन्द्रस्य गतः स्वगृहमुत्तमम् ।। २३।।\nपराजित्य सुरं दैत्यो नमुचिर्बलगर्वितः ।\nप्रयातः स्वेन सैन्येन भूयः सुरचमूं प्रति ।। २४ ।।\nयौ तौ मयश्च त्वष्टा च देवदैत्येषु विश्रुतौ ।\nप्रवरौ विश्वकर्माणौ मायाशतविशारदौ ।। २५ ।।\nघोरस्तयोः सम्प्रहारः प्रावर्तत सुदारुणः ।\nअन्योन्यस्पर्द्धिनोस्तत्र चिरात्प्रभृति संयुगे ।। २६ ।।\nत्वष्टा तु निशितैर्बाणैर्दैत्यं तु बलदर्पितम् ।\nपराक्रान्तं पराक्रम्य विव्याध त्रिशतैः शरैः ।। २७ ।।\nमयस्तु प्रतिविव्याध त्वष्टारं निशितैः शरैः ।\nसुधातैः सुप्रसन्नाग्रैः शातकुम्भविभूषितैः ।\nननाद दितिजश्रेष्ठो हतस्त्वष्ट्रः शरैर्मयः ।। २८ ।\nसंक्रुद्धो दैत्यसैन्यस्य विचिन्वन्निव जीवितम्।\nशक्तिं कनकवैदूर्यचित्रदण्डां महाप्रभाम् ।। २९ ।।\nदेवो गृहीत्वा समरे दैत्येन्द्रं समपातयत्।\nभईह्मां सर्वायसीं ७ पुरंदर इवाशनिम् ।। 3.55.३० ।।\nतां त्वष्टुर्भुजनिर्मुक्तामर्कवैश्वानरप्रभाम् ।\nमयश्चिच्छेद तीक्ष्णाग्रैच्चूर्णं सप्तभिराशुगैः ।। ३१ ।।\nततः क्षुण्वन्निव प्राणांस्त्वष्टुः कोपान्महासुरः ।\nप्रेषयामास संरम्भः शरान् बर्हिणवाससः ।। ३२ ।।\nचिच्छेद बाणांस्त्वष्टा ताञ्ज्वलितैर्नतपर्वभिः ।\nदैत्यस्य सुमहावेगैः सुवर्णविकृतैः शरैः ।। ३३ ।।\nतौ वृषाविव नर्दन्तौ बलिनौ वासितान्तरे ।\nशार्दूलाविव चान्योन्यं प्रसक्तावभिजघ्नतुः ।। ३४ ।।\nअन्योन्यं प्रतियुध्यन्तावन्योन्यवधकाङ्क्षिणौ ।\nअन्योन्यमभिवीक्षन्तौ क्रुद्धावाशीविषाविव ।। ३५ ।।\nमहागजाविवासाद्य विषाणाग्रैः परस्परम् ।\nशरैः पूर्णायतोत्सृष्टैरन्योन्यमभिजघ्नतुः ।।३६।।\nततः सुविपुलां दीप्तां मयो रुक्माङ्गदो गदाम् ।\nत्वष्टरि प्राहिणोत् क्रुद्धः सर्वप्राणहरां रणे ।।३७।।\nतया जघानातिरथस्त्वष्टुरुत्तमवाजिनः ।\nगदया दानवः क्रुद्धो वज्रेणेन्द्र इवाचलान् ।। ३८ ।।\nततः क्रुद्धो महादैत्यः क्षुराभ्यामथ संयुगे ।\nपुनर्द्वाभ्यां शराभ्यां तु निशिताभ्यां महारणे ।। ३९।।\nध्वजं त्वष्टुरथ च्छित्वा सूतं निन्ये यमक्षयम्।\nमहाबलान् महावेगान्सदश्वान् गदया हनत्।। 3.55.४० ।।\nदृष्ट्वा त्वष्टा हतं सूतमश्वांश्च विनिपातितान् ।\nहताश्वं रथमुत्सृज्य सूतं च पतितं भुवि ।। ४१ ।।\nविस्फारयन् महाचापं स्थितो भूमाविवाचलः ।\nहताश्वसूतं विरथं दृष्ट्वा रिपुमवस्थितम् ।। ४२ ।।\nजयश्रिया सेव्यमानो दीप्यमान इवानलः ।\nमयः कालान्तकप्रख्यश्चापपाणिरदृश्यत ।। ४३ ।।\nप्रादहद् देवसैन्यानि दावाग्निरिव काननम् ।.\nत्वष्टुः सोऽक्षिपतात्युग्रान्नाराचांस्तिग्मतेजसः।।४४।।\nचतुर्दशशिलाधौतान् सायकान्विविधाकृतीन्।\nते पपुस्तस्य सैन्यस्य शोणितं रुक्मभूषणाः ।। ४५ ।।\nआशीविषा इव क्रुद्धा भुजङ्गाः कालचोदिताः ।\nते क्षितिं समवर्तन्त शोभन्ते रुधिरोक्षिताः ।। ४६ ।।\nअर्द्धप्रविष्टाः संरब्धा विलानीव महोरगाः ।\nतं प्रत्यविध्यत् त्वष्टा तु जाम्बूनदविभूषितैः ।। ४७ ।।\nचतुर्दशभिरत्युग्रैर्नाराचैरभिदारयन ।\nते तस्य दैत्यस्य भुजं सव्यं निर्भिद्य पत्रिणः ।। ४८ ।।\nविदार्य विविशुर्भूमिं पन्नगा इव वेगतः ।\nते प्रकाशन्त नाराचाः प्रविशन्तो वसुंधराम् ।। ४९ ।।\nअस्तं गच्छतमादित्यं प्रविशन्त इवांशवः ।\nमयस्त्रिभिरथानर्च्छत् त्वष्टारं तु पतत्रिभिः ।। 3.55.५० ।।\nसुपर्णवेगैर्विकृतैर्ज्वलद्भिः प्राणनाशनैः ।\nत्वष्टाथ मयनिर्मुक्तैः सायकैरर्दितः प्रभुः ।। ५१ ।।\nअपयातो रणं हित्वा व्रीडयाभिसमन्वितः ।\nतं तत्र हतसूतं च भुजङ्गमिव निर्विषम् ।। ५२ ।।\nत्वष्टारं विरथं कृत्वा मुदितः स तु दानवः ।\nविस्फार्यमाणो रुचिरं चापं रुक्माङ्गदं दृढम् ।। ५३ ।।\nरणे व्यतिष्ठद् दैत्येन्द्रो ज्वलन्निव हुताशनः ।\nपुलोमा तु बलश्लाघी दृप्तो दानवसत्तमः ।। ५४\nरथे श्वेतहयेनेह सार्धं युद्ध्यति वायुना ।\nसर्वेषामेव भूतानां यः प्राणः कथ्यते द्विजैः ।। ५५ ।।\nबलिना कालकल्पेन वायुना सह संगतः ।\nपुलोम्नस्तत्र पवनः श्रुत्वा ज्यातलनिःस्वनम् ।। ५६ ।।\nनामृष्यत यथा मत्तो गजः प्रतिगजस्वनम् ।\nदैत्यचापच्युतैर्बाणैः प्राच्छाद्यन्त दिशो दश ।। ५७ ।।\nरश्मिजालैरिवार्कस्य विततं साम्बरं जगत् ।\nस ताम्रनयनः क्रुद्धः श्वसन्निव महोरगः ।। ५८ ।।\nवृतो दैत्यशतैर्वायू रश्मिवानिव भास्करः ।\nदैत्यचापभुजोत्सृष्टाः शरा बर्हिणवाससः ।। ५९ ।।\nरुक्मपुङ्खाः प्रकाशन्ते हंसाः श्रेणीकृता इव ।\nचापध्वजपताकाभ्यः शस्त्रा दीप्तमुखाश्च्युताः।। 3.55.६० ।।\nप्रपतन्तः स्म दृश्यन्ते दैत्यस्यापततः शराः ।\nएवं सुतीक्ष्णान् खचराञ्छलभानिव पावके ।। ६१ ।।\nसुवर्णविकृतांश्चित्रान् मुमोच दितिजः शरान् ।\nतमन्तकमिव क्रुद्धमापतन्तं स मारुतः ।। ६२ ।।\nत्यक्त्वा प्राणानतिक्रम्य विव्याध नवभिः शरैः ।\nतस्य वेगमसंहार्यं दृष्ट्वा वायुः सनातनः ।। ६३ ।।\nउत्तमं जवमास्थाय व्यधमत् सायकव्रजान् ।\nतेजो विधम्य बलवाञ्छरजालानि मारुतः ।। ६४ ।।\nविव्याध दैत्यं विंशत्या विशिखैर्नतपर्वभिः ।\nमरुद्गणानां प्रवरा दश दिव्या महौजसः ।। ६५ ।।\nसाधु साध्विति वेगेन सिंहनादं प्रचक्रिरे ।\nतस्मिन् समुत्थिते शब्दे तुमुले लोमहर्षणे ।। ६६ ।।\nअभ्यधावन्त दितिजाः पौलोमाः क्रोधमूर्च्छिताः ।\nते समासाद्य पवनं समावृण्वञ्छरोत्तमैः ।। ६७ ।।\nपर्वतं वारिधाराभिः प्रावृषीव बलाहकाः ।\nते पीडयन्तः पवनं क्रुद्धाः सप्त महारथाः ।। ६८ ।।\nप्रजासंहरणे घोराः सोमं सप्त ग्रहा इव ।\nततो दक्षिणमक्षोभ्यं नानारत्नविभूषितम् ।। ६९ ।।\nकरं गजकराकारमुद्यम्य युधि मारुतः ।\nतेषां मूर्धसु दैत्यानां पातयामास वीर्यवान् ।। 3.55.७० ।।\nनिहता वायुवेगेन तेन सप्त महारथाः ।\nत्यक्त्वा प्राणान्पुलोमा तु विव्याध नवभिः शरैः ।।७१।।\nप्रदर्पितमसंहार्यं दृष्ट्वा वायुं सनातनम् ।\nअसंचिन्त्य शरौघांस्ताञ्ज्वलितांश्च पुलोमतः ।।७२ ।।\nतेषां विदार्य तेजांसि दानवानां महात्मनाम् ।\nशोणितक्लिन्नमुकुटा गैरिकाक्ता इवाद्रयः ।। ७३।।\nते भिन्नवर्मास्थिभुजाः पतन्तो भान्ति दानवाः ।\nमातङ्गयूथसम्भग्नाः पुष्पिता इव पादपाः ।। ७४।।\nतेषां विदारितैर्देहैर्दानवानां महात्मनाम् ।\nततः प्रावर्तत नदी रौद्ररूपा भयावहा ।। ७५ ।।\nप्रस्रवन्ती रणे रक्तं भीरूणां भयवर्धिनी ।\nदेवदैत्यगजाश्वानां रुधिरौघपरिप्लुता ।\nरणभूमिरभूद् रौद्रा तत्र तत्र सहस्रशः ।। ७६ ।।\nसम्भृता गतसत्त्वैश्च यक्षराक्षसखेचरैः ।\nसानुगैः सपताकैश्च सोपासङ्गरथध्वजैः ।। ७७ ।।\nशीर्षकुम्भैस्तथा नागैर्घण्टाभिस्तु विभूषितैः ।\nसुवर्णपुङ्खैर्ज्वलितैर्नाराचैस्तिग्मतैजसैः ।। ७८ ।।\nदेवदानवनिर्मुक्तैः सविषैरुरगैरिव ।\nप्रासतोमरनाराचैः शक्तिखङ्गपरश्वधैः ७९ ।।\nसुवर्णविकृतैश्चापि गदामुसलपट्टिशैः ।\nकनकाङ्गदकेयूरैर्मणिभिश्च सकुण्डलैः ।। 3.55.८० ।।\nतनुत्रैः सतलत्रैश्व हारैर्निष्कैश्च शोभनैः ।\nहतैश्च दितिजैस्तत्र शस्त्रस्यन्दनवर्जितैः ।। ८१ ।।\nपतितैरपि विद्धैश्च शतशोऽथ सहस्रशः ।\nनिपातितध्वजरथो हतवाजिरथद्विपः ।। ८२ ।।\nविमर्दो देवदैत्यानां सदृशः कर्मणा बभौ ।\nअथ दैत्यसहस्रेण पौलोमेन महारथः ।। ८३ ।।\nसंवृतः पवनः श्रीमान् गदामुसलपाणिना ।। ८४ ।।\nते जघ्नुः शतसाहस्राः पवनं दानवोत्तमाः ।\nतैर्वध्यमानः स बभौ समन्तादर्पितैः शरैः ।।८५।।\nहत्वाष्टौ तत्र योधानां शतानि पवनः प्रभुः ।\nकृत्वा मार्गं सुरश्रेष्ठो ननाद सुमहारथः ।। ८६ ।।\nअद्यापि च सुविस्तीर्णः पन्थाः संदृश्यते दिवि ।\nनाम्ना वायुरथो नाम सिद्धाः पश्यन्ति तं दिवि ।। ८७।।\nवैशम्पायन उवाच\nहयग्रीवस्तु दितिजः पूषणं प्रति वीर्यवान् ।\nननाद सुमहानादं सिंहनादं महारथः ।। ८८ ।।\nविस्फार्य सुमहच्चापं हेमजालविभूषितम् ।\nपूषणं दितिजोऽपश्यत् क्रुद्धो घोरेण चक्षुषा ।। ८९।।\nभुजाभ्यामाददानस्य संदधानस्य वै शरान् ।\nमुञ्चतः कर्षतो वापि ददृशुस्तत्र नान्तरम् ।। 3.55.९०\nअग्निचक्रोपमं दीप्तं मण्डलीकृतकार्मुकम् ।\nतदासीद् दानवेन्द्रस्य सव्यदक्षिणमस्यतः ।। ९१।।\nरुक्मपुङ्खैस्ततस्तस्य चापमुक्तैः शितैः शरैः ।\nप्राच्छाद्यन्त शिलाधौतैर्दिशः सूर्यस्य च प्रभाः ।। ९२।।\nततः कनकपुङ्खानां शराणां नतपर्वणाम् ।\nनभश्चराणां नभसि दृश्यन्ते बहवो व्रजाः ९३ ।\nगिरिकूटनिभाच्चापात् प्रभवन्तः शरोत्तमः ।\nश्रेणीभूताः प्रकाशन्ते यान्तः श्येना इवाम्बरे ।। ९४ ।।\nगृध्रपत्राञ्छिलाधौतान् कार्तस्वरविभूषितान् ।\nमहावेगान्प्रशस्ताग्रान् मुमोच दितिजः शरान् ।।९५।।\nततश्चापबलोद्भूताः शातकुम्भविभूषिताः ।\nदेहे समवकीर्यन्त पूष्णः संनिहिताः शराः ।। ९६ ।।\nते व्योम्नि रुक्मविकृताः सम्प्रकाशन्त सर्वशः ।\nखद्योता इव घर्मान्ते खे चरन्तः समन्ततः ।। ९७ ।।\nशिलाधौताः प्रसन्नाग्राः पूषणं सिषिचुः शराः ।\nपर्वतं वारिधाराभिर्यथा प्रावृषि तोयदाः ।।। ९८ ।।\nततः प्रच्छादयामास पूषणं शरवृष्टिभिः ।\nपर्वतं वारिधाराभिश्छादयन्निव तोयदः ।। ९९ ।।\nततः सपूष्णोऽदेवस्य बलं वीर्यं पराक्रमम् ।\nव्यवसायं च सत्त्वं च पश्यन्ति त्रिदशाद्भुतम् ।। 3.55.१००।।\nतां समुद्रादिवोद्भूतां शरवृष्टिं समुत्थिताम् ।\nनाचिन्तयत्तदा पूषा दैत्यं चाभ्यद्रवद् रणे ।। १०१।।\nहेमपृष्ठं महानादं पूष्ण आसीन्महाधनुः ।\nविकृतं मण्डलीभूतं शक्राशनिरिवापरा ।। १०२।।\nततः शराः प्रादुरासन् पूरयन्त इवाम्बरम् ।।१०३।।\nसुवर्णपुङ्खाः पूष्णस्ते प्रभवन्तः शरासनात् ।\nमालेव रुक्मपुङ्खानां वितता व्योम्नि पत्रिणाम् ।। १०४।।\nप्रादुरासीन्महाघोरा बृहती पूषकार्मुकात्।\nततो व्योम्नि विभक्तानि शरजालानि सर्वशः ।। १०५।।\nआहतानि व्यशीर्यन्त शरैः संनतपर्वभिः ।\nततः कनकपुङ्खानां छिन्नानां कङ्कवाससाम् ।। १०६।।\nपततां पात्यमानानां खमासीच्चावृतं रणे ।\nपूषा प्रापूरयद् बाणैर्हयग्रीवं शिलाशितैः ।। १०७।।\nनामङ्कैरर्कसदृशैर्दिव्यहेमपरिष्कृतैः ।\nततो व्यसृजदुग्राणि शरजालानि दानवः ।। १०८।।\nअमर्षी बलवान् क्रुद्धो दिधक्षन्निव पावकः ।\nपूष्णस्त्वाजौ ध्वजं चैव पताकां धनुरेव च ।। १०९।।\nरश्मीन् योक्त्राणि चाश्वानां हयग्रीवो रणेऽच्छिनत् ।\nअथाप्यश्वान् पुनर्हत्वा चतुर्भिः सायकोत्तमैः ।। 3.55.११०।।\nसारथिं सुमहातेजा रथोपस्थादपातयत् ।\nकृतस्तु विरथः पूषा हयग्रीवेण संयुगे ।।१११।।\nपूषा तस्य रथाभ्याशात् स ययौ तेन वै जितः।\nगतः शक्ररथाभ्याशं मुक्तो मृत्युमुखादिव ।। ११२।।\nतत्राद्भुतमिदं भूयो युद्धं वर्तत दारुणम् ।\nकृतप्रतिकृतं घोरं शम्बरस्य भगस्य च ।। ११३।।\nसप्तकिष्कुपरीणाहं द्वादशारत्निकार्मुकम्।\nचापं चाशनिनिर्घोषं दृढज्यं भारसाधनम् ।।११४।।\nविक्षिपन्नक्षसदृशान्व्यसृजत्सायकान् बहून्।\nक्रोधसंरक्तनयनः शम्बरः सर्वयोगवित् ।।११५।।\nतेन वित्रास्यमानानि देवसैन्यानि सर्वशः ।\nसमकम्पन्त भीतानि सिन्धोरिव महोर्मयः ।।११६।।\nतमापतन्तं सम्प्रेक्ष्य विरूपाक्षं विभीषणम् ।\nभगः प्रस्फुरमाणौष्ठस्त्वरमाणो व्यदारयत् ।। ११७।।\nततो भगो महेष्वासो दिव्यं विस्फारयन्धनुः ।\nअवाकिरद् दैत्यगणाञ्छरजालेन छादयन् ।। ११८।।\nतमभ्यगाद् भगो दैत्यं तूर्णमस्यन्तमन्तिकात् ।\nमातङ्गमिव मातङ्गो वृषं प्रति वृषो यथा ।। ११९।।\nतौ प्रगृह्य महावेगौ धनुषी भारसाधने ।\nप्राच्छादयेतामन्योन्यं तक्षमाणौ रणे शरैः ।। 3.55.१२०।।।\nतयोः सुतुमुलं युद्धमासीद् घोरं महारणे ।\nभगशम्बरयोभींममप्रमेयं महात्मनोः ।। १२१।।।\nअथ पूर्णायतोत्सृष्टैः शरैः संनतपर्वभिः ।\nव्यदारयेतामन्योन्यं कार्ष्णे निर्भिद्य चर्मणी ।। १२२।।\nतौ तु विकृतसर्वाङ्गौ रुधिरेण समुक्षितौ ।\nसम्प्रेक्ष्यमाणौ रथिनावुभौ परमदुर्मदौ ।\nतक्षमाणौ शितैर्बाणैर्न वीक्षितुमशक्नुताम् ।। १२३।।\nअथ विव्याध समरे त्वरमाणोऽसुरो भगम् ।\nनाराचैः क्रोधताम्राक्षः कालान्तकयमोपमः ।। १२४।।\nगरुत्मानिव चाकाशे पोथयानो महोरगम् ।\nनाराचा न्यपतन् देहे तूर्णं शम्बरचोदिताः ।। १२५।।\nतानन्तरिक्षे नाराचान् भगश्चिच्छेद पत्रिभिः ।\nज्वलन्तमचलप्रख्यं वैश्वानरसमप्रभम् ।। १२६।।\nततो भगं चतुःषष्ट्या विव्याधासुरसत्तमः ।\nशिलीमुखैर्महावेगैर्जाम्बूनदविभूषितैः ।। १२७।\nतदा तत्सुचिरं कालं युद्धं सममिवाभवत् ।\nशम्बरस्य च मायाभिर्नादृश्यत ततोऽम्बरम् ।। १२८।।\nदोर्भ्यां विक्षिपतश्चापं रणे विष्टभ्य तिष्ठतः ।\nश्रूयते धनुषः शब्दो विस्फूर्जितमिवाशनेः ।। १२९।।\nस भगस्य हयान् हत्वा सारथिं च महाहवे ।\nअभ्यवर्षच्छरैरेनं पर्जन्य इव वृष्टिमान् ।। 3.55.१३० ।।\nन तस्यासीदनिर्भिन्नं गात्रे द्व्यंगुलमन्तरम् ।\nभगदेवस्य दैत्येन शम्बरेणास्त्रघातिना ।।१३१।।\nदेवस्य चाद्भुतं दिव्यमस्त्रमस्त्रेण वारयन् ।\nमायायुद्धेन मायावी शम्बरस्तमयोधयत् ।। १३२।।\nअवञ्चयद् भगं दैत्यो मायाभिर्लाघवेन च ।\nभगस्तस्य रथं साश्वं शरवर्षैरवाकिरत् ।।१३३।।\nसहस्रमायो द्युतिमान् देवसेनां निषूदयन् ।\nअदृश्यत शरैश्छन्नः शम्बरः शतशो रणे ।।१३४।।\nअदृश्यत् पतितो भूमौ गतचेता इवासुरः ।\nअथ स्म युध्यते भूयः शतधा शैलसंनिभः ।।१३५।।\nदिशां गजेन्द्रमारूढो दृश्यते स पुनर्बली ।\nप्रादेशमात्रश्च पुनः पुनर्भवति शैलवत् ।। १३६।।\nमहामेघ इव श्रीमांस्तिर्यगूर्ध्वं च सोऽभवत् ।\nपुनः कृत्वा विरूपाणि विकृतानि च सर्वशः ।।१३७।।\nसर्वां भीषयते सेनां देवानां भीमदर्शनः ।\nते भीताः प्रपलायन्ते सिंहं दृष्ट्वा मृगा यथा ।। १३८।।\nततः सोऽन्यं वरं देहं कृत्वा प्रांशुतरं पुनः ।\nगच्छत्यूर्ध्वगतिं घोरो दिशः शब्देन पूरयन् ।।१३९।।\nनभस्तलगतश्चापि वर्षते वासवो यथा ।\nसंवर्तकाम्बुदप्रख्यः पूरयन् पृथिवीतलम् ।। 3.55.१४०।।\nसंवर्तकोऽनलश्चैव भूत्वा भीमपराक्रमः ।\nशतवर्त्मा शतशिखो ददाह च पुनः सुरान् ।। १४१।।\nमुहूर्ताच्च महाशैलः शतशीर्षा शतोदरः ।\nअदृश्यत दिवः स्तम्भः शतशृङ्ग इवाचलः  १४२।।\nयेऽन्ये देवाश्च साध्याश्च ये च विश्वे च देवताः ।\nक्षिपन्त्यस्त्राणि दिव्यानि तानि सोऽग्रसतासुरः ।। १४३।।\nयुद्ध्यमानश्च समरे सरथः सोऽसुरोत्तमः ।\nगन्धर्वनगराकारस्तत्रैवान्तरधीयत ।। १४४।।\nते भीताः समुदीक्षन्त त्रिदशा भीमविक्रमाः ।\nसहस्रमायं समरे शम्बरं चित्रयोधिनम् ।। १४५।।\nस भगो भयसंत्रस्तो दानवेन्द्रस्य संयुगे ।\nरथं त्यक्त्वा महाभागो महेन्द्रं शरणं गतः ।। १४६।।\nपराजित्य तु तं देवं दानवेन्द्रः प्रतापवान् ।\nगतो यत्र महातेजा जातवेदा महाप्रभः ।। १४७।।\nस वह्निं वाग्भिरुग्राभिः क्रुद्धस्तर्जयते बली ।\nभवाम्येष हि ते मृत्युरित्युक्त्वान्तरधीयत ।। १४८।\nवैशम्पायन उवाच\nएतस्मिन्नन्तरे चैव ब्राह्मणेन्द्रो महाबलः ।\nजघान सोमः शीतास्त्रो दानवानां चमूं रणे ।। १४९।।\nकैलासशिखराकारो द्युतिमद्भिर्गणैर्वृतः ।\nअवधीद् दानवान् दृष्ट्वा दण्डपाणिरिवान्तकः ।। 3.55.१५०।।\nपोथयद् रथवृन्दानि वाजिवृन्दानि वै प्रभुः ।\nदैत्येषु विचरञ्छ्रीमान्युगान्ते कालवद्बली ।।१५१।।\nसोऽमर्षाद् रथजालानि उरुवेगेन चन्द्रमाः ।\nददाह दानवान् सर्वान्दावाग्निरिव चोदितः ।। १५२।।\nमृद्नन् रथेभ्यो रथिनो गजेभ्यो गजयोधिनः ।\nसादिनश्चाश्वपृष्ठेभ्यो भूमौ चापि पदातिनः ।। १५३।।\nशीतेन व्यधमत्सर्वान् वायुर्वृक्षानिवौजसा ।\nचन्द्रमाः सुमहातेजा दानवानां महाचमूम् ।। १५४।।\nतदस्त्रमभवत् तस्य प्रदिग्धं शत्रुशोणितैः ।\nपिनाकमिव रुद्रस्य क्रुद्धस्याभिघ्नतः पशून् ।। १५५।।\nयुगान्तकोपमः श्रीमान् दैत्येषु व्यचरद्बली ।\nआवार्य महतीं सेनां प्राद्रवन्तीं पुनः पुनः ।। १५६।।\nचन्द्रं मृत्युमिवायान्तं दृष्ट्वा योधा विसिस्मियुः।\nयतो यतः प्रक्षिपति शिशिरास्त्रं तमोनुदः ।।१५७।।\nततस्ततो व्यशीर्यन्त दैत्यसैन्यानि संयुगे ।\nव्यदारयत् च सैन्यानि स्वबलेनाभिसंवृतः ।। १५८।।\nग्रसमानमनीकानि व्यादितास्यमिवान्तकम् ।\nतं तथा भीमकर्माणं गृहीतास्त्रं महाहवे ।। १५९।।\nदृष्ट्वा शशांकमायान्तं दैत्याभं चन्द्रभास्करौ ।\nतालमात्राणि चापानि कर्षमाणौ महाबलौ ।। 3.55.१६०।।\nछादयेतां शरैश्चन्द्रं वृष्टिमन्ताविवाम्बुदौ ।\nअथ विस्फार्यमाणानां कार्मुकाणां सुरासुरैः ।। १६१।।\nअभवत् सुमहाशब्दो दिशः संनादयन्निव ।\nविनदद्भिर्महानागैर्ह्रेषमाणैश्च वाजिभिः ।। १६२।।\nभेरीशङ्खनिनादैश्च तुमुलं सर्वतोऽभवत्।\nयुयुत्सवस्ते संरब्धा जयगृद्धा यशस्विनः ।।१६३।।\nअन्योन्यमभिगर्जन्तो गोष्ठेष्विव महावृषाः ।\nशिरसां पात्यमानानां समरे निशितैः शरैः ।।१६४।।\nअश्मवृष्टिरिवाकाशे ह्यभवत् सेनयोस्तथा ।\nकुण्डलोष्णीषधारीणि जातरूपस्रजांसि च ।। १६५।\nपतितानि स्म दृश्यन्ते शिरांसि रणमूर्धनि ।\nविशिखैर्मथितैर्गात्रैर्बाहुभिश्च सकार्मुकैः ।। १६६।।\nसहस्ताभरणैश्चान्यैर्विच्छिन्नै रुधिरोक्षितैः ।\nकवचैरावृतैर्गात्रैरुरुभिश्चन्दनोक्षितैः ।। १६७।।\nमुखैश्च चन्द्रसंकाशैस्तप्तकुण्डलभूषणैः ।\nगजवाजिमनुष्याणां सर्वगात्रैः समन्ततः ।।१६८।।\nआसीत् सर्वा समाकीर्णा मुहूर्तेन वसुंधरा ।\nचापमेघाश्च विपुलाः शस्त्रविद्युत्प्रकाशिनः ।\nवाहनानां च निर्घोषः स्तनयित्नुसमोऽभवत् ।।१६९।।\nस सम्प्रहारस्तुमुलः कटुकः शोणितोदकः ।\nप्रावर्तत सुराणां च दानवानां च संयुगे ।। 3.55.१७०।।\nइति श्रीमहाभारते खिलभागे हरिवंशे भविष्यपर्वणि वामनप्रादुर्भावे   देवासुरयुद्धे पञ्चपञ्चाशत्तमोऽध्यायः ।। ५५ ।।"
  }
]
[
  {
    "text": "वैशम्पायन उवाच\nपृथिव्यां यत् कृतं छिद्रं तपनेन विवर्धता ।\nतस्मिन्न्यस्तोऽथ मैनाकः स्वभावविहितोऽचलः।। १ ।।\nपर्वभिः पर्वतत्वं च लभते नाम संशितम् ।\nअचलादचलत्वं च स्वभावान्मेरुरेव सः ।। २ ।।\nतस्य पृष्ठे सुविस्तीर्णे नगस्य सुमहर्द्धिमान् ।\nतस्मिंस्तु पुरुषो व्यक्तो वसति ज्योतिसम्भवः ।\nविहितश्च स्वभावेन तेनैव परमात्मना ।। ३ ।।\nयत्तद् ब्रह्ममयं तेजो निहितं शिरसोऽन्तरे ।\nतस्य ज्योतिर्मयं रूपं दान्तं पुरुषविग्रहम् ।। ४ ।।\nवदनादभिनिष्क्रान्तं ज्वलन्तमिव तेजसा ।\nचतुर्भिर्वदनैर्युक्तं चतुर्भिश्च द्विजोत्तमैः ।। ५ ।।\nवक्त्रं व्रह्म समुद्भूतं ब्रह्मा ब्राह्मणपुङ्गवः ।\nतदेवं तन्महद्भूतं पुनर्भावत्वमागतम् ।। ६ ।।\nउद्धृता पृथिवी देवी पुरस्तात्सलिलाशयात्।\nब्रह्मत्वं ब्रह्मणः स्थानादलोको लोकतां गतः ।। ७ ।।\nपदसंधौ ब्रह्मलोकं शृङ्गं मेरोस्तदाभवत् ।\nउच्छ्रितं योजनशतं सहस्रशतमेव च ।। ८ ।।\nएवमेव च विस्तारं चतुर्भिर्गुणितं गुणैः ।\nअथवा नैव संख्यातुं शक्यं भूतेन केनचित् ।\nसमाः सहस्रैर्बहुभिरपि दिव्येन तेजसा ।। ९ ।।\nचतुर्भिः पार्श्वविस्तारैः शिलाभिरभिसंवृतैः ।\nनगस्य यस्य राजेन्द्र विस्तारैः शतयोजनैः ।। 3.17.१० ।।\nकोटिकोटीशतगुणैर्गुणितं ब्रह्मवादिभिः ।\nयोगयुक्तैः सदा सिद्धैर्नित्यं ब्रह्मपरायणैः ।। ११ ।।\nमरुद्भिः सह देवेन्द्रै रुद्रैर्वसुभिरेव च ।\nआदित्यैर्विश्वसहितै ररक्ष वसुधाधिपान् ।। १२ ।।\nररक्ष पृथिवीं चैव भगवान् विष्णुना सह ।\nविवस्वद्वरुणाभ्यां च संघातं गमितं नृप ।। १३ ।।\nतेन ब्राह्मेण वपुषा ब्रह्मप्राप्तेन भारत ।\nयत्तद् विष्णुमयं तेजः सर्वत्र समतां गतम् ।। १४ ।।\nयत्तद् ब्रह्मेति वै प्रोक्तं ब्राह्मणैर्वेदपारगैः ।\nनियमैर्बहुभिः प्राप्तैः सत्यव्रतपरायणैः ।। १५ ।।\nएवमेते त्रयो लोका ब्राह्मेऽहनि समाहिताः ।\nअहनि ब्रह्म चाव्यक्तं व्यक्तं प्राणे प्रतिष्ठितम् ।। १६ ।।\nब्रह्मणो नियतं कर्म प्रभावेण प्रचोदितम् ।\nप्रवर्तमानं भावेन शश्वदच्छलवादिनाम् ।। १७ ।।\nएतद्धितमिति प्रोक्तं ब्राह्मणैर्वेदपारगैः ।\nयदेकं ब्रह्मणः पादं दिष्टत्वं गमितं पदम् ।। १८ ।।\nबहुत्वाद् विप्रभावानां विश्वशब्दः प्रयुज्यते ।\nब्राह्मणैर्ब्रह्म भूतात्मा सत्यव्रतपरायणैः ।। १९ ।।\nविश्वरूपं मनोरूपं बुद्धिरूपं च मानयन् ।\nएवं द्वन्द्वं स भगवान् प्रथमं मिथुनं सृजत् ।। 3.17.२० ।।\nस एव भगवान् विश्वो देव्या सह सनातनः ।\nविधाय विपुलान्भोगान्ब्रह्मा चरति सानुगः।। २१ ।।\nस एष भगवान् ब्रह्मा नित्यं ब्रह्मविदां वरः ।\nनिर्वाणपदगन्तॄणामकिंचनपथैषिणाम् ।। २२ ।।\nसोमात्सोमः समुत्पन्नो धारासलिलविग्रहात् ।\nययाभिषिक्तो भूतानामाधिपत्ये महेश्वरः ।। २३ ।।\nअभिषिच्य च भूतेशं कृत्वा कर्म स्वभावतः ।\nनदति स्म तदा नादं तेन सा ह्युच्यते नदी ।। २४ ।।\nसा ब्रह्मलोकं सम्भाव्य अभिभूय सहस्रधा ।\nगां गता गगनाद् देवी सप्तधा प्रससार च ।। २५ ।।\nसहस्रधा च राजेन्द्र बहुधा च पुनः पुनः ।\nइमं लोकममुं चैव भावयन् क्षरसम्भवम् ।। २६।।\nततो भूतानि रोहन्ति महाभूतफलानि च ।\nततः सर्वे क्रियारम्भाः प्रवर्तन्ते मनीषिणाम् ।। २७ ।।\nचतुर्भिर्वदनैस्तस्य मुखपद्माद् विनिःसृता ।\nतदाक्षरमयी सिद्धिर्दिशत्वं समुपागता ।। २८ ।।\nतस्य ज्ञानमयं पुण्यं चतुष्पादं सनातनम् ।\nपतित्वेनाभवद् देवो ब्रह्मा चात्र पितामहः ।। २९ ।।\nपादा धर्मस्य चत्वारो यैरिदं धार्यते जगत् ।\nब्रह्मचर्येण व्यक्तेन गृहस्थेन च पावने ।। 3.17.३० ।।\nगुरुभावेन वाक्येन गुह्यगामिनगामिना ।\nइत्येते धर्मपादाः स्युः स्वर्गहेतोः प्रचोदिताः ।। ३१ ।।\nन्यायाद् धर्मेण गुह्येन सोमो वर्धति मण्डले ।\nब्रह्मणो ब्रह्मचरणाद् वेदा वर्तन्ति शाश्वताः ।। ३२ ।।\nगृहस्थामभि वाक्येन तृप्यन्ति पितरस्तथा ।\nऋषयोऽपि च धर्मेण नगस्य शिरसि स्थिताः ।। ३३ ।।\nनगस्य तस्य सम्पश्य मेरोः शिखरमुत्तमम् ।\nपद्भ्यां सम्पीड्य वृषणावृषिभिस्तैर्विचार्यते ।। ३४ ।।\nग्रीवां निगृह्य पृष्ठं च विनाम्य प्रहसन्निव ।\nनाभिदेशे करौ न्यस्य सर्वशोऽङ्गानि संक्षिपन् ।। ३५ ।।\nमूर्ध्नि ब्रह्म समुत्क्षिप्य मनसापि पितामहः ।\nअसृजन्मनसा विष्णुं योगाद् योगेश्वरस्य च ।। ३६ ।।\nव्यतिरिक्तेन्द्रियो विष्णुर्बिम्बाद्बिम्बमिवोद्धृतः।\nतेजोमूर्तिधरो देवो नभसीन्दुरिवोदितः ।। ३७ ।।\nरराज ब्रह्मयोगेन सहस्रांशुरिवापरः ।\nविराजन्नभसो मध्ये प्रभाभिरतुलं प्रभुः ।। ३८ ।।\nनोपलभ्यति मूढात्मा प्रत्यक्षं ब्रह्म शाश्वतम् ।\nललाटमध्ये तिष्ठन्तं द्विधाभूतं क्रियां प्रतिं ।। ३९ ।।\nज्योतिश्चक्षुषि सम्बद्धं बिम्बं भास्करसोमयोः ।\nबुद्ध्या पूर्वं तु पश्यन्ति अध्यात्मविषये रताः ।। 3.17.४०\nब्राह्मणा वेदविद्वांसः सत्यव्रतपरायणाः ।\nनेतरे जातु पश्यन्ति अध्यात्मं नावबुध्यते ।। ४१ ।।\nहिंसायोगैरयोगात्मा सर्वप्राणचरैर्नृप ।\nभूतयो भुवि भूतेशो मोहप्राप्तेन चेतसा ।। ४२ ।।\nकर्मभिः कुत्सितैरन्यैः सर्वप्राणिवधैषिणाम् ।\nनराणां योगमाधाय स्वेषु मात्रेषु भारत ।। ४३ ।।\nसमाहितमना ब्रह्मन् मोक्षप्राप्तेन हेतुना ।\nचन्द्रमण्डलसंस्थानाज्ज्योतिश्चान्द्रं महत् तदा ।। ४४ ।।\nप्रविश्य हृदयं क्षिप्रं गायत्र्या नयनान्तरे ।\nगर्भस्य सम्भवो यश्च चतुर्धा पुरुषात्मकः ।। ४५ ।।\nब्रह्मतेजोमयोऽव्यक्तः शाश्वतोऽथ धुवोऽव्ययः।\nन चेन्द्रियगुणैर्युक्तो युक्तस्तेजोगुणेन च ।। ४६ ।।\nचन्द्रांशुविमलप्रख्यो भ्राजिष्णुर्वर्णसंस्थितः ।\nनेत्राभ्यां जनयद् देवो ऋग्वेदं यजुषा सह ।। ४७ ।।\nसामवेदं च जिह्वाग्रादथर्वाणं च मूर्धतः ।\nजातमात्रास्तु ते वेदाः क्षेत्रं विन्दन्ति तत्त्वतः।। ४८ ।।\nतेन वेदत्वमापन्ना यस्माद् विन्दन्ति तत्पदम् ।\nते सृजन्ति तदा वेदा ब्रह्म पूर्वं सनातनम् ।। ४९ ।।\nपुरुषं दिव्यरूपाभं स्वैः स्वैर्भावैर्मनोभवैः ।\nअथर्वणस्तु यो योगः शीर्षं यज्ञस्य तत् स्मृतम् ।। 3.17.५० ।।\nग्रीवाबाह्वन्तरं चैव ऋग्भागः स भवेत् ततः ।\nहृदयं चैव पार्श्वं च सामभागस्तु निर्मितः ।। ५१ ।।\nबस्तिशीर्षं कटीदेशं जङ्घोरुचरणैः सह ।\nएवमेष यजुर्भागः संघातो यज्ञकल्पितः ।\nपुरुषो दिव्यरूपाभः सम्भूतो ह्यमरात्पदात् ।। ५२ ।।\nस हि वेदमयो यज्ञः सर्वभूतसुखावहः ।\nउभयोर्लोकयोस्तात हिंसावर्ज्यः सनातनः ।। ५३ ।।\nयोगारम्भं कर्मसाध्यं ब्रह्मचर्यं सनातनम् ।\nप्रभवः सर्वभूतानां यो विन्दति स वेदवित् ।। ५४ ।।\nस सिद्धः प्रोच्यते लोके सिद्धिरेव न संशयः ।\nनिर्मुक्तैः सर्वकर्मभ्यो मुनिभिर्वेदपारगैः ।। ५५ ।।\nवैष्णवं यज्ञमित्येवं ब्रुवते वेदपारगाः ।\nब्राह्मणा नियमश्रान्ता वेदोपनिषदे पदे । ५६ ।।\nजनमेजय उवाच\nचेतसस्तूपलम्भे हि मनोग्राह्यस्य कामतः ।\nकारणं श्रोतुमिच्छामि यथा त्वं मन्यसे मुने ।। ५७ ।।\nवैशम्पायन उवाच\nन ह्यस्य कारणं किंचिद् बाह्यं भवति भारत ।\nअन्तर्गतं कारणं तु शारीरं मानसं नृप ।। ५८ ।।\nयेन वेद्यं विदुर्मर्त्या ब्राह्मणाः संशितव्रताः ।\nअवेद्यमपि वेद्यं च शक्यं वेत्तुं न कर्मणा ।। ५९ ।।\nब्राह्मणेन विनीतेन सदा ब्रह्मनिषेविणा ।\nसदा विदिततत्त्वेन सिद्धिहेतोर्महीपते ।। 3.17.६० ।।\nसदा चैव शुचिर्भूत्वा नियतो ब्रह्मकर्मणा ।\nउपतिष्ठेत स गुरुं बद्धाञ्जलिपुटो द्विजः ।। ६१ ।।\nसायं प्रातश्च तत्त्वज्ञो मोक्षकर्माणि कारयेत्।\nविनीतो ब्रह्मभावेन समाहितमतिर्मुनिः ।। ६२।।\nसम्प्रपद्येत मनसा वैष्णवं पदमुत्तमम् ।\nध्यायन्नेव प्रसीदेत समाहितमतिर्द्विजः ।। ६३ ।।\nगच्छते परमं ब्रह्म निर्विकारेण चेतसा ।\nअपुनर्भवभावज्ञो निर्ममो भावबन्धनात् ।। ६४ ।।\nतदेवाक्षरमित्याहुर्यत् तद् ब्रह्म सनातनम् ।\nतर्हि तत्कर्मयोगेन विद्यायोगेन दर्शितम् ।। ६५ ।।\nब्राह्मणानां विनीतानां वैष्णवे पदसंचये ।\nसर्वद्रव्यातिरिक्तानां कामयोगविगर्हिणाम् ।। ६६ ।।\nअपुनर्भाविनां लोकाः कर्मयोगप्रतिष्ठिताः ।\nअनादानेन मनसा राजन् कर्मणि कर्मणि ।। ६७ ।।\nआदानाद् बध्यते जन्तुर्निरादानात् प्रमुच्यते ।\nब्राह्मणेभ्यः क्रियावाप्तिर्जन्तोः पूर्वाज्जनाधिप ।। ६८।।\nमुक्तश्चेन्द्रियबन्धेन प्राप्तश्च परमं पदम्।\nन भूयः पुनरायाति मानुषं देहविग्रहम् ।। ६९ ।।\nइति श्रीमहाभारते खिलभागे हरिवंशे भविष्यपर्वणि   पौष्करे सप्तदशोऽध्यायः ।। १७ ।।"
  }
]
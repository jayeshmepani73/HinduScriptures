[
  {
    "text": "वैशम्पायन उवाच\nप्रजानां पतयः सप्त सप्त चैव महर्षयः ।\nतस्य देवस्य जातस्य नमस्कारं प्रचक्रिरे ।। १ ।।\nभरद्वाजः कश्यपो गौतमश्च विश्वामित्रो जमदग्निर्वसिष्ठः ।\nयश्चोदितो भास्करे सम्प्रणष्टे सोऽप्यत्रात्रिर्भगवानाजगाम ।। २ ।।\nमरीचिरङ्गिराश्चैव पुलस्त्यः पुलहः क्रतुः ।\nदक्षप्रजापतिश्चैव नमस्कारं प्रचक्रिरे ।। ३ ।।\nऔर्वो वसिष्ठपुत्रश्च स्तम्बः काश्यप एव च ।\nकपीवानकपीवांश्च दत्तो निश्च्यवनस्तथा ।। ४ ।।\nवसिष्ठपुत्राः सप्तासन् वासिष्ठा इति विश्रुताः ।\nहिरण्यगर्भस्य सुताः पूर्वजाताः सुतेजसः ।। ५ ।।\nगार्ग्यः पृथुस्तथैवान्यो जन्यो वामन एव च ।\nदेवबाहुर्यदुध्रश्च पर्जन्यश्चैव सोमजः ।। ६ ।।\nहिरण्यरोमा वेदशिराः सप्तनेत्रस्तथैव च ।\nविश्वोऽतिविश्वश्च्यवनः सुधामा विरजास्तथा ।। ७ ।।\nअतिनामा सहिष्णुश्च नमस्कारमकुर्वत ।\nउद्दयोतमाना वपुषा सर्वाभरणभूषिताः ।। ८ ।।\nउपनृत्यन्ति देवेशं विष्णुमप्सरसां वराः ।\nततो गन्धर्वतूर्येषु प्रणदत्सु विहायसि ।। ९ ।।\nबहुभिः सह गन्धर्वैः प्रागायत च तुम्बुरुः ।\nमहाश्रुतिश्चित्रशिरा ऊर्णायुरनघस्तथा ।। 3.70.१० ।।\nगोमायुः सूर्यवर्चाश्च सोमवर्चाश्च सप्तमः ।\nयुगपस्तृणपः कार्ष्णिर्नन्दिश्च त्रिशिरास्तथा ।। ११ ।।\nत्रयोदशः शालिशिराः पर्जन्यश्च चतुर्दशः ।\nकलिः पञ्चदशश्चात्र तत्रैव तु महीपते ।। १२ ।।\nदश पञ्च त्विमे प्रोक्ता नारदश्चैव षोडशः ।\nहाहा हूहूश्च गन्धर्वौ हंसश्चैव महाद्युतिः ।। १३ ।।\nसर्वे ते देवगन्धर्वा उपगायन्ति केशवम् ।\nतथैवाप्सरसो हृष्टाः सर्वालंकारभूषिताः ।। १४।।\nवपुष्मन्तः सुजघनाः सर्वाङ्गशुभदर्शनाः ।\nननृतुश्च महाभागा जगुश्चायतलोचनाः ।। १५।।\nसुमध्याश्चारुमध्याश्च प्रियमुख्यो वराननाः ।\nअनूकाथ तथा जामी मिश्रकेशी त्वलम्बुषा ।। १६।।\nमरीचिः शुचिका चैव विद्युत्पूर्णा तिलोत्तमा ।\nअद्रिका लक्षणा चैव रम्भा तद्वन्मनोरमा ।। १७ ।।\nअसिता च सुबाहुश्च सुप्रिया सुभगा तथा ।\nउर्वशी चित्रलेखा च सुग्रीवा च सुलोचना ।। १८।।\nपुण्डरीका सुगन्धा च सुरथा च प्रमाथिनी ।\nनन्दा शारद्वती चैव तथान्यास्तत्र संघशः ।। १९।।\nमेनका सहजन्या च पर्णिका पुञ्जिकस्थला ।\nएताश्चाप्सरसोऽन्याश्च प्रनृत्यन्ति सहस्रशः ।।3.70.२०।।\nधातार्यमा च मित्रश्च वरुणोंऽशो भगस्तथा ।\nइन्द्रो विवस्वान्पूषा च त्वष्टा च सविता तथा ।।२१।।\nकथितो विष्णुरित्येवं काश्यपेयो गणस्तथा ।\nइत्येते द्वादशादित्या ज्वलन्तः सूर्यवर्चसः ।।२२।।\nचक्रुस्तस्य सुरेशस्य नमस्कारं महात्मनः ।\nमृगव्याधश्च सर्पश्च निर्ऋतिश्च महाबलः ।।२३।।\nअजैकपादहिर्बुध्न्यः पिनाकी चापराजितः ।\nदहनोऽथेश्वरश्चैव कपाली च विशाम्पते ।।२४।।\nस्थाणुर्भर्गश्च भगवान् रुद्रास्तत्रावतस्थिरे ।\nप्रजानाथ! मृगव्याधः सर्प, महाबली निष्कृतिः\nअश्विनौ वसवश्चाष्टौ मरुतश्च महाबलाः ।।२५।।\nविश्वेदेवाश्च साध्याश्च तस्य प्राञ्जलयः स्थिताः ।\nशेषानुजा महाभागा वासुकिप्रमुखास्तथा ।।२६।।\nकच्छपश्चापहर्ता च तक्षकश्च महाबलः ।\nअधृष्टास्तेजसा युक्ता महाक्रोधा महाबलाः ।।२७।।\nएते नागा महात्मानस्तस्मै प्राञ्जलयः स्थिताः ।\nतार्क्ष्यश्चारिष्टनेमिश्च गरुडश्च महाबलः ।।२८।।\nअरुणश्चारुणिश्चैव वैनतेया ह्युपस्थिताः ।\nपितामहश्च भगवान् स्वयमागम्य लोककृत् ।\nप्राह चैवं गुरुः श्रीमान् सह सर्वैर्महात्मभिः ।।२९।।\nब्रह्मोवाच\nयस्मात् प्रसूयते लोकः प्रभविष्णुः सनातनः ।\nतस्माल्लोकेश्वरः श्रीमान् विष्णुरेव भवत्वयम् ।।3.70.३०।।\nएवमुक्त्वा तु भगवान् सार्धं देवर्षिभिः प्रभुः ।\nनमस्कृत्वा सुरेशाय जगाम त्रिदिवं पुनः ।।३१।।\nस तु जातः सुरेशानः कश्यपस्यात्मजः प्रभुः ।\nनवदुर्दिनमेघाभो रक्ताक्षो वामनाकृतिः ।।३२।।\nश्रीवत्सेनोरसि श्रीमान् रोमजातेन राजता ।\nउत्फुल्ललोचनाः सर्वाः पश्यन्त्यप्सरसस्तदा ।।३३ ।।\nदिवि सूर्यसहस्रस्य भवेद् युगपदुत्थिता ।\nयदि भाः सदृशी सा स्याद् भासा तस्य महात्मनः।।३४।।\nसुरर्षिप्रतिमः श्रीमान् भूर्भुवर्भूतभावनः ।\nशुचिरोमा महास्कन्धः सर्वतेजोमयः प्रभुः ।।३५।।\nया गतिः पुण्यकीर्तीनामगतिः पापकर्मणाम् ।\nयोगसिद्धा महात्मानो यं विदुर्योगमुत्तमम् ।३६।\nयस्याष्टगुणमैश्वर्यं यमाहुर्देवसत्तमम् ।\nयं प्राप्य शाश्वतं विप्रा नियता मोक्षकाङक्षिणः ।।३७।\nजन्मनो मरणाच्चैव मुच्यन्ते भवभीरवः ।\nयदेतत्तप इत्याहुः सर्वाश्रमनिवासिनः ।।३८।\nसेवन्ते यं यताहारा दुश्चरं व्रतमास्थिताः ।\nयोऽनन्त इति नागेषु सेव्यते सर्वभोगिभिः ।।३९।।\nसहस्रमूर्धा रक्ताक्षः शेषादिभिरनुत्तमैः ।\nयो यज्ञ इति विप्रेन्द्रैरिज्यते स्वर्गलिप्सुभिः ।।3.70.४०।\nनानास्थानगतः श्रीमानेकः कविरनुत्तमः ।\nयं देवा यान्ति वेत्तारं यज्ञभागप्रदायिनम् ।।४१।।\nवृषार्चिश्चन्द्रसूर्याक्षं देवमाकाशविग्रहम् ।\nस प्राह त्रिदशान् सर्वान् वाचा वै परया विभुः ।।४२।।\nजानन्नपि महातेजा गतो योगेन बालताम् ।\nकिं करोमि सुरश्रेष्ठाः कं वरं च ददामि वः ।।४३।।\nयत्काङ्क्षितं वै सर्वेषां तद्वै ब्रूत मुदा युताः ।\nतस्य तद् वचनं श्रुत्वा वामनस्य महात्मनः ।।४४।।\nसर्वे ते हृष्टमनसो देवाः कश्यपनन्दनम् ।\nऊचुः प्राञ्जलयो विष्णुं सुराः शक्रपुरोगमाः ।।४५।।\nब्रह्मणो वरदानेन हृतं नो निखिलं जगत् ।\nतपसा महता चैव विक्रमेण दमेन च ।।४६\nबलिना दैत्यमुख्येन सर्वज्ञेन महात्मना ।\nअवध्यः किल सोऽस्माकं सर्वेषां देवसत्तम ।।४७\nभवान् प्रभवते तस्य नान्यः कश्चन सुव्रत ।\nतत् प्रपद्यामहे सर्वे भवन्तं शरणार्थिनः ।\nशरण्यं वरदं देवं सर्वदेवभयापहम् ।।४८\nऋषीणां च हितार्थाय लोकानां च सुरेश्वर ।\nप्रियार्थं च तथादित्याः कश्यपस्य तथैव च ।।४९।\nकव्यं पितॄणामुचितं सुराणां हव्यमुत्तमम् ।\nप्रवर्तेत महाबाहो यथापूर्वं सुरोत्तम ।।3.70.५०।\nआनृण्यार्थं सुरेशस्य वासवस्य महात्मनः ।\nप्रत्यानय महेन्द्रस्य त्रैलोक्यमिदमव्ययम् ।।५१ ।।\nक्रतुना वाजिमेधेन यजते स हि दानवः ।\nयत् प्रत्यानयने युक्तं लोकानां तद् विचिन्तय ।।५२।।\nवैशम्पायन उवाच\nएवमुक्तस्तदा देवैर्विष्णुर्वामनरूपधृक् ।\nप्रहर्षयन्नुवाचाथ सर्वान् देवानिदं वचः ।।५३।।\nतस्य यज्ञसकाशं मां महर्षिर्वेदपारगः ।\nबृहस्पतिर्महातेजा नयत्वङ्गिरसः सुतः ।।५४।।\nतस्याहं समनुप्राप्तो यज्ञवाटं सुरोत्तमाः ।\nविचरिष्ये यथायुक्तं त्रैलोक्यहरणाय वै ।।५५।।\nवैशम्पायन उवाच\nततो बृहस्पतिर्धीमाननयद् वामनं प्रभुम् ।\nयज्ञवाटं महातेजा दानवेन्द्रस्य धीमतः ।।५६।।\nमौञ्जी यज्ञोपवीती च छत्री दण्डी ध्वजी तथा ।\nवामनो धूम्ररक्ताक्षो भगवान् बालरूपधृक् ।।५७।।\nतं गत्वा यत्रवाटं च ब्रह्मर्षिगणसंकुलम् ।\nआत्मना चैव भगवान् वर्णयामास तं क्रतुम् ।।५८।।\nलोकेश्वरेश्वरः श्रीमान् सुरैर्व्रह्मपुरोगमैः ।\nअध्यास्यमानो भगवानवृद्धोऽप्यथ वृद्धवत् ।।५९।\nदानवाधिपतेस्तस्य बलेर्वैरोचनस्य च ।\nयज्ञवाटमचिन्त्यात्मा जगाम सुरसत्तमः ।।3.70.६०।।\nपालितोऽपि हि दैतेयः सांग्रामिकपरिच्छदैः ।\nद्वारे दानवसम्बाधे सहसैव विवेश ह ।।६१ ।।\nऋषिभिश्चैव मन्त्राद्यैः सर्वतः परिवारितम् ।\nदैत्यदानवराजेन्द्रमुपतस्थे बलिं बली ।।६२।\nवर्णयित्वा यथान्यायं यज्ञं यज्ञः सनातनः ।\nविस्तरेण नरश्रेष्ठ प्रयोगैर्विविधैस्तथा ।।६३।।\nशुक्रादीनृत्विजश्चापि यज्ञकर्मविचक्षणान् ।\nसर्वानेव निजग्राह चकार च निरुत्तरान् ।।६४।।\nआरादथ बलेस्तस्य ऋत्विजामभितस्तथा ।\nयज्ञमात्मानमेवासौ हेतुभिः कारणं विभुः ।।६५।।\nवैदिकैरप्रकाशैश्च पुनरप्यथ भारत ।\nप्रत्यक्षमृषिसंघानां वर्णयामास चित्रगुः ।।६६।।\nततो निरुत्तरान् दृष्ट्वा सोपाध्यायानृषींश्च तान् ।\nअवृद्धेनापि वृद्धांस्तान् वामनेन महौजसा ।। ६७ ।।\nअद्भुतं चापि मेने स विरोचनसुतो बली ।\nमूर्ध्ना कृताञ्जलिश्चेदमब्रवीद् विस्मितो वचः ।।६८।।\nकुतस्त्वं कोऽसि कस्यासि किं तेहास्ति प्रयोजनम् ।\nनैवंविधः परिज्ञातो दृष्टपूर्वो मया द्विजः ।।६९।।\nबालो मतिमतां श्रेष्ठो ज्ञानविज्ञानकोविदः ।\nशिष्टवाग्रूपसम्पन्नो मनोज्ञः प्रियदर्शनः ।।3.70.७० ।।\nनेदृशाः सन्ति देवानामृषीणामपि सूनवः ।\nन नागानां न यक्षाणां नासुराणां न रक्षसाम् ।।७१।।\nन पितॄणां न सिद्धानां गन्धर्वाणां तथैव च ।\nयोऽसि सोऽसि नमस्तेऽस्तु ब्रूहि किं करवाणि ते ।।\nवैशम्पायन उवाच\nउक्त एवं ह्यचिन्त्यात्मा बलिना वामनस्तदा ।\nप्रोवाचोपायतत्त्वज्ञः स्मितपूर्वमिदं वचः ।।७३।।\nइति श्रीमहाभारते खिलभागे हरिवंशे भविष्यपर्वणि वामनप्राद्रुर्भावे सप्ततितमोऽध्यायः ।। ७० ।।"
  }
]
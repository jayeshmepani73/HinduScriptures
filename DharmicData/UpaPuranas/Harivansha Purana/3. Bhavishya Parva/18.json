[
  {
    "text": "जनमेजय उवाच\nउपसर्गं च योगं च ध्यातव्यं चैव यत्पदम् ।\nन भूयः पुनरायाति मानुषं देहविग्रहम् ।\nसिद्धिं सिद्धिगुणांश्चैव श्रोतुमिच्छामि तत्त्वतः।। १ ।।\nवैशम्पायन उवाच\nशृणु विस्तरतः सर्वं यथा पृच्छसि मेधया ।\nउपपन्नेन मनसा ब्रह्मादीनामनेकधा ।। २ ।।\nपञ्चसिद्धिगुणांस्त्यक्त्वा पश्यतो ब्रह्मणो नृप ।\nयोगयुक्तेन मनसा पञ्चेन्द्रियनिवासिनः ।। ३ ।।\nब्रह्मणश्चिन्तयानस्य ब्रह्मयज्ञं सनातनम् ।\nबहुरूपमनैश्वर्यात् प्रवर्तति निरोधनम् ।। ४ ।।\nपञ्चेन्द्रियस्य ग्रामस्य नवद्वारस्य भारत ।\nकामक्रोधस्य लोभस्य संनिरुद्धस्य मेधया ।। ५ ।।\nतेजसा मूर्ध्नि चाधाय धूमो दोधूयते महान् ।\nनीललोहितवर्णाभैः पीतैः श्वेतैश्च धातुभिः ।। ६ ।।\nमाञ्जिष्ठरागवर्णाभैः कपोतसदृशैस्तथा ।\nशुद्धवैदूर्यवर्णाभैः पद्मरागसमप्रभैः ।। ७ ।।\nस्फाटिकैर्मणिवर्णाभैनागेन्द्रसदृशैस्तथा ।\nइन्द्रगोपकवर्णाभैश्चन्द्रांशुसलिलप्रभैः ।। ८ ।।\nबहुवर्णैः सुधूमौघैरिन्द्रायुधसमप्रभैः ।\nसम्पतद्भिश्च युगपन्मेघैरिव समागतः ।\nनिरुध्यत इवाकाशं पक्षवद्भिरिवाद्रिभिः ।। ९ ।।\nते धूमवर्णाः संघाता घनाः सलिलधारिणः ।\nनिर्वेमुश्चैव तोयौघान् विविशुर्वसुधातले ।। 3.18.१० ।।\nमूर्ध्नि चैव महानग्निर्मानसो धूयते प्रभुः ।\nयुक्तः परमयोगेन शतशोऽर्चिभिरावृतः ।। ११ ।।\nतस्यार्चेर्विस्फुलिङ्गानां सहस्त्राणि शतानि च ।\nविसस्रुः सर्वगात्रेभ्यो ज्वलन्निव युगाग्नयः ।। १२ ।।\nयावत्यो वर्षधारास्तु तावत्यो ऽर्च्यो ऽनलस्य च ।\nस्रमेयुर्वारिधाराभिर्विपुले वसुधातले ।। १३ ।।\nवर्णाभ्यां युज्यमानस्य वायुर्दोधूयते महान् ।\nदिव्यसिद्धगुणोद्भूतः सूक्ष्मप्राणविवर्धनः ।। १४ ।।\nवेगवान् भीमनिर्घोषो बलवान् प्राणगोचरः ।\nतैरेव चाग्निसंघातैर्धातुभिः सह संगतः ।। १५ ।।\nसहस्रशोऽथ शतशो मूर्तिं कृत्वा पृथग्विधाम् ।\nअग्निर्वायुर्जलं भूमिर्धातवो ब्रह्मचोदिताः ।। १६ ।।\nसमवायत्वमापन्ना बीजभूता महीपते ।\nसंघातं ब्रह्मवेगेन धातवो गमिता नृप ।। १७ ।।\nयद् ब्रह्म चक्षुपोर्मध्ये स सूक्ष्मः पुरुषो विराट् ।\nतयोरन्यान् बहून् सूक्ष्मान् ससृजे पुरुषोत्तमः।। १८ ।।\nस एव भगवान्विष्णुर्व्यक्ताव्यक्तः सनातनः ।\nआधारः सर्वविद्यानां प्रलये प्रलयान्तकृत् ।। १९ ।।\nतं मूर्ध्नि धातुभिर्नद्धं विशन्ति ब्रह्मचोदिताः ।\nतेऽन्तराः पुरुषाः सर्वे ज्ञातारः सुखदुःखयोः ।। 3.18.२० ।।\nअथ चेष्टितुमारब्धा मूर्तयो ब्रह्मसम्मिताः ।\nभित्त्वा च धरणीं दैवीं प्रापद्यन्त दिशो दश ।। २१ ।।\nइत्येते पार्थवाः सर्वे ऋषयो ब्रह्मनिर्मिताः ।\nतत्रैव प्रलयं याता भूमित्वमुपयान्ति च ।। २२ ।।\nकर्मक्षयाद् विमुच्यन्ते धातुभिः कर्मबन्धनैः ।\nकर्मक्षयाद् विमुक्तत्वादिन्द्रियाणां च बन्धनात्।। २३ ।।\nतामेव प्रकृतिं यान्ति अज्ञातां कर्मगोचरैः ।\nक्षराद् धूमक्षयं चैव अग्निगर्भास्तपोमयाः ।। २४ ।।\nयेन तन्तुरिवाच्छन्नो भावाभावः प्रवर्तते ।\nधूमादभ्रास्तु सम्भूता अभ्रात्तोयं सुनिर्मलम्।। २५ ।।\nजगती जलात्तु सम्भूता जगत्येव च यत्फलम्\nफलाद्रसस्तु संजज्ञे रसात्प्राणस्तु देहिनाम्।। २६ ।।\nरसश्च तन्मयो जज्ञे यत्तद् ब्रह्म सनातनम् ।\nप्रधानं ब्रह्म चोद्दिष्टं बहुभिः कारणान्तरैः ।\nब्राह्मणैस्तपसि श्रान्तैः सत्यव्रतपरायणैः ।। २७ ।।\nअव्यक्ताद् व्यक्तिमापन्नं स्वेन भावेन भारत ।\nअन्तःस्थं सर्वभूतेषु चरन्तं विद्यया सह ।। २८ ।।\nकर्म कर्तेति राजेन्द्र विषयस्थमनेकधा ।\nनोपलभ्येत चक्षुर्भ्यां तपसा दग्धकिल्बिषैः ।। २९ ।।\nउपलभ्येत चक्षुर्भ्यो ज्ञानिभिर्ब्रह्मवादिभिः ।\nनिःसृतस्तु भ्रुवोर्मध्यान्मेघमुक्त इवांशुमान् ।। 3.18.३० ।।\nचरद्भिः पक्षिवल्लोके निर्द्वन्द्वैर्निष्परिग्रहैः ।\nयोगधर्मेण कौरव्य धुवमासाद्यते फलम् ।। ३१ ।।\nप्रादुर्भावं क्षयं चैव भूतस्य निधनं तथा ।\nविधत्ते शतशो ब्रह्मा संक्षये च भवेत् तदा ।। ३२ ।।\nकर्मणः कर्म योगज्ञो भूतेभ्यो नात्र संशयः ।\nअविनाशाय लोकस्य धर्मस्याप्यायनेन च ।। ३३ ।।\nयुगं द्वादशसाहस्रं सहस्रयुगसंहितम् ।\nएतद् ब्रह्मयुगं नाम युगानां प्रथमं युगम् ।। ३४ ।।\nसहस्रयुगयोरन्ते संहारः प्रलयान्तकृत्।\nसूक्ष्मं भवति लोकानां निर्विकारमचेतनम् ।। ३५ ।।\nतथा प्रलयमापन्नं जगत् सर्वं सनातनम् ।\nब्रह्म सम्पद्यते सूक्ष्मं निर्मितं कारणैर्गुणैः ।। ३६ ।।\nइति श्रीमहाभारते खिलभागे हरिवंशे भविष्यपर्वणि  पौष्करे अष्टादशोऽध्यायः ।। १८ ।।"
  }
]
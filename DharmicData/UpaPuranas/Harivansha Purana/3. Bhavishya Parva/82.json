[
  {
    "text": "वैशम्पायन उवाच\nपिशिताशो जगन्नाथं ददर्शाथ जगद्गुरुम् ।\nसमाधौ च यथा दृष्टं भूमौ चापि तथा हरिम्।। १ ।।\nअयं विष्णुरयं विष्णुरित्यूचे पिशिताशनः ।\nसमाधौ च यथा दृष्टः सोऽयमत्रापि दृश्यते ।\nइत्युक्त्वा च पुनर्ब्रूते नृत्यन्निव हसन्निव ।। २ ।।\nअयं स चक्री शरशार्ङ्गधन्वा  गदी रथी सध्वजतूणपाणिः ।\nसहस्रमूर्धा सकलामरेशो जगत्प्रसूतिर्जगतां निवासः ।। ३ ।।\nविष्णुर्जिष्णुर्जगन्नाथः पुराणः पुरुषोत्तमः ।\nविश्वात्मा विश्वकर्ता यः सोऽयमेष सनातनः।। ४ ।।\nअस्यैव देवस्य हरेः स्तनान्तरे विराजते कौस्तुभरत्नदीपः ।\nयस्य प्रसादाज्जगदेतदादौ विराजते चन्द्रमसेव रात्रिः ।। ५ ।।\nयोऽसौ पृथ्वीं दधाराशु दंष्ट्रया जलसंचयात् ।\nयोऽयमेव हरिः साक्षाद् वाराहं वपुरास्थितः ।। ६ ।।\nबद्ध्वा तथा दानवमुग्रपौरुषं ददौ च शक्राय ततोऽनुराज्यम् ।\nबलिं बलादेव हरिः स वामनः स्तुतश्च भक्त्या मुनिभिः पुरातनैः ।। ७ ।।\nदंष्ट्राकरालः सुमहान् हत्वा यो दानवान् रणे ।\nनिःशोकमखिलं लोकं चकारासौ जनार्दनः ।। ८ ।।\nआदौ दधारैकभुजेन मन्दरं निर्जित्य सर्वानसुरान् महार्णवे ।\nददौ च शक्राय सुधामयं महान् स एष साक्षादिह मामवस्थितः ।। ९ ।।\nयः शेते जलधौ नागे देव्या लक्ष्म्या सुखावहे ।\nहत्वा तौ दानवौ घोरौ मधुकैटभसंज्ञितौ ।। 3.82.१० ।।\nयमाहुराद्य विबुधा जगत्पतिं सर्वस्य धातारमजं जनित्रम् ।\nअणोरणीयांसमतिप्रमाणं स्थूलात्स्थविष्ठं हरिमेव विष्णुम्।। ११ ।।\nयत्र स्थितमिदं सर्वं प्राप्ते लोकस्य नाशने ।\nआदौ यस्मात्समुत्पन्नं सोऽयं विष्णुरिति स्थितः।। १ २।।\nयस्येच्छया सर्वमिदं प्रवृत्तं प्रवर्तते चापि जनार्दनस्य ।\nअयं स विष्णुः पुरुषोत्तमः शिवः प्रवर्तते मामिह यादवेश्वरः ।। १३ ।।\nभृगोर्वंशे समुत्पन्नो जामदग्न्य इति श्रुतः ।\nशिष्यत्वं समवाप्यैव मृगव्याधस्य यः स्थितः ।। १४ ।।\nजघान वीर्याद् बलिनं महारणे कुठारशस्त्रेण गिरीशशिष्यः ।\nसहस्रबाहुं कृतवीर्यसम्भवं हयैर्गजैश्चैव रथैश्च निर्गतम् ।। १५ ।।\nकुरुक्षेत्रं समासाद्य यश्चकार पितृक्रियाम् ।\nनिःक्षत्रियमिमं लोकं कृतवानेकविंशतिः ।। १६ ।।\nरघोरथ कुले जातो रामो नाम जनार्दनः ।\nसीतया च श्रिया युक्तो लक्ष्मणानुचरः कृती ।। १७ ।।\nकृत्वा च सेतुं जलधौ जनार्दनो हत्वा च रक्षःपतिमाशुगैः शरैः ।\nदत्त्वा च राज्यं स विभीषणाय दशाश्वमेधैरयजच्च योऽसौ ।। १८ ।।\nवसुदेवकुले जातो वासुदेवेति शब्दितः ।\nगोकुले क्रीडते योऽसौ संकर्षणसहायवान् ।। १९ ।।\nउत्तानशायी शिशुरूपधारी पीत्वा स्तनं पूतनिकाप्रदत्तम् ।\nव्यसुं चकाराशु जनार्दनस्तदा दनोः सुतां तामवसत् सुखं हरिः।। 3.82.२० ।।\nपयःपानं तथा कुर्वन् भक्षयन् दधिपिण्डकम् ।\nदाम्ना बद्धोदरो विष्णुर्मात्रा रुषितया दृढम् ।। २१ ।।\nततश्च दाम्ना सुदृढेन बद्धो जघान योऽसौ यमलार्जुनौ च ।\nक्रीडन् हरिर्गोकुलवासवासी गोपीभिरास्वाद्य मुखं स्तनं च ।। २२ ।।\nवृन्दावने वसन् विष्णुर्गोपैर्गोकुलवासिभिः ।\nतत्र हत्वा हयं राजन् विरराजांशुमानिव ।। २३ ।।\nयः क्रीडते नागफणौ जनार्दनो निषेव्यमाणः सह गोपदारकैः ।\nमहाह्रदे नागपतिं जगत्पतिर्ममर्द वीर्यातिशयं प्रदर्शयन् ।। २४ ।।\nयो धेनुकं तालवने तत्फलैः सममच्छिनत् ।\nहत्वा दानवमुग्रं तं गोपान् विस्मापयत्यसौ ।। २५ ।।\nदधार यो गोधरमुग्रपौरुषान् महामतिर्मेघसमागमे सति ।\nविडम्बयञ्छक्रबलं प्रमोदयन् गोपांश्च गोपीश्च स गोकुलं हरिः।। २६ ।।\nगोपीनां स्तनमध्ये तु क्रीडते काममीश्वरः ।\nयोऽसौ पिबंस्तदधरं मायामानुषदेहवान् ।। २७ ।।\nगोपीभिरास्वाद्य मुखं विविक्ते शेते स्म रात्रौ सुखमेव केशवः ।\nस्तनान्तरेष्वेव तदा च तासां कामीव कान्ताधरपल्लवं पिबन् ।। २८ ।।\nअक्रूरेण समाहूतस्तेन गच्छन् हि यामुने ।\nजले यो ह्यर्चितस्तेन नागलोके स एव हि ।। २९ ।।\nततश्च गच्छन्बलवाज्जनार्दनो हत्वा तमुग्रं रजकं बलात्पथि ।\nहृत्वा च वस्त्राणि यथेष्टमीश्वरो ययौ सरामो मथुरां पुरीं हरिः ।। 3.82.३० ।।\nलब्ध्वा च दामानि बहूनि कामदो दत्त्वा वरं माल्यकृते महान्तम् ।\nलब्ध्वानुलेपं सुरभिं च यादवः कुब्जां चकाराशु महार्हरूपाम् ।। ३१ ।।\nयोऽसौ चापं समादाय मध्ये छित्त्वा महद्धनुः ।\nसिंहनादं महांश्चक्रे कल्पान्ते जलदो यथा ।। ३२ ।।\nहत्वा गजं घोरमुदग्ररूपं विषाणमादाय ततोऽनु केशवः ।\nननर्त रङ्गे बहुरूपमीश्वरः कंसस्य दत्त्वा भयमुग्रवीर्यः ।। ३३ ।।\nयोऽसौ हत्वा महामल्लं चाणूरं निहतद्विषम् ।\nयादवेभ्यो ददौ प्रीतिं कंसस्यैव तु पश्यतः ।। ३४ ।।\nजघान कंसं रिपुपक्षघातिनं पितृद्विषं यादवनामधेयम् ।\nसंस्थाप्य राज्ये हरिरुग्रसेनं सान्दीपनं काश्यमुपागतो यः ।। ३५ ।।\nविद्यामवाप्य सकलां दत्त्वा पुत्रं महामुनेः ।\nसाग्रजोऽथ जगामाशु मथुरां यादवीं पुरीम् ।। ३६ ।।\nहत्वा निशुम्भं नरकं महामतिः कृत्वा स घोरं कदनं जनार्दनः ।\nररक्ष विप्रान् मुनिवीरसंघान् देवांश्च सर्वाञ्जगतो जगत्पतिः ।। ३७ ।।\nस एष भगवान् विष्णुरद्य दृष्टो जनार्दनः ।\nकृतकृत्योऽस्मि संजातः सायुज्यं प्राप्तवानहम्।। ३८ ।।\nयेन दृष्टो हरिः साक्षात्तस्य मुक्तिः करे स्थिता ।\nसोऽयमेष हरिः साक्षात् प्रत्यक्षमिह वर्तते ।। ३९ ।।\nनूनं जन्मान्तरे पूर्वं धर्मः संचित एव मे ।\nयस्य पाकः समुत्पन्नौ येनासौ दृश्यते मया ।। 3.82.४० ।।\nसर्वथा पुण्यवानस्मि नष्टसंसारबन्धनः ।\nकिमस्मै दीयते वस्तु किं नु वक्ष्यामि साम्प्रतम् ।\nकरिष्ये किमहं विष्णो वदस्वाद्य यथेप्सितम् ।। ४१ ।।\nवैशम्पायन उवाच\nइत्युक्त्वा विस्तरं नादं ननर्द बहुशस्तदा ।\nजहास विकृतं भूयो ननर्त पिशिताशनः ।। ४२ ।।\nनमो नमो हरे कृष्ण यादवेश्वर केशव ।\nप्रत्यक्षं च हरेस्तत्र ननर्त विविधं नृप ।। ४३ ।।\nइति श्रीमहाभारते खिलभागे हरिवंशे भविष्यपर्वणि कैलासयात्रायां घण्टाकर्णस्तुतौ द्व्यशीतितमोऽध्यायः ।। ८२ ।।"
  }
]
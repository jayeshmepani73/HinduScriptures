[
  {
    "text": "वैशम्पायन उवाच ।।\nत्रयाणामपि लोकानामादित्यानां च भारत ।।\nचकार शक्रं राजानमादित्यसमतेजसम् ।। १ ।।\nस वज्री कवची विष्णुरदित्यामभिजज्ञिवान् ।।\nस्मृतेः सहायो द्युतिमान्यथा सोऽध्वर्युभिः स्तुतः ।। २ ।।\nजातमात्रोऽथ भगवान्स कुशैर्ब्राह्मणैर्धृतः ।।\nतदाप्रभृति देवेशः कौशिकत्वमुपागतः ।। ३ ।।\nअभिषिच्याधिराज्ये तु सहस्राक्षं पुरंदरम् ।।\nब्रह्मा क्रमेण राज्यानि व्यादेष्टुमुपचक्रमे ।। ४ ।।\nयज्ञानां तपसां चैव ग्रहनक्षत्रयोस्तथा ।।\nद्विजानामोषधीनां तु सोमं राज्येऽभ्यषेचयत् ।। ५ ।।\nदक्षं प्रजापतीनां तु अम्भसां वरुणं पतिम् ।।\nपितॄणां सर्वनिधनं कालं वैश्वानरं प्रभुम् ।।६।।\nगन्धानां चैव सर्वेषां भूतानां च शरीरिणाम् ।।\nशब्दाकाशबलानां च वायुरीशस्तदा कृतः ।। ७ ।।\nसर्वभूतपिशाचानां मृत्यूनां च गवां तथा ।।\nउत्पातग्रहरोगाणां व्याधीनां तु तथैव च ।। ८ ।।\nव्रतानां चेव सर्वेषां महादेवः कृतः प्रभुः ।।\nयक्षाणां राक्षसानां च गुह्यकानां धनस्य च ।। ९ ।।\nरत्नानां चैव सर्वेषां कृतो वैश्रवणः प्रभुः ।।\nसर्वेषां दंष्ट्रिणां शेषो नागानामथ वासुकिः ।। 3.37.१० ।।\nसरीसृपाणां सर्वेषां प्रभुर्वै तक्षकः कृतः ।।\nसागराणां नदीनां च मेषानां वर्षणस्य च ।।\nआदित्यानामवरजः पर्जन्योऽधिपतिः कृतः ।। ११ ।।\nगन्धर्वाणामधिपतिस्तथा चित्ररथः कृतः ।।\nसर्वाप्सरोगणानां च कामदेवः प्रभुः कृतः ।। १२ ।।\nचतुष्पदानां सर्वेषां वाहनानां च सर्वशः ।।\nमहेश्वरध्वजः श्रीमान् गोवृषोऽधिपतिः कृतः ।।१३।।\nदैत्यानां च महातेजा हिरण्याक्षः प्रभुः कृतः ।।\nहिरण्यकशिपुश्चैव यौवराज्येऽभिषेचितः ।। १४ ।।\nगणानां कालकेयानां महाकालः प्रभुः कृतः ।।\nअनायुषायाः पुत्राणां वृत्रो राजा तदा कृतः ।।१५।।\nसिंहिकातनयो यस्तु राहुर्नाम महासुरः ।।\nउत्पातानामनेकानामशुभानां प्रभुः कृतः ।। १६ ।।\nऋतूनामथ सर्वेषां युगानां चैव भारत ।।\nपक्षाणां चेव मासानां तथैव तिथिपर्वणाम् ।। १७ ।।\nकलाकाष्ठामुहूर्तानां गतेरयनयोस्ततः ।।\nकृतः संवत्सरो राजा योगस्य गणितस्य च ।। १८ ।।\nपक्षिणां चैव सर्वेषां चक्षुषां च महाबलः ।।\nसुपर्णो भोगिनां चैव गरुडोऽधिपतिः कृतः ।। १९ ।।\nअरुणो गरुडभ्राता जपापुष्पचयप्रभुः ।।\nयोगानां चैव सर्वेषां साध्यानामधिपः कृतः ।। 3.37.२० ।।\nपुत्रोऽस्य विरथो नाम कश्यपस्य प्रजापतेः ।।\nराजा प्राच्यां दिशि तथा वासवेनाधिपः कृतः ।।२१।।\nआदित्यस्य विभोः पुत्रो धर्मराजो महायशाः ।।\nदक्षिणस्यां दिशि यमो महेन्द्रेणैव सत्कृतः ।। २२ ।।\nकश्यपस्यौरसः पुत्रः सलिलान्तर्गतः सदा ।।\nअम्बुराज इति ख्यातः प्रतीच्यां दिशि पार्थिवः ।। २३ ।।\nपुलस्त्यपुत्रो द्युतिमान्महेन्द्रप्रतिमः प्रभुः ।।\nएकाक्षः पिङ्गलो नाम सौम्यायां दिशि पार्थिवः।। २४ ।।\nएवं विभज्य राज्यानि स्वयंभूर्लोकभावनः ।।\nलोकांश्च त्रिदिवे दिव्यानददत्स पृथक् पृथक् ।। २५ ।।\nकस्यचित्सूर्यसंकाशान्कस्य- चिद्वह्निसन्निभान् ।।\nकस्यचित्सुष्ठुविद्योतान्कस्यचिच्चन्द्रनिर्मलान् ।। २६ ।।\nनानावर्णान्कामगमाननेकशतशो जनान् ।।\nस तान्त्सुकृतिनां लोकान्पापदुष्कृतिदुर्लभान् ।। २७ ।।\nयेषां भासो विभान्त्यग्रे सौम्यास्तारागणा इव ।।\nएते सुकृतिनां लोका ये जाताः पुण्यक- र्मिणः ।। २८ ।।\nये यजन्ति मखैः पुण्यैः समाप्तवरदक्षिणैः ।।\nस्वदारनिरताः क्षान्ता ऋजवः सत्यवादिनः ।। २९ ।।\nदीनानुग्रहकर्तारो ब्रह्मण्या लोभवर्जिताः ।।\nसंत्यक्तरजसः सन्तो यान्ति तत्र तपोमलाः ।। 3.37.३० ।।\nएवं नियुज्य तनयान्त्स्वयं लोकपितामहः ।।\nपुष्करं ब्रह्मसदनमारुरोह प्रजापतिः ।। ३१ ।।\nसर्वे स्वयंभुदत्तेषु पालनेषु दिवौकसः ।।\nरेमिरे स्वेषु लोकेषु महेन्द्रेणाभिपालिताः ।। ३२ ।।\nस्वयंभुवा शक्रपुरःसरा सुराः कृता यथार्हं प्रतिपालनेषु ते ।।\nयशो दिवं च प्रतिपेदिरे शुभं मुदं च जग्मुर्मखभागभोजिनः ।। ३३ ।।\nइति श्रीमहाभारते खिलेषु हरिवंशे भविष्यपर्वणि सप्तत्रिंशोऽध्यायः ।। ३७ ।।"
  }
]
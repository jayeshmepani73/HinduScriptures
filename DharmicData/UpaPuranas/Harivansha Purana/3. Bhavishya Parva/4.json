[
  {
    "text": "जनमेजय उवाच\nएवं विलुलिते लोके मनुष्याः केन पालिताः ।\nनिवत्स्यन्ति किमाचाराः किमाहारविहारिणः ।। १ ।।\nकिंकर्माणः किमीहन्तः किंप्रमाणाः किमायुषः ।\nकां च काष्ठां समासाद्य प्रपत्स्यन्ति कृतं युगम् ।। २ ।।\nव्यास उवाच\nअत ऊर्ध्वं च्युते धर्मे गुणहीनाः प्रजास्ततः ।\nशीलव्यसनमासाद्य प्राप्स्यन्ते ह्रासमायुषः ।। ३ ।।\nआयुर्हान्या बलग्लानिर्बलग्लान्या विवर्णता ।\nवैवर्ण्याद्व्याधिसम्पीडा निर्वेदो व्याधिपीडनात्।। ४ ।।\nनिर्वेदादात्मसम्बोधः सम्बोधाद् धर्मशीलता ।\nएवं गत्वा परां काष्ठां प्रपत्स्यन्ति कृतं युगम् ।। ५ ।।\nउद्देशतो धर्मशीलाः केचिन्मध्यस्थतां गताः ।\nविमर्षशीलाः केचित् तु हेतुवादकुतूहलाः ।। ६ ।।\nप्रत्यक्षमनुमानं च प्रमाणं चेति निश्चिताः ।\nप्रमाणैकं करिष्यन्ति नेति पण्डितमानिनः ।। ७ ।।\nअप्रमाणं करिष्यन्ति वेदोक्तमपरे जनाः ।\nतदा मुखभगाश्चैव भविष्यन्ति स्त्रियोऽपराः ।। ८ ।।\nनास्तिक्यपरमाश्चापि केचिद् धर्मविलोपकाः ।\nभविष्यन्ति नरा मूढा मन्दाः पण्डितमानिनः ।। ९ ।।\nतदात्वमात्रे श्रद्धेयाः शास्त्रज्ञानबहिष्कृताः ।\nदाम्भिकास्ते भविष्यन्ति वादशीलकुतूहलाः ।। 3.4.१० ।।\nतदा विचलिते धर्मे जनाः शेषपुरस्कृताः ।\nशुभान्येवाचरिष्यन्ति दानसत्यसमन्विताः ।। ११ ।।\nसर्वभक्षो ह्यसंगुप्तो निर्गुणो निरपत्रपः ।\nभविष्यति तदा लोकस्तत्कषायस्य लक्षणम् ।। १२ ।।\nविप्राणां शाश्वतीं वृत्तिं यदा वर्णावरा जनाः ।\nप्रतिपत्स्यन्ति वृत्यर्थं तत् कषायस्य लक्षणम् ।। १३ ।।\nकषायोपप्लवे लोके ज्ञानविद्याप्रणाशने ।\nसिद्धिं स्वल्पेन कालेन यास्यन्ति निरुपस्कृताः ।। १४ ।।\nमहायुद्धं महावातं महावर्षं महाभयम् ।\nभविष्यति युगे क्षीणे तत्कषायस्य लक्षणम् ।। १५ ।।\nविप्ररूपाणि रक्षांसि राजानः कर्णवेदिनः ।\nपृथिवीमुपभोक्ष्यन्ति युगान्ते समुपस्थिते ।। १६ ।।\nनिःस्वाध्यायवषट्कारा अनयाश्चाभिमानिनः ।\nविप्राः क्रव्यादरूपेण सर्वभक्षा वृथाव्रताः ।। १७ ।।\nमूर्खाः स्वार्थपरा लुब्धाः क्षुद्राः क्षुद्रपरिच्छदा।।\nव्यवहारोपवृत्ताश्च च्युता धर्माच्च शाश्वतात् ।। १८ ।।\nहर्तारः पररत्नानां परदारापहारकाः ।\nकामात्मानो दुरात्मानः सोपधाः प्रियसाहसाः।। १९ ।।\nतेषु प्रभवमाणेषु तुल्यशीलेषु सर्वतः ।\nअभाविनो भविष्यन्ति मुनयो बहुरूपिणः ।। 3.4.२० ।।\nउत्पन्ना ये कृतयुगे प्रधानपुरुषाश्रयाः ।\nकथायोगेन तान्सर्वान्पूजयिष्यन्ति मानवाः ।। २१ ।।\nसस्यचौरा भविष्यन्ति तथा चैलापहारिणः ।\nभक्ष्यभोज्यापहाराश्च करण्डानां च हारिणः ।। २२ ।।\nचौराश्चौरस्य हर्तारो हन्ता हन्तुर्भविष्यति ।\nचौरैश्चौरक्षये चापि कृते क्षेमं भविष्यति ।। २३ ।।\nनिःसारे क्षुभिते लोके निष्क्रिये व्यन्तरे स्थिते ।\nनराः श्रयिष्यन्ति वनं करभारप्रपीडिताः ।। २४ ।।\nपितॄनाज्ञापयिष्यन्ति पुत्राः कर्मणि सर्वशः ।\nस्नुषा श्वश्रूस्तथा चैव युगान्ते प्रत्युपस्थिते ।। २५ ।।\nवाक्छरैरर्दयिष्यन्ति गुरूञ्छिष्याः समन्ततः ।\nयज्ञकर्मण्युपरते रक्षांसि श्वापदानि च ।\nकीटमूषकसर्पाश्च धर्षयिष्यन्ति मानवान् ।। २६ ।।\nक्षेमं सुभिक्षमारोग्यं सामग्र्यं वापि बन्धुषु ।\nउद्देशतो नरश्रेष्ठ भविष्यन्ति युगक्षये ।। २७ ।।\nस्वयंपालाः स्वयंचौरा युगसम्भारसम्भृताः ।\nमण्डलैः प्रचलिष्यन्ति देशे देशे पृथक्पृथक् ।। २८ ।।\nस्वदेशेभ्यः परिभ्रष्टा निःसाराः सह बन्धुभिः ।\nनराः सर्वे भविष्यन्ति तदा कालपरिक्षयात् ।। २९ ।।\nतदा स्कन्धे समाधाय कुमारान्विद्रुता भयात्।\nकौशिकीं प्रतरिष्यन्ति नराः क्षुद्भयपीडिताः ।। 3.4.३० ।।\nअङ्गान्वङ्गान्कलिङ्गांश्च काश्मीरानथ मेकलान् ।\nऋषिकान्तगिरिद्रोणीः संश्रयिष्यन्ति मानवाः ।। ३१ ।।\nकृत्स्नं वा हिमवत्पार्श्वं कूलं च लवणाम्भसः।\nअरण्येषु च वत्स्यन्ति नरा म्लेच्छगणैः सहः ।। ३२ ।।\nनैव शून्या न चाशून्या भविष्यति वसुंधरा ।\nगोप्तारश्चाप्यगोप्तारः प्रभविष्यन्ति शस्त्रिणः ।। ३३ ।।\nमृगैर्मत्स्यैर्विहंगैश्च श्वापदैः सर्पकीटकैः ।\nमधुशाकफलैर्मूलैर्वर्तयिष्यन्ति मानवाः ।। ३४ ।।\nचीरं पर्णं च बहुलं वल्कलान्यजिनानि च ।\nस्वयंकृतानि वत्सन्ति यथा मुनिजनास्तथा ।। ३५ ।।\nबीजानामाकृतिं निम्नेष्वीहन्तः काष्ठशङ्कुभिः ।\nअजैष्ठकं खरोष्ट्रं च पालयिष्यन्ति यत्नतः ।। ३६ ।।\nनदीस्रोतांसि रोत्स्यन्ति तोयार्थं कूलमाश्रिताः ।\nपक्वान्नव्यवहारेण विपणन्तः परस्परम् ।। ३७ ।।\nतनूरुहैर्यथा जातैः समूलान्तरसंवृतैः ।\nबह्वपत्याः प्रजाहीनाः कुललक्षणवर्जिताः ।। ३८ ।।\nएवं भविष्यन्ति तदा मनुष्याः कालकारिताः ।\nहीनाद्धीनं तदा धर्मं प्रजाः समनुवर्त्स्यति ।। ३९ ।।\nआयुस्तत्र च मर्त्यानां परं त्रिंशद् भविष्यति ।\nदुर्बला विषयग्लाना रजसा समभिप्लुताः ।। 3.4.४० ।।\nभविष्यति तदा तेषां रोगैरिन्द्रियसंक्षयः ।\nआयुःप्रक्षयसंरोधाद् विषादः प्रभविष्यति ।। ४१ ।।\nशुश्रूषवो भविष्यन्ति साधूनां दर्शने रताः ।\nसत्यं च प्रतिपत्स्यन्ति व्यवहारोपसंक्षयात् ।। ४२ ।।\nभविष्यन्ति च कामानामलाभाद् धर्मशीलिनः ।\nकरिष्यन्ति च संकोचं स्वपक्षक्षयपीडिताः ।। ४३ ।।\nएवं शुश्रूषणे दाने सत्ये प्राणाभिरक्षणे ।\nचतुष्पादः प्रवृत्तश्च धर्मः श्रेयोऽभिपत्स्यते ।। ४४ ।।\nतेषां लब्धानुमानानां गुणेषु परिवर्तताम् ।\nस्वादु किं न्विति विज्ञाय धर्म एवं वदिष्यति ।। ४५ ।।\nयथा हानिः क्रमात् प्राप्ता तथा वृद्धिः क्रमाद्गता।\nप्रगृहीते यतो धर्मे प्रवत्स्यन्ति कृतं युगम् ।। ४६ ।।\nसाधु वृत्तं कृतयुगे कषाये हानिरुच्यते ।\nएक एव तु कालः स हीनवर्णो यथा शशी ।। ४७ ।।\nछन्नो हि तमसा सोमो यथा कलियुगे तथा ।\nपूर्णश्च तमसा हीनो यथा कृतयुगे तथा ।। ४८ ।।\nअर्थवादः परं ब्रह्म वेदार्थ इति तं विदुः ।\nअनिर्णिक्तमविज्ञातं दायाद्यमिव धार्यते ।। ४९ ।।\nइष्टवादस्तपो नाम तपो हि स्थावरं कृतम् ।\nगुणैः कर्माभिनिर्वृत्तिर्गुणास्तथ्येन कर्मणा ।। 3.4.५० ।।\nआशीस्तु पुरुषं दृष्ट्वा देशाकालानुवर्तिनी ।\nयुगे युगे यथाकालमृषिभिः समुदाहृता ।। ५१ ।।\nइह धर्मार्थकामानां देवतानां प्रतिक्रिया ।\nआशिषश्च शुभाः पुण्यास्तथैवायुर्युगे युगे ।। ५२ ।।\nयथा युगानां परिवर्तनानि चिरं प्रवृत्तानि विधिस्वभावात्।\nक्षणं न संतिष्ठति जीवलोकः क्षयोदयाभ्यां परिवर्तमानः ।। ५३ ।।\nइति श्रीमहाभारते खिलभागे हरिवंशे भविष्यपर्वणि कलियुगवर्णने चतुर्थोऽध्यायः ।। ४ ।।"
  }
]
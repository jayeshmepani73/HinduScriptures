[
  {
    "text": "वैशम्पायन उवाच\nशृणु नामानि सर्वेषां रूपाण्यभिजनानि च ।\nआयुधानि च मुख्यानि दानवानां महात्मनाम् ।। १ ।।\nविप्रचित्तिः शिबिः शङ्कुरयः शङ्कुस्तथैव च ।\nअयःशिरा अश्वशिरा हयग्रीवश्च वीर्यवान् ।। २ ।।\nवेगवान् केतुमानुग्रः सोग्रव्यग्रो महासुरः ।\nपुष्करः पुष्कलश्चैव साश्वोऽश्वपतिरेव च ।। ३ ।।\nप्रहादोऽश्वशिराः कुम्भः संह्रादो गगनप्रियः ।\nअनुह्रादो हरिहरौ वाराहः संहरो रुजः ।। ४ ।।\nवृषपर्वा विरूपाक्षो अतिचन्द्रः सुलोचनः ।\nनिष्प्रभः सुप्रभः श्रीमांस्तथैव च निरूदरः ।। ५ ।।\nएकवक्त्रो महावक्त्रो द्विवक्त्रः कालसंनिभः ।\nशरभः शलभश्चैव कुणपः कुलपः क्रथः ।। ६ ।।\nबृहत्कीर्तिर्महागर्भः शङ्कुकर्णो महाध्वनिः ।\nदीर्घजिह्वोऽर्कवदनो मृदुबाहुर्मृदुप्रियः ।। ७ ।।\nवायुर्गविष्ठो नमुचिः शम्बरो विक्षरो महान् ।\nचन्द्रहन्ता क्रोधहन्ता क्रोधवर्धन एव च ।। ८ ।।\nकालकः कालकाक्षश्च वृत्रः क्रोधो विमोक्षणः ।\nगविष्ठश्च हविष्ठश्च प्रलम्बो नरकः पृथुः ।। ९ ।।\nचन्द्रतापनवातापी केतुमान् बलदर्पितः ।\nअसिलोमा पुलोमा च बाष्कलः प्रमदो मदः ।। 3.72.१०।।\nशृगालवदनश्चैव करालः केशिरेव च ।\nएकाक्षश्चैकबाहुश्च तुहुण्डः सृमलः सृपः ।। ११।।\nएते चान्ये च बहवः क्रममाणं त्रिविक्रमम् ।\nउपतस्थुर्महात्मानं विष्णुं दैत्यगणास्तदा ।। १२।।\nप्रासोद्यतकराः केचिद् व्यादितास्याः खरस्वनाः ।\nशतघ्नीचक्रहस्ताश्च वज्रहस्तास्तथा परे ।। १३।।\nखड्गपट्टिशहस्ताश्च परश्वधधराः परे ।\nप्रासमुद्गरहस्ताश्च तथा परिघपाणयः ।। १४।।\nमहाशनिव्यग्रकरा मौशलास्तु महाबलाः ।\nमहावृक्षोद्यतकरास्तथैव च धनुर्धराः ।। १५।।\nगदाभुशुण्डिहस्ताश्च वज्रहस्तास्तथा परे ।\nमहापट्टिशहस्ताश्च तथा परिघपाणयः ।।१६।।\nअसिकम्पनहस्ताश्च दानवा युद्धदुर्मदाः ।\nनानाप्रहरणा घोरा नानावेषा महाबलाः ।।१७।\nकूर्मकुक्कुटवक्त्राश्च हस्तिवक्त्रास्तथा परे ।\nखरोष्ट्रवदनाश्चैव वराहवदनास्तथा ।।१८।।\nभीमा मकरवक्त्राश्च शिशुमारमुखास्तथा ।\nमार्जारशुकवक्त्राश्च दीर्घवक्त्राश्च दानवाः ।।१९।।\nगरुडाननाः खड्गमुखा मयूरवदनास्तथा ।\nअश्ववक्त्रा वभ्रुवक्त्रा घोरा मृगमुखास्तथा ।।3.72.२०।।\nउष्ट्रशल्यकवक्त्राश्च दीर्घवक्त्राश्च दानवाः ।\nनकुलस्येव वक्त्राश्च पारावतमुखास्तथा ।२१।।\nचक्रवाकमुखाश्चैव गोधवक्त्रास्तथा परे ।\nतथा मृगाननाः शूरा गोऽजादिमहिषाननाः ।।२२।।\nकृकलासमुखाश्चैव व्याघ्रवक्त्रास्तथा परे ।\nऋक्षशार्दूलवक्त्राश्च सिंहवक्त्रास्तथा परे ।।२३।\nगजेन्द्रचर्मवसनास्तथा कृष्णाजिनाम्बराः ।\nचीरसंवृतगात्राश्च तथा फलकवाससः ।।२४।।\nउष्णीषिणो मुकुटिनस्तथा कुण्डलिनोऽसुराः ।\nकिरीटिनो लम्बशिखाः कम्बुग्रीवाः सुवर्चसः ।।२५।।\nनानावेषधरा दैत्या नानामाल्यानुलेपनाः ।\nस्वान्यायुधानि दीप्तानि प्रगृह्यासुरसत्तमाः ।।२६।।\nक्रममाणं हृषीकेशमुपातिष्ठन्त दानवाः ।\nप्रमथ्य सर्वान् दैतेयान् पादहस्ततलैः प्रभुः ।।२७।।\nरूपं कृत्वा महाकायं जहाराशु स मेदिनीम् ।\nत्रैलोक्यं क्रममाणस्य द्युतिरादित्यसम्भवा ।।२८।।\nतस्य विक्रमतो भूमिं चन्द्रादित्यौ स्तनान्तरे ।\nनभः प्रक्रममाणस्य सक्थिदेशे व्यवस्थितौ ।।२९।।\nपरं विक्रममाणस्य जानुदेशे व्यवस्थितौ ।\nविष्णोरमितवीर्यस्य वदन्त्येवं द्विजातयः ।। 3.72.३०।।\nजित्वा लोकत्रयं कृत्स्नं हत्वा चासुरपुङ्गवान् ।\nददौ शक्राय वसुधां हरिर्लोकनमस्कृतः ।।३१।।\nसुतलं नाम पातालमधस्ताद् वसुधातले ।\nबलेर्दत्तं भगवता विष्णुना प्रभविष्णुना ।।३२।।\nतदवाप्यासुरश्रेष्ठश्चकार मतिमुत्तमाम् ।\nरसातलतले वासमकरोदसुराधिपः ।।३३।।\nतत्रस्थश्च महातेजा ध्यानं परममास्थितः ।\nउवाच वचनं धीमान् विष्णुं लोकनमस्कृतम्।।३४।।\nकिं मया देव कर्तव्यं ब्रूहि सर्वमशेषतः ।\nततो दैत्याधिपं प्राह देवो विष्णुः सुरोत्तमः ।।३५।।\nविष्णुरुवाच\nददामि ते महाभाग परितुष्टोऽस्मि तेऽसुर ।\nवरं वरय भद्रं ते यथेष्टं काममाप्नुहि ।।३६।।\nमा च शुक्रस्य वचनं प्रतिहासीः कथंचन ।\nअहमाज्ञापयामि त्वां श्रेयश्चैवमवाप्स्यसि ।।३७।।\nअथ दैत्याधिपं प्राह विष्णुर्देवाधिपानुजः ।\nवाचा परमया देवो वरेण्यः प्रभुरीश्वरः ।।३८।।\nयत् त्वया सलिलं दत्तं गृहीतं पाणिना मया ।\nतस्मात् ते दैत्य देवेभ्यो नास्ति जातु भयं क्वचित्।।३९।।\nसुतलं नाम पातालं तत्र त्वं सानुगो वस ।\nसर्वदैत्यगणैः सार्धं मत्प्रसादान्महासुर ।।3.72.४०।।\nन च ते देवदेवस्य शक्रस्यामिततेजसः ।\nशासनं प्रतिहन्तव्यं स्मरता शासनं मम ।।४१।।\nदेवताश्चापि ते सर्वाः पूज्या एव महासुर ।\nभोगांश्च विविधान् सम्यग्यज्ञांश्च सहदक्षिणान्।।४२।।\nप्राप्स्यसे च महाभाग दिव्यान्कामान्यथेप्सितान् ।\nइह चामुत्र चाक्षय्यान्विविधांश्च परिच्छदान्।।४३।।\nदैत्याधिपत्यं च सदा मत्प्रसादादवाप्स्यसि ।\nयदा च तां मया प्रोक्तां मर्यादां चालयिष्यसि ।।४४।।\nवधिष्यन्ति तदा हि त्वां नागपाशैर्महाबलाः ।\nनमस्कार्याश्च ते नित्यं महेन्द्राद्या दिवौकसः ।।४५।।\nमम ज्येष्ठः सुरश्रेष्ठः शासनं प्रतिगृह्यताम् ।\nबलिरुवाच\nदेवदेव महाभाग शङ्खचक्रगदाधर ।।४६।।\nसुरासुरगुरो श्रेष्ठ सर्वलोकमहेश्वर ।\nतत्रासतो मे पाताले भागं ब्रूहि सुरोत्तम ।।४७।।\nममान्नमशनं देव प्राशनार्थमरिंदम ।\nतद् वदस्व सुरश्रेष्ठ तृप्तिर्येन ममाक्षया ।।४८ ।।\nश्रीभगवानुवाच\nअश्रोत्रियं श्राद्धमधीतमव्रतमदक्षिणं यज्ञमनर्त्विजा हुतम् ।\nअश्रद्धया दत्तमसंस्कृतं हविरेते प्रदत्तास्तव दैत्य भागाः ।।४९।।\nपुण्यं मद्द्वेषिणां यच्च मद्भक्तद्वेषिणां तथा ।\nक्रयविक्रयसक्तानां पुण्यं यच्चाग्निहोत्रिणाम् ।।3.72.५०।।\nअश्रद्धया च यद् दानं ददतां यजतां तथा ।\nतत्सर्वं तव दैत्येन्द्र मत्प्रसादाद् भविष्यति ।।५१।।\nवैशम्पायन उवाच\nएतच्छ्रुत्वा तु वचनं बलिर्विष्णोर्महात्मनः ।\nएवमस्त्विति तं प्रोक्त्वा पातालमसुरोत्तमः ।\nप्रविवेश महानादो देवाज्ञां प्रतिपालयन् ।।५२।।\nएतस्मिन्नन्तरे चापि विष्णुस्त्रिदशपूजितः ।\nभगवानपि राज्यानां प्रविभागांश्चकार ह ।।५३।।\nददौ पूर्वां दिशं चैन्द्रीं शक्रायामिततेजसे ।\nयाम्यां यमाय देवाय पितृराज्ञे महात्मने ।।५४।।\nपश्चिमां तु दिशं प्रादाद् वरुणाय महात्मने ।\nउत्तरां च कुबेराय यक्षाधिपतये दिशम् ।।५५।।\nअधःस्थां नागराजाय सोमायोर्ध्वां दिशं ददौ ।\nएवं विभज्य त्रैलोक्यं विष्णुर्बलवतां वरः ।।५६।।\nजगाम त्रिदिवं देवः पूज्यमानो महर्षिभिः ।\nवामनः सर्वभूतेशः प्रतिष्ठाप्य च वासवम् ।।५७।।\nतस्मिन् प्रयाते दुर्धर्षे वामनेऽमिततेजसि ।\nसर्वे मुमुदिरे देवाः पुरस्कृत्य शतक्रतुम् ।।५८।।\nवैशम्पायन उवाच\nगते तु त्रिदिवं कृष्णे बद्ध्वा वैरोचनिं बलिम् ।\nनागैः सप्तशिरोभिश्च कम्बलाश्वतरादिभिः ।।५९।।\nनागबन्धनदुःखार्तं बलिं वैरोचनिं ततः ।\nयदृच्छयासौ देवर्षिर्नारदः प्रत्यपद्यत ।।3.72.६०।।\nस तं कृच्छ्रगतं दृष्ट्वा कृपयाभिपरिप्लुतः ।\nउवाच दानवश्रेष्ठं मोक्षोपायं ददामि ते ।।६ १ ।।\nस्तवं देवाधिदेवस्य वासुदेवस्य धीमतः ।\nअनादिनिधनस्यास्य अक्षयस्याव्ययस्य च ।।६२।।\nतमधीष्वाथ दैत्येन्द्र विशुद्धेनान्तरात्मना ।\nतद्गतस्तन्मना भूत्वा द्रुतं मोक्षमवाप्स्यसि ।।६३।।\nततो विरोचनसुतः प्रयतः प्राञ्जलिः शुचिः ।\nमोक्षविंशकमव्यग्रो नारदात् समधीतवान् ।।६४।।\nतमधीत्य स्तवं दिव्यं नारदेन समीरितम् ।\nपृथिवी चोद्धृता येन तं जजाप महासुरः ।।६५।।\nॐनमोऽस्त्वनन्तपतये अक्षयाय महात्मने ।\nजलेशयाय देवाय पद्मनाभाय विष्णवे ।।६६।।\nसप्तसूर्यवपुः कृत्वा त्रींल्लोकान् क्रान्तवानसि ।\nभगवन् कालकालस्त्वं तेन सत्येन मोक्षय ।।६७।।\nनष्टचन्द्रार्कगगने क्षीणयज्ञतपःक्रिये ।\nपुनश्चिन्तयसे लोकांस्तेन सत्येन मोक्षय ।।६८।।\nब्रह्मरुद्रेन्द्रवाय्वग्निसरिद्भुजगपर्वताः ।\nत्वत्स्था दृष्टा द्विजेन्द्रेण तेन सत्येन मोक्षय ।६५।\nमार्कण्डेन पुरा कल्पे प्रविश्य जठरं तव ।\nचराचरगतं दृष्टं तेन सत्येन मोक्षय ।। 3.72.७० ।।\nएको विद्यासहायस्त्वं योगी योगमुपागतः ।\nपुनस्त्रैलोक्यमुत्सृज्य तेन सत्येन मोक्षय ।। ७१ ।।\nजलशय्यामुपासीनो योगनिद्रामुपागतः ।\nलोकांश्चिन्तयसे भूयस्तेन सत्येन मोक्षय ।। ७२ ।।\nवाराहं रूपमास्थाय वेदयज्ञपुरस्कृतम् ।\nधरा जलोद्धृता येन तेन सत्येन मोक्षय ।। ७३।।\nउद्धृत्य दंष्ट्रया यज्ञांस्त्रीन्पिण्डान्कृतवानसि ।\nत्वं पितॄणामपि हरे तेन सत्येन मोक्षय ।। ७४ ।।\nप्रदुद्रुवुः सुराः सर्वे हिरण्याक्षभयार्दिताः ।\nपरित्रातास्त्वया देव तेन सत्येन मोक्षय ।। ७५ ।।\nदीर्घवक्त्रेण रूपेण हिरण्याक्षस्य संयुगे ।\nशिरो जहार चक्रेण तेन सत्येन मोक्षय ।। ७६ ।।\nभग्नमूर्धास्थिमस्तिष्को हिरण्यकशिपुः पुरा ।\nहुंकारेण हतो दैत्यस्तेन सत्येन मोक्षय ।। ७७ ।।\nदानवाभ्यां हृता वेदा ब्रह्मणः पश्यतः पुरा ।\nपरित्रातास्त्वया देव तेन सत्येन मोक्षय ।। ७८ ।।\nकृत्वा हयशिरोरूपं हत्वा तु मधुकैटभौ ।\nब्रह्मणे तेऽर्पिता वेदास्तेन सत्येन मोक्षय ।। ७९ ।।\nदेवदानवगन्धर्वा यक्षसिद्धमहोरगाः ।\nअन्तं तव न पश्यन्ति तेन सत्येन मोक्षय ।। 3.72.८० ।।\nअपान्तरतमा नाम जातो देवस्य वै सुतः ।\nकृताश्च तेन वेदार्थास्तेन सत्येन मोक्षय ।। ८१ ।।\nवेदयज्ञाग्निहोत्राणि पितृयज्ञहवींषि च ।\nरहस्यं तव देवस्य तेन सत्येन मोक्षय ।। ८२ ।।\nऋषिर्दीर्घतमा नाम जात्यन्धो गुरुशापतः ।\nत्वत्प्रसादाच्च चक्षुष्मांस्तेन सत्येन मोक्षय ।। ८३ ।।\nग्राहग्रस्तं गजेन्द्रं च दीनं मृत्युवशं गतम् ।\nभक्तं मोक्षितवांस्त्वं हि तेन सत्येन मोक्षय ।। ८४ ।।\nअक्षयश्चाव्ययश्च त्वं ब्रह्मण्यो भक्तवत्सलः ।\nउच्छ्रितानां नियन्तासि तेन सत्येन मोक्षय ।। ८५ ।।\nशङ्खं चक्रं गदां पद्मं शार्ङ्गं गरुडमेव च ।\nप्रसादयामि शिरसा ते बन्धान्मोक्षयन्तु माम्।। ८६ ।।\nशङ्खं चक्रं गदा पद्मं शार्ङ्गं च गरुडादयः ।\nहरिं प्रसादयामासुर्बलिं मोक्षय बन्धनात् ।। ८७ ।।\nततः प्रसन्नो भगवानादिदेश खगेश्वरम् ।\nगरुडं नागहन्तारं बलिं मोक्षय बन्धनात् ।। ८८ ।।\nततो विक्षिप्य गरुडः पक्षावतुलविक्रमः ।\nजगाम वसुधामूलं यत्रास्ते संयतो बलिः ।। ८९ ।।\nआगमं तस्य विज्ञाय नागा मुक्त्वा महासुरम् ।\nययुः पुरीं भोगवतीं वैनतेयभयार्दिताः ।। 3.72.९० ।।\nमुक्तं कृष्णप्रसादेन चिन्तयानमधोमुखम् ।\nभ्रष्टश्रियमुवाचेदं गरुत्मान् पन्नगाशनः ।। ९१ ।।\nगरुड उवाच\nदानवेन्द्र महाबाहो विष्णुस्त्वामब्रवीत् प्रभुः ।\nमुक्तो निवस पाताले सपुत्रजनबान्धवः ।। ९२ ।।\nइतस्त्वया न गन्तव्यं गव्यूतिमपि दानव ।\nसमयं यदि भिन्द्यास्त्वं मूर्धा ते शतधा भवेत्।। ९३ ।।\nपक्षेन्द्रवचनं श्रुत्वा दानवेन्द्रो ब्रवीदिदम्।\nस्थितोऽस्मि समये तस्य अनन्तस्य महात्मनः ।। ९४ ।।\nजीव्योपायं तु भगवान्मम किंचित्करोतु सः ।\nइहस्थोऽहं सुखासीनो येनाप्याये खगेश्वर ।। ९५ ।।\nबलेस्तु वचनं श्रुत्वा गरुत्मानिदमब्रवीत् ।\nपूर्वमेव कृतस्तेन जीव्योपायो महात्मना ।। ९६ ।।\nवर्तयिष्यन्ति ये यज्ञान् विधिहीनामऋत्विजः ।\nप्रायश्चित्तमजानन्तो यज्ञभागस्ततस्तव ।। ९७ ।।\nन तेषां यज्ञभागं वै प्रतिगृह्णन्ति देवताः ।\nअनेनाप्यायितबलः सुखमात्रं निवत्स्यसि ।। ९८ ।।\nसंदेशमेतं भगवान् दत्तवान् कश्यपात्मजः ।\nदानवेन्द्र महाबाहो विष्णुस्त्रैलोक्यभावनः ।। ९९ ।।\nवैशम्पायन उवाच\nइमं स्तवमनन्तस्य सर्वपापप्रमोचनम् ।\nयः पठेत नरो भक्त्या तस्य नश्यति किल्बिषम्।। 3.72.१००।\nगोहत्यायाः प्रमुच्येत ब्रह्मघ्नो ब्रह्महत्यया ।\nअपुत्रो लभते पुत्रं कन्या चैवेप्सितं पतिम् ।।१०१।।\nसद्यो गर्भात्प्रमुच्येत गर्भिणी जनयेत्सुतम् ।\nये च मोक्षैषिणो लोके योगिनः सांख्यकापिला।। १०२।।\nस्तवेनानेन गच्छन्ति श्वेतद्वीपमकल्मषाः ।\nसर्वकामप्रदो ह्येष स्तवोऽनन्तस्य कीर्त्यते ।। १०३।।\nयः पठेत् प्रातरुत्थाय शुचिः प्रयतमानसः ।\nसर्वान् कामानवाप्नोति मानवो नात्र संशयः ।। १०४।।\nएष वै वामनो नाम प्रादुर्भावो महात्मनः ।\nवेदविद्भिर्द्विजैरेवं पठ्यते वैष्णवं यशः ।। १०५।।\nयस्त्विमं वामनं दिव्यं प्रादुर्भावं महात्मनः ।\nशृणुयान्नियतो भक्त्या सदा पर्वसु पर्वसु ।।१०६।।\nपरान् विजयते राजा यथा विष्णुर्महाबलः ।\nयशो विमलमाप्नोति विपुलं चाप्नुते वसु ।। १०७।।\nप्रियो भवति भूतानां सर्वेषां वामनो यथा ।\nपुत्रपौत्राश्च वर्धन्ते आरोग्यं गुणसम्पदः ।। १०८।।\nप्रीयते पठतश्चास्य देवदेवो जनार्दनः ।\nसर्वकामयुतश्चैव कृष्णद्वैपायनोऽब्रवीत् ।। १०९।।\nइति श्रीमहाभारते खिलभागे हरिवंशे भविष्यपर्वणि वामनप्रादुर्भावे द्विसप्ततितमोऽध्यायः ।। ७२ ।।"
  }
]
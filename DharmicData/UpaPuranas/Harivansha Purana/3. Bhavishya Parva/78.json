[
  {
    "text": "वैशम्पायन उवाच\nततः स भगवान् विष्णुर्दुर्विज्ञेयगतिः प्रभुः ।\nयत्र पूर्वम तपस्तप्तमात्मना यादवेश्वरः ।। १ ।।\nगङ्गायाश्चोत्तरे तीरे देशं द्रष्टुमुपागतः ।\nस्वयमेव हरिः साक्षात् प्रविवेश तपोवनम् ।। २ ।।\nप्रविश्य सुचिरं देशं ददर्श च मनोरमम् ।\nनिषसाद ततस्तस्मिन्नाश्रमे पुण्यवर्धनः ।। ३ ।।\nसमाधौ योजयामास मनः पद्मनिभेक्षणः ।\nकिमप्येष जगन्नाथो ध्यात्वा देवेश्वरः स्थितः ।। ४ ।।\nस्थिते देवगुरौ तत्र समाधौ दीपवद्धरौ ।\nतत्र शब्द महाघेरः प्रादुरासीत् समन्ततः ।। ५ ।।\nखाद खादत मोदेत यात यात मृगानिमान् ।\nप्रेषयेह पुनः सर्वान् प्रसादाच्छार्ङ्गधन्वनः ।। ६ ।।\nएष विष्णुरयं कृष्णो हरिरीश इतोऽच्युतः ।\nनमोऽस्तु विष्णो देवेश स्वामिन्माधव केशव।। ७ ।।\nइत्यादिशब्दः सुमहानाविरासीत् तदा निशि ।\nततश्च सुमहानादः सिंहानां मृगविद्विषाम् ।। ८ ।।\nधावतां च शुनां राजन् मृगाननु विनर्दताम् ।\nमृगाणां भीतियुक्तानामृक्षाणां द्वीपिनां तथा ।। ९ ।।\nगजानां नदतां राजन् बृंहितं च ततस्ततः ।\nमहावातसमुद्धूतक्षुभितस्येव वारिधेः ।। 3.78.१० ।।\nनादस्त्रैलोक्यवित्रासः प्रादुरासीत्तदा निशि ।\nश्रुत्वा शब्दं हरिर्देवस्तादृशं तत्र धिष्ठितः ।। ११ ।।\nसमाधिक्षोभमासाद्य विश्वस्य च जगत्पतिः ।\nततः संचिन्तयामास कोऽयमेष महास्वनः ।। १२ ।।\nकस्यायमीदृशः शब्दः स्तुतियुक्तो मम त्विति ।\nअहोऽस्मिन्मृगयाशब्दः शुनां संचरतां वने ।। १३ ।।\nमृगाणामथ सर्वेषां नादश्च सुमहानयम् ।\nव्यामिश्रस्तुतियुक्ताभिर्वाग्भिर्मम समन्ततः ।। १४ ।।\nइति संचिन्त्य मनसा दिशो विप्रेक्ष्य सर्वतः ।\nतत आस्ते हरिस्तत्र ज्ञातुं तस्य समुद्भवम् ।। १५ ।।\nततो मृगाः समाधावन् यत्र तिष्ठति केशवः ।\nतांश्चैवानुचरो राजन् श्वगणः समपद्यत ।। १६ ।।\nअथ वै दीपिका राजञ्छतशोऽथ सहस्रशः ।\nततस्तमोऽपि व्यनशद् दिवेव समपद्यत ।। १७ ।।\nततो नु भूतसङ्घाश्च समदृश्यन्त तत्र ह ।\nपिशाचाश्च महाघोरा नदन्तो बहु विस्वनम् ।। १८ ।।\nभक्षयन्तोऽथ पिशितं पिबन्तो रुधिरं बहु ।\nप्रादुरासन्महाघोराः पिशाचा विकृताननाः ।। १९ ।।\nहन्यमाना हता राजन् पतन्तः पतिता मृगाः ।\nइतश्चेतश्च धावन्तो बाणैर्विद्धा मृगा द्विपाः ।। 3.78.२० ।।\nततो मृगसहस्राणि समुदीर्णानि भारत ।\nयत्रासौ तिष्ठते देवस्तत्र याता निरन्तरम् ।। २१ ।।\nअन्तरीकृत्य देवेशं स्थितानीत्यनुशुश्रुम ।\nपिशाच्यो विकृताकाराः कराला रोमहर्षणाः ।। २२ ।।\nपुत्रवत्यः समापेतुर्यत्र तिष्ठति केशवः ।\nश्वगणस्तत्र राजेन्द्र चरत्येवं ततस्ततः ।। २३ ।।\nततः स भगवान् विष्णुः सर्वमालोक्य वेष्टितः ।\nविस्मयं परमं गत्वा पश्यन्नास्ते स्म केशवः ।। २४ ।।\nकस्यैष विस्तृतो नादः कस्य वायं जनोऽपतत् ।\nको नु मां स्तौति भक्त्या वै भविष्ये प्रीतिमानहम्।। २५।।\nकस्य मुक्तिः समायाता प्रीते मयि सुदुर्लभा ।\nइति संचिन्त्य भगवानास्ते प्राकृतवद्धरिः ।। २६ ।।\nइति श्रीमहाभारते खिलभागे हरिवंशे भविष्यपर्वणि कैलासयात्रायां अष्टसप्ततितमोऽध्यायः ।। ७८ ।।"
  }
]
[
  {
    "text": "वैशम्पायन उवाच\nहंसश्च डिम्भकश्चैवं तपश्चर्तुं महामती ।\nमनश्चक्रतुरात्मांशौ शंकरस्य नृपोत्तम ।। १ ।।\nगत्वा तु हिमवत्पार्श्वं तपश्चक्रतुरञ्जसा ।\nउद्दिश्य शंकरं शर्वं नीलग्रीवमुमापतिम् ।। २ ।।\nवीर्यास्त्रे चैव नौ स्यातामित्याधाय तु मानसे ।\nएकाग्रौ प्रयतौ भूत्वा वाय्वम्बुप्राशिनौ नृप ।। ३ ।।\nनमस्ते देवदेवेति शंकरेति दिवानिशम् ।\nहर शर्व शिवानन्द नीलग्रीव उमापते ।। ४ ।।\nवृषध्वज विरूपाक्ष हर्यक्ष जगतां पते ।\nभक्तप्रिय गिरीशेश वासुदेव शिवाच्युत ।। ५ ।।\nसद्योजात महादेव देवदेव गुहाशय ।\nभूतभावन देवेश प्रणवात्मन् सदाशिव ।। ६ ।।\nइत्यादिनामभिर्नित्यं स्तुवन्तौ शंकरं भवम् ।\nहृदि कृत्वा विरूपाक्षं तपस्तेपतुरञ्जसा ।। ७ ।।\nनिर्ममौ निरहंकारौ मौनव्रतसमास्थितौ ।\nवर्षाणीह तदा राजन् पञ्च चक्रतुरोजसा ।। ८ ।।\nततः प्रीतोऽभवच्छर्वस्ताभ्यां संयमनेन च ।\nस ददौ दर्शनं नैजं व्याघ्रचर्माम्बरो हरः ।। ९ ।।\nत्रियक्षः शंकरः शर्वः शूलपाणिरुमापतिः ।\nअग्रतः संस्थितं शर्वं चन्द्रार्धकृतशेखरम् ।\nतौ दृष्ट्वा प्रीतमनसौ नमश्चक्रतुरञ्जसा ।। 3.105.१० ।।\nश्रीभगवानुवाच\nवरं वरय भद्रं वां यथेच्छा वां तथास्तु वै ।\nतावूचतुस्तदा राजन् प्रीतस्त्वं भगवन् यदि ।। ११ ।।\nदेवासुरचमूमुख्यैर्यक्षगन्धर्वदानवैः ।\nआवामजय्यौ सर्वात्मन्नेष नौ प्रथमो वरः ।। १२ ।।\nद्वितीयो नौ विरूपाक्ष रौद्रास्त्राणां च संग्रहः ।\nमाहेश्वरं तथा रौद्रमस्त्रं ब्रह्मशिरो महत् ।। १३ ।।\nअभेद्यं कवचं दिव्यमच्छेद्यं चापि कार्मुकम् ।\nपरशुं च तथा शर्व सदा रक्षार्थमेव च ।। १४ ।।\nसहायौ द्वौ महादेव भूतौ युद्धे हि गच्छताम् ।\nएवमस्त्विति देवेश आह भृङ्गिरिटी हरः ।। १५ ।।\nकुण्डोदरं विरूपाक्षं सर्वप्राणिहिते रतम् ।\nयुवामथ च भूतेशौ सहायौ सततं रणे ।। १६ ।।\nसंग्रामं गच्छतां घोरमेतयोर्बलशालिनोः ।\nइत्युक्त्वा भगवाञ्छर्वस्तत्रैवान्तरधीयत ।। १७ ।।\nततस्तौ वीर्यसम्पन्नौ हंसो डिम्भक एव च ।\nकृतास्त्रौ शस्त्रसम्पन्नौ चापिनौ वीर्यवत्तरौ ।। १८ ।।\nआमुक्तकवचौ वीरावजय्यौ देवदानवैः ।\nअत्यन्तभक्तौ देवेशे शंकरे नीललोहिते ।। १९ ।।\nनित्योत्सवकरौ देवे भस्मोद्धूलनशोभिनौ ।\nकृतत्रिपुण्ड्रकौ नित्यं जटायुक्तशिरोधरौ ।। 3.105.२० ।।\nरुद्राक्षार्पितसर्वाङ्गौ व्याघ्रचर्माम्बरावृतौ ।\nनमः शिवाय शान्ताय महादेवाय धीमते ।। २१ ।।\nइत्यादिभिर्महादेवं स्तुवन्तौ नामभिः शिवम् ।\nसाक्षादिव महादेवौ रेजतुर्जलधारिणौ ।। २२ ।।\nततः स्वभवनं गत्वा पितुः पादावगृह्यताम् ।\nपितुश्च सख्युर्बलिनौ मातुश्च चरणौ तदा ।। २३ ।।\nजनार्दनोऽपि धर्मात्मा कालेन महता नृप ।\nविद्यापारं महाबुद्धिर्युक्तेनासावुपेयिवान् ।। २४ ।।\nस च विष्णुं हृषीकेशं पीतकौशेयवाससम् ।\nब्रह्मतत्त्वपरो नित्यमुपास्ते विजितेन्द्रियः ।। २५ ।।\nहंसश्च डिम्भकश्चैव कृतदारो बभूवतुः ।\nजनार्दनोऽपि धर्मात्मा कृतदारो बभूव ह ।। २६ ।।\nसर्वे ते यज्ञनिरताः पञ्चयज्ञपरास्तथा ।\nस्वदारनिरताः सर्वे गुरुशुश्रूषणे रताः ।\nधर्म एव परं श्रेय इति ते मेनिरे नृप ।। २७ ।\nइति श्रीमहाभारते खिलभागे हरिवंशे भविष्यपर्वणि हंसडिम्भकोपाख्याने पञ्चाधिकशततमोऽध्यायः ।। १०५ ।।"
  }
]
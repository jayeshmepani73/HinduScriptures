[
  {
    "text": "वैशम्पायन उवाच\nबलदेवस्तु धर्मात्मा धनुरादाय सत्वरम्\nजघान हंसं दशभिर्बाणैर्बाणभृतां वर  ।।\nतं प्रत्यविध्यन्नाराचैर्हंसः पञ्चभिराशुगैः\nतानन्तरे हली छित्त्वा नाराचैर्दशभिः पुनः ।\nनाराचेनाशु विव्याध ललाटे हंसमोजसा ।। २ ।।\nदृढं पतन् स नाराचस्तस्य संज्ञां समाददे ।\nरथोपस्थे चिरं स्थित्वा तूणाद् बाणं समाददे ।। ३ ।।\nलब्ध्वा हंसः स संज्ञां तु विद्ध्वा तेन यदूत्तमम्।\nसिंहवद् व्यनदद्धंसो देवान् विस्मापयन् रणे ।। ४ ।।\nततः क्रुद्धो हली विद्धस्तेन बाणेन माधवः ।\nवमञ्छोणितमत्युष्णं निःश्वसंश्च रणाजिरे ।। ५ ।।\nलोहिताविष्टगात्रस्तु कुंकुमार्द्र इवाभवत् ।\nनाराचैः शतसाहस्रैरर्दयामास माधवः ।। ६ ।।\nहंसं हंसगतिं वीरं नीलवासा हलायुधः ।\nते मुक्ता निशिता घोरा नाराचाश्च सुवाजिनः ।। ७ ।।\nरथे ध्वजे तथा चापे चक्रे तूणीद्वये नृप ।\nपतिताः सर्वतो राजन् व्यथां चैव तथा ददुः ।। ८ ।।\nततः क्रुद्धो महाराज हंसो वीर्यमदान्वितः ।\nशरेण हलिनं विद्ध्वा ध्वजं चिच्छेद कालवित् ।। ९ ।।\nशरैश्चतुर्भिरश्वांश्च सूतं प्रेताधिपे ददौ ।\nततः क्रुद्धो हली तस्मै गदां गृह्य महारणे ।। 3.124.१० ।।\nआपपात महाबाहुर्हंसं शेष इव श्वसन् ।\nतया रथं ध्वजं चक्रमश्वान् सूतं हलायुधः ।\nबभञ्ज तिलशः सर्वं ननाद च पुनः पुनः ।। ११ ।।\nभूयश्च गदया हंसं चिक्षेप च बली किल ।\nसोऽपि हंसो गदां गृह्य रथात्तस्मादवापतत् ।। १२ ।।\nततस्तौ हंसहलिनौ युयुधाते महारणे ।\nमहारथौ महाबाहू लोके प्रथिततेजसौ ।। १३ ।।\nअत्यद्भुतं सुविक्रान्तौ परस्परवधैषिणौ ।\nकृतश्रमौ महायुद्धे हंसविक्रान्तगामिनौ ।। १४ ।।\nयथा देवासुरे युद्धे शक्रवृत्रौ पुराम्बरे ।\nउभौ संसिक्तसर्वाङ्गौ शोणितेन महारणे ।। १५ ।।\nअत्यन्तखेदिनौ युद्धे परस्परबलेन ह ।\nततश्च दक्षिणं मार्गं बलभद्रोऽन्वगच्छत ।। १६ ।।\nसव्यं तु हंसो राजेन्द्र व्यगृह्णात् स्वयमेव हि ।\nपोथयाञ्चक्रतुर्युद्धे गदाभ्यां गजविक्रमौ ।। १७ ।।\nयथाप्राणं महाबाहू जघ्नतुर्मरणाय तौ ।\nअतिप्रवृद्धं संग्रामं देवासुररणोपमम् ।। १८ ।।\nविदधाते महारङ्गे पश्यतां त्रिदिवौकसाम् ।\nदेवाश्च मुनयश्चैव विस्मयं परिजग्मिरे ।। १९ ।।\nअहो खल्वीदृशं युद्धं दृष्टं पूर्वं न च श्रुतम् ।\nइत्यूचुर्विस्मयवशाद् देवगन्धर्वकिन्नराः ।। 3.124.२० ।।\nपरस्परकृतोत्साहौ चक्रतुर्युद्धमुत्तमम् ।\nअथ हंसो महारङ्गे दक्षिणं दक्षिणोत्तमः ।\nव्यचरन्मार्गमत्यर्थं सव्यं तु बलवान् बलः ।। २१ ।।\nनिकुञ्च्य जानुनी पूर्वं चक्रतुर्गदया भृशम् ।\nरणे रणविदां श्रेष्ठौ पश्यतां त्रिदिवौकसाम् ।। २२ ।।\nइति श्रीमहाभारते खिलभागे हरिवंशे भविष्यपर्वणि   हंसडिम्भकोपाख्याने हंसबलभद्रयुद्धे चतुर्विंशत्यधिकशततमोऽध्यायः ।। १२४ ।।"
  }
]
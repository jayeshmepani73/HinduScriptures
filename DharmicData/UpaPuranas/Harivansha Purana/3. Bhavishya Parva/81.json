[
  {
    "text": "वैशम्पायन उवाच\nततः स भगवान् विष्णुः पिशाचं दृष्टवांस्तदा ।\nचिन्तयत्त स्वमात्मानं शुद्धबुद्धिसमन्वितम् ।। १ ।।\nआत्मन्यवस्थितं साक्षात् पठन्तं प्रणवं सकृत् ।\nप्रार्थयन्तं स्वमात्मानमेकान्ते नियतं हरिः ।। २ ।।\nअचिन्तयज्जगन्नाथः कारणं पुण्यसंचये ।\nध्यात्वा तु सुचिरं विष्णुः कारणं पुण्यकर्मणः ।। ३ ।।\nधनदस्योपदेशेन पठन् सुबहुशः क्षितौ ।\nवासुदेवेति कृष्णेति माधवेति च मां सदा ।। ४ ।।\nजनार्दन हरे विष्णो भूतभावनभावन ।\nनराकार जगन्नाथ नारायण परायण ।। ५ ।।\nइति मां नामभिर्नित्यं पठत्येव दिवानिशम् ।\nस्वपञ्जाग्रंस्तथा तिष्ठन्भुञ्जन्गच्छंस्तथा वदन्।। ६ ।।\nभक्षयन् मांसपिटकं पिबञ्च्छोणितमेव वा ।\nबाधमानश्च सुचिरं हत्वा चापि मृगान् बहून् ।। ७ ।।\nहनने भोजने चैष जाग्रत्स्वप्ने तथैव च ।\nसर्वेष्वपि च कार्येषु कर्ताहमिति मन्यते ।। ८ ।।\nएतस्य कर्मणः पाक एष घोरस्य कर्मणः ।\nनिश्चित्यैवं जगन्नाथः प्रीतस्तस्य बभूव ह ।। ९ ।।\nअदर्शयत् स्वमात्मानमनन्यस्य जगत्पतिः ।\nशुद्धेऽन्तःकरणे तस्य पिशाचस्यापि भूमिप ।। 3.81.१० ।।\nस च घोरः पिशाचोऽपि ददर्शात्मनि केशवम् ।\nपीतकौशेयवसनं पद्माक्षं श्यामलं हरिम् ।। ११ ।।\nशङ्खिनं चक्रिणं विष्णुं स्रग्विणं गदिनं विभुम् ।\nकिरीटिनं कौस्तुभिनं श्रीवत्साच्छादितोरसम्।। १२ ।।\nनीलमेघनिभं कान्तं गरुडस्थं प्रभञ्जनम् ।\nचतुर्भुजं शुभगिरं निश्चलं सर्वगं शिवम् ।। १३ ।।\nअनादिनिधनं नित्यं मायाविनममायिनम् ।\nसत्ययुक्तं सदा शुद्धं बुद्धिगम्यं सदामलम् ।। १४ ।।\nमनस्येवं जगन्नाथं दृष्ट्वा विष्णुमनेकधा ।\nअनुन्मील्यैव नयने कृतार्थोऽस्मीत्यमन्यत ।। १५ ।।\nअथ दृष्टो हरिर्विष्णुः साक्षात् सर्वत्रगः शुभः ।\nप्रसन्नो हि हरिर्मह्यं तेनाहं दृष्टवान् हरिम् ।। १६ ।।\nसिद्धं मे जन्मनः कृत्यं किमतः कृत्यमस्ति मे ।\nग्रन्थयो मम निर्भिन्ना वश्यान्येवेन्द्रियाणि मे ।। १७ ।।\nप्रायेण जितमित्येव मनो मन्ये स्मृते हरौ ।\nएषणाश्च निरस्ता मे प्रसन्नोऽहं तथाभवम् ।। १८ ।।\nएतेभ्योऽपि पिशाचेभ्यो निर्मुक्तः साम्प्रतं तथा ।\nयोऽसौ ममानुजः साक्षात्स च भक्तस्तथा हरौ।। १९ ।।\nकालेन चैव निर्मुक्तो विष्णोः सायुज्यमाप्नुयात्।\nइत्येवं चिन्तयित्वा स आन्त्रपाशं विभिद्य च ।। 3.81.२० ।।\nक्रमेण प्राणानुन्मुच्य विलोक्य च दिशस्तथा ।\nशरीरं सुगमं कृत्वा प्राविशत् स सुखेन ह ।। २१ ।।\nइति श्रीमहाभारते खिलभागे हरिवंशे भविष्यपर्वणि कैलासयात्रायां  पिशाचस्य विष्णुसाक्षात्कारे एकाशीतितमोऽध्यायः ।। ८१ ।।"
  }
]
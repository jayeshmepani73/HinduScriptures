[
  {
    "text": "वैशम्पायन उवाच\nततः स भगवान् विष्णुः पिशाचौ मांसभक्षकौ ।\nददर्शाथ महाघोरौ दीपिकाधारिणौ हरिः ।। १ ।।\nविलोकयांचक्रतुस्तौ पिशाचौ देवकीसुतम् ।\nस्थितं सुखासने विष्णुं दृष्ट्वा लोकेश्वरेश्वरम् ।। २ ।।\nतौ च गत्वा समुद्देशं पिशाचौ केशवस्य ह ।\nततस्तावूचतुर्विष्णुमन्तरीकृत्य केशवम् ।। ३ ।।\nकौ भवान् कस्य वा मर्त्य कुतश्चागम्यते त्वया ।\nकिमर्थमिह सम्प्राप्तो वने घोरे मृगाकुले ।। ४ ।।\nनिर्मनुष्ये द्वीपिवृते पिशाचगणसेविते ।\nश्वापदैः सेव्यमाने च विपिने व्याघ्रसंकुले ।। ५ ।।\nसुकुमारोऽनवद्याङ्गः साक्षाद् विष्णुरिवापरः ।\nपद्मपत्रेक्षणः श्यामः पद्माभः श्रीपतिः स्वयम् ।। ६ ।।\nअस्मत्प्रीतिकरः साक्षात् प्राप्तो विष्णुरिवापरः ।\nदेवो वा यदि वा यक्षो गन्धर्वः किन्नरोऽपि वा ।। ७ ।।\nइन्द्रो वा धनदो वापि यमोऽथ वरुणोऽपि वा ।\nएकाकी विपिने घोरे ध्यानार्पितमना इव ।। ८ ।।\nब्रूहि मर्त्य यथातत्त्वं ज्ञातुमिच्छामि मानद ।\nएवं पृष्टः पिशाचाभ्यामाह विष्णुरुरुक्रमः ।। ९ ।।\nक्षत्रियोऽस्मीति मामाहुर्मानुष्याः प्रकृतिस्थिताः ।\nयदुवंशे समुत्पन्नः क्षात्रं वृत्तमनुष्ठितः ।। 3.80.१० ।।\nलोकानामथ पातास्मि शास्ता दुष्टस्य सर्वदा ।\nकैलासं गन्तुकामोऽस्मि द्रष्टुं देवमुमापतिम् ।। ११ ।।\nइत्येवं मम वृत्तान्तः कथ्यतां कौ युवामिति ।\nयुवामिह समायातौ किमर्थं ब्राह्मणाश्रमम् ।। १२ ।।\nएषा हि महती पुण्या नानाविप्रनिषेविता ।\nबदरीयं समाख्याता न क्षुद्रैराश्रिता क्वचित् ।। १३ ।।\nतपस्विभिस्तपोयुक्तैर्जुष्टा सिद्धनिषेविता ।\nश्वगणा नात्र दृश्यन्ते पिशाचा मांसभोजनाः ।। १४ ।।\nन हन्तव्या मृगाश्चात्र मृगया नात्र वर्तते ।\nन तु क्षुद्रैः प्रवेष्टव्या न कृतघ्नैर्न नास्तिकैः ।। १५ ।।\nअहमस्य तु देशस्य रक्षिता नात्र संशयः ।\nव्यतिक्रमो यदि भवेत्तस्य शास्तास्मि यत्नतः ।। १६ ।।\nकौ भवन्तौ क्व नु युवां कस्येयं महती चमूः ।\nनातः परं प्रवेष्टव्यमृषयस्त्वत्र संस्थिताः ।। १७ ।।\nविघ्नस्तत्र प्रवर्तेत तपःसु च तपस्विनाम् ।\nइहैव स्थीयतां तावद् वक्तव्यं च ततः सुखम् ।। १८ ।।\nअन्यथाहं निषेद्धा स्यां बलाद्वाक्यैस्तथैव च ।\nवैशम्पायन उवाच\nएवं पृष्टौ पिशाचौ तु वक्तुमेवोपचक्रतुः ।। १९ ।।\nतयोरेको महाघोरः पिशाचो दीर्घबाहुकः ।\nउवाच वचनं तत्र यथा हृदि समर्पितम् ।। 3.80.२० ।।\nपिशाच उवाच\nश्रूयतामभिधास्यामि समातितमना भव ।\nनमस्कृत्य जगन्नाथं हरिं कृष्णं जगत्पतिम् ।। २१ ।।\nआदिदेवमजं विष्णुं वरेण्यमनघं शुचिम् ।\nवक्ष्यामि सकलं यद्वत्तथा शृणु यदीच्छसि ।। २२ ।।\nघण्टाकर्णोऽस्मि नाम्नाहं पिशाचो घोरदर्शनः ।\nमांसादो विकृतो घोरः साक्षान्मृत्युरिवापरः ।। २३ ।।\nधनदस्यानुगन्ताहं साक्षाद् रुद्रसखस्य च ।\nममायमनुजः साक्षादन्तकस्यान्तको ह्ययम् ।। २४ ।।\nमृगयेयं सुमहती विष्णोः पूजार्थमित्युत ।\nममेयं वर्तते सेना श्वगणोऽपि ममैव तु ।। २५ ।।\nआगतोऽहं महाशैलात् कैलासाद् भूतसेवितात्।\nअहं पिशाचवेषेण संविष्टः पापकर्मकृत् ।। २६ ।।\nसततं दूषयन् विष्णुं घण्टामाबध्य कर्णयोः ।\nमम न प्रविशेन्नाम विष्णोरिति विचिन्तयन् ।। २७ ।।\nअहं कैलासनिलयमासाद्य वृषभध्वजम् ।\nआराध्य तं महादेवमस्तुवं सततं शिवम् ।। २८ ।।\nततः प्रसन्नो मामाह वृणीष्वेति वरं हरः ।\nततो मुक्तिर्मया तत्र प्रार्थिता देवसंनिधौ ।। २९ ।।\nमुक्तिं प्रार्थयमानं मां पुनराह त्रिलोचनः ।\nमुक्तिप्रदाता सर्वेषां विष्णुरेव न संशयः ।। 3.80.३० ।।\nतस्माद् गत्वा च बदरीं तत्राराध्य जनार्दनम् ।\nमुक्तिं प्राप्नुहि गोविन्दान्नरनारायणाश्रमे ।। ३१ ।।\nइत्युक्तो देवदेवेन शूलिना ज्ञातवानहम् ।\nतमेव परमं मत्वा गोविन्दं गरुडध्वजम् ।। ३२ ।।\nतस्मात् प्रार्थयमानः सन्मुक्तिं देशममुं गतः ।\nअन्यच्च शृणु  मे कार्यं यदि कौतूहलं तव ।। ३३ ।।\nपुरी द्वारवती नाम पश्चिमस्योदधेस्तटे ।\nयदुवृष्णिसमाकीर्णां सागरोर्मिसमाकुलाम् ।। ३४ ।।\nअध्यास्ते स हरिर्विष्णुस्तां पुरीं पुरुषोत्तमः ।\nद्रष्टुं लोकहितार्थाय वसन्तं द्वारकापुरे ।। ३५ ।।\nनिर्गतः साम्प्रतं मर्त्यं वयमेतैः सहानुगैः ।\nविष्णुः सर्वेश्वरः साक्षाद्द्रष्टव्योऽस्माभिरद्यवै ।। ३६ ।।\nलोकानां प्रभवः पाता कर्ता हर्ता जगत्पतिः ।\nआदिः स हि समस्तस्य प्रभवः कारणं हरिः ।। ३७ ।।\nकर्ता समस्तस्य हरिः पुरातनः प्रभुः प्रभूणामपि यः सदात्मकः ।\nतमादिदेवं वरदं वरेण्यं द्रष्टुं हरिं सम्प्रति संयताः स्मः ।। ३८ ।।\nयस्य प्रसादाज्जगदेवमासीत्  सप्राणिगन्धर्वमद्वोरगौघम् ।\nदेवं जगद्योनिमजं जनार्दनं द्रष्टुं हरिं सम्प्रति संयताः स्मः ।। ३९ ।।\nयस्योदराद् विश्वमिदं प्रभूतं लयं च तस्मिन् समुपैति कल्पे ।\nतस्यैव साक्षाद् वशवर्ति विश्वं द्रक्ष्याम देवं पुरुषोत्तमं हरिम् ।। 3.80.४० ।।\nस्रष्टा च योऽसौ सकलस्य देवः पाता च हर्ता च हरिः स एव ।\nद्रक्ष्याम नित्यं भुवनेश्वरं हरिं पुराणमाद्यं प्रभविष्णुमव्ययम् ।। ४१\nअजस्य कर्ता भुवनस्य गोप्ता भुवश्च कर्ता हरिरेक एव ।\nतं योगिनो योगविशुद्धबुद्धिं लभेम तेनैव मतिः समाकुला ।। ४२ ।।\nनिगीर्य विश्वं सकलं जगत्पतिः शेते शिशुत्वं समवाप्य साक्षात् ।\nवटस्य पत्रे जगतां निवासः पादौ च विक्षिप्य करौ विधुन्वन् ।। ४३ ।।\nयस्योदरे देवमुनिः पुरातनो ददर्श लोकानखिलान् स मायया ।\nप्रविश्य विश्वं सकलं यथावद् बहिर्यथाभूतमभूदिदं महत् ।। ४४ ।।\nनिगीर्य विश्वं जगदादिकाले शेते महात्मा जलधेर्जलौघे ।\nदेव्या श्रिया चामरलोलहस्तया निषेव्यमाणः पुरुषोत्तमस्तदा ।। ४५ ।।\nनाभेश्च यस्याविरभूत् सपत्रं पद्मं महत्काञ्चनसप्रभं प्रभोः ।\nजन्मास्पदं लोकगुरोर्यदासीद्विस्तारि पद्मं जगदादिसृष्टौ ।। ४६ ।।\nदधार यो भूतपतिर्महान्महीं दंष्ट्राग्रसंस्थापितरूढमूलाम् ।\nनादं महामेघ इवादिकाले कुर्वन् वराहो मुनिगीतमूर्तिः ।। ४७ ।।\nहरिः पुराणः पुरुषोत्तमः प्रभुः कर्ता समस्तस्य समस्तसाक्षी ।\nयज्ञात्मको यज्ञपतिर्जगत्पतिर्द्रष्टुं तमीशं वयमुद्यताः स्मः ।। ४८ ।।\nकेचिद् बहुत्वेन वदन्ति देवमेकात्मना केचिदिमं पुराणम् ।\nवेदान्तसंस्थापितसत्त्वयुक्तं द्रष्टुं तमीशं वयमुद्यताः स्मः ।। ४९ ।।\nअनेकमेके बहुधा वदन्ति श्रुतिस्मृतिन्यायनिविष्टचित्ताः ।\nआहुर्यमात्मानमजं पुराविदो द्रष्टुं तमीशं वयमुद्यताः स्मः ।। 3.80.५० ।।\nयं प्राहुरीड्यं वरदं वरेण्यमेकान्ततत्त्वं मुनयः पुरातनाः ।\nयं सर्वगं देवमजं जनार्दनं द्रष्टुं हरिं सम्प्रति संयताः स्मः ।। ५१ ।।\nयस्मिन् विश्वमिदं प्रोतमादिकाले जगत्पतौ ।\nतं द्रष्टुमभिसंवृत्ताः किं नु वक्ष्याम साम्प्रतम् ।। ५२ ।।\nगच्छामो वयमन्यत्र गच्छ त्वं काममन्यतः ।\nनियमोऽप्यस्ति नो मर्त्य यथेष्टं गच्छ साम्प्रतम्।। ५३ ।।\nरात्रिमध्यमनुप्राप्तं नात्र कार्या विचारणा ।\nइत्युक्त्वा घोररूपोऽसौ पिशाचो विकृताननः ।। ५४ ।।\nतस्मिन्नेव समे देशे पीत्वा च रुधिरं बहु ।\nभक्षयित्वा यथाकामं मांसराशिं विचक्षणः ।। ५५ ।।\nअपः संस्पृश्य तत्रैव पार्श्वे संस्थाप्य साधनम् ।\nअन्त्रपाशं महाघोरं संस्थाप्य विपुलं महत् ।। ५६ ।।\nआसनं कुशसंयुक्तं कृत्वा चाभ्युक्ष्य वारिणा ।\nउत्सार्य श्वगणान् सर्वान् यत्नेन महता तदा।। ५७ ।।\nसुखासनं समास्थाय समाधौ यतते श्वपः ।\nएकचित्तस्तदा भूत्वा नमस्कृत्य च केशवम् ।\nइमं मन्त्रं पठन् घोरः पिशाचो भक्तवत्सलम् ।। ५८ ।।\nनमो भगवते तस्मै वासुदेवाय चक्रिणे ।\nनमस्ते गदिने तुभ्यं वासुदेवाय धीमते ।। ५९ ।।\nओं नमो नारायणाय विष्णवे प्रभविष्णवे ।\nमम भूयान्मनःशुद्धिः कीर्तनात् तव केशव ।। 3.80.६० ।।\nजन्मेदमीदृशं घोरं मा भून्मम दुरासदम् ।\nदेवदूतो भविष्यामि स्मरणात् तव गोपते ।। ६१ ।।\nतव चक्रप्रहारेण कायो नश्यतु मामकः ।\nमम भूयो भवो मा भूदेषा मे प्रार्थना विभो ।। ६२ ।।\nअर्थिनां कल्पवृक्षोऽसि दाता सर्वस्य सर्वदा ।\nयत्र यत्र भवेज्जन्म तत्र तत्र भवान् हृदि ।। ६३ ।।\nवर्ततां मम देवेश प्रार्थनैषा ममापरा ।\nनमस्तुभ्यं नमस्तुभ्यं भवत्वेवं सदा मम ।। ६४ ।।\nनिर्विघ्ना प्रार्थना देव नमस्तेऽस्तु सदा मम ।\nयदा मे मरणं भूयात्तदा मा भूत्स्मृतिभ्रमः ।। ६५ ।।\nदिने दिने क्षणं चित्तं त्वयि संस्थं भवत्विति ।\nएवं प्रेरय मां देव मा भूत् ते चित्तमीदृशम् ।। ६६ ।।\nनृशंसोऽयं पिशाचोऽयं दयास्मिन् का भवेदिति ।\nएवं चिन्तय मां देव भृत्यो मह्यमिति प्रभो ।। ६७ ।।\nपरपीडा न मत्तोऽस्तु नमस्ते भगवन् प्रभो ।\nइन्द्रियाणीन्द्रियार्थेषु मा भूवन्साम्प्रतं हि मे ।। ६८ ।।\nअन्तकाले ममाप्येवं प्रसादात् तव केशव ।\nपृथिवी यातु मे घ्राणं रसनां यातु मे पयः ।। ६९ ।।\nसूर्यश्च यातु मे चक्षुः स्पर्शं यातु च मारुतः ।\nश्रोत्रमाकाशमप्येतु मनः प्राणं च गच्छतु ।। 3.80.७० ।।\nजलं मां रक्षतां नित्यं पृथिवी रक्षतां हरे ।\nसूर्यो मां रक्षतां विष्णो नमस्ते सूर्यतेजसे ।। ७१ ।।\nवायुर्मां रक्षतां दुःखादाकाशं च जनार्दन ।\nन मनः सर्वगं देव रक्षतां विषयान्तरे ।। ७२ ।।\nमनो विपर्यये घोरे पुरुषान् हन्ति नित्यशः ।\nपापेषु योजयेत् पुंसः परपीडात्मकेषु च ।। ७३\nमनस्तद् रक्षतां देव भूयो भूयो जनार्दन ।\nमा भून्मनसि कालुष्यं मनो मे निर्मलं भवेत् ।। ७४ ।।\nकलुषं तस्य यच्चित्तं नरके पातयत्यमुम् ।\nबाह्यानि निर्मलान्येवमिन्द्रियाणि भवन्त्युत ।। ७५ ।।\nन तानि कार्यवन्तीह मनश्चेत्कलुषं भवेत्।\nनाङ्गानां मुष्टिनामेध्यं गृहीत्वा यो व्यवस्थितः ।। ७६ ।।\nबहिः प्रक्षालनं कुर्वन् किं भवेत् तस्य केशव ।\nव्यर्थो हि केवलं तस्य प्रग्रहो बाह्यगोचरः ।। ७७ ।।\nतस्मात् सर्वप्रयत्नेन चित्तं रक्ष जनार्दन ।\nवलवानिन्द्रियग्रामो वारयैनं जनार्दन ।। ७८ ।।\nपरीवादाज्जगन्नाथ वाचं रक्ष दुरुद्वहाम् ।\nपरद्रव्यान्मनो रक्ष परदाराज्जनार्दन ।\nसर्वत्र मे दया भूयात् प्रसादात् तव केशव ।। ७९ ।।\nत्वय्येव भक्तिरचला भूयाद् भूतेषु मे दया ।\nबहुनात्र किमुक्तेन शृणुष्वेदं वचो मम ।। 3.80.८० ।।\nसुखे दुःखे च रागे च भोजने गमने तथा ।\nजाग्रत्स्वप्नेषु सर्वत्र त्वय्येव रमतां मनः ।। ८१ ।।\nमामकं देवदेवेश नमस्तेऽस्तु जनार्दन ।\nइति ब्रुवन् घोरतमो जात्या हीनो न चित्ततः ।। ८२ ।।\nपिशाचो भगवद्भक्तः समाधिं समपद्यत ।\nदृढं बद्ध्वाऽऽत्मनः कायमान्त्रपाशेन मांसपः ।। ८३ ।।\nनिश्चलेनैव मनसा सुखमास्ते स्म संयतः ।\nध्यायन्हरिं जगद्योनिं विष्णुं पीताम्बरं शिवम्।। ८४ ।।\nमुकुन्दमादिपुरुषमेकाकारमनामयम् ।\nनित्यं शुद्धं ज्ञानगम्यं कारणं सर्वदेहिनाम् ।। ८५ ।।\nनासिकाग्रं समालोक्य पठन् ब्रह्म सनातनम् ।\nनिर्वातस्थो यथा दीपः प्रोच्चरन् प्रणतः सदा ।। ८६ ।।\nप्रणवं वाचकं मत्वा वाच्यं ब्रह्मेति निश्चितः ।\nएकाग्रं सततं कृत्वा चित्तं विष्णौ समर्पितम् ।। ८७ ।।\nविकल्परहितं चित्तं हृदि मध्ये न्यवेशयत् ।\nपुण्डरीके शुभदले समावेश्य जगत्पतिम् ।। ८८ ।।\nआस्ते सुखं महायोगी पिशिताशस्तदा महान् ।\nत्रिधामानं जपंस्तत्र स्मरन् विष्णुं सनातनम् ।। ८९ ।।\nइति श्रीमहाभारते खिलभागे हरिवंशे भविष्यपर्वणि कैलासयात्रायां\nघण्टाकर्णचित्तसमाधावशीतितमोऽध्यायः ।। ८० ।।"
  }
]
[
  {
    "text": "वैशम्पायन उवाच\nततः प्रवृत्तोऽसुरदेवविग्रह-\nस्तदद्भुतो भाति सुरासुराकुलः ।\nवेलामतिक्रम्य युगान्तकाले\nमहार्णवान्योन्यमिवाश्रयन्तः ।। १ ।।\nनानायुधोद्द्योतविदीपिताङ्गा\nमहाबला व्यायतकार्मुकास्ते ।\nरणोत्सुका वारणहस्तहस्ताः\nसुदुर्जयास्तोयदनादनादाः ।। २ ।।\nविस्फारयन्तः सहसा धनूंषि\nचक्राणि चादित्यसमप्रभाणि ।\nसमुत्क्षिपन्तो ह्यशनीश्च घोरान्\nखड्गांश्च ते वज्रमुखाश्च शक्तीः ।। ३ ।।\nमहागदाः काञ्चनपट्टनद्धा-\nस्तथायसान् कार्मुकमुद्गरांश्च ।\nशूलांश्च वृक्षांश्च विगृह्य दीप्तान्\nनदन्ति शूराः शतशो रणस्थाः।। ४ ।।\nएतस्मिन्नन्तरे तेषामन्योन्यमभिनिघ्नताम् ।\nद्वन्द्वयुद्धान्यवर्तन्त देवानां दानवैः सह ।। ५ ।।\nमरुतां पञ्चमो यस्तु स बाणेनाभ्ययुध्यत ।\nमहाबलः सुरवरः सावित्र इति यं विदुः ।। ६ ।।\nदनायुषायाः पुत्रस्तु बलो नाम महासुरः ।\nसोऽयुध्यत रणेऽत्युग्रो ध्रुवेण वसुना सह ।। ७ ।।\nनमुचिश्चासुरश्रेष्ठो धरेण सह युध्यत ।\nप्रवरौ विश्वकर्माणौ ख्यातौ देवासुरेश्वरौ ।। ८ ।।\nपुलोमा तु महादैत्यो वायुना सह युध्यत ।\nससैन्यः पर्वताकारो रणेऽयुध्यत दंशितः ।। ९ ।।\nहयग्रीवस्तु दितिजः सह पूष्णा त्वयुध्यत ।\nशूरेणामितवीर्येण भास्कराकारवर्चसा ।। 3.53.१० ।।\nशम्बरस्तु महादैत्यो महामायो महासुरः ।\nभगेनायुध्यत तदा सहितो युद्धदुर्मदः ।। ११ ।।\nशरभः शलभश्चैव दैत्यानां चन्द्रभास्करौ ।\nप्रयुद्धौ सह सोमेन शैशिरास्त्रेण धीमता ।। १२ ।।\nविरोचनस्तु बलवान् बलेर्बलवतः पिता ।\nविष्वक्सेनेन साध्येन देवेन च स युध्यत ।। १३ ।।\nकुजम्भस्तु महातेजा हिरण्यकशिपोः सुतः ।\nअंशेनायुध्यत तदा प्रासप्रहरणेन वै ।। १४ ।।\nअसिलोमा तु बलिना मारुतेन समं विभो ।\nतदायुध्यत दीप्तास्यो विकृतः पर्वतायुधः ।। १५ ।।\nदनायुषायाः पुत्रस्तु वृत्रो नाम महासुरः ।\nअश्विभ्यां देववैद्याभ्यां सह युध्यत संयुगे ।।१६ ।।\nएकचक्रस्तु दितिजश्चक्रहस्तो दुरासदः ।\nसहायुध्यत देवेन साध्येन दितिजारिणा १७ ।।\nबलस्तु मधुपिङ्गाक्षो वृत्रभ्राता महासुरः ।\nमृगव्याधेन रुद्रेण सहायुध्यत वीर्यवान् १८ ।।\nराहुस्तु विकृताकारः शतशीर्षा महोदरः ।\nअजैकपादेन रणे सहायुध्यत दंशितः ।। १९ ।।\nकेशी तु दानवश्रेष्ठः प्रावृट्कालाम्बुदप्रभः ।\nधनेश्वरेण भीमेन सहायुध्यत संयुगे ।। 3.53.२० ।।\nवृषपर्वा तु बलिना पावनेन महारणे ।\nविश्वेदेवेन विश्वेशः सहायुध्यत वीर्यवान् ।।२१ ।।\nप्रह्रादस्तु महावीर्यो वीरैः स्वैस्तनयैर्वृतः ।\nयुयुधे सह कालेन रणे काल इवापरः ।। २२।।\nअनुह्रादः कुबेरेण धनदेन महारणे ।\nगदाहस्तेन युयुधे क्षोभयन् रिपुवाहिनीम् ।। २३ ।।\nविप्रचित्तिस्तु दैतेयो वरुणेन महात्मना ।\nप्रवृत्तो वै रणं कर्तुं दैत्यानां नन्दिवर्धनः ।। २४ ।।\nबलिस्तु सह शक्रेण सुरेशेन महात्मना ।\nयुयुधे देवराजेन बलिना बलवान् रणे ।। २५ ।।\nशेषा देवाश्च दैत्याश्च जघ्नुरन्योन्यमाहवे ।\nविनर्दन्तो महानादान् प्रासासिशरशक्तिभिः ।। २६।।\nअदृश्यन्त महोत्पाता ये प्रोक्ता जगतः क्षये ।\nमारुताः सप्त ते क्षुब्धा व्यशीर्यन्त महीधराः ।। २७ ।।\nसप्त चैवोत्थिताः सूर्याः शोषयन्तो महार्णवान् ।\nबहुनाभिद्यत धरा वायुना मथिता यथा ।। २८ ।।\nव्युत्थिताश्च महामेघाः शक्रचापाङ्कितोदराः ।\nप्रणेदुः सर्वभूतानि सर्वाः सतिमिरा दिशः ।। २९ ।।\nदेवानामजयो घोरो दृश्यते कालनिर्मितः ।\nघोरोत्पातः समुद्भूतो युगान्तसमये यथा ।। 3.53.३० ।।\nन ह्यन्तरिक्षं न दिशो न भूमि-\nर्न भास्करोऽदृश्यत रेणुजालैः ।\nववुश्च वातास्तुमुलाः सधूमा\nदिशश्च सर्वास्तिमिरोपगूढाः ।। ३१ ।।\nएते चान्ये च बहवो दृश्यन्ते देवनिर्मिताः ।\nभूमौ तथान्तरिक्षे च महोत्पाताः समन्ततः ।। ३२ ।।\nतद् युद्धं देवदैत्यानां भीमानां भीमदर्शनम् ।\nअपश्यत गुरुर्ब्रह्मा सर्वैरेव सुरैः सह ।। ३३ ।।।\nवेदैश्चतुर्भिः साङ्गैश्च विद्याभिश्च सनातनः ।\nपद्मयोनिर्वृतः श्रीमान् सिद्धैश्च परमर्षिभिः ।।३४।।\nनानामणिस्तम्भसहस्रचित्र-\nमारुह्य यानं ददृशे स्वयम्भूः ।\nसुभास्वरं भूतसहस्रयुक्तं\nप्रदीप्यमानो वपुषा वरेण । ३५ ।।\nसुतप्तजाम्बूनदभक्तिचित्र-\nमानन्दभेरीशतसम्प्रणादम् ।\nनक्षत्रचण्डांशुभिरंशुमन्तं\nवैदूर्यसोमार्कविभूषिताङ्गम् ।। ३६।।\nतमात्मजा वै पुलहः पुलस्त्य-\nस्तथा मरीचिर्भृगुरङ्गिराश्च ।\nऋक्सामभिः सम्यगभिष्टुवन्तः\nसेवन्ति देवं वरदं विमाने ।। ३७ ।।\nतं पावका लोकगुरुं स्वयंभुवं\nसाङ्गाश्च वेदा मखदेवताश्च ।\nसेवन्ति देवं भुवनेश्वरेशं\nभूतानि चान्यानि महानुभावम् ।। ३८।।\nएते बभूवुश्च महर्षिसंघा\n'वैश्वानराः पावकयोनयश्च ।\nसर्वे ययुर्देवपुरोहिताश्च\nयुद्धोत्सुकाः सर्वसुरासुराणाम्।। ३९ ।।\nयोगेश्वरा षट् च दिवाकराभा\nविभूषणैर्भूषितसर्वदेहाः ।\nअन्तहिता वै ददृशुर्नभःस्था\nनारायणश्चैव नरश्च देवाः ।। 3.53.४० ।।\nवक्त्रैश्चतुर्वेदधरैश्चतुर्भिः\nसम्पूर्णचन्द्रप्रतिमैः सुकान्तैः ।\nसर्वा दिशो निस्तिमिराश्चकार\nनवोदितोऽसौ शरदीव चन्द्रः ।। ४१।।\nइति श्रीमहाभारते खिलभागे हरिवंशे भविष्यपर्वणि देवासुरयुद्धे  सनकादिकागमनं नाम त्रिपञ्चाशत्तमोऽध्यायः ।। ५३ ।।"
  }
]
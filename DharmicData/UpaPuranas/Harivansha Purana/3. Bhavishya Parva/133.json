[
  {
    "text": "जनमेजय उवाच\nत्र्यक्षाद् वधमहं ब्रह्मञ्छ्रोतुमिच्छामि तत्त्वतः ।\nत्रयाणां पुरसंज्ञानां खेचराणां समासतः ।। १ ।।\nवैशम्पायन उवाच\nशृणु विस्तरतः सर्वं यन्मां पृच्छसि नैधनम् ।\nदैत्यानां बाहुबलिनां सर्वप्राणिविरोधिनाम् ।। २ ।।\nशंकरेण वधं राजञ्शूलैस्त्रिभिरजिह्मगैः ।\nकृतं पुरासुरेन्द्राणां सर्वभूतवधैषिणाम् ।। ३ ।।\nत्रिपुरं पुरुषव्याघ्र वृहद्धातुसमीरितम् ।\nविक्रामति नभोमध्ये मेघवृन्दमिवोत्थितम् ।। ४ ।।\nप्राकारेण प्रवृद्धेन काञ्चनेन विराजता ।\nमणिभिश्च प्रकाशद्भिः सर्वरत्नैश्च तोरणैः ।। ५ ।।\nबभासे नभसो मध्ये श्रिया परमया ज्वलत् ।\nगन्धर्वाणामिवोदग्रं कर्मणा साधितं पुरम् ।। ६ ।।\nवाजिनः पक्षसंयुक्ता वहन्ति बलदर्पिताः ।\nपुरं प्रभाकरश्रेष्ठं मनोभिः कामबृंहणैः ।। ७ ।।\nधावन्ति ह्रेषमाणास्ते विक्रमैः प्राणसम्भृतैः ।\nआहूयत इवाकाशं खुरैः श्यामदलप्रभैः ।। ८ ।।\nवायुवेगसमैर्वेगैः कालयन्त इवाम्बरम् ।\nअसुराः समदृश्यन्त चक्षुर्भिर्विदितात्मभिः ।। ९ ।।\nऋषिभिर्ज्वलनप्रख्यैस्तपसा दग्धकिल्बिषैः ।\nगीतवादित्रबहुलं गन्धर्वनगरोपमम् ।। 3.133.१० ।।\nचित्रायुधसमाकीर्णैः प्रतप्तकनकप्रभैः ।\nभवनैर्बहुभिश्चैव प्रांशुभिः समलंकृतैः ।। ११ ।।\nदेवेन्द्रभवनाकारैः शुशुभे तन्महाद्युति ।\nप्रासादाग्रैः प्रवृद्धैश्च कैलासशिखरप्रभैः ।। १२ ।।\nशुशुभे दैत्यनगरं बहुसूर्यमिवाम्बरम् ।\nवराट्टालकसम्पन्नं तप्तकाञ्चनसप्रभम् ।। १३ ।।\nप्रदीप्तमिव तेजोभी रराजाथ महाप्रभो ।\nक्ष्वेडितोत्क्रुष्टबहुलं सिंहनादविनादितम् ।। १४ ।।\nबभौ वल्गुजनाकीर्ण वनं चैत्ररथं यथा ।\nसमुच्छ्रितपताकं तदसिभिश्च विराजितम् ।। १५ ।।\nरराज त्रिपुरं राजन् महाविद्युदिवाम्बरे ।\nसूर्यनाभश्च दैत्येन्द्रश्चन्द्रनाभश्च भारत ।। १६ ।।\nतथान्ये च महावीर्या दानवा बलदर्पिताः ।\nममृदुश्च बभञ्जुश्च मोहिताः परमेष्ठिना ।। १७ ।।\nपन्थानं देवगमनं पितृयानं च भारत ।\nतैरेवमसुराग्रैश्च प्रगृहीतशरासनैः ।। १८ ।।\nदानवैर्नरशार्दूल देवयाने महापथे ।\nपितृवह्नियलोपेते हृते भरतसत्तम ।। १९ ।।\nब्रह्माणमभ्यधावन्त सर्वे सुरगणास्तथा ।\nविवर्णवदना दीनाश्छिन्ने वै गतिकर्मणि ।। 3.133.२० ।।\nअब्रुवंश्च गताः स्थित्वा स्वरेणार्तनिनादिना ।\nहन्यामहे शत्रुगणैर्भागोच्छेदेन भागद ।। २१ ।।\nतेषां चैव वधोपायं वदस्व वदतां वर ।\nयं ज्ञात्वा बाहुबलिनो बाधेम समरे परान् ।। २२ ।।\nसान्त्वयित्वा तु वरदो ब्रह्मा प्रोवाच देवताः ।\nशृणुध्वं देवताः सर्वाः शत्रुप्रतिकृतिं पराम् ।। २३ ।।\nअवध्या दानवाः सर्वे ऋते शंकरमव्ययम् ।\nप्रतिगृह्य च तद् वाक्यं मनोभिर्वाग्भिरेव च ।। २४ ।।\nभूमौ प्रपेदिरे सर्वे सह रुद्रैश्च भारत ।\nविन्ध्यपादे च मेरौ च मध्ये च पृथिवीतले ।। २५ ।।\nतपसोग्रेण योगज्ञा सर्वे ते मुनयोऽभवन् ।\nकाश्यपेयं हरं प्राप्ता जपन्तो ब्रह्मसंहिताम् ।। २६ ।।\nतेषां च परदाराणामभवद् वन्ध्यता जने ।\nविन्यस्तदर्भनिचये ताम्रलोहं च भूषणम् ।। २७ ।।\nपरिधानानि चर्माणि मृदूनि च शुभानि च ।\nस्वयं मृतानां कृष्णानां मृगाणां कुरुसत्तम ।। २८ ।।\nगृहीतानि विमुक्तानि देहेभ्यो वनचारिणाम् ।\nअन्तरिक्षमथोपेत्य विविशुर्माययाऽऽवृताः ।। २९ ।।\nहरालयं सुराः सर्वे व्याघ्रचर्भनिवासिनः ।\nप्रणिपत्याथ ते दीना भगवन्तं जगत्पतिम् ।। 3.133.३० ।।\nसुव्यक्तेनाभिधानेन प्रभाषन्त हरं ततः ।\nहविर्दत्तमविज्ञानाद् भस्मच्छन्नेषु वह्निषु ।। ३१ ।।\nवरदानं वृथास्मासु भगवन् विमुखे त्वयि ।\nयथादेशं यथाकालं क्रियतां ब्रह्मणो वचः ।। ३२ ।।\nयदुक्तं देवदेवेन खेचराणां समीपतः ।\nएवं देववचोभिश्च भाविनोऽर्थस्य वैभवात् ।। ३३ ।।\nसमनह्यन्महादेवो देवैः सह सवासवैः ।\nआदित्यपथमास्थाय संनद्धाः समलंकृताः ।। ३४ ।।\nसर्वे काञ्चनवर्णाभा बभुर्दीप्ता इवाग्नयः ।\nरुद्रेण सहिता रुद्रा दहन्त इव तेजसा ।। ३५ ।।\nसंनद्धाः कुशलाः सर्वे प्रांशवः पर्वता इव ।\nविश्वे विश्वेन वपुषा बलिनः कामरूपिणः ।। ३६ ।।\nसमनह्यन्महात्मानो दानवान्तं विधित्सवः ।\nएभिः सहधनाध्यक्षैः समन्तात् परिवारितः ।। ३७ ।।\nत्रिपुरं योधयत् त्र्यक्षः प्रगृह्य सशरं धनुः ।\nअथ दैत्या भिन्नदेहाः पुराट्टालं गता इव ।। ३८ ।।\nन्यपतन्त विदेहास्ते विशीर्णा इव पर्वताः ।\nअ तिविद्धाः सुविद्धाश्च रणमध्यगता नृप ।। ३९ ।।\nन्यपतन् दैत्यसंघाता वज्रेणेव हता नगाः ।\nअसिभिश्च हता देवैः शक्तिचक्रपरश्वधैः ।। 3.133.४० ।।\nबाणैश्च भिन्नमर्माणो दैत्येन्द्रा युद्धगोचरे ।\nप्रपेतुः सहिता उर्व्यां छिन्नपक्षा इवाचलाः ।। ४१ ।।\nतत्र संज्ञां विमुञ्चन्ति दीप्यमानेन तेजसा ।\nएवं तेऽन्योन्यसम्बाधे क्षीयन्ते क्षयकर्मणा ।। ४२ ।।\nनोपालभ्यन्त चक्षुर्भ्यामपि दिव्येन चक्षुषा ।\nअस्तं प्राप्ते दिनकरे सुरेन्द्रास्ते निशामुखे ।\nछिन्नभिन्नक्षतमुखा निपेतुर्वसुधातले ।। ४३ ।।\nअथ दैत्या जयं प्राप्ता निशायां निशितैः शरैः ।\nविनेदुर्विपुलैर्नादैर्मेघा इव महारवाः ।। ४४ ।।\nजयप्राप्त्यासुराश्चैव तेऽन्योन्यमभिजल्पिरे ।\nत्रासितास्त्रिदशाः सर्वे संग्रामजयकाङ्क्षिणः ।। ४५ ।।\nअस्माभिर्बलसम्पन्नैः सह प्रासासितोमरैः ।\nविरेजुश्च जयं प्राप्ता उशनोहव्यबोधिताः ।। ४६ ।।\nसमरे ब लसम्पन्नाः सायुधा दैत्यसत्तमाः ।\nसुरैश्च सहितः सर्वै रथमास्थाय शंकरः ।। ४७ ।।\nदर्पितान् निनदन् दैत्यान् प्रदहन्निव तेजसा ।\nयुगान्तकाले वितते रश्मिवानिव निर्दहन् ।। ४८ ।।\nसर्वभूतानि भूताग्र्यः प्रलये समुपस्थिते ।\nस रथो वाजिभिः शीघ्रैरुह्यमानो मनोजवैः ।। ४९ ।।\nविबभौ नभसो मध्यं सविद्युदिव तोयदः ।\nवृषभेण .ध्वजाग्रेण गर्जमानेन भारत ।। 3.133.५० ।\nभाति स्म स रथो राजन्सेन्द्रायुध इवाम्बुदः ।\nततोऽम्बरगताः सिद्धास्तुष्टुवुर्वृषभध्वजम् ।। ५१ ।।\nकर्मभिः पूर्वजं पूर्वैः शुचिभिस्त्र्यम्बकं तदा ।\nऋषयश्च तपःशान्ताः सत्यव्रतपरायणाः ।। ५२ ।।\nअमृतप्राशिनश्चैव सुरसंघास्तथैव च ।\nगन्धर्वाप्सरसश्चैव गान्धर्वेण स्वरेण वै ।। ५३ ।।\nप्रहृष्टवदनाः सौम्याः पैत्र्ये स्थानान्तरे नृप ।\nचयाट्टालकसम्पन्ने शतघ्नीशतसंकुले ।। ५४ ।।\nतस्मिंस्तु दैत्यनगरे सर्वभूतभयावहे ।\nततस्तु शरवर्षाणि मुमुचुर्दैत्यदानवाः ।। ५५ ।।\nसुराणामरयो मध्ये तीक्ष्णाग्राणि समन्ततः ।\nशतघ्नीभिश्च निघ्नन्तो भल्लैः शूलैश्च भारत ।। ५६ ।।\nते चक्रिरे महत्कर्म दानवा युद्धकोविदाः ।\nगदाभिश्च गदा जघ्नुर्भल्लैर्भल्लांश्च चिच्छिदुः ।। ५७ ।।\nअस्त्रैरस्त्राण्यबाधन्त माया मायाभिरेव च ।\nततोऽपरे समुद्यम्य शरशक्तिपरश्वधान् ।। ५८ ।।\nअशनींश्च महाघोरानमुञ्चन्त सहस्रशः ।\nअसिभिर्मायाविहितैर्मृत्योर्विषयगोचरे ।। ५९ ।।\nते वध्यमाना विबुधाः शरवर्षैरवस्थिताः ।\nगन्धर्वनगराकारः सोऽसीदत् सहरो रथः ।। 3.133.६० ।।\nहन्यमानोऽसुरगणैः प्रासासिशरतोमरैः ।\nतैश्च दैत्यप्रहरणैर्गुरुभिर्भारसाहिभिः ।\nचित्रैश्च बहुभिः शस्त्रैरतिष्ठत शचीपतिः ।। ६१ ।।\nततो मध्ये दिव्यशब्दः प्रादुरासीन्महीपते ।\nऋषीणां ब्रह्मपुत्राणां महतामपि भारत ।। ६२ ।।\nस एष शंकरस्याग्रे रथो भूमिं प्रतिष्ठितः ।\nअजेयो जय्यतां प्राप्तः सर्वलोकस्य पश्यतः ।। ६३ ।।\nतस्मिन्निपतिते राजन् रथानां प्रवरे रथे ।\nनिपेतुः सर्वभूतानि भूतले वसुधाधिप ।। ६४ ।।\nविचेलुः पर्वताग्राणि चेलुश्चैव महाद्रुमाः ।\nविचुक्षुभुः समुद्राश्च न रेजुश्च दिशो दश ।। ६५ ।।\nवृद्धाश्च ब्राह्मणास्तत्र जेपुश्च परमं जपम्।\nयत्तद् ब्रह्ममयं तेजः सर्वत्र विजयैषिणाम् ।। ६६ ।।\nशान्त्यर्थं सर्वभूतानामिह लोके परत्र च ।\nसमाधायात्मनाऽऽत्मानं योगप्राप्तेन हेतुना ।। ६७ ।।\nरथन्तरेण साम्नाथ ब्रह्मभूतेन भारत ।\nतेजसा ज्वलयन्विष्णोस्त्र्यक्षस्य च महात्मनः ।। ६८ ।।\nसर्वेषां चैव देवानां बलिनां कामरूपिणाम् ।\nऋषीणां तपसाऽऽढ्यानां वसतां विजने वने ।। ६९ ।।\nअथ विष्णुर्महायोगी सर्वतोदृश्य तत्त्वतः ।\nवृषरूपं समास्थाय प्रोज्जहार रथोत्तमम् ।। 3.133.७० ।।\nसमाक्रान्तं देवगणैः समग्रबलपौरुषैः ।\nबलवांस्तोलयित्वा तु विषाणाभ्यां महाबलः ।\nननाद प्राणयोगेन मथ्यमान इवार्णवः ।। ७१ ।।\nतृतीयं वायुविषयं समाक्रम्य विषाणवान् ।\nननाद बलवान् नादं समुद्र इव पर्वणि ।। ७२ ।\nततो नादेन वित्रस्ता दैतेया युद्धदुर्मदाः ।\nपुनस्ते कृतसन्नाहा युयुधुः सुमहाबलाः ।। ७३ ।।\nसर्वे वै बाहुबलिनः समर्थबलपौरुषाः ।\nसुरसैन्यं प्रमर्दन्तः प्रगृहीतशरासनाः ।। ७४ ।।\nअग्निं संधाय धनुषि शितं बाणं सुपत्रिणम् ।\nब्रह्मास्त्रेणाभिसंयोज्य ब्रह्मदण्डं शिवोऽव्ययः ।\nमुमोच दैत्यनगरे त्रिधाशब्देन संज्ञितम् ।। ७५ ।।\nतं बाणं त्रिविधं वीर्यात् संधाय मनसा प्रभुः ।\nसत्येन ब्रह्मयोगेन तपसोग्रेण भारत ।। ७६ ।।\nमुमोच दैत्यनगरे सर्वप्राणहराञ्छरान् ।\nदीप्तान्कनकवर्णाभान् सुवर्णांश्च सुनिर्मलान् ।। ७७ ।।\nमुक्त्वा वरशरान् घोरान् सविषानिव पन्नगान् ।\nसुप्रदीप्तैस्त्रिभिर्बाणैर्वेगिभिस्तद्विदारितम् ।। ७८ ।।\nशरघातप्रदीप्तानि विन्ध्याग्राणीव भारत ।\nगोपुराणि पुरैः सार्धं व्यशीर्यन्त नराधिप ।। ७९ ।।\nअग्निना सम्प्रदीप्तानि वह्निगर्भाणि भारत ।\nधरणीं सम्प्रपद्यन्त पुराणि वसुधाधिप ।। 3.133.८० ।।\nतानि वैदूर्यवर्णानि शिखराणि गिरेरिव ।\nशंकरेण प्रदग्धानि ब्रह्मास्त्रेणापतन्नृप ।।८१ ।।\nहते च त्रिपुरे देवैर्वाचो हर्षात् किलेरिताः ।\nसर्वाञ्जहीति शत्रूंस्त्वं प्रवृद्धान् पुरुषोत्तम ।। ८२ ।।\nविष्णुरेव महायोगी योगेन प्रस्मयन्निव ।\nस्तूयते ब्रह्मसदृशैर्ऋषिभिः शंकरेण च ।\nब्रह्मणा सहितैर्देवैः सम्पन्नबलपौरुषैः । ८३ ।।\nइति श्रीमहाभारते खिलभागे हरिवंशे भविष्यपर्वणि  त्रिपुरवधे त्रयस्त्रिंशदधिकशततमोऽध्यायः ।। १३३ ।।"
  }
]
[
  {
    "text": "वैशम्पायन उवाच\nस्वराः खरमुखाश्चैव मकराशीविषाननाः ।\nईहामृगमुखाश्चान्ये वराहसदृशाननाः ।। १ ।।\nबालसूर्यमुखाश्चैव धूमकेतुमुखास्तथा ।\nचन्द्रार्धचन्द्रवक्त्राश्च प्रदीप्ताग्निमुखास्तथा ।। २ ।।\nहंसकुक्कुटवक्त्राश्च व्यादितास्या भयावहाः ।\nपञ्चास्या लेलिहानाश्च काकगृध्रमुखास्तथा ।। ३ ।।\nविद्युज्जिह्वास्त्रिशीर्षाश्च तथोल्कासंनिभाननाः ।\nमहाग्राहनिभाश्चान्ये दानवा बलदर्पिताः ।। ४ ।।\nकैलासवपुषस्तस्य शरीरे शरवृष्टयः ।\nअवध्यस्य मृगेन्द्रस्य न व्यथां चक्रुराहवे ।। ५ ।।\nएवं भूयोऽपरान् घोरानसृजन्दानवाः शरान् ।\nमृगेन्द्रस्योरसि क्रुद्धा निःश्वसन्त इवोरगाः ।। ६ ।।\nते दानवशरा घोरा मृगेन्द्राय समीरिताः ।\nविलयं जग्मुराकाशे खद्योता इव पर्वते ।। ७ ।।\nततश्चक्राणि दिव्यानि दैत्याः क्रोधसमन्विताः ।\nमृगेन्द्रायाक्षिपन्त्याशु प्रज्वलन्तीव सर्वशः ।। ८ ।।\nतैरासीद् गगनं चक्रैः सम्पतद्भिः समावृतम् ।\nयुगान्ते सम्प्रकाशद्भिश्चन्द्रसूर्यग्रहैरिव ।। ९ ।।\nतानि चक्राणि वदनं प्रविशन्ति विभान्ति वै ।\nमेघोदरदरीं घोरां चन्द्रसूर्यग्रहा इव ।। 3.45.१० ।।\nतानि चक्राणि सर्वाणि मृगेन्द्रेण महात्मना ।\nनिगीर्णानि प्रदीप्तानि पावकार्चिःसमानि वै ।। ११ ।।\nहिरण्यकशिपुर्दैत्यो भूयः प्रासृजदूर्जिताम् ।\nशक्तिं प्रज्वलितां घोरां हुताशनसमप्रभाम् ।। १२ ।।\nतामापतन्तीं सम्प्रेक्ष्य मृगेन्द्रः शक्तिमुत्तमाम् ।\nहुंकारेणैव रौद्रेण बभञ्ज भगवांस्तदा ।। १३ ।।\nरराज भग्ना सा शक्तिर्मृगेन्द्रेण महीतले ।\nसविस्फुलिङ्गा ज्वलिता महोल्केव नभश्च्युता।। १४ ।।\nनाराचपङक्तिः सिंहस्य सृष्टा रेजे विदूरतः ।\nनीलोत्पलपलाशानां मालेवोज्ज्वलदर्शना ।। १५ ।।\nगर्जित्वा तु यथाकामं विक्रम्य च यथासुखम् ।\nतत् सैन्यमुत्सारितवांस्तृणाग्राणीव मारुतः ।। १६ ।।\nततोऽश्मवर्षं दैत्येन्द्रा व्यसृजन्त नभोगताः ।\nनगमात्रैः शिलाखण्डैर्गिरिकूटैर्महाप्रभैः ।। १७ ।।\nतदश्मवर्षं सिंहस्य गात्रे निपतितं महत् ।\nदिशो दश प्रकीर्णं हि खद्योतप्रकरो यथा ।। १८ ।।\nतदश्मौघैर्दितिसुतास्तदा सिंहमरिंदमम् ।\nप्राच्छादयन् यथा मेघा धाराभिरिव पर्वतम् ।। १९ ।।\nन च तं चालयामासुर्दैत्यौघा देवमास्थितम् ।\nभीमवेगा बलश्रेष्ठं समुद्रा इव पर्वतम् ।। 3.45.२० ।।\nततोऽश्मवर्षे निहते जलवर्षमनन्तरम् ।\nधाराभिरक्षमात्राभिः प्रादुरासीत् समन्ततः ।। २१ ।।\nनभसः प्रच्युता धारास्तिग्मवेगाः सहस्रशः ।\nआवृण्वन् सर्वतो व्योम दिशश्चोपदिशस्तथा ।। २२ ।।\nधाराणां संनिपातेन वायोर्विस्फूर्जितेन च ।\nवर्धता चैव वर्षेण न प्राज्ञायत किंचन ।। २३ ।।\nधारा दिवि च संसक्ता वसुधायां च सर्वशः ।\nन स्पृशन्ति स्म तं तत्र निपतन्त्योऽनिशं भुवि ।। २४ ।।\nबाह्यतो ववृषे वर्षं नोपरिष्टात् तु तोयदः ।\nमृगेन्द्रप्रतिरूपस्य स्थितस्य युधि मायया ।। २५ ।।\nहतेऽश्मवर्षे तुमुले जलवर्षे च शोषिते ।\nससृजुर्दानवा मायामग्निं वायुं च सर्वशः ।। २६ ।।\nनभसः प्रच्युतश्चैव तिग्मवेगः समन्ततः ।\nज्वालामाली महारौद्रो दीप्ततेजाः समन्ततः ।। २७ ।।\nस सृष्टः पावकस्तेन दैत्येन्द्रेण महात्मना ।\nन शशाक महातेजा दग्धुमप्रतिमौजसम् ।। २८ ।।\nतमिन्द्रस्तोयदैः सार्धं सहस्राक्षोऽमितद्युतिः ।\nमहता तोयवर्षेण शमयामास पावकम् ।। २९ ।।\nतस्यां प्रतिहतायां तु मायायां युधि दानवाः ।\nससृजुर्घोरसंकाशं तमस्तीव्रं समन्ततः ।। 3.45.३० ।।\nतमसा संवृते लोके दैत्येष्वात्तायुधेषु वै ।\nस्वतेजसा परिवृतो दिवाकर इवाबभौ ।। ३१ ।।\nत्रिशिखां भ्रुकुटीं चास्य ददृशुर्दानवा रणे ।\nललाटस्थां त्रिकूटस्थां गङ्गां त्रिपथगामिव ।। ३२ ।।\nइति श्रीमहाभारते खिलभागे हरिवंशे भविष्यपर्वणि नारसिंहे पञ्चचत्वारिंशोऽध्यायः ।। ४५ ।।"
  }
]
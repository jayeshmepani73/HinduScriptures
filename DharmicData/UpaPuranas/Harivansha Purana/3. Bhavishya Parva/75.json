[
  {
    "text": "श्रीभगवानुवाच\nसात्यके शृणु मद्वाक्यं यत्तो भव युधां वर ।\nत्वं तु खड्गी गदी भूत्वा चापपाणिस्तनुत्रवान् ।। १ ।।\nतिष्ठ यत्नेन रक्षस्व पुरीं बहुनृपाश्रयाम् ।\nन च निद्रा त्वया कार्या रात्रौ यदुवृष प्रभो ।। २ ।।\nन च व्याख्या त्वया कार्या शास्त्राणां शास्त्रतत्पर ।\nन च वादस्त्वया कार्यो वादिभिः सह वृष्णिप ।। ३ ।।\nत्वं हि योद्धा बली ज्ञाता धनुर्वेदाख्यवेदवित् ।\nतथा कुरु यथा वीर नोपहास्या भवेदियम् ।। ४ ।।\nसात्यकिरुवाच\nकरिष्यामि वचस्तुभ्यं यथाशक्ति जनार्दन ।\nआज्ञा तव जगन्नाथ धार्या यत्नेन मे सदा ।। ५ ।।\nभृत्यवत् प्रचरिष्यामि कामपालस्य माधव ।\nयावदागमनं तुभ्यं तावत्स्थास्यामि यत्नतः ।। ६ ।।\nप्रसादस्तव गोविन्द यदि स्यान्मयि माधव ।\nकिं नाम मे च दुःसाध्यं शत्रूणां निग्रहे रणे ।। ७ ।।\nयदि शक्रं यमं वापि कुबेरमपि पाशिनम् ।\nसर्वानेतान्विजेष्यामि किमु पौण्ड्रं नृपोत्तमम् ।। ८ ।।\nगच्छ कार्य कुरुष्वेदं यत्तोऽहं सततं हरे ।\nउद्धवं पुनराहेदं कृष्णः पद्मनिभेक्षणः ।। ९ ।।\nशृणूद्धव त्वं वाक्यं मे कुर्यास्त्वेतत्प्रयत्नवान् ।\nरक्ष्या नयेन राजेन्द्र पुरी द्वारवती त्वया ।। 3.75.१०।।\nयत्तो भव सदा तात कुरु साहय्यमत्र नः ।\nलज्जा मम समुत्पन्ना वदतस्तव साम्प्रतम् ।। ११।।\nत्वं हि नेता समस्तस्य विद्यापारस्य सर्वतः ।\nको नु शक्ष्यति मेधावी वक्तुं विद्यावतः पुरः ।।१२।।\nयत् कार्यं तद्भवान् वेत्ति ह्यकार्यं वापि सर्वतः ।\nअतोऽहं विरमे तात वक्तुं सम्प्रति वृष्णिप ।। १३।।\nउद्धव उवाच\nकिमिदं तव गोविन्द वर्तते मां प्रति प्रभो ।\nअहो प्रसन्नता मह्यं किंतु प्रीतिरियं तव ।। १४।।\nजानाम्यहं जगन्नाथ प्रसादस्यैष विस्तरः ।\nयस्य प्रसन्नो भवति तस्य किं नास्ति केशव ।।१५।।\nत्वं हि सर्वस्य जगतः कर्ता हर्ता प्रधानतः ।\nप्रभवः सर्वकार्याणां वक्ता श्रोता प्रमाणवित् ।।१६।।\nध्याता ध्यानमयो ध्येय इति ब्रह्मविदो विदुः ।\nजेता देवरिपूणां च गोप्ता नाकसदां भवान् ।। १७।।\nत्वन्नाथा वयमेवेति जीवामो निहतद्विषः ।\nइयं नीतिरहं मन्ये नेता नीतेर्यतो भवान् ।। १८।।\nको नु नाम नयो वेद त्वां विना साम्प्रतं वद ।\nनीतिस्त्वं सर्वकार्याणामिति मे निश्चिता मतिः ।। १९।।\nदुर्गाढो नयमार्गोऽयमित्याहुस्तद्विदो जनाः ।\nचतुर्धा प्रोच्यते नीतिः सामदाने जनार्दन ।।3.75.२०।।\nदण्डो भेदो मनुष्याणां निग्राहावग्रहे सदा ।\nदण्ड्येषु दण्डमिच्छन्ति समान्यं तु नये हरे ।।२१ ।।\nबलवत्स्वथ दानं तु त्रयाणामप्यगोचरे ।\nप्रयोक्तव्यो महाभेद इति नीतिमतां मतम् ।।२२।।\nतेषु तेष्वथ सर्वेषु प्रमाणं त्वां विदुर्बुधाः ।\nकिमत्र बहुनोक्तेन सर्वं त्वयि समर्पितम् ।।२३।।\nवैशम्पायन उवाच\nइत्युक्त्वा विररामैव उद्धवो नीतिमत्तरः ।\nततः स भगवान् विष्णुरेवमेव नृपोत्तम ।।२४।।\nकामपालं महाबाहुमुवाच यदुसंसदि ।\nउग्रसेनं नृपं राजंस्तथा हार्दिक्यमेव च ।।२५।।\nकामपालं पुनर्विष्णुरिदं प्रोवाच तत्त्ववित् ।\nन प्रमादस्त्वया कार्यः सर्वदा यत्नवान् भव ।।२६।।\nस्थिते त्वयि महाबाहो का पीडा जगतो भवेत् ।\nगदी भव सदा त्वार्य न क्रीडा सर्वदा भवेत् ।।२७।।\nरक्ष त्वं सर्वदा यत्नात् पुरीं द्वारवतीं प्रभो ।\nनोपहास्या यथा स्याम तथा कुरु गदी भव ।।२८।।\nउत्साहः सर्वदा कार्यो निरुत्साहो न यत्नतः ।\nबाढमित्यब्रवीद् रामः कृष्णं वृष्णिकुलोद्भवम् ।।२९।।\nवृष्णयः सर्व एवैते स्वं स्वं सद्म समाययुः ।\nगन्तुमैच्छज्जगन्नाथः कैलासं पर्वतोत्तमम् ।।3.75.३०।।\nइति श्रीमहाभारते खिलभागे हरिवंशे भविष्यपर्वणि  कैलासयात्रायां पञ्चसप्ततितमोऽध्यायः ।। ७५ ।।"
  }
]
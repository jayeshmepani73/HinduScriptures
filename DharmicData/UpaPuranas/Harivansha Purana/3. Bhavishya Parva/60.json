[
  {
    "text": "वैशम्पायन उवाच\nधनाध्यक्षमनुह्रादः प्रह्रादस्यानुजो बली ।\nससैन्यं योधयामास क्षोभयन् यक्षवाहिनीम् ।। १ ।।\nमहता च बलौघेन त्वनुह्रादोऽसुरोत्तमः ।\nअर्दयामास संक्रुद्धो धनाध्यक्षं प्रतापवान् ।। २ ।।\nअमृष्यमाणस्त्रिदशानाहवस्थानुदायुधान् ।\nचकार कदनं घोरं धनुष्पाणिर्महासुरः ।। ३ ।।\nआवर्त इव संजज्ञे बलस्य महतो महान् ।\nक्षुभितस्याप्रमेयस्य सागरस्येव सम्प्लवे ।। ४ ।।\nत्रिदशानां शरीरैस्तु दानवानां च मेदिनी ।\nबभूव निचिता घोरैः पर्वतैरिव सम्प्लवे ।। ५ ।।\nमेरुपृष्ठं तु रक्तेन रञ्जितं सम्प्रकाशते ।\nसर्वतो माधवे मासि पुष्पितैरिव किंशुकः ।। ६ ।।\nहतैर्वीरैर्गजैरश्वैः प्रावर्तत महानदी ।\nशोणितौघा महाघोरा यमराष्ट्रविवर्धिनी ।। ७ ।।\nशकृन्मेदोमहापङ्का सम्प्रकीर्णान्त्रशैवला ।\nछिन्नकायशिरोमीना अङ्गावयवशाद्वला ।। ८ ।।\nगृध्रहंससमाकीर्णा केकिसारसनादिता ।\nवसाफेनसमाकीर्णा प्रोत्क्रुष्टस्तनितस्वरा ।। ९ ।।\nतां कापुरुषदुस्तारां युद्धभूमौ महानदीम् ।\nनदीमिवातपापाये हंससंघोपशोभिताम् ।। 3.60.१० ।।\nत्रिदशा दानवाश्चैव तेरुस्ते दुस्तरां नदीम् ।\nयथा पद्मरजोध्वस्तां नलिनीं गजयूथपाः ।। ११ ।।\nततः सृजन्तं बाणौघाँननुह्रादं रथे स्थितम् ।\nददर्श तरसा देवो निघ्नन्तं यक्षवाहिनीम् ।। १२ ।।\nक्रुद्धस्ततो दैत्यबलं सूदयामास वित्तपः ।\nविक्षिपन्निव खे वायुर्महाभ्रपटलं बलात् ।। १३ ।।\nसमीक्ष्य तुमुलं युद्धमनुह्रादश्च वीर्यवान् ।\nरथेनादित्यवर्णेन कुबेरमभिदुद्रुवे ।। १४ ।।\nस धनुर्धन्विनां श्रेष्ठो विकृष्य रणमूर्धनि ।\nउत्ससर्ज शितान् बाणान्वित्तेशस्य महात्मनः ।। १५ ।।\nकुबेरं प्राप्य ते बाणा निर्भिद्य सुसमाहिताः ।\nअपरान्पृष्ठतो जघ्नुर्व्यासक्तान्यक्षराक्षसान् ।। १६ ।।\nदेवः शरैरभिहतो निशितैर्ज्वलनोपमैः ।\nअनुह्रादं प्रत्युदियात् संक्रुद्धः परमाहवे ।। १७ ।।\nततो वैश्रवणो राजा क्रुद्धो यक्षगणैः सह ।\nववर्ष शरवर्षाणि दानवं प्रति वीर्यवान् ।। १८ ।।\nतद्यथा शारदं वर्षं गोवृषः शीघ्रमागतम् ।\nअपारयन् वारयितुं प्रतिगृह्णन् निमीलितः ।। १९ ।।\nएवमेव कुबेरस्य शरवर्षं महासुरः ।\nनिमीलिताक्षः सहसा दैत्यः सहति दारुणम् ।। 3.60.२०।।\nरोषितः शरवर्षेण धनदेन महासुरः ।\nइन्द्रकेतुप्रतीकाशमभीतोऽपश्यत द्रुमम् ।। २१ ।।\nप्रवृद्धशाखाविटपं तरुणाङ्कुरपल्लवम् ।\nउत्पाट्य कुपितो दैत्यस्तरुं फलसमन्वितम् २२ ।।\nनिजघान हयाञ्छ्रेष्ठान् कुबेरस्य महात्मनः ।\nतस्य कर्म महाघोरं दृष्ट्वा सर्वे महासुराः ।। २३ ।।\nसिंहनादं नदन्ति स्म अनुह्रादप्रहर्षिताः ।\nतयोस्तु तुमुलं युद्धं संजज्ञे देवदैत्ययोः ।। २४ ।।\nततस्तौ क्रोधरक्ताक्षावन्योन्यवधकाङ्क्षिणौ ।\nअन्योन्यं विविधैः शस्त्रैर्घोरैर्जघ्नतुराहवे ।। २५ ।।\nत्रिदशा दानवान् सर्वे मथित्वा प्राणदंस्तदा ।\nदानवैस्त्रिदशाश्चापि क्रुद्धैर्भुवि निपातिताः ।। २६ ।।\nदानवास्त्वथ संक्रुद्धास्त्रिदशान् निशितैः शरैः ।\nविव्यधुर्वज्रसंकाशैः कङ्कपत्रैरजिह्मगैः ।। २७ ।।\nविदार्यमाणा दैत्यौघैस्त्रिदशास्तु महाबलाः ।\nअमर्षिततराश्चक्रुर्युद्धकर्माण्यभीतवत् ।। २८ ।।\nतैर्गदाभिः सुभीमाभिः पट्टिशैः शूलमुद्गरैः ।\nपरिघैश्च सुतीक्ष्णाग्रैर्दानवाः पीडिताः शरैः ।। २९ ।।\nशरनिर्भिन्नगात्राश्च खड्गविच्छिन्नवक्षसः ।\nजगृहुस्ते शिलाश्चैव द्रुमाश्चासुरसत्तमाः ।। 3.60.३० ।।\nते भीमवेगा दितिजा नर्दमानाः पुनः पुनः ।\nममन्थुस्त्रिदशान् वीर्याच्छतशोऽथ सहस्रशः ।। ३१।।\nततस्तु तुमुलं युद्धं तेषां समभिवर्तत ।\nशिलाभिर्विपुलाभिश्च शतशश्चैव पादपैः ।। ३२ ।।\nपरिघैः पट्टिशैर्भल्लैर्भिन्दिपालैः परश्वधैः ।\nकेचिन्निवृत्तशिरसः केचिच्च विदलीकृताः ।। ३३ ।।\nकेचिद् विनिहता भूमौ रुधिरार्द्राः सुरासुराः ।\nकेचिद् रणाजिरान्नष्टाः परस्परवधार्दिताः ।। ३४ ।।\nविभिन्नहृदयाः केचिच्छिन्नपादाश्च शेरते ।\nविदारितास्त्रिशूलैश्च केचित् तत्र गतासवः ।। ३५ ।।\nतत् सुभीमं महद्युद्धं देवदानवसंकुलम् ।\nबभूव तुमुलं युद्धं शिलापादपसंकुलम् ।। ३६ ।।\nधनुर्ज्यातन्त्रिमधुरं हिक्कातालसमन्वितम् ।\nआर्तस्तनितघोषाढ्यं युद्धं गान्धर्वमाबभौ ।। ३७ ।।\nकुबेरः स धनुष्पाणिर्दानवान् रणमूर्धनि ।\nदिशो विद्रावयामास संक्रुद्धः शरवृष्टिभिः ।। ३८ ।।\nकुबेरेणार्दितं सैन्यं विद्रुतं प्रेक्ष्य दानवः ।\nअम्यद्रवदनुह्रादः प्रगृह्य महतीं शिलाम् ।। ३९ ।।\nक्रोधाद् द्विगुणरक्ताक्षः पितृतुल्यपराक्रमः ।\nशिलां तां पातयामास कुबेरस्य रथोत्तमे ।। 3.60.४० ।।\nआपतन्तीं शिलां दृष्ट्वा गदापाणिर्धनाधिपः ।\nरथादाप्लुत्य वेगेन वसुधायां व्यतिष्ठत ।।४१ ।।\nसचक्रकूबरहयं सध्वजं सशरासनम् ।\nभङ्क्त्वा रथोत्तमं तस्य निपपात शिला भुवि ।। ४२ ।।\nविमथ्य तु कुबेरस्य प्रह्रादस्यानुजो रथम् ।\nशूराणां कदनं चक्रे सस्कन्धविटपैर्द्रुमैः ।। ४३ ।।\nनिर्भिन्नशिरसो भग्नास्त्रिदशाः शोणितोक्षिताः ।\nद्रुमप्रव्यथिताङ्गाश्च निपेतुर्धरणीतले ।। ४४ ।।\nविद्राव्य विपुलं सैन्यमनुह्रादो महासुरः ।\nगिरिशृङ्गं गृहीत्वा तु कुबेरमभिदुद्रुवे ।। ४५ ।।\nतमापतन्तं धनदो गदामुद्यम्य वीर्यवान् ।\nविनदित्वाऽऽह्वयामास दानवेन्द्रं महाबलम् ।। ४६ ।।\nतस्य दैत्यस्य संक्रुद्धो गदां तां बहुकण्टकाम् ।\nन्यपातयत वित्तेशो दानवस्योरसि प्रभो ।। ४७ ।।\nदैत्यः सक्रोधताम्राक्षस्तं प्रहारमचिन्तयन् ।\nवित्तेशस्योपरि तदा गिरिशृङगमपातयत् ।। ४८ ।।\nस विह्वलितसर्वाङ्गो गिरिशृङ्गेण ताडितः ।\nपपात सहसा भूमौ विशीर्ण इव पर्वतः ।। ४९ ।।\nवित्तेशं विह्वलं दृष्ट्वा सर्वे ते यक्षराक्षसाः ।\nपरिवार्य महात्मानं ररक्षुर्भीमविक्रमाः ।। 3.60.५० ।।\nमुहूर्तं विह्वलो भूत्वा पुनर्विश्रवसः सुतः ।\nउपतस्थे च सहसा धनदः क्रोधमूर्च्छितः ।। ५१ ।।\nस ननाद महानादं त्रैलोक्यमभिनादयन् ।\nजनयन्निव निर्घोषं विधमन्निव पर्वतान् ।। ५२ ।।\nतमवध्यं तु विज्ञाय निहन्तुं पुनरुत्थितम् ।\nप्रेक्ष्य पिङ्गाक्षमायान्तं दानवा विप्रदुद्रुवुः ।। ५३ ।।\nतांस्तु विद्रवतो दृष्ट्वानुह्रादो ह्यसुरोऽब्रवीत्।\nकालनेमिं दानवं च वीर्यदर्पसमन्वितम् ।। ५४ ।।\nआत्मानं चैव वीर्यं च विस्मृत्याभिजनं तथा ।\nक्व गच्छथ भयत्रस्ताः प्राकृता इव दानवाः ।। ५५ ।।\nनिवर्तध्वं महावीर्याः किं प्राणान् परिरक्षथ ।\nनालं युद्धाय यक्षोऽयं महतीयं विभीषिका ।। ५६ ।।\nएतां विभीषिकामद्य दानवानां समुत्थिताम् ।\nविक्रम्य विधमिष्यामि निवर्तध्वं महासुराः ।। ५७ ।।\nतेऽसुराः संनिवृत्ताश्च समदा इव कुञ्जराः ।\nनिजघ्नुः परमक्रुद्धा देवसैन्यं महासुराः ।। ५८ ।।\nक्षीणप्रहरणाः केचिन्महामेघनिभस्वनाः ।\nदर्पोत्कटा भुजैरेव सम्प्रहारं प्रचक्रिरे ।। ५९ ।।\nप्रांशुभिश्चैव काष्ठैश्च शिलाभिश्च महाबलाः ।\nबाहुभिश्च तथान्योन्यमाक्षिपन्ति स्म वेगिताः ।। 3.60.६० ।।\nमुष्टिभिश्च तलैश्चैव नखपातैर्महाबलाः ।\nपादपैश्च महाशाखैरयुध्यन्त रणाजिरे ।। ६१ ।।\nअनुह्रादस्तु संक्रुद्धो देवतानां महाचमूम्।\nममन्थ परमायत्तो वनान्यग्निरिवोत्थितः ।। ६२ ।।\nरुधिरार्द्रास्तु बहवः शेरते योधसत्तमाः ।\nविकृताः पतिता भूमौ ताम्रपुष्पा इव द्रुमाः ।। ६३ ।।\nअनुह्रादस्य विक्रान्तो देवस्त्वाशीविषोपमान् ।\nयुध्यमानस्य समरे व्यसृजन्निशिताञ्छरान् ।। ६४ ।।\nधनाधिपेन विद्धस्य अनुह्रादस्य संयुगे ।\nअङ्गारमिश्राः क्रुद्धस्य मुखान्निश्चेरुरर्चिषः ।। ६५ ।।\nअथ बाणसहस्रेण वित्तेशं दानवोत्तमः ।\nविव्याध स शरैः क्रुद्धो दण्डपाणिरिवान्तकः ।। ६६ ।।\nकुबेरस्तु शरैर्भिन्नः समन्तात्क्षतजोक्षितः ।\nरुधिरं परिसुस्राव गिरिः प्रस्रवणैरिव ।। ६७ ।।\nलब्ध्वा स तु पुनः संज्ञां रोषरक्तेक्षणः सुरः ।\nगदामथ समासाद्य भीमां भीमपराक्रमः ।\nचिक्षेप दैत्यमुद्दिश्य बलात्क्रोधेन मूर्छितः ।। ६८ ।।\nअप्राप्तामन्तरे सोऽथ तां गदां गदयासुरः ।\nबभञ्ज विनदन् क्रुद्धस्तदाश्चर्यमभूत् तदा ।। ६९ ।।\nप्रगृह्य तु गदां भूयो ह्यभिदुद्राव दानवम्।\nतमापतन्तं दृष्ट्वैव अनुह्रादो महाबलः ।। 3.60.७० ।।\nगिरिशृङ्गमिवोत्पाट्य कैलासाचलसंनिभम् ।\nधनाधिपं प्रदुद्राव व्यादितास्य इवान्तकः ।। ७१ ।।\nतमन्तकमिवायान्तमजेयं सकलैः सुरैः ।\nग्रसन्तमिव तं दैत्यं त्रैलोक्यमखिलं रुषा ।। ७२ ।।\nतमालोक्य तथा भूतं धनाध्यक्षो रणं भयात् ।\nअपहाय ययौ तत्र यत्र शक्रः सुराधिपः ।। ७३ ।।\nतस्य चापि महत् कर्म दृष्ट्वा वित्तपतिस्तदा ।\nजगाम भयसंत्रस्तो यत्र देवः शचीपतिः ।। ७४ ।।\nइति श्रीमहाभारते खिलभागे हरिवंशे भविष्यपर्वणि वामनप्रादुर्भावे देवासुरयुद्धे\nअनुह्रादकुबेरयुद्धवर्णने षष्टितमोऽध्यायः ।। ६० ।।"
  }
]
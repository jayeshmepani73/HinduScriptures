[
  {
    "text": "वैशम्पायन उवाच\nततः सर्वाणि सैन्यानि देवराजस्य शासनात्।\nअभ्यद्रवन्त दितिजान्नदन्तो भैरवान् रवान् ।। १ ।\nतं बलौघमपर्यन्तं देवानां सुदुरासदम् ।\nरथनागाश्वकलिलं शङ्खदुन्दुभिनिःस्वनम् ।। २ ।।\nआपतन्तं सुदुष्पारं रजसा सर्वतोवृतम् ।\nसैन्यसागरमक्षोभ्यं वेलेव मकरालयम् ।। ३ ।।\nतदाश्चर्यमपश्यन्त अश्रद्धेयमिवाद्भुतम् ।\nउदीर्णां पृतनां सर्वां साश्वां सरथकुञ्जराम् ।। ४ ।।\nआवार्य समरेऽतिष्ठत् कुजम्भस्तरसा बली ।\nसैन्यार्णवं देवतानां गिरिर्मेरुरिवाचलः ।। ५।।\nअनीकिनीं कुजम्भस्तु गदया स न्यवारयत् ।\nसा तथा वारिता सेना विह्वलाभून्निरुद्यमा ।। ६ ।।\nतस्मिंस्तथा वर्तमाने सम्प्रहारे सुदारुणे ।\nअसिलोमा तु बलवान् दानवो दानवाधिपः ।। ७ ।।\nदेवसैन्यस्य सर्वस्य धूमकेतुरिवोत्थितः ।\nतपत्यर्क इवामोघः सुरसैन्यानि संयुगे ।। ८ ।।\nसहस्ररश्मिप्रतिमो दानवस्य रथोत्तमः ।\nशरैर्मेघ इवावर्षद् देवानीकं प्रतापवान् ।। ९ ।।\nशरौघरश्मिभिर्दीप्तैः प्रतप्तो घोरविक्रमः ।\nरौद्रः क्रूरो दुराधर्षो दुरापो ध्वजिनीमुखे ।। 3.57.१० ।।\nयुध्यते दैवतैः सार्धं ग्रसमान इव प्रभुः ।\nउग्रेषुरुग्रवदनः समारुह्य महागजम् ।। ११ ।।\nसुराणामुत्तमाङ्गानि प्रचिनोति महाबलः ।\nग्रसन् दैवतसैन्यानि शरदंष्ट्रः प्रतापवान् ।। १२ ।।\nअसिजिह्वश्चक्रहस्तश्चापव्यात्ताननोऽसुरः ।\nपरश्वधनखः श्रीमान् मृदङ्गापूरितध्वनिः ।। १३ ।।\nतिष्ठते दानवश्रेष्ठः संयुगे व्याघ्रवद् बली ।\nमौर्वीघोषस्तनयित्नुः पृषत्कः प्रथितो महान् ।। १४ ।।\nधनुर्विद्युद्गणश्चापो महामेघ इवापरः ।\nइष्वस्त्रसागरो घोरो बाहुग्राहो दुरासदः ।। १५ ।।\nकार्मुकोर्मितरङ्गौघो बाणावर्तमहाह्रदः ।\nगदासिमकरो रौद्रो ज्यावेलः शिक्षयोद्धतः ११६ ।।\nपदातिमीनः सुमहान् गर्जितोत्क्रुष्टघोषवान् ।\nहयान्गजान्पदातींश्च रथांश्च सहसा बहून् ।।१७ ।।\nन्यमज्जयत समरे परवीरान् महारथान् ।\nआप्लावयत् स देवौघान् दारुणो दानवेश्वरः ।। १८ ।।\nप्रावर्तत युधि श्रीमान्युधि श्रेष्ठो युधि स्थिरः ।\nअपश्यंस्त्रिदशाः सर्वे शुद्धजाम्बूनदप्रभम् ।। १९ ।।\nसन्नद्धं तत्र युध्यन्तं ज्वलन्तमिव पावकम् ।\nमध्यंदिनगतं सूर्यं ज्वलन्तमिव तेजसा ।। 3.57.२० ।।\nन शेकुः सर्वभूतानि दानवं प्रसमीक्षितुम् ।\nयथा प्ररूढं घर्मान्ते दहेत् कक्षं हुताशनः ।। २१ ।।\nतथा सुरवरान् दैत्यो दहति स्म सुतेजसा ।\nदेवानां दानवानां च बलं नर्दति दारुणम् ।। २२ ।।\nविरूढमभवत् सर्वमाकुलं च समन्तत ।\nशूराश्च ते बलोदग्रा हस्त्यश्वरथधूर्गताः ।। २३ ।।\nआर्यां बुद्धिं समास्थाय न त्यजन्ति महारणम्।\nतदुत्पिञ्जलकं युद्धमभवद् रोमहर्षणम् ।। २४ ।।\nदेवदानवयोः संख्ये रुधिरस्रावकर्दमम् ।\nन दिशः प्रत्यजानन्त भयग्राहनिपीडिताः ।\nशस्त्रपातांश्च विविधान् दानवानां महारणे ।। २५ ।।\nअन्योन्यं मूढचित्तास्ते निजघ्नुर्व्याकुलीकृताः ।\nस्वान् परान्नाभिजानन्ति विमूढाः शस्त्रपाणयः।। २६ ।।\nशिरोरुहेषु संगृह्य कश्चिच्छूरस्य संयुगे ।\nशूरश्छिनत्ति मूर्धानं संदष्टौष्ठपुटाननम् ।। २७ ।।\nबाहुभिर्मुष्टिभिश्चैव वज्रकल्पैः सुदारुणैः ।\nप्रहरन्ति रणे वीरा आत्तशस्त्राः परस्परम् । २८ ।।\nयोधप्राणहरे रौद्रे स्वर्गद्वारेनपावृते ।\nसंकुले तुमुले युद्धे वर्तमाने महाभये ।। २९ ।।\nहयो हयं गजो नागं वीरो वीरं महाहवे ।\nअभ्यद्रवज्जिघांसन्तो ह्यसमञ्जसमाहवे ।। 3.57.३० ।।\nअसुराश्च सुराश्चैव विक्रमाख्या महारथाः ।\nजुहुवुः समरे प्राणान् निजघ्नुरितरेतरम् ।। ३१ ।।\nमुक्तकेशा विकवचा विरथाश्छिन्नकार्मुकाः ।\nहस्तैः पादैश्च युध्यन्ते दानवास्त्रिदशैः सह ।। ३२ ।।\nहरिस्तु निशितं भल्लं प्रेषयामास संयुगे ।\nस तस्य धनुषः कोटिं छित्त्वा भूमावपातयत् ।। ३३ ।।\nपुनश्चापि पृषत्कानां शतानि नतपर्वणाम् ।\nप्राहिणोत् सहसा तस्य दानवेन्द्रस्य संयुगे । ३४।।\nतस्य देहे विमुक्तास्ते मारुतेन समीरिताः ।\nमग्नार्धकाया विविशुः पन्नगा इव पर्वते ।। ३५ ।।\nस तैर्निपतितैर्गात्रैः क्षरद्भिरसृगावली ।\nबभौ दैत्यो महाबाहुर्मेरुर्धातुमिवोत्सृजन् ।\nपुनश्चापि पृषत्कानां शतानि नतपर्वणाम् । ३६।।\nततोऽसिलोमा संक्रुद्धः प्रगृह्यान्यन्महाधनुः ।\nरुक्मपुङ्खांश्च निशितान्प्रेषयामास सायकान् ।३७।\nतैस्तु मर्मसु विव्याध सर्पानलविषोपमैः ।\nगात्रं सछादयामास महाभ्रैरिव पर्वतम् ।।३८ ।।\nभूयः संधाय च शरं मुमोचान्तकसंनिभम् ।\nसुपुङ्खं सूर्यसंकाशं बाणमप्रतिमं रणे ।। ३९ ।\nतेन बाणप्रहारेण संयुगे भीमकर्मणा ।\nमुमोह सहसा देवो भूमौ चापि पपात ह ।। 3.57.४०।।\nततो हाहाकृताः सर्वे देवे भूतलमाश्रिते ।\nजगत् सदेवमाविग्नं यथार्कपतनं तथा ।।४१ ।\nपरिवारं तु समरे तस्य हत्वा महासुरः ।\nएकत्रिंशत्सहस्राणि योधानां दानवोत्तमः ।। ४२।।\nजयश्रिया सेव्यमानो दीप्यमान इवाचलः ।\nप्रगृह्य कार्मुकं घोरं गतः शक्ररथं प्रति ।। ४३।।\nतथैव तु महायुद्धे ससैन्यावश्विनावुभौ ।\nप्रयुद्धौ सह वृत्रेण बलिना देवतारिणा ।। ४४।।\nबाणखड्गधनुष्पाणिः समरे त्यक्त जीवितः ।\nआसाद्य सोऽश्विनौ दैत्यः स्थितो गिरिरिवाचलः ।।४५।।\nततः शङ्खमुपाध्माय द्विषतां लोमहर्षणम् ।\nज्याघोषतलशब्दैश्च सर्वभूतान्यवेजयत् ।। ४६ ।।\nततः संहृष्टरोमाणः शङ्खशब्दं विशुश्रुवुः ।\nयक्षराक्षसदेवौघा वृत्रस्यापि च निःस्वनम् ।। ४७।।\nगदातोमरनिस्त्रिंशशूलशक्तिपरश्वधाः ।\nप्रगृहीता व्यराजन्त यक्षराक्षसबाहुभिः । ४८ ।।\nतैः प्रयुक्तान्महाकायैः शूलशक्तिपरश्वधान् ।\nभल्लैर्वृत्रः प्रचिच्छेद भीमवेगरवैस्तथा ।। ४९ ।।\nअन्तरिक्षचराणां च भूमिस्थानां च गर्जताम् ।\nशरैर्विव्याध गात्राणि देवानां प्रियदर्शिनाम् ।। 3.57.५० ।।\nवृत्रासुरभुजोत्सृष्टैर्बहुधा यक्षरक्षसाम् ।\nनिकृत्तान्येव दृश्यन्ते शरीराणि शिरांसि च ।। ५१ ।।\nअथ रक्तमहावृष्टिरभ्यवर्षत मेदिनीम्।\nगदापरिघभिन्नानां देवानां गात्रसम्भवा ।। ५२।।\nप्रच्छादयन्तं बाणौघैर्वृत्रं भीमपराक्रमम्।\nददृशुः सर्वभूतानि भानुमन्तमिवांशुभिः ।। ५३ ।।\nतीक्ष्णरश्मिरिवादित्यः प्रतपन् सर्वदेवताः ।\nअविध्यद् बलवान् क्रुद्धः सायकैर्मर्मभेदिभिः ।।५४ ।।\nनदतो विविधान् नादानर्दितस्यापि सायकैः ।\nन मोहमसुरेन्द्रस्य ददृशुस्त्रिदशा रणे ।। ५५।।\nतेऽसिचर्मगदाभिश्च परिघप्रासतोमरैः ।\nपरश्वधैश्च शूलैश्च प्रववर्षुर्महारथाः ।। ५६।।\nततो वृत्रः सुसंक्रुद्धस्तैस्तदाभ्यर्दितो बली ।\nअभ्यवर्षच्छितैर्बाणैस्तान् सर्वान् सत्यविक्रमः ।। ५७ ।।\nतेन वित्रासिता देवा विप्रकीर्णमहायुधाः ।\nघोरमार्तस्वरं चक्रुर्वृत्रासुरभयार्दिताः ।। ५८ ।।\nउत्सृज्य ते गदाशक्तिशूलर्ष्टिपरिघाशनीन् ।\nउत्तरां दिशमाजग्मुस्त्रासिता दृढधन्विना ।। ५९।।\nशूलशक्तिगदापाणिर्व्यूढोरस्को महाभुजः ।\nप्रावर्तत रणे वृत्रस्त्रासयानश्चराचरान् ।। 3.57.६० ।।\nतत्रैकस्तु महाबाहुरसिशूलधरः प्रभुः ।\nअभ्यधावत दैत्येन्द्रं वृत्रमप्रतिमं रणे ।। ६१ ।।\nतमापतन्तं सम्प्रेक्ष्य निर्भिन्नमिव वारणम् ।\nवत्सदन्तैस्त्रिभिः पार्श्वे विव्याध सुरसत्तमम् ।। ६२ ।।\nसोऽपि विद्धो महेष्वासः शरैरमितविक्रमः ।\nगदां जग्राह बलवान् गदायुद्धविशारदः ।। ६३ ।।\nतां प्रगृह्य गदां भीमामयःसारमयीं दृढाम् ।\nअश्विनं सहसाऽऽगम्य ताडयामास वीर्यवान् ।। ६४ ।।\nदीप्यमानं ततः शूलमश्वी सुविपुलं दृढम् ।\nप्रासृजद् वृत्रदैत्याय सहसा रोमहर्षणम् ।। ६५ ।।\nभङक्त्वा शूलं गदाग्रेण गदायुद्धविशारदः ।\nअश्विनं सहसाभ्येत्य गरुत्मानिव पन्नगम् ।। ६६ ।।\nसोऽन्तरिक्षात्समुत्पत्य विधूय महतीं गदाम् ।\nनासत्योपरि चिक्षेप गिरिशृङ्गोपमां बली ।। ६७ ।।\nगदयाभिहतः सोऽश्वी त्यक्त्वा शूलमनुत्तमम् ।\nप्रयातः सहसा तत्र यत्र युध्यति वासवः ।। ६८ ।।\nपराजित्य तु संग्रामे अश्विनं भीमविक्रमम् ।\nजयश्रिया सेव्यमानो वृत्रो युद्धे व्यवस्थितः ।। ६९ ।।\nइति श्रीमहाभारते खिलभागे हरिवंशे भविष्यपर्वणि वामनावतारे\nदेवासुरयुद्धे वृत्रासुरोत्कर्षवर्णने सप्तपञ्चाशत्तमोऽध्यायः ।५७।।"
  }
]
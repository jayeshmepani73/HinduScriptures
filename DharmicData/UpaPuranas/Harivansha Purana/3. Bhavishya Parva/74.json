[
  {
    "text": "वैशम्पायन उवाच\nप्रभातायां तु शर्वर्यां गन्तुमैच्छज्जनार्दनः ।\nहुताग्निः कृतकल्याणः समाप्तवरदक्षिणः ।। १ ।।\nगाश्च दत्त्वाथ विप्रेभ्यो नमस्कृत्य द्विजोत्तमान् ।\nआस्थानमण्डपं कृष्णः प्रविवेश जगत्पतिः ।। २ ।।\nआसनं महदास्थाय वृष्णीनाहूय सर्वशः ।\nबलभद्रं शिनेः पौत्रं हार्दिक्यं शुकसारणौ ।। ३ ।\nउग्रसेनं महाबुद्धिमुद्धवं नीतिमत्तरम् ।\nयस्य बुद्धिं समाश्रित्य जीवन्ते यादवाः सुखम् ।। ४ ।।\nनेता च यदुवृष्णीनां स तु धर्मपरः सदा ।\nयस्य बिभ्यति देवाश्च नीतेस्तस्य महात्मनः ।। ५ ।।\nयस्य बुद्धिबलाद् विष्णुः शशास पृथिवीं सदा ।\nतं च वृष्णिवरं वीरमुद्धवं देवसुप्रभम् ।। ६ ।।\nअन्यानपि यदून् सर्वानुवाच भगवान् हरिः ।\nशृण्वन्तु मम वाक्यानि यादवाः सर्व एव हि ।\nशृणु चापि वचो मह्यं पितुरुद्धव मे सखे ।। ७ ।।\nबाल्यात्प्रभृति यो यत्नो मम दुष्टनिबर्हणे ।\nप्रत्यक्षं भवता दृष्टं पूतनानिधनं नृप ।। ८ ।।\nकेशी च निहतो बाल्ये मया बालेन यादवाः ।\nगोवर्धनो धृतः शैलो गावश्च परिपालिताः ।। ९ ।।\nअभिषिक्तोऽस्मि शक्रेण देवानामग्रतः स्थितः ।\nकंसोऽपि निधनं नीतो मया चाणूरमुष्टिकौ ।। 3.74.१०।।\nउग्रसेनोऽभिषिक्तश्च कृता द्वारवती मया ।\nअन्ये चापि नृपा राजन् बलिनो निहता मया ।। ११।।\nयोऽपि वीरो जरासंधो निगृहीतो बलान्मया ।\nभीमेन बलिना राजन्नयने मम यादवाः ।। १२।।\nशृगालो निहतः संख्ये गोमन्ताद् गच्छता मया ।\nयोऽपि वीरो दुरात्मासौ दानवो नरको हतः ।।१३।।\nनिष्कण्टकमिमं लोकं कृतवान् राजसत्तमाः ।\nकिं तु वीरो नृपो जज्ञे सखा भौमस्य यादवाः ।। १४।।\nपौण्ड्रो वीर्यवतां नेता द्वेष्टा चासौ सदा मम ।\nशिष्यो द्रोणस्य राजेन्द्रो बली ब्रह्मास्त्रवित्कृती ।। १५।\nशास्त्रज्ञो नीतिमान्साक्षान्नेता सर्वस्य यत्नवान् ।\nयोद्धा युद्धप्रियो राजा जामदग्न्य इवापरः ।।१६।।\nएकान्तशत्रुरस्माकं छिद्रान्वेषी सदा मम ।\nबाधिष्यते पुरीं योद्धाच्छिद्रं यदि लभेत सः ।। १७।।\nन ह्यल्पसाध्यो बलवान् पुण्ड्रस्येशो नृपोत्तमाः ।\nयत्ता भवन्तस्तिष्ठन्तु प्रगृहीतशरासनाः ।। १८।।\nयथा न बाधते राजा पुरीं यदुकुलाश्रयाम् ।\nअहं तु यास्ये कैलासं कुतश्चित्कारणान्नृपाः ।। १९।।\nशङ्करं द्रष्टुकामोऽस्मि भूतभावनभावनम् ।\nयावदागमनं मह्यं तावद् यत्ता भवन्त्विह ।। 3.74.२०।।\nमया विरहितां चेमां यदि जानाति पुण्ड्रकः ।\nआगमिष्यति राजेन्द्रो योत्स्यते च पुरीमिमाम् ।।२१ ।।\nइमां निर्यादवीं कर्तुं शक्नोतीति च मे मतिः ।\nयत्ता भवत राजेन्द्राः खड्गैः पाशैः परश्वधैः ।।२२।।\nपाषाणैः कर्षणीयैश्च सन्नद्धा भवत स्वकैः ।\nपिधाय च कपाटानि महाद्वाराणि यत्नतः ।।२३।।\nएक एव महाद्वारो गमनागमने सदा ।\nमुद्रया सह गच्छन्तु राज्ञो ये गन्तुमीप्सवः ।।२४।।\nन चामुद्रः प्रवेष्टव्यो द्वारपालस्य पश्यतः ।\nयावदागमनं मह्यं तावदेवं भविष्यति ।।२५।।\nमृगया नात्र कर्तव्या न च क्रीडा बहिः पुरात् ।\nज्ञातव्याश्च परे स्वे च गमनागमने सदा ।।२६।।\nएवमादिक्रिया कार्या यावदागमनं मम ।\nइत्युक्त्वा यादवान्सर्वान्सात्यकिं पुनराह च ।।२७।।\nइति श्रीमहाभारते खिलभागे हरिवंशे भविष्यपर्वणि कैलासयात्रायां चतुःसप्ततितमोऽध्यायः ।। ७४ ।।"
  }
]
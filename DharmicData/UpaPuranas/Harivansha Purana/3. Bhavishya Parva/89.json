[
  {
    "text": "वैशम्पायन उवाच\nइत्युक्त्वा देवदेवेशं मुनीनाह पुनः शिवः ।\nएवं जानीत हे विप्रा ये भक्ता द्रष्टुमागताः ।। १ ।।\nएतदेव परं वस्तु नैतस्मात् परमस्ति वः ।\nएतदेव विजानीध्वमेतद् वः परमं तपः ।। २ ।।\nएतदेव सदा विप्रा ध्येयं सततमानसैः ।\nएतद् वः परमं श्रेय एतद् वः परमं धनम् ।। ३ ।।\nएतद् वो जन्मनः कृत्यमेतद् वस्तपसः फलम् ।\nएष वः पुण्यनिलय एष धर्मः सनातनः ।। ४ ।।\nएष वो मोक्षदाता च एष मार्ग उदाहृतः ।\nएष पुण्यप्रदः साक्षादेतत् च कर्मणः फलम् ।। ५ ।।\nएतदेव प्रशंसन्ति विद्वांसो ब्रह्मवादिनः ।\nएष त्रयीगतिर्विप्राः प्रार्थ्यो ब्रह्मविदां सदा ।। ६ ।।\nएतदेव प्रशंसन्ति सांख्ययोगसमाश्रिताः ।\nएष ब्रह्मविदां मार्गः कथितो वेदवादिभिः ।। ७ ।।\nएवमेव विजानीत नात्र कार्या विचारणा ।\nहरिरेकः सदा ध्येयो भवद्भिः सत्त्वमास्थितैः ।। ८ ।।\nनान्यो जगति देवोऽस्ति विष्णोर्नारायणात्परः।\nओमित्येवं सदा विप्राः पठत ध्यात केशवम् ।। ९ ।। ।\nततो निःश्रेयसप्राप्तिर्भविष्यति न संशयः ।\nएवं ध्यातो हरिः साक्षात्प्रसन्नो वो भविष्यति।। 3.89.१० ।।\nभवनाशमयं देवः करिष्यति दृढं हरिः ।\nसदा ध्यात हरिं विप्रा यदीच्छ प्राप्तुमच्युतम् ।। ११ ।।\nएष संसारविभवं विनाशयति वो गुरुः ।\nस्मरध्वं सततं विष्णुं पठध्वं त्रिशरीरिणम् ।। १२ ।।\nमनःसंयमनं विप्राः कुरुध्वं यत्नतः सदा ।\nशुद्धेऽन्तःकरणे विष्णुः प्रसीदति तपोधनाः ।। १३ ।।\nध्यात्वा मां सर्वयत्नेन ततो जानीत केशवम् ।\nउपास्योऽहं सदा विप्रा उपास्येऽस्मिन् हरी स्मृतः।। १४।।\nउपायोऽयं मया प्रोक्तो नात्र संदेह इत्यपि ।\nअयं मायी सदा विप्रा यतध्वमघनाशने ।। १५ ।।\nयथा वो बुद्धिरखिला शुद्धा भवति यत्नतः ।\nतथा कुरुत विप्रेन्द्रा यथा देवः प्रसीदति ।। १६ ।।\nवैशम्पायन उवाच\nएवमुक्तास्ततः सर्वे मुनयः पुण्यशीलिनः ।\nयथावदुपगृह्णाना निरसन् संशयं नृप ।। १७ ।।\nएवमेवेति तं विप्राः प्राहुः प्राञ्जलयो हरम् ।\nछिन्नो नः संशयः सर्वो गृहीतोऽर्थः स तादृशः।। १८ ।।\nएतदर्थं समायाता वयमद्य तवालयम् ।\nसंगमाद् युवयोः सर्वो नष्टो मोहो महानिह ।। १९ ।।\nयथा वदसि देवेश तथा नः श्रेयसे परम् ।\nयथाऽऽह भगवान् रुद्रो यतामः सततं हरौ ।\nइति ते मुनयः प्रीताः प्रणेमुः केशवं हरिम् ।। 3.89.२० ।।\nइति श्रीमहाभारते खिलभागे हरिवंशे भविष्यपर्वणि ऋष्युपदेशे एकोननवतितमोऽध्यायः ।। ८९ ।।"
  }
]
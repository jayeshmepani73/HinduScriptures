[
  {
    "text": "वैशम्पायन उवाच\nततः स भगवान्विष्णुर्मुनिभ्यस्तत्त्वमादितः ।\nकथयामास यद् वृत्तं पिशाचस्य महात्मनः ।। १ ।।\nतच्छ्रुत्वा मुनयः सर्वे विस्मयं परमं गताः ।\nअहोऽस्य कर्मणः पाकस्तव संदर्शनात्तत ।। २ ।।\nअर्चितो मुनिभिः सर्वैः प्रीतः प्रीतिमतां प्रियः ।\nततः प्रभाते विमले सूर्ये चाभ्युदिते सति ।। ३ ।।\nआरुह्य गरुडं विष्णुर्ययौ कैलासमुत्तमम् ।\nभवद्भिस्तत्र गन्तव्यमित्युक्त्वा मुनिसत्तमान्।। ४ ।।\nयत्र विश्वेश्वराः सिद्धास्तपस्यन्ति यतव्रताः ।\nयत्र वैश्रवणः साक्षादुपास्ते शंकरं सदा ।। ५ ।।\nयश्च तन्मानसं नाम सरो हंसालयं महत् ।\nयत्र भृङ्गीरिटिर्देवमुपास्ते शंकरं शिवम् ।। ६ ।।\nगाणपत्यमवाप्याथ हरपार्श्वचरः सदा ।\nयत्र सिंहा वराहाश्च द्विपद्वीपिमृगैः सह ।। ७ ।।\nक्रीडन्ति वन्यरतयः परस्परहिते रताः ।\nयत्र नद्यः समुत्पन्ना गङ्गाद्याः सागरंगमाः ।। ८ ।।\nयत्र विश्वेश्वरः शम्भुरच्छिनद् ब्रह्मणः शिरः ।\nयत्रोत्पन्ना महावेत्रा भूतानां दण्डतां ययुः ।। ९ ।।\nउमया यत्र सहितः शंकरो नीललोहितः ।\nऋषिभिः प्रार्थितः पूर्वं ददौ यत्र गिरिः सुताम् ।। 3.84.१० ।।\nशंकराय जगद्धात्रे शिवाय जगतीपते ।\nयत्र लेभे हरिश्चक्रमुपास्य बहुभिर्दिनैः ।। ११ ।\nपुष्करैः शतपत्रैश्च नेत्रेण च जगत्पतिम् ।\nगुहां यत्र समाश्रित्य क्रीडन्ते सिद्धकिन्नराः ।। १२ ।\nप्रियाभिः सह मोदन्ते पिबन्ते मधु चोत्तमम् ।\nयमुद्धृत्य भुजैः सर्वैः पौलस्त्यो विरराम ह ।। १३ ।\nतमारुह्य महाशैलं देवकीनन्दनो हरिः ।\nमानसस्योत्तरं तीरं जगाम यदुनन्दनः ।। १४ ।\nतपश्चर्तुं किल हरिर्विष्णुः सर्वेश्वरः शिवः ।\nजटी चीरी जगन्नाथो मानुषं वपुरास्थितः ।। १५ ।।\nतपसे धृतचित्तस्तु शुचौ भूमावुपाविशत् ।\nअवरुह्य ततो यानाद् गरुडाद्वेदसम्मितात् ।। १६ ।।\nद्वादशाब्दं तपश्चर्तुं मनो दध्रे ततो हरिः ।\nफाल्गुनेन तु मासेन समारेभे जगत्पतिः ।। १७ ।।\nशाकभक्षः कृतजपो वेदाध्ययनतत्परः ।\nकिमुद्दिश्य जगन्ताथस्तपश्चरति मानवः ।। १८ ।।\nतं न विद्मो यथाकामं दुर्ज्ञेयेश्वरचिन्तना ।\nतपस्यति तदा विष्णौ पर्वते भूतसेविते ।। १९ ।।\nगरुडः कश्यपसुत इन्धनानि समाचिनोत् ।\nहोमार्थं वासुदेवस्य चरतस्तप उत्तमम् ।। 3.84.२० ।।\nचक्रराजोऽथ पुष्पाणि संचिनोति तदा हरेः ।\nदिक्षु सर्वासु सर्वत्र ररक्ष जलजस्तदा ।। २१ ।।\nखड्ग आहृत्य यत्नेन कुशान् सुबहुशस्तदा ।\nगदा कौमोदकी चैव परिचर्या चकार ह ।। २२ ।।\nधनुःप्रवरमत्युग्रं शार्ङ्ग दानवभीषणम् ।\nस्थितं हि पुरतस्तस्य यथेष्टं भृत्यवत् स्वयम् ।।२३।।\nजुहोति भगवान् विष्णुरेधोभिर्बहुभिः सदा ।\nआज्यादिभिस्तदा हव्यैरग्निं सम्पूज्य माधवः ।।२४।।\nसप्तार्चिषः समाप्तिं च समस्तव्यस्ततः कृती ।\nएकस्मिन्नेकदा मासे भुञ्जानो नियतात्मवान् ।।२५।\nद्वितीये त्वथ पर्याये भुञ्जन्नेकेन केशवः ।\nएकस्मिन् वत्सरे भुञ्जंस्तथैवैकेन केनचित् ।।२६।।\nसमाप्य तत् तपः सर्वमेवमेव जगत्पतिः ।\nद्वादशाब्दे तथा पूर्णे ऊनमासे जगत्पतिः ।।२७।।\nजुह्वन्नग्निं समास्थाय पठन् मन्त्रं जनार्दनः ।\nआरण्यकं पठन् विष्णुः साक्षात् सर्वेश्वरो हरिः ।\nआस्ते ध्यानपरस्तत्र पठन् प्रणवमुत्तमम् ।।२८।।\nइति श्रीमहाभारते खिलभागे हरिवंशे भविष्यपर्वणि कैलासयात्रायां\nकृष्णतपोवर्णने चतुरशीतितमोऽध्यायः ।। ८४ ।।"
  }
]
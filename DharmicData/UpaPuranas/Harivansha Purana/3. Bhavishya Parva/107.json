[
  {
    "text": "वैशम्पायन उवाच\nजनार्दनश्च धर्मात्मा हंसो डिम्भक एव च ।\nसदः प्रविश्य सत्रस्य नमश्चक्रुर्मुनीश्वरान् ।। १ ।।\nतानागतान् महात्मानो मुनयः शिष्यसंयुताः ।\nअर्घ्यपाद्यासनादीनि चक्रुः पूजां प्रयत्नतः ।। २ ।।\nतौ नृपौ स च विप्रेन्द्रः सपर्यां प्रतिगृह्य च ।\nप्रीतात्मानो महात्मान आसते ससुखं नृप ।। ३ ।।\nततो हंसो बभाषे तान् मुनीन् संयतवाङ्नृप ।\nपिता हि नौ मुनिश्रेष्ठा यष्टुमैच्छत् ससाधनम् ।। ४ ।।\nगन्तव्यं तत्र युष्माभिः सत्रान्ते मुनिसत्तमाः ।\nराजसूयेन यज्ञेन कृत्वा दिग्विजयं वयम् । ५ ।।\nयाजपिष्यामहे विप्राः पितरं धार्मिकं नृपम् ।\nआयान्तु तत्र विप्रेन्द्राः सशिष्याः सपरिच्छदाः।। ६ ।।\nवयमद्यैव सहितौ दिशो जेष्यामहे वयम् ।\nशक्ता वयमिहैवैतत् कर्तुं सैनिकसंचयैः ।। ७ ।।\nआवयोः पुरतः स्थातुं न शक्ता देवदानवाः ।\nकैलासनिलयाद् देवाद् वरं लब्धाः स्म यत्नतः ।। ८ ।।\nअजय्यौ शत्रुसंघानामस्त्राणि विविधानि च ।\nइत्युक्त्वा विररामैव हंसो मदबलान्वितः ।। ९ ।।\nमुनय ऊचुः\nयदि स्यात् तत्र गच्छामो वयं शिष्यैर्नृपोत्तम ।\nआस्महे वान्यथा राजन्नित्यूचुः किल तापसाः ।। 3.107.१० ।।\nवैशम्पायन उवाच\nततो देशान् महाराज गन्तुं निश्चितमानसौ ।\nपुष्करस्योत्तरं तीरं दुर्वासा यत्र तिष्ठति ।। ११ ।।\nयतयो नियता भूत्वा मन्त्रब्रह्मनिषेविणः ।\nब्रह्मसूत्रपदे सक्तास्तदर्थालोकतत्पराः ।। १२ ।।\nनिर्ममा निरहंकाराः कौपीनाच्छादनव्रताः ।\nतमात्मानं जगद्योनिं विष्णुं विश्वेश्वरं विभुम् ।। १३ ।।\nब्रह्मरूपं शुभं शान्तमक्षरं सर्वतोमुखम् ।\nवेदान्तमूर्तिमव्यक्तमनन्तं शाश्वतं शिवम् ।। १४ ।।\nनित्ययुक्तं विरूपाक्षं भूताधारमनामयम् ।\nध्यायन्तः सर्वदा देवं मनसा सर्वतोमुखम् ।। १५ ।।\nदुर्वाससा सदोपास्यं वेदान्तैकरसं गुरुम् ।\nतर्कनिश्चिततत्त्वार्था ज्ञाननिर्मलचेतसः ।। १६ ।।\nहंसाः परमहंसाश्च शिष्या दुर्वाससः प्रभो ।\nगत्वा तत्र महात्मानौ तौ दृष्ट्वा तूर्ध्वरेतसम् ।। १७ ।।\nदुर्वाससं महाबुद्धिं विचिन्वानं परं पदम् ।\nक्रुद्धो यदि स दुर्वासा दग्धुं लोकानिमान् क्षमः।। १८ ।।\nदेवा अपि च यं द्रष्टुं क्रुद्धं वै न क्षमाः सदा ।\nरोषमूर्तिः सदा यस्तु रुद्रात्मा विश्वरूपधृक् ।। १९ ।।\nरक्तकौपीनवसनो हंसः परम एव च ।\nदृष्ट्वैनं च तयोरेवं बुद्धिरासीन्महामते ।। 3.107.२० ।।\nको नामासौ महाभूतः काषायी वर्णवित्तमः ।\nकश्चायमाश्रमो नाम विहाय च गृहाश्रमम् ।। २१ ।।\nगृहस्थ एव धर्मात्मा गृहस्थो धर्मवित्तमः ।\nगृहस्थो धर्मरूपस्तु गृहस्थो वर्ण एव च ।। २२ ।।\nगृहस्थश्च सदा माता प्राणिनां जीवनं खदा ।\nतं विनान्येन रूपेण वर्तते योऽतिमूर्खवत् ।। २३ ।।\nउन्मत्तोऽयं विरूपोऽयमथवा मूर्ख एव च ।\nध्यायन्निव सदा चायमास्ते वञ्चयितापि वा ।। २४ ।।\nकिमेते प्राकृतज्ञाना ध्यायन्त इति किंचन ।\nवयमेतान् दुरारोहानाश्रमान्तरकल्पकान् ।। २५ ।।\nस्थापयिष्यामहे सर्वान् मन्दबुद्धीनिमान् गृहे ।\nबलादेव द्विजानेतान् मूढविज्ञानतत्परान् ।। २६ ।।\nअसद्ग्राहगृहीताश्च बालिशान् दुर्मतीनिमान् ।\nएषां शास्ता च को मूढो न विप्रो वयमत्र ह ।। २७ ।।\nधर्म्ये वर्त्मनि संस्थाप्य पुनर्यास्याव निर्वृतौ ।\nइति संचिन्त्य तौ वीरौ विप्रेण सहितौ नृप ।। २८ ।।\nजनार्दनेन राजानौ मोहाद् भाग्यक्षयान्नृप ।\nसमीपं तस्य राजेन्द्र यतेः संयतचेतसः ।। २९ ।।\nगत्वा च प्रोचतुरुभौ दुर्वाससमतीन्द्रियम् ।\nयतींश्च नियतान् क्रुद्धौ राजानौ राजसत्तम ।। 3.107.३० ।।\nइति श्रीमहाभारते खिलभागे हरिवंशे भविष्यपर्वणि हंसडिम्भकोपाख्याने   सप्ताधिकशततमोऽध्यायः ।। १०७।।"
  }
]
[
  {
    "text": "ततः क्रुद्धौ महाराज पौण्ड्रो मदबलान्वितः ।\nनारदं विप्रवर्यं तं प्रोवाच नृपसंसदि ।। १ ।।\nकिमिदं प्राह विप्रर्षे राजाहं च द्विजैः सह ।\nगच्छ त्वं काममथ वा मुने शापप्रदः सदा ।। २ ।।\nभीतस्त्वत्तो महाबुद्धे गच्छ त्वं काममद्य हि ।\nइत्युक्तो नृपवर्येण तूष्णीमेव स नारदः ।। ३ ।।\nजगामाकाशगमनो यत्र तिष्ठति केशवः ।\nस गत्वा विष्णुसंकाशं विष्णोः सर्वं शशंस ह ।। ४ ।।\nतच्छ्रुत्वा भगवान् विष्णुर्यथेष्टं वदतामिति ।\nदर्प तस्यापनेष्यामि श्वोभूते द्विजसत्तम ।। ५ ।।\nइत्युक्त्वा विररामैव तस्मिन् बदरिकाश्रमे ।\nततः पौण्ड्रो महाबाहुर्बलैर्बहुभिरीश्वरः ।। ६ ।।\nअश्वैरनेकसाहस्रैर्गजैर्बहुभिरन्वितः ।\nअस्त्रकोटिसमायुक्तः स राजा सत्यसंगरः ।। ७ ।।\nअनेकशतसाहस्रैः पत्तिभिश्च समन्वितः ।\nएकलव्यप्रभृतिभी राजभिश्च समन्ततः ।। ८ ।।\nअष्टौ रथसहस्राणि नागानामयुतं तथा ।\nअर्बुदं पत्तिसंघानां तद्बलं समपद्यत ।। ९ ।।\nएतेन च बलेनाजौ प्रस्फुरन् नृपसत्तमः ।\nविरराज महाराज उदयस्थो महारविः ।। 3.93.१० ।।\nस ययौ मध्यरात्रेण नगरीं द्वारकामनु ।\nपत्तयो दीपिकाहस्ता रात्रौ तमसि दारुणे ।। ११ ।।\nययुर्विविधशूस्त्रौघाः सम्पतन्तो महाबलाः ।\nद्वारकां वीर्यसम्पन्नां महाघोरां नृपोत्तमाः ।। १२ ।।\nरथं महान्तमारुह्य शस्त्रौघैश्च समावृतम् ।\nपट्टिशासिसमाकीर्णं गदापरिघसंकुलम् ।। १३ ।।\nशक्तितोमरसंकीर्णं ध्वजमालासमाचितम् ।\nकिङ्किणीजालसंयुक्तं शरासिप्राससंयुतम् ।। १४ ।।\nमहाघोरं महारौद्रं युगान्तजलदोपमम् ।\nधनुर्गदासमाकीर्णं महावाद्योपमं महत् ।। १५ ।।\nअग्न्यर्कसदृशाकारं ययौ द्वारवतीमनु ।\nगृहीतदीपिको राजा वीर्यवान् बलवान् नृप ।। १६ ।।\nहन्तुमैच्छज्जगन्नाथं वृष्णींश्चैव समन्ततः ।\nआकर्षन् बलमुख्यांस्तान् राज्ञः सर्वान्महाद्युतिः। १७।\nपुरद्वारं समासाद्य बलं संस्थाप्य यत्नतः ।\nइदं प्रोवाच राजा तु नृपान् सर्वानवस्थितान् ।। १८ ।।\nताड्यतामत्र भेरी तु नाम विश्राव्य मामकम् ।\nयुध्यतां युध्यतामत्र देयं वा प्रतिदीयताम् ।। १९ ।।\nआगतः पौण्ड्रको राजा युद्धार्थी वीर्यवत्तरः ।\nहन्तुकामः समग्रान् वः कृष्णबाहुबलाश्रयान् ।। 3.93.२० ।।\nइति ते प्रेषिताः सर्वे समीयुः सूचकान् बहून् ।\nदीपिकाश्च प्रदीप्यन्ते बह्व्यः शतसहस्रशः ।। २१ ।।\nइतश्चेतश्च राजानो युध्यन्ते युद्धलालसाः ।\nपुरीं ते पुरतस्तत्र क्षत्रियाः शस्त्रिणस्तदा ।। २२ ।।\nसिंहनादं प्रकुर्वन्तः शस्त्रधारासमाकुलाः ।\nकुतोऽयं वृष्णिप्रवरः कुतो राजा जगत्पतिः ।। २३ ।।\nकुतोऽयं सात्यकिर्वीरः कुतो हार्दिक्य एव च ।\nकुतो नु बलभद्रश्च सर्वयादवसत्तमः ।\nइत्येवं कथयन्तो वै राजानः सर्व एव ते ।। २४ ।।\nआदाय शस्त्राणि बहूनि सर्वतः शरांश्च चापानि बहूनि सर्वे ।\nयुद्धाय सन्नाहनिबद्धशो ययुर्हरेः पुरीं द्वारवतीं नृपोत्तमाः ।। २५ ।।\nइति श्रीमहाभारते खिलभागे हरिवंशे भविष्यपर्वणि पौण्ड्रकस्य द्वारकागमने त्रिनवतितमोऽध्यायः ।। ९३ ।।"
  }
]
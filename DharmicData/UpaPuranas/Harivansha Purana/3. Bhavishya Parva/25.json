[
  {
    "text": "वैशम्पायन उवाच\nते तु गोब्राह्मणा नागाश्चन्द्रादित्यपुरस्कृताः ।\nब्राह्मणान् पूजयन्देवान् वसुभिर्ब्रह्मसम्भवैः ।। १ ।।\nनारदप्रमुखाश्चैव गन्धर्वा ऋषयो नृप ।\nकुर्वन्ति सततं यज्ञे क्रमप्राप्तं पितामहम् ।। २ ।।\nवचोभिर्मधुराभाषैः पञ्चेन्द्रियनिवासिभिः ।\nसर्वभूतप्रियकरैः सर्वभूतहितैषिभिः ।। ३ ।।\nस्तूयमानश्च यज्ञान्ते पञ्चेन्द्रिमसमाहितैः ।\nप्रोवाच भगवान्ब्रह्मा दिष्ट्या दिष्ट्येति भारत ।। ४ ।।\nततः कश्यपमाभाष्य प्रोवाच भगवान् प्रभुः ।\nभवानपि सुतैः सार्धं यक्ष्यते वसुधातले ।। ५ ।।\nक्रतुभिः परमप्राप्तैः सम्पूर्णवरदक्षिणैः ।\nयक्षाः सुराश्च ते सर्वे यथा प्रतिगुणैः प्रभो ।। ६ ।।\nवयं यक्ष्यामहे पूर्वं पूर्वं यक्ष्यामहे वयम्।\nएवमन्योन्यसंरम्भाद् विद्यन्ते बलदर्पिताः ।। ७ ।।\nदैतेयाश्चाप्यदैतेयाः परस्परजयैषिणः ।\nयुद्धायैव प्रतिष्ठन्ति प्रगृह्य विपुलौ भुजौ ।। ८ ।।\nनिवार्यमाणा ऋषिभिस्तपसा दग्धकिल्बिषैः ।\nअन्यैश्च विविधैर्विप्रैर्वेदवेदाङ्गपारगैः ।। ९ ।।\nनिवार्यमाणा युध्यन्ते वृषभा इव गोकुले ।\nप्रयुद्धा युद्धसंक्रान्ताः सर्वे प्राणजयैषिणः ।। 3.25.१० ।।\nपश्यतां सर्वभूतानां मृत्योर्विषयमागताः ।\nततः शब्देन महता परं कृत्वा महाबलाः ।। ११ ।।\nरुन्धन्ति बाहुभिः क्रुद्धाः सपक्षा इव पक्षिणः ।\nचचाल वसुधा चैव पादाक्रान्ता च रोषिभिः ।। १२ ।।\nनौर्यथा पुरुषाक्रान्ता निषीदति महाजले ।\nपर्वताश्च विशार्यन्ते नर्दमाना गजा इव ।। १३ ।।\nचुक्षुभुश्च महानद्यस्ताडिता मातरिश्वना ।\nततः समभवद् युद्धं मधोर्विष्णोश्च भारत ।। १४ ।।\nयुगान्तकरणं घोरं सर्वप्राणिभयंकरम् ।\nप्रममाथ मधोविर्ष्णुः समग्रं बलपौरुषम् ।। १५ ।।\nवह्नेरिव बलं दीप्तं शमयत्यम्बुना यथा ।\nतथा प्रशमितं तेन प्रभुणा ह्युपकारिणा ।। १६ ।।\nइति श्रीमहाभारते खिलभागे हरिवंशे भविष्यपर्वणि पञ्चविंशोऽध्यायः ।। २५ ।।"
  }
]
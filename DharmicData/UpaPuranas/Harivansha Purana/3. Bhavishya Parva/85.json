[
  {
    "text": "वैशम्पायन उवाच\nतत इन्द्रः स्वयं तत्र आरुह्य गजमुत्तमम् ।\nद्रष्टुं सर्वेश्वरं विष्णुं तपस्यन्तं समाययौ ।। १ ।।\nततो यमस्तु भगवानारुह्य महिषं वरम् ।\nकिंकरैश्च स्वयं साक्षादाययौ नगमुत्तमम् ।। २ ।।\nप्रचेता हंसमारुह्य वारुणैश्च समन्वितः ।\nश्वेतच्छत्रसमायुक्तः श्वेतव्यजनवीजितः ।। ३ ।।\nययौ कैलासशिखरं द्रष्टुं केशवमञ्जसा ।\nअन्ये चापि तथा देवा आदित्या वसवस्तथा ।। ४ ।।\nरुद्राश्चैव तथा राजन् द्रष्टुं केशवमाययुः ।\nसिद्धाश्च मुनयश्चैव गन्धर्वा यक्षकिन्नराः ।। ५ ।।\nसर्वाश्चाप्सरसो राजन् नृत्यगीतविशारदाः ।\nततो देवगणः सर्वः कैलासं समपद्यत ।। ६ ।।\nपर्वतो नारदश्चैव तथान्ये मुनिसत्तमाः ।\nविस्मयस्थितलोलाक्षाः सर्वदेवगणास्तथा ।। ७ ।।\nआश्चर्यं खलु पश्यध्वं न भूतं न भविष्यति ।\nयोगिध्येयः स्वयं कृष्णो यत्तप्यति गुरुः स्वयम् ।\nको न्वत्र समयो भूयादिति ते मेनिरे गणाः ।। ८ ।।\nततः समाप्ते सकले जगत्पतेर्व्रते समूले सकलेश्वरः शिवः ।\nद्रष्टुं हरिं लोकहितैषिणं प्रभुं ययौ भवान्या सह भूतसंघैः ।। ९ ।।\nसार्धं कुबेरेण सगुह्यकेन सख्या प्रियेण प्रभुरीश्वरः शिवः ।\nस्वयं जटी भूतपिशाचसंवृतः शरी च खड्गी शशिखण्डशेखरः ।। 3.85.१० ।।\nकरेण बिभ्रत्सहदर्भकुण्डिकां करेण साक्षादपरेण दीपिकाम् ।\nअन्येन विभ्रन्महतीं स डिण्डिमां शूलं च बिभ्रन्नपरेण बाहुना ।। ११ ।।\nगुणान् स रुद्राक्षकृतान् समुद्वहञ्जटाभिरापिङ्गलताम्रमूर्तिः ।\nविराजमानः प्रभुरिन्दुशेखरो वृषेण युक्तः स सितेन शंकरः ।। १२।।\nउमास्तनद्वन्द्वसमर्पिताननस्तथा समाश्लिष्य निपीडिताधरः ।\nगङ्गाम्बुविक्षालितचन्द्रशेखरस्तां चापि वीक्षन् बहुशस्तदा शिवः ।। १३।।\nभस्माङ्गरागैरनुलेपिताननो महोरगैर्बद्धजटः सनातनः ।\nशिरःकपालैः परिशोभितस्तदा द्रष्टुं हरिं केशवमभ्ययाच्छिवः ।।१४।।\nयमाहुरग्र्यं पुरुषं महान्तं पुरातनं सांख्यनिबद्धदृष्टयः ।\nयस्यापि देवस्य गुणान् समग्रांस्तत्त्वांश्चतुर्विंशतिमाहुरेके ।। १५।।\nयमाहुरेकं पुरुषं पुरातनं कणादनामानमजं महेश्वरम् ।\nदक्षस्य यज्ञं विनिहत्य यो वै विनाश्य देवानसुरान् सनातनः ।। १६।।\nयं विदुर्भूततत्त्वज्ञं भूतेशं भूतभावनम् ।\nवामदेवं विरूपाक्षमाहुस्तत्त्वविदो जनाः ।। १७।।\nमहादेवं सहस्राक्षं कालमूर्तिं चतुर्भुजम् ।\nरुद्रं रोदननामानमाहुर्विश्वेश्वरं शिवम् ।।१८।।\nअप्रमेयमनाधारमाहुर्माहेश्वरा जनाः ।\nनग्नं नग्नपरीतं तु नागिनं त्वग्निवर्चसम् ।। १९।।\nआहुर्विश्वेश्वरं शान्तं शिवमादिं सनातनम् ।\nतस्य मूर्तिरिमाः सर्वा धराद्याः सकला नृप ।।3.85.२०।।\nभूमिरापोऽनलो वायुः खं सूर्यश्च तथा शशी ।\nअग्निश्च यजमानश्च प्रकृतिश्चैवमष्टधा ।।२१ ।।\nमहादेवो महायोगी गिरीशो नीललोहितः ।\nआदिकर्ता महाभर्ता शूलपाणिरुमापतिः ।\nद्रष्टुं विश्वेश्वरं विष्णुं भूतसंघैः समाययौ ।।२२।।\nइति श्रीमहाभारते खिलभागे हरिवंशे भविष्यपर्वणि कैलासयात्रायां शिवागमनकथने पञ्चाशीतितमोऽध्यायः ।। ८५।।"
  }
]
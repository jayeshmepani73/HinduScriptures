[
  {
    "text": "वैशम्पायन उवाच\nततोऽन्यां धारणां गत्वा मनसा स पितामहः ।\nब्रह्मकर्मसमारम्भं निर्मुक्तेनान्तरात्मना ।। १ ।।\nसर्वाङ्गधारणां कृत्वा मनसा प्रहसन्निव ।\nब्रह्मयोगेन च ब्रह्मा सृजते मनसा प्रजाः ।। २ ।।\nचक्षुषो रूपसम्पन्ना ह्यप्सराः सृजते प्रभुः ।\nनासिकाग्राच्च गन्धर्वान् सुचित्राम्बरवाससः ।। ३ ।।\nतुम्बुरुप्रमुखान् सर्वाञ्छतशोऽथ सहस्रशः ।\nनृत्यवादित्रकुशलान् कुशलान् सामगीतिषु  ४ ।।\nब्रह्मयोगेन योगज्ञः स्वयम्भूर्भगवान् प्रभुः ।\nचारुनेत्रां सुकेशान्तां सुभ्रूं चारुनिभाननाम् ।। ५ ।।\nपद्मेन शतपत्रेण चारुणा सुविराजिताम् ।\nस्वक्षां शुचिगिरं सेव्यां ब्राह्मीं मूर्तिमतीं श्रियम्।। ६ ।।\nससृजे मनसा ब्रह्मा सम्यक्प्रोक्तेन चेतसा ।\nभावयोगेन भूतात्मा सर्वप्राणभृतां नृप ।। ७ ।।\nचक्षुषो रूपसम्पन्नाः सृजन् सोऽप्सरसः प्रभुः।\nनासिकाग्राच्च गन्धर्वान् सुवासः सुप्रवादितान्।। ८ ।।\nगानप्रभाषं संचक्रे गन्धर्वाणामशेषतः ।\nअन्येषां चैव विप्राणां गानं ब्रह्मप्रभाषितम् ।। ९ ।।\nपद्भ्यां सृजति भूतानि गतिमन्ति ध्रुवाणि च ।\nनरकिन्नरयक्षांश्च पिशाचोरगराक्षसान् ।। 3.20.१० ।।\nगजान् सिंहांश्च व्याघ्रांश्च मृगांश्चैव सहस्रशः ।\nतृणजातीश्च बहुधा भावहेतोश्चतुष्पदान् ।। ११ ।।\nये तु हस्तान्निखादन्ति कर्मप्राप्तेन हेतुना ।\nहस्तेभ्यः कर्म ससृजे मन्तव्यं मनसा तथा ।। १२ ।।\nवायुना स विसर्गं च भूतानां सुखमिच्छता ।\nउपतस्थे तदानन्दं पञ्चेन्द्रियसमाधिना ।। १३ ।।\nहृदयादसृजद् गावो बाहुभ्यां पक्षिणस्तथा ।\nअन्यानि चैव   सत्त्वानि तैस्तैर्वेषैः पृथग्विधैः ।। १४ ।।\nऋषिं त्वङ्गिरसं चैव मुनिं ज्वलिततेजसम् ।\nब्रह्मवंशकरं दिव्यं व्यतिषिक्तषडिन्द्रियम् ।। १५ ।।\nभ्रुवोऽन्तरादजनयद् योगाद् योगेश्वरः प्रभुः ।\nब्रह्मवंशकरं दिव्यं भृगुं परमधार्मिकम् ।। १६ ।।\nललाटमध्यादसृजन्नारदं प्रियविग्रहम् ।\nसनत्कुमारं मूर्ध्नश्च महायोगी पितामहः ।। १७ ।।\nअभिषिक्तं तु सोमं च यौवराज्ये पितामहः ।\nब्राह्मणानां च राजानं शाश्वतं रजनीश्वरम् ।। १८ ।।\nतपसा महता युक्तो ग्रहैः सह निशाकरः ।\nचचार नभसो मध्ये प्रभाभिर्भासयन् जगत् ।। १९ ।।\nस गात्रैर्भगवान् योगान्मनसा सिद्धिमागतः ।\nससृजे सर्वभूतानि स्थावराणि चराणि च ।। 3.20.२० ।।\nतत्र स्थानानि भूतानां योगांश्चैव पृथग्विधान् ।\nव्यधत्त शतशो ब्रह्मा सर्वभूतपितामहः ।। २१ ।।\nएष ब्रह्ममयो यज्ञो योगः सांख्यश्च तत्त्वतः ।\nविज्ञानं च स्वभावश्च क्षेत्रं क्षेत्रज्ञ एव च ।। २२ ।।\nएकत्वं च पृथक्त्वं च सम्भवो निधनं तथा ।\nकालः कालक्षयश्चैव ज्ञेयो विज्ञानमेव च ।। २३ ।।\nइति श्रीमहाभारते खिलभागे हरिवंशे भविष्यपर्वणि पौष्करे विंशोऽध्यायः ।। २० ।।"
  }
]
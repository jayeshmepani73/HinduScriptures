[
  {
    "text": "वैशम्पायन उवाच\nआसीच्छाल्वेषु राजेन्द्र ब्रह्मदत्तो नृपोत्तमः ।\nनाम्ना राजन् स पूतात्मा सर्वभूतदयापरः ।। १ ।।\nपञ्चयज्ञपरो नित्यं जितात्मा विजितेन्द्रियः ।\nब्रह्मविद् वेदविच्चैव सदा यज्ञमयः शिवः ।। २ ।।\nतस्य भार्ये महीपाल रूपौदार्यगुणान्विते ।\nबभूवतुः सुसम्पन्ने अनपत्ये नृपोत्तम ।। ३ ।।\nस ताभ्यां मुमुदे राजा शच्या शक्र इवाम्बरे ।\nनाम्ना मित्रसहो नाम सखा चासीद् द्विजोत्तमः।। ४ ।।\nतस्य राज्ञो महायोगी वेदवेदान्ततत्परः ।\nअनपत्यः स विप्रेन्द्रो यथा राजा बभूव ह ।। ५ ।।\nस राजा सहितस्ताभ्यामर्चयामास शंकरम् ।\nपुत्रार्थं शूलिनं शर्वं दश वर्षाण्यनन्यधीः ।। ६ ।।\nस विप्रो वैष्णवं सत्रं पुत्रार्थे समयोजयत् ।\nअर्चितस्तेन राजेन्द्र शंकरो नीललोहितः ।। ७ ।।\nआत्मानं दर्शयामास स्वप्ने राजानमब्रवीत् ।\nप्रीतोऽस्मि तव भद्रं ते वरं वरय सुव्रत ।। ८ ।।\nअथ राजा जगन्नाथमुवाचेदं स्मयन्निव ।\nपुत्रौ मम भवेतां हि तथेत्युक्त्वा वृषध्वजः ।। ९ ।।\nअन्तर्धानं गतः शम्भुः प्रतिबुद्धस्ततो नृपः ।\nसोऽपि मित्रसहो विद्वान् देवं केशवमव्ययम् ।। 3.104.१० ।।\nपञ्चवर्षं जगन्नाथमर्चयामास भक्तितः ।\nअर्चितस्तेन विप्रेण देवदेवो जनार्दनः ।। ११ ।।\nपुत्रमेकं ददौ तस्मै स्वात्मना सदृशं हरिः ।\nते भार्ये गर्भमाधत्तां तेजसा शंकरस्य ह ।। १२ ।।\nविप्रभार्या महाराज वैष्णवं तेज आदधत् ।\nमहिष्यौ ते महावीर्यौ पुत्रौ शंकरनिर्मितौ ।। १३ ।।\nअसूयेतां महीपाल क्रमेणैव नृपस्य ह ।\nस तयोश्च महाराज नामकर्मादिकाः क्रियाः ।। १४ ।।\nचकार विधिवत्सर्वा विप्रेभ्योऽदान्महद्धनम् ।\nस च विप्रो विनीतात्मा पुत्रमेकं हि लब्धवान्।। १५ ।।\nसाक्षादिव जगन्नाथं स्थितं पुत्रात्मना नृप ।\nजातकर्मादिकं सर्वं ब्राह्मणः स चकार ह ।। १६ ।।\nतौ कुमारावयं चैव त्रयः सवयसोऽभवन् ।\nवेदानधीत्य ते सर्वाञ्छ्रुत्वा चान्वीक्षिकीं तथा ।। १७ ।।\nधनुर्वेदे तथाऽस्त्रे च निपुणास्तेऽभवंस्तदा ।\nहंसो ज्येष्ठो नृपसुतो डिम्भकोऽनन्तरोऽभवत्।। १८ ।।\nस च विप्रसुतो राजन् जनार्दन इति स्मृतः । ।\nअन्योन्यं मित्रतां याताः सर्वे चैव कुमारकाः।। १९ ।।\nइति श्रीमहाभारते खिलभागे हरिवंशे भविष्यपर्वणि हंसडिम्भकोत्पत्तौ चतुरधिकशततमोऽध्यायः ।। १०४ ।।"
  }
]
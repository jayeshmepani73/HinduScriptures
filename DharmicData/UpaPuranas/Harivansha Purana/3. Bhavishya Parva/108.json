[
  {
    "text": "हंसडिम्भकावूचतुः\nज्ञानलेशाद्विहीनात्मन्किं ते व्यवसितं द्विज ।\nकश्चायमाश्रमो विप्र भवता यः समाश्रितः ।। १ ।।\nगृहमेधं परित्यज्य किं त्वया साधितं पदम् ।\nदम्भ एव भवान् व्यक्तं शङ्के नास्त्यत्र कारणम्।। २ ।।\nलोकांश्चेमान्सदा मूढ नाशयिष्यसि निर्वृतः ।\nएतान् सर्वान् विनेतासि नरके पातयिष्यसि।। ३ ।।\nस्वयं नष्टः परान् मूर्ख नाशयिष्यसि यत्नतः ।\nअहो शान्ता कथं नास्ति तव मन्दमतेर्द्विज ।। ४ ।।\nसर्वथा त्वद्विनेता च पापो नास्त्यत्र संशयः ।\nत्यक्त्वेममाश्रमं विप्र गृही भव यतात्मवान् ।। ५ ।।\nपञ्च यज्ञान् सदा विप्र कुरु यत्नपरो भव ।\nततः स्वर्गं परं गत्वा स्वर्गे हि सुमहत्सुखम्।। ६ ।।\nएष श्रेयः पथो विप्र जीविते चेत् स्पृहा तव ।\nइत्युक्तवन्तौ धर्मात्मा श्रुत्वा विप्रो जनार्दनः ।। ७ ।।\nउवाच च यतिं दृष्ट्वा प्रणम्यासौ सुनीतवत् ।\nमा ब्रूतामीदृशं वाक्यं राजानौ मन्दतेजसौ ।। ८ ।।\nअश्राव्यमीदृशं घोरं लोकयोरुभयोरपि ।\nको वक्तुमीशो मन्दात्मा यदि जीवेत् सबान्धवः।। ९ ।।\nसर्वथा काल एवायं युवयोर्मन्दचेतसोः ।\nसमाप्त आयुषः शेषो ब्रह्मदण्डहतौ युवाम् ।। 3.108.१० ।।\nएते हि यतयः शुद्धा ज्ञानदीपितचेतसः ।\nज्ञानाग्निदग्धकर्माणः प्राणान् प्राणेषु जुह्वति ।। ११ ।।\nऋते वामीदृशं वाक्यं कः समर्थो ह्यनुब्रुवन् ।\nसर्वथा ज्ञातमस्माभिः समाप्तमिह जीवितम् ।। १२ ।।\nचत्वार आश्रमाः पूर्वमृषिभिर्विहिता नृपौ ।\nब्रह्मचारी गृहस्थश्च वानप्रस्थश्च भिक्षुकः ।। १३ ।।\nतेषामग्रश्चतुर्थोऽयमाश्रमो भिक्षुकः स्मृतः ।\nआस्ते तस्मिन्महाबुद्धिः स हि पुण्यतरः स्मृतः ।। १४।।\nनोपासिता भवद्भ्यां च वृद्धाः सम्यग् विनीतवत्।\nज्ञानं नाप्तं तपस्विभ्यस्तथा चैवं वदेत कः ।। १५ ।।\nअश्राव्यमीदृशं घोरं मया प्राणभृता नृप ।\nकिं करिष्यामि मन्दात्मन्मित्रत्वाद् भवतो नृप।। १६ ।।\nज्ञानं यदाप्तं भवता गुरुभ्यस्तदत्र दुःखाय हि केवलं नृप ।\nज्ञानं हि धर्मप्रभवं यथेष्टं वलाद्धि पापस्य विधातृरूपम् ।। १७ ।।\nयुवां विहाय यास्ये वा पतेयं वा शिलातलम्।\nपिबेयं वा विषं घोरं पतेयं वा महोर्मिषु ।। १८ ।।\nआत्मानं वात्र संत्यक्ष्ये पश्यतां शृण्वतां पुनः ।\nइत्युक्त्वा विललापैवं मा ब्रूतमिति तौ वदन् ।। १९ ।।\nइति श्रीमहाभारते खिलभागे हरिवंशे भविष्यपर्वणि हंसडिम्भकोपाख्याने अष्टाधिकशततमोऽध्यायः ।। १०८ ।।"
  }
]
[
  {
    "text": "जनमेजय उवाच\nप्राग्वंशं श्रोतुमिच्छामि विस्तरेण महामुने ।\nआद्ययोर्युगयोर्ब्रह्मन् ब्रह्मप्राप्तस्य सर्वशः ।। १ ।।\nवैशम्पायन उवाच\nशृणु विस्तरशः सर्वं यन्मां पृच्छसि मेधया ।\nउपपन्नेन मनसा दैवप्रत्ययसाधिना ।। २ ।।\nऋद्धि प्राप्तस्तु भगवान् योगात्मा ब्रह्मसम्भवः ।\nभूतानां बहुलत्वं च चकारेहेश्वरः प्रभुः ।। ३ ।।\nस्थितो ब्रह्मासने ब्रह्मा विक्षिप्तः सहसा प्रभुः ।\nअचलेनैव भावेन स्थाणुभूतेन भारत ।। ४ ।।\nरक्तश्च मोक्षविषये स च ज्ञानमये पदे ।\nयस्मात् पदसहस्राणि प्रभवन्ति भवन्ति च ।। ५ ।।\nब्रह्मयज्ञं तु यजते योगाद् वेदात्मकं सदा ।\nब्रह्मणो विपुलं ज्ञानमैश्वर्यं च प्रवर्तते ।। ६ ।।\nततः प्रथममैश्वर्यं युञ्जानेन प्रवर्तितम् ।\nब्रह्मणा ब्रह्मभूतेन भूतानां हितमिच्छता ।। ७ ।।\nतदा त्वाकाशमैश्वर्यं युञ्जानस्य प्रवर्तते ।\nब्रह्मणो ब्रह्मभूतस्य निर्विकारेण कर्मणा ।। ८ ।।\nतदान्तरिक्षं सम्प्राप्तं निर्मलं ब्रह्म चाव्ययम् ।\nसंहारः सर्वभूतानां नराणां ब्रह्मवादिनाम् ।\nध्रुवमैश्वर्ययोगानां प्रतिपद्यन्ति देहिनः ।। ९ ।।\nआकाशैश्वर्यभूतेन संयुगे ब्रह्मवादिना ।\nप्रवर्तमानमैश्वर्यं वायुभूतं करोति च ।\nविकारैर्बहुभिः प्राप्तैः सम्पतद्भिर्महाबलैः ।। 3.19.१० ।।\nएतैर्विकारैः संवृत्तैर्निरुद्धैश्च समन्ततः ।\nध्रुवमैश्वर्यमापन्नः सिद्धो भवति ब्राह्मणः ।। ११ ।।\nशरीरादभिनिष्क्रम्य आकाशेन प्रधावति ।\nनिरालम्बो निरालम्बान्नालम्ब्य मनसा ततः ।। १२ ।।\nऐश्वर्यभूतो भूतात्मा चरन् दिवि न दृश्यते ।\nचक्षुर्भिर्बहुभिर्लोकैः पुरंदरसमैरपि ।। १३ ।।\nओंकारं ये त्वधीयन्ते मनसा ब्रह्मसत्तमाः ।\nविमुक्ताः सर्वकर्मभ्यस्ते तं पश्यन्ति साधवः ।। १४ ।।\nएतद्धि परमं ब्रह्म ब्राह्मणानां मनीषिणाम् ।\nअन्तश्चरति भूतानां विद्धि चेतनया सह ।। १५ ।।\nएष शब्दो महानादः पुराणो ब्रह्मसम्भवः ।\nवायुभूतोऽक्षरं प्राप्तो वदन्त्येवं द्विजातयः ।। १६ ।।\nअरूपी रूपसम्पन्नो धातुभिः सह संगतः ।\nअन्तश्चरति भूतेषु कामकारकरो वशी ।।१७ ।।\nएतत् पूर्वमनुध्याय मनसाऽऽपूरयन्निव ।\nवेदात्मकं तदा यज्ञं चिन्तयन्तो मनीषिणः ।।१८ ।।\nब्राह्मणाः शुचयो दान्ता यशोयुञ्जस्तदन्वयाः ।\nब्रह्मलोकं काङ्क्षमाणा वैष्णवं पदमुत्तमम् ।। १९।।\nपदहेतोः क्रियाः सर्वाः कुर्वन्ति विगतज्वराः ।\nन ह्येते प्रसवादाने भवमिच्छन्ति भारत ।। 3.19.२०\nत्रिभिर्माल्योपहारैश्च प्रतिभावैश्च वै द्विजाः ।\nयजन्ति परमात्मानं विष्णुं सत्यपराक्रमम् ।।२१ ।।\nयजनं विक्रमं चैव ब्रह्मपूर्वाः प्रचक्रिरे ।\nब्रह्मापि वैष्णवं तेजो वेदोक्तैर्वचनैर्नृप ।। २२ ।।\nब्राह्मणैर्ब्रह्मविद्भिश्च ब्रह्मज्ञैर्ब्रह्मवादिभिः ।\nशुचिभिः कर्मनिर्मुक्तैः सत्यव्रतपरायणैः ।। २३ ।।\nधातुभिर्मोक्षकाले च महात्मा सम्प्रदृश्यते ।\nतदेव परमं ब्रह्म वैष्णवं परमाद्भुतम् ।। २४ ।।\nरसात्मकं तदैश्वर्यं विकारान्ते प्रदृश्यते ।\nघोररूपा विकारास्ते व्यथयन्ति महात्मनः ।।२५ ।।\nसंछाद्यातीव तोयेन क्षुभ्यमाणो विचेतनः ।\nऊर्मिभिश्छाद्यते चैव शीतोष्णाभिर्विकारतः ।। २६ ।।\nमहार्णवगतश्चैव दह्यते न च मज्जते ।\nमग्नश्चैव महानद्याः सलिले नैव सीदति ।। २७ ।।\nसीदमानश्च सलिले स शीते पात्यते बलात् ।\nव्यसनाच्छादनाच्चैव मुच्यमानो विचेतनः ।। २८ ।।\nश्वभ्रे प्रपद्यमानश्च तोयेन परिषिच्यते ।\nशुक्लवर्णेन बहुना स्रोतसा मूर्ध्नि सर्वशः ।। २९।।\nऊर्ध्वं ज्योतिरवेक्षंश्च शुक्लैः पीतैश्च बाध्यते ।\nवारिदपूर्णैः सुगम्भीरैर्विद्युद्भिरिव भासितैः ।। 3.19.३० ।।\nएतैर्विकारैः संवृत्तैनिर्रुद्धैश्चैव सर्वशः ।\nध्रुवमैश्वर्यमासाद्य सिद्धो भवति ब्राह्मणः ।। ३१ ।।\nरसात्मकं तदैश्वर्यं जिह्वाग्रादभिनिःसृतम् ।\nसहस्रधारं विततं मेघत्वं समुपागतम् ।। ३२ ।।\nरसांश्च विविधान् योगात् संसिद्धः सृजते प्रभुः।\nधात्वर्थं सर्वभूतानां योगप्राप्तेन हेतुना ।। ३३ ।\nतेजसो रूपमैश्वर्यं विकारैः सह वर्धते ।\nआत्मनो विघ्नजननं स्वस्थो ब्राह्मणकारणे ।। ३४\nउप्ररूपैर्विरूपैश्च हन्यते दण्डपाणिभिः ।\nघोररूपैः सुगम्भीरैः पिङ्गाक्षैर्नरविग्रहैः ।। ३५ ।।\nनेत्रं समुद्धरन् भीमो जिह्वाग्रं चास्य विन्दति ।\nनदन्ति युगपन्नादं जृम्भमाणाः पुनः पुनः ।। ३६ ।।\nपुनरेव तदा भूत्वा बहुरूपास्तदाभवन् ।\nनृत्यमानाः प्रगायन्ति तर्पयन्तो विशेषतः ।। ३७ ।।\nस्त्रीभूताश्च ततः सर्वे युञ्जानाश्चावलम्बिरे ।\nकण्ठेऽस्य बहुरूपत्वाद् विघ्नैश्चैव प्रलोभयन् ।। ३८ ।।\nमधुरैरभिधानैश्च व्याहरन्ति न भीतवत् ।\nपतन्ति युगपत् सर्वे पादयोर्मूर्धभिर्युताः ।। ३९ ।।\nप्रसादं काङ्क्षमाणाश्च योगस्यान्तरविघ्नतः ।\nबहुप्रकारं कथयन् नृत्यन्ति च तरन्ति च ।। 3.19.४० ।।\nएतैर्विकारैः संवृत्तैर्निरुद्धैश्चैव सर्वशः ।\nभुवमैश्वर्यमासाद्य सिद्धो भवति ब्राह्मणः ।। ४१ ।।\nतदर्चिष इवाग्नेया आदित्यस्येव रश्मयः ।\nतेजोरूपकमैश्वर्यं जनितास्तेजबिन्दवः ।। ४२ ।।\nज्योतींषि चैव संवृत्ता आकाशे गुणसंवृताः ।\nचरन्ति लोके सततं सूर्याचन्द्रमसोर्गतिम् ।। ४३\nचन्द्रसूर्यात्मकं दिव्यं ज्योतिः सघनमुत्तमम् ।\nएतद् विभ्राजते लोके कालचक्रं ध्रुवं वरम् ।। ४४।।\nअर्धमासाश्च मासाश्च ऋतुसंवत्सराण्यथ ।\nक्षणा लवा मुहूर्ताश्च कलाः काष्ठास्तथैव च ।। ४५ ।।\nअहोरात्रप्रमाणं च निमिषोन्मेषणं तथा ।\nताराणां गतयश्चैव ग्रहाणां च विशेषतः ।। ४६ ।।\nअथ पार्थिवमैश्वर्यं विकारग्रहसम्भवम् ।\nयोगयुक्तास्त्वभिग्रस्ताः पात्यन्ते ह्यचलासनात्।।४७ ।।\nअलोभाच्छिद्यते सद्यो वेपमानोऽनुकीर्त्यते ।\nसीदते वसुधामध्ये भिद्यमानः पुनः पुनः ।। ४८।।\nभूतानां बहुरूपैश्च अन्यैश्च तलवासिभिः ।\nविषयैर्युज्यते क्षिप्रं संक्षेपात् समवरुद्ध्यते ।। ४९ ।।\nततः पार्थिवमैश्वर्यं सेवमानश्च सर्वतः ।\nमूर्तिमद्भिश्च बहुधा धातुभिः स च हन्यते ।। 3.19.५० ।।\nशक्तितोमरनिस्त्रिंशैर्गदाभिश्चाप्यनेकधा ।\nअसिभिः पात्यते चैव क्षुरधारैः सहस्रशः ।। ५१ ।।\nभिद्यते चैव बाणाग्रैः सुतीक्ष्णैर्मर्मभेदिभिः ।\nएभिर्विकारैर्निर्वृत्तैर्निरुद्धैश्चैव सर्वशः ।। ५२ ।।\nभुवमैश्वर्यमापन्नः सिद्धो भवति ब्राह्मणः ।\nततः पार्थिवमैश्वर्यं निर्मुक्तस्य विकारतः ।। ५३ ।।\nप्रादुर्भवति संजाते समाधौ प्रलयं गते ।\nदिव्यं गन्धं समाघ्राय दिव्यार्थांस्ताञ्छृणोति च ।। ५४ ।।\nदिव्यरूपैश्च पुरुषैश्छिद्यते न च भिद्यते ।\nगच्छन् सुकृतिनां चान्तः प्रधानात्मा क्षरन्निव।। ५५ ।।\nइति श्रीमहाभारते खिलभागे हरिवंशे भविष्यपर्वणि  पौष्करे एकोनविंशोऽध्यायः ।। १९ ।।"
  }
]
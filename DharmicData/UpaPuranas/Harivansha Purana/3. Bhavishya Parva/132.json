[
  {
    "text": "जनमेजय उवाच\nभगवन् केन विधिना श्रोतव्यं भारतं बुधैः ।\nफलं किं के च देवाश्च पूज्या वै पारणेष्विह ।। १ ।।\nदेयं समाप्ते भगवन् किं च पर्वणि पर्वणि ।\nवाचकः कीदृशश्चात्र यष्टव्यस्तद् ब्रवीहि मे ।। २ ।।\nवैशम्पायन उवाच\nशृणु राजन् विधिमिमं फलं यच्चापि भारतात्।\nश्रुताद् भवति राजेन्द्र यत् त्वं मामनुपृच्छसि ।। ३ ।।\nदिवि देवा महीपाल क्रीडार्थमवनिं गताः ।\nकृत्वा कार्यमिदं चैव ततश्च दिवमागताः ।। ४ ।।\nहन्त यत् ते प्रवक्ष्यामि तच्छृणुष्व समाहितः ।\nऋषीणां देवतानां च सम्भवं वसुधातले ।। ५ ।।\nअत्र रुद्रास्तथा साध्या विश्वेदेवाश्च शाश्वताः ।\nआदित्याश्चाश्विनौ देवौ लोकपाला महर्षयः ।। ६ ।।\nगुह्यकाश्च सगन्धर्वा नागा विद्याधरास्तथा ।\nसिद्धा धर्मः स्वयम्भूश्च मुनिः कात्यायनो वरः ।। ७ ।।\nगिरयः सागरा नद्यस्तथैवाप्सरसां गणाः ।\nग्रहाः संवत्सराश्चैव अयनान्यृतवस्तथा ।। ८ ।।\nस्थावरं जङ्गमं चैव जगत् सर्वं सुरासुरम् ।\nभारते भरतश्रेष्ठ एकस्थमिह दृश्यते ।। ९ ।।\nतेषां श्रुतिप्रतिष्ठानां नामकर्मानुकीर्तनात् ।\nकृत्वापि पातकं घोरं सद्यो मुच्येत मानवः ।। 3.132.१० ।।\nइतिहासमिमं श्रुत्वा यथावदनुपूर्वशः ।\nसंयतात्मा शुचिर्भूत्वा पारं गत्वा च भारते ।। ११ ।।\nतेषां शृणु त्वं श्राद्धानि श्रुत्वा भारत भारतम् ।\nब्राह्मणेभ्यो यथाशक्त्या भक्त्या च भरतर्षभ ।। १२ ।।\nमहादानानि देयानि रत्नानि विविधानि च ।\nगावः कांस्योपदोहाश्च कन्याश्चैव स्वलंकृताः ।। १३ ।।\nसर्वकामगुणोपेता यानानि विविधानि च ।\nभाजनानि विचित्राणि भूमिर्वासांसि काञ्चनम् ।। १४ ।।\nवाहनानि च देयानि हया मत्ताश्च वारणाः ।\nशयनं शिबिकाश्चैव स्यन्दनाश्च स्वलंकृताः ।। १५ ।।\nयद् यद् गृहे वरं किंचिद् यद् यदस्ति महद्वसु ।\nतत् तद् देयं द्विजातिभ्य आत्मा दाराश्च सूनवः ।। १६।।\nश्रद्धया परया दद्यात् क्रमशस्तस्य पारगः ।\nशक्तितः सुमना हृष्टः शुश्रूषुरविकम्पनः ।। १७ ।।\nसत्यार्जवरतो यत्तः शुचिः शौचपरायणः ।\nश्रद्दधानो जितक्रोधो यथा सिद्ध्यति तच्छ्रृणु ।। १८ ।।\nशुचिः शीलान्विताचारः शुक्लवासा जितेन्द्रियः ।\nसंस्कृतः सर्वशास्त्रज्ञः श्रद्दधानोऽनसूयकः ।। १९ ।।\nरूपवान् सुभगो दान्तः सत्यवादी जितेन्द्रियः ।\nदानमानग्रहीता च कार्यो भवति वाचकः ।। 3.132.२० ।।\nअविलम्बमनायस्तमद्रुतं घोरमूर्जितम् ।\nअसंसक्ताक्षरपदं न च भावसमन्वितम् ।। २१ ।।\nत्रिषष्टिवर्णसंयुक्तमष्टस्थानसमीरितम् ।\nवाचयेद् वाचकः स्वस्थः स्वाधीनः सुसमाहितः ।२२।।*\nनारायणं नमस्कृत्य नरं चैव नरोत्तमम् ।\nदेवीं सरस्वतीं व्यासं ततो जयमुदीरयेत् ।। २३ ।।\nईदृशाद्वाचकाद्राजञ्च्छ्रुत्वा   भारत भारतम् ।\nनियमस्थः शुचिः श्रोता शृण्वन्स फलमश्नुते।२४।।\nपारणं प्रथमं प्राप्य द्विजान् कामैश्च तर्पयेत् ।\nअग्निष्टोमस्य यागस्य फलं वै लभते नरः ।। २५ ।।\nअप्सरोगणसंकीर्णं विमानं लभते महत् ।\nप्रहृष्टः स तु देवैश्च दिवं याति समाहितः ।।२६ ।\nद्वितीयं पारणं प्राप्य अतिरात्रफलं लभेत् ।\nसर्वरत्नमयं दिव्यं विमानमधिरोहति ।। २७ ।।\nदिव्यमाल्याम्बरधरो दिव्यगन्धविभूषितः ।\nदिव्याङ्गदधरो नित्यं देवलोके महीयते ।। २८।।\nतृतीयं पारणं प्राप्य द्वादशाहफलं लभेत् ।\nवसत्यमरसंकाशो वर्षाण्ययुतशो दिवि ।। २९ ।।\nचतुर्थं वाजपेयस्य पञ्चमे द्विगुणं फलम् ।\nउदितादित्यसंकाशं ज्वलन्तमनलोपमम् ।।3.132.३० ।\nविमानं विबुधैः सार्धमारुह्य दिवि गच्छति ।\nवर्षायुतानि भवने शक्रस्य दिवि मोदते । ३१।।\nषष्ठे द्विगुणमस्तीति सप्तमे त्रिगुणं फलम् ।\nकैलासशिखराकारं वैदूर्यमणिवेदिकम् ।। ३२ ।।\nपरिक्षिप्तं च बहुधा मणिविद्रुमभूषितम् ।\nविमानं समधिष्ठाय कामगं साप्सरोगणम् ।। ३३ ।।\nसर्वांल्लोकान् विचरते द्वितीय इव भास्करः ।\nअष्टमे राजसूयस्य पारणे लभते फलम् ।। ३४ ।।\nचन्द्रोदयनिभं रम्यं विमानमधिरोहति ।\nचन्द्ररश्मिप्रतीकाशैर्हयैर्युक्तं मनोजवैः ।। ३५ ।।\nसेव्यमानो वरस्त्रीणां चन्द्रकान्ततरैर्मुखैः ।\nमेखलानां निनादेन नूपुराणां च निःस्वनैः ।। ३६ ।।\nअङ्के परमनारीणां सुखं सुप्तो विबुध्यते ।\nनवमं क्रतुराजस्य वाजिमेधस्य भारत ।। ३७ ।।\nकाञ्चनस्तम्भनिर्व्यूहं वैदूर्यकृतवेदिकम् ।\nजाम्बूनदमयैर्दिव्यैर्गवाक्षैः सर्वतो वृतम् ।। ३८ ।।\nसेवितं चाप्सरसंघैर्गन्धर्वैर्दिविचारिभिः ।\nविमानं समधिष्ठाय श्रिया परमया ज्वलन् ।। ३९ ।।\nदिव्यमाल्याम्बरधरो दिव्यचन्दनभूषितः ।\nमोदते दैवतैः सार्धं दिवि देव इवापर ।। 3.132.४० ।।\nदशमं पारणं प्राप्य द्विजातीनभिवन्द्य च ।\nकिङ्किणीजालनिर्घोषं पताकाध्वजशोभितम् ।। ४१ ।।\nरत्नवेदिकसंकाशं वैदूर्यमणितोरणम् ।\nहेमजालपरिक्षिप्तं प्रवालवलभीमुखम् ।। ४२ ।।\nगन्धर्वैर्गीतकुशलैरप्सरोभिर्निषेवितम् ।\nविमानं सुकृतावासं सुखेनैवोपपद्यते ।।४३ ।।\nमुकुटेनार्कवर्णेन जाम्बूनदविभूषणः ।\nदिव्यचन्दनदिग्धाङ्गो दिव्यमाल्यविभूषितः ।। ४४ ।।\nदिव्याँल्लोकान् प्रचरति दिव्यैर्भोगैः समन्वितः ।\nविबुधानां प्रसादेन श्रिया परमया युतः ।। ४५ ।।\nअथ वर्षगणानेवं स्वर्गलोके महीयते ।\nततो गन्धर्वसहितः सहस्राण्येकविंशतिः ।। ४६ ।।\nपुरंदरपुरे रम्ये शक्रेण सह मोदते ।\nदिव्ययानविमानेषु लोकेषु विविधेषु च ।। ४७ ।।\nदिव्यनारीगणाकीर्णो निवसत्यमरो यथा ।\nततः सूर्यस्य भवने चन्द्रस्य भवने तथा ।। ४८ ।।\nशिवस्य भवने राजन् विष्णोर्याति सलोकताम्।\nएवमेतन्महाराज नात्र कार्या विचारणा ।।४९।।\nश्रद्दधानेन वै भाव्यमेवमाह गुरुर्मम ।\nवाचकस्य तु दातव्यं मनसा यद् यदिच्छति ।। 3.132.५० ।।\nहस्त्यश्वरथयानादि वाहनं च विशेषतः ।\nकटके कुण्डले चैव ब्रह्मसूत्रं तथापरम् ।। ५१ ।।\nवस्त्रं चैव विचित्रं च गन्धं चैवं विशेषतः ।\nदेववत् पूजयेत्तं तु विष्णुलोकमवाप्नुयात् ।। ५२ ।।\nअतः परं प्रवक्ष्यामि यानि देयानि भारते ।\nवाच्यमानेऽथ विप्रेभ्यो राजन् पर्वणि पर्वणि ।। ५३ ।।\nजातिं देशं च सत्यं च माहात्म्यं भरतर्षभ ।\nधर्मवृत्तिं च विज्ञाय ब्राह्मणानां नराधिप ।। ५४ ।।\nस्वस्ति वाच्यं द्विजैरादौ ततः कार्यं प्रवर्तयेत् ।\nसमाप्तपर्वणि ततः स्वशक्त्या तर्पयेद् द्विजान् ।। ५५ ।।\nआदौ तु वाचकं चैव वस्त्रगन्धसमन्वितम् ।\nविधिवद् भोजयेद् राजन् मधुपायससंयुतम् ।। ५६\nततो मूलफलप्रायं पायसं मधुसर्पिषा ।\nआस्तीके भोजयेद् राजन् दद्याच्चैव गुडौदनम् ।।५७।।\nअपूपैश्चैव पूपैश्च मोदकैश्च समन्वितम् ।\nसभापर्वणि राजेन्द्र हविष्यं भोजयेद् द्विजान् ।। ५८ ।।\nआरण्यके मूलफलैस्तर्पयेच्च द्विजोत्तमान् ।\nअरणीपर्व आसाद्य जलकुम्भान् प्रदापयेत् ।। ५९ ।।\nतर्पणानि च मुख्यानि वन्यमूलफलानि च ।\nसर्वकामगुणोपेतं विप्रेभ्योऽन्नं प्रदापयेत् ।। 3.132.६० ।।\nविराटपर्वणि तथा वासांसि विविधानि च ।\nउद्योगे भरतश्रेष्ठ सर्वकामगुणान्वितम् ।। ६१ ।।\nभोजनं भोजयेद् विप्रान् गन्धमाल्यैरलकृतान् ।\nभीष्मपर्वणि राजेन्द्र दत्त्वा यानमनुत्तमम् ।\nततः सर्वगुणोपेतमन्नं दद्यात् सुसंस्कृतम् ।।६२।।\nद्रोणपर्वणि विप्रेभ्यो भोजनं परमार्चितम् ।\nशराश्च देया राजेन्द्र चापान्यसिवरांस्तथा ।। ६३ ।।\nकर्णपर्वण्यपि तथा भोजनं सार्वकामिकम् ।\nविप्रेभ्यः संस्कृतं सम्यग् दद्यात् संयतमानसः ।। ६४ ।।\nशल्यपर्वणि राजेन्द्र मोदकैः सगुडौदनैः ।\nअपूपैस्तर्पयेच्चैव सर्वमन्नं प्रदापयेत् ।। ६५ ।।\nगदापर्वण्यपि तथा मुद्गमिश्रं प्रदापयेत् ।\nस्त्रीपर्वणि तथा रत्नैस्तर्पयेत् तु द्विजोत्तमान् ६६ ।।\nघृतौदनं पुरस्ताच्च ऐषीके दापयेत् पुनः ।\nततः सर्वगुणोपेतमन्नं दद्यात् सुसंस्कृतम् ।। ६७ ।।\nशान्तिपर्वण्यपि गते हविष्यं भोजयेद्द्विजान् ।\nआश्वमेधिकमासाद्य भोजनं सार्वकामिकम् ।। ६८ ।।\nतथाऽऽश्रमनिवासे तु हविष्यं भोजयेद् द्विजान् ।\nमौसले सार्वगुणिकं गन्धमाल्यानुलेपनम् ।। ६९ ।\nमहाप्रास्थानिके तद्वत् सर्वकामगुणान्वितम् ।\nस्वर्गपर्वण्यपि तथा हविष्यं भोजयेद् द्विजान् ।। 3.132.७०।।\nहरिवंशसमाप्तौ तु सहस्रं भोजयेद् द्विजान् ।\nगामेकां निष्कसंयुक्तां ब्राह्मणाय निवेदयेत् ।। ७१ ।।\nतदर्धेनापि दातव्या दरिद्रेणापि पार्थिव ।\nप्रतिपर्वसमाप्तौ तु पुस्तकं वै विचक्षणः ।। ७२ ।।\nसुवर्णेन च संयुक्तं वाचकाय निवेदयेत् ।\nहरिवंशे पर्वणि च पायसं तत्र भोजयेत् ।। ७३ ।।\nश्लोकं वा श्लोकपादं वा अक्षरं वा नृपात्मज ।\nशृणुयादेकचित्तस्तु स विप्णुदयितो भवेत् ।। ७४ ।।\nव्यासं चैव सपत्नीकं पूजयेच्च यथाविधि ।\nलक्ष्मीनारायणं देवं पूजितं तं च पूजयेत् ।। ७५ ।।\nवाचकं पूजयेद् यस्तु भूमिवस्त्रसुधेनुभिः ।\nविष्णुः सम्पूजितस्तेन स साक्षाद् देवकीसुतः ।।७६।।\nपारणे पारणे राजन् यथावद् भरतर्षभ ।\nसमाप्य सर्वाः प्रयतः संहिताः शास्त्रकोविदः ।। ७७ ।।\nशुभे देशे निवेश्याथ क्षौमवस्त्राभिसंवृतः ।\nशुक्लाम्बरधरः श्रीमाञ्छुचिर्भूत्वा स्वलंकृतः ।। ७८ ।।\nअर्चयेत् तं यथान्यायं गन्धमाल्यैः पृथक् पृथक् ।\nसंहितापुस्तकान् राजन् प्रयतः शिष्टसम्मतः ।।७९।।\nभक्ष्यैर्भोज्यैश्च पेयैश्च कामैश्च विविधैः शुभैः ।\nहिरण्यं गां च वस्त्रं च दक्षिणामथ दापयेत् ।। 3.132.८० ।।\nसर्वत्र त्रिपलं स्वर्णं दातव्यं प्रणतात्मना ।\nतदर्धं पादशेषं वा वित्तशाठ्यविवर्जितम् ।। ८१ ।।\nयद् यदेवात्मनोऽभीष्टं तत् तद् देयं द्विजातये ।\nसर्वथा तोषयेत् भक्त्या वाचकं गुरुमात्मनः ।\nदेवताः कीर्तयेत् सर्वा नरनारायणौ तथा ।। ८२ ।।\nततो गन्धैश्च माल्यैश्च स्वलंकृतद्विजोत्तमान् ।\nतर्पयेद् विविधैः कामैर्दानैश्चोच्चावचैस्तथा ।।। ८३ ।।\nअतिरात्रस्य यज्ञस्य फलं प्राप्नोति मानवः ।\nप्राप्नुयाच्च क्रतुफलं तथा पर्वणि पर्वणि ।। ८४ ।।।\nवाचको भरतश्रेष्ठ व्यक्ताक्षरपदस्वरः ।\nभविष्यं श्रावयेद् विप्रान् भारतं भरतर्षभ ।। ८५ ।।\nभुक्तवत्सु द्विजेन्द्रेषु यथावत् सम्प्रदापयेत् ।\nवाचकं भरतश्रेष्ठ भोजयित्वा स्वलंकृतम् ।। ८६ ।।\nवाचके परितुष्टे तु शुभा प्रीतिरनुत्तमा ।\nब्राह्मणेषु च तुष्टेषु प्रसन्नाः सर्वदेवताः ।। ८७ ।।\nततो हि भरणं कार्यं द्विजानां भरतर्षभ ।\nसर्वकामैर्यथान्यायं साधुभिश्च यथाक्रमम् ।। ८८ ।।\nइत्येष विधिरुद्दिष्टो मया ते द्विपदां वर ।\nश्रद्दधानेन वै भाव्यं यन्मां त्वं परिपृच्छसि ।। ८९ ।।\nभारतश्रवणे राजन् पारणे च नृपोत्तम ।\nसदा यत्नवता भाव्यं श्रेयस्तु परमिच्छता ।। 3.132.९० ।।\nभारतं शृणुयान्नित्यं भारतं परिकीर्तयेत् ।\nभारतं भवने यस्य तस्य हस्तगतो जयः ।। ९१।।\nभारतं परमं पुण्यं भारते विविधाः कथाः ।\nभारतं सेव्यते देवैर्भारतं परिकीर्तयेत् ।। ९२ ।।\nभारतं सर्वशास्त्राणामुत्तमं भरतर्षभ ।\nभारतात् प्राप्यते मोक्षस्तत्त्वमेतद् ब्रवीमि ते ।। ९३ ।।\nमहाभारतमाख्यानं क्षितिं गां च सरस्वतीम् ।\nब्राह्मणं केशवं चापि कीर्तयन् नावसीदति ।। ९४ ।।\nवेदे रामायणे पुण्ये भारते भरतर्षभ ।\nआदौ चान्ते च मध्ये च हरिः सर्वत्र गीयते ।। ९५ ।।\nयत्र विष्णुकथा दिव्याः श्रुतयश्च सनातनाः ।\nतच्छ्रोतव्यं मनुष्येण परं पदमिहेच्छता ।। ९६ ।।\nएतत् पवित्रं परममेतद् धर्मनिदर्शनम् ।\nएतत् सर्वगुणोपेतं श्रोतव्यं भूतिमिच्छता ।। ९७ ।।\nक्रियतेऽसारसंसारे वाञ्छितस्यैव कारणम् ।\nहरिवंशस्य श्रवणमिति द्वैपायनोऽब्रवीत् ।। ९८ ।।\nअश्वमेधसहस्रेण वाजपेयशतैस्तथा ।\nयत् फलं प्राप्यते पुंभिस्तद्धरेर्वंशपारणात् ।। ९९।।\nअजरममरमेकं ध्येयमाद्यन्तशून्यं सगुणमगुणमाद्यं स्थूलमत्यन्तसूक्ष्मम् ।\nनिरुपममनुमेयं योगिनां ज्ञानगम्यं त्रिभुवनगुरुमीशं त्वां प्रपन्नोऽस्मि विष्णो ।।3.132.१००।\nसर्वस्तरतु दुर्गाणि सर्वो भद्राणि पश्यतु ।\nसर्वेषां वाञ्छिता अर्था भवन्त्वस्य च पारणात्।।१०१।।\nइति श्रीमहाभारते खिलभागे हरिवंशे भविष्यपर्वणि श्रवणफलकथने द्वात्रिंशदधिकशततमोऽध्यायः ।। १३२ ।।"
  }
]
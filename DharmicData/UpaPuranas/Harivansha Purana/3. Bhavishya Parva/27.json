[
  {
    "text": "वैशम्पायन उवाच\nमधोर्निपतनं दृष्ट्वा सर्वभूतानि पुष्करे ।\nप्रहृष्टानि प्रगायन्ति प्रनृत्यन्ति च सर्वशः ।। १ ।।\nसुपार्श्वो गिरिमुख्यस्तु काञ्चनैः शिखरोत्तमैः ।\nबहुधातुविचित्रैश्च खं लिखन्निव चाबभौ ।। २ ।।\nगिरयश्चाभिशोभन्ते धातुभिः समरञ्जिताः ।\nप्रांशुभिः शिखराग्रैश्च सविद्युत इवाम्बुदाः ।। ३ ।।\nपक्षवातोद्धतो रेणुश्चूर्णैः साञ्जनवालुकैः ।\nछादयन् पर्वताग्राणि महामेघ इवाबभौ ।। ४ ।।\nमेघसंश्लिष्टशिखराः पक्षविक्षिप्तपादपाः ।\nकाञ्चनोद्भेदबहुलाः खे तिष्ठन्तीव पर्वताः ।। ५ ।।\nपक्षवन्तः सशिखरा हेमधातुभिरञ्जिताः ।\nपवनेन समुद्भूतास्त्रासयन्ति विहङ्गमान् ।। ६ ।।\nकाञ्चनाः पर्वताः सर्वे स्फाटिकैर्मणिभिश्चिताः ।\nसूर्यकान्तैश्च बहुभिश्चन्द्रकान्तैश्च निर्मलाः ।। ७ ।।\nहिमवांश्च महाशैलः श्वेतैर्धातुभिराचितः ।\nकाञ्चनैः शिखराग्रैश्च सूर्यपादप्रकाशितैः ।। ८ ।।\nमणिभिश्च प्रकाशद्भिः पक्षान्तरविनिःसृतैः ।\nताम्रपुष्पैश्च शिखरैर्दीप्यमानैः स्वतेजसा ।। ९ ।।\nमन्दरश्चोग्रशिखरः स्फाटिकैर्मणिभिश्चितः ।\nवज्रगर्भो निरालम्बैः स्वर्गोपम इवाबभौ ।। 3.27.१० ।।\nसहस्रशृङ्गः कैलासः शिलाधातुविभूषितः ।\nतोरणैश्चैव निबिडैः प्रांशुभिश्चैव पादपैः ।। ११ ।।\nप्रवादयद्भिर्गन्धर्वैः किन्नरैश्च प्रगायिभिः ।\nदेवकन्याङ्गरागैश्च प्रक्रीडाद्रिरिवाबभौ ।। १२ ।।\nमधुरैर्वाद्यगीतैश्च नृत्यैश्चाभिनयोद्गतैः ।\nशृङ्गारैः साङ्गहारैश्च कैलासो मदनायते ।। १३ ।।\nआदित्याभासिभिः शृङ्गैर्भिन्नाञ्जनचयोपमैः ।\nविन्ध्यो नीलाम्बुदश्यामो विभिन्न इव तोयदः ।। १४ ।।\nधात्वर्थं सर्वभूतानां मेरुपृष्ठे महाबले ।\nनिर्वेमुर्विमलं तोयं मेघजालैरिवोत्तमैः ।। १५ ।।\nशिलाभिर्बहुचित्राभिर्धातुभिर्बहुरूपिभिः ।\nप्रस्रवद्भिर्गुहाद्वारैः सलिलं स्फटिकप्रभम् ।। १६ ।।\nग्रीष्मान्ते वायुसंगूढा घना इव सविद्युतः ।\nचित्रैः पुष्पैस्तरुगणाः शोभन्त इव भूषिताः ।। १७ ।।\nनागाः कनकसम्भूतैर्विचित्रैरिव भूषिताः ।\nविहंगमाभिलीनाश्च लतास्तरुसमाश्रिताः ।। १८ ।।\nविलम्बन्त्यः सपुष्पाश्च नृत्यन्ते वायुघट्टिताः ।\nपवनेन समुद्भूता महता माधवेऽहनि ।। १९ ।।\nमुमुचुः पुष्पसंघातं तोयं वेलेव वर्षति ।\nफलवद्भिश्च विपुलैः शास्त्रास्कन्धावरोहिभिः ।\nपादपैर्वर्णबहुलैर्ध्रियेत च वसुंधरा ।। 3.27.२० ।।\nमधुप्रिया मधुकरा मधुमत्ता विहंगमाः ।\nघोषयन्तीव गायन्तः कामस्यागमसम्भवम् ।। २१ ।।\nविष्णुर्मधोर्निहन्ता च चकार मधुवाहिनीम् ।\nनदीं प्रस्रवनिर्भेदां सुतीर्था बहुलोदकाम् ।। २२ ।।\nअंगारवर्णसिकतां मधुतीर्थां मनोरमाम् ।\nविमलैरम्बुभिः पूर्णां पुष्पसंचयवाहिनीम् ।। २३ ।।\nविवेश पुष्करं सा तु ब्रह्मणो वाक्यनोदिता ।\nऋषिभिश्चानुचरिता ब्रह्मतन्त्रनिषेविभिः ।। २४ ।।\nधात्री कपिलरूपेण गौर्भूत्वा क्षरते पयः ।\nमधुरं वितते यज्ञे ब्रह्मणो वाक्यचोदिता ।। २५ ।।\nसरश्च पृथिवीभूतं संधातुं प्राप्तवन्महीम् ।\nशुद्धं च भजते लोकं शाश्वतं परमाद्भुतम् ।। २६ ।।\nसरस्वत्याः समुद्भूतं ब्रह्मक्षेत्रे तमोनुदम्।\nमरुतीर्थमतिक्रम्य पुष्करेषु विसर्पति ।। २७ ।।\nसुचारुरूपा धर्मज्ञा अजा रूपेण छादयन् ।\nरूपं कनकवर्णाभं तपोयुक्तेन चेतसा ।। २८\nअजगन्धकृतोन्मुक्तः सम्भूतः पर्वतो महान् ।\nगुरुद्धारगुणप्राणः शाश्वतः सिद्धसेवितः ।। २९ ।।\nवेदिकाभिः सुचित्राभिः काञ्चनाभिर्विराजितः ।\nपुष्कराणि परीतानि त्वष्ट्रा विपुलदक्षिण ।। 3.27.३० ।।\nमहामेरोर्यथा रूपं पञ्चभिर्धातुभिर्वृतः ।\nचेतना याभिसम्पन्नो रूपेणाद्भुतदर्शनः ।। ३१ ।।\nकरिष्याम्यहमप्येतन्मनसा धर्मचारिणम् ।\nरूपं बहुविधं लोके पार्थिवीं चेतनां तथा ।। ३२ ।।\nत्रींश्च लोकान् प्रपद्येयं पञ्चभिर्धातुलक्षणैः ।\nषष्ठेन च ससर्जेयं मनसा धर्मचारिणीम् ।। ३३ ।।\nसङ्गेषु भावमोहाभ्यां पश्यन्ति च समृद्धयः ।\nविमुक्ताः सर्वसङ्गेभ्यो धारयन्ति परिग्रहान् ।। ३४ ।।\nन च विन्देत मां कश्चिन्मनसा कामरूपिणम् ।\nपञ्चधातुनिबद्धश्च नानाभाषितचोदनः ।। ३५ ।।\nये च विष्णुमधीयन्ते बहुधा कामविग्रहैः ।\nते मां पश्येयुरव्यक्तं तपसा दग्धकिल्बिषाः ।। ३६ ।।\nये च मामभिरोहेयुर्नरा धर्मपथे स्थिताः ।\nतेऽपि स्वर्गजितः सन्तः पश्येयुर्मां गतक्लमाः ।। ३७ ।।\nयश्चैव पर्वतः प्रांशुर्मेरुपृष्ठे व्यवस्थितः ।\nएतमारुह्य युध्येयुः प्राणत्यागे सुनिर्मलाः ।। ३८ ।।\nअप्सरोभिः समागम्य विचरेयुर्मनोजवाः ।\nनन्दनं वनमारुह्य काम्यकं च महद्वनम् ।। ३९ ।।\nइमां विद्यां समास्थाय मद्भक्ताः पुष्करेष्विह ।\nशरीरं क्षपयिष्यन्ति व्रतैर्बहुविधैः कृतैः ।। 3.27.४० ।।\nसिद्धिं प्राप्य क्रमेयुस्ते कामैर्बहुविधैर्नराः ।\nइमं लोकममुं चैव सम्पतेयुर्यथासुखम् ।। ४१ ।।\nगौरी सिद्धेतिव्याख्याता त्रिषु लोकेषु विद्यया ।\nप्रभावं तपसा वृत्तं दर्शयन्ती समाहिताः ।। ४२ ।।\nषण्णां ज्ञानाभिसंधीनामभिज्ञानात् ससंग्रहाः ।\nभवेयुस्ते निरारम्भा धातुनिर्मुक्तबन्धनाः ।। ४३ ।।\nसहस्रगुणमप्यत्र दत्त्वा दानफलादिव ।\nअविमानेन विप्राणां मनःशुद्धेन कर्मणा ।। ४४ ।।\nसर्वत्रैवाप्रमेयेण अत्यन्तं फलमाप्नुयुः ।\nअमुष्मिँल्लोके धर्मज्ञाः सह सर्वकुलोद्भवैः ।। ४५ ।।\nयेषामिह च सांनिध्यं यज्ञे ब्राह्मणसंकुले ।\nते भूयो यजमानाद्या अभिषिच्य पुनः पुनः ।। ४६ ।।\nतथा तां मन्यसे गौरीं मनसा धर्मचारिणीम् ।\nअनुग्रहाय भूतानां तन्ममाग्रे तपोधने ।। ४७ ।।\nसत्य एष परोऽविद्ये भविता नात्र संशयः ।\nनाफलो विद्यते धर्मश्चरितो धर्मचारिणा ।। ४८ ।।\nइति श्रीमहाभारते खिलभागे हरिवंशे भविष्यपर्वणि पौष्करे सप्तविंशोऽध्यायः।। २७ ।।"
  }
]
[
  {
    "text": "जनमेजय उवाच\nआसन्नं विप्रकृष्टं वा यदि कालं न विद्महे ।\nतस्माद् द्वापरसंविद्धं युगान्तं स्पृहयाम्यहम् ।। १ ।।\nप्राप्ता वयं तु तत् कालमनया धर्मतृष्णया ।\nआदद्यात् परमं धर्मं सुखमल्पेन कर्मणा ।। २ ।।\nशौनक उवाच\nप्रजासमुद्वेगकरं युगान्तं समुपस्थितम् ।\nप्रणष्टधर्मं धर्मज्ञ निमित्तैर्वक्तुमर्हसि ।। ३ ।।\nसौतिरुवाच\nपृष्ट एवं भविष्यस्य गतिं तत्त्वेन चिन्तयन् ।\nयुगान्ते सर्वभूतानां भगवानब्रवीत् तदा ।। ४ ।।\nव्यास उवाच\nअरक्षितारो हर्तारो बलिभागस्य पार्थिवाः ।\nयुगान्ते प्रभविष्यन्ति स्वरक्षणपरायणाः ।। ५ ।।\nअक्षत्रियाश्च राजानो विप्राः शूद्रोपजीविनः ।\nशूद्राश्च ब्राह्मणाचारा भविष्यन्ति युगक्षये ।। ६ ।।\nकाण्डे स्पृष्टाः श्रोत्रियाश्च निष्क्रियाणि हवींष्यथ ।\nएकपङ्क्त्यामशिष्यन्ति युगान्ते जनमेजय ।। ७ ।।\nशिल्पवन्तोऽनृतपरा नरा मद्यामिषप्रियाः ।\nमित्रभार्या भविष्यन्ति युगान्ते जनमेजय ।। ८ ।।\nराजवृत्तिस्थिताश्चौरा राजानश्चौरशीलिनः ।\nभृत्याश्चानिर्दिष्टभुजो भविष्यन्ति युगक्षये ।। ९ ।।\nधनानि श्लाघनीयानि सतां वृत्तमपूजितम्।\nअकुत्सना च पतिते भविष्यन्ति युगक्षये ।। 3.3.१० ।।\nप्रणष्टचेतना मर्त्या मुक्तकेशा विचूलिनः ।\nऊनषोडशवर्षाश्च प्रजास्यन्ति नराः सदा ।। ११ ।।\nअट्टशूला जनपदाः शिवशूलाश्चतुष्पथाः ।\nप्रमदाः केशशूलाश्च भविष्यन्ति युगक्षये ।। १२।।\nसर्वे ब्रह्म वदिष्यन्ति सर्वे वाजसनेयिनः ।\nशूद्रा भोवादिनश्चैव भविष्यन्ति युगक्षये ।। १३ ।\nतपोयज्ञफलानां च विक्रेतारो द्विजातयः ।\nऋतवश्च भविष्यन्ति विपरीता युगक्षये ।। १४ ।।\nशुक्लदन्ताऽञ्जिताक्षाश्च मुण्डाः काषायवाससः।\nशूद्रा धर्मं चरिष्यन्ति शाक्यबुद्धोपजीविनः ।। १५ ।।जो प्राचीन काल में बौद्ध थे, वहीं संस्कृत साहित्य में शूद्र"
  },
  {
    "text": "शूद्रों का वास्तविक नाम - ठिकाना बौद्ध तथा धम्म ही है और बौद्ध काल में ये सर्वोपरि थे....\nश्वापदप्रचुरत्वं च गवां चैव परिक्षयः ।\nस्वादूनां विनिवृत्तिश्च विद्यादन्तगते युगे ।। १६ ।।\nअन्त्या मध्ये निवत्स्यन्ति मध्याश्चान्तनिवासिनः।\nतथा निम्नं प्रजाः सर्वा गमिष्यन्ति युगक्षये ।। १७ ।।\nतथा द्विहायना दम्यास्तथा पल्वलकर्षकाः ।\nचित्रवर्षी च पर्जन्यो युगे क्षीणे भविष्यति ।। १८ ।।\nसर्वे चौरकुले जाताश्चोरयानाः परस्परम् ।\nस्वल्पेनाख्या भविष्यन्ति यत्किंचित्प्राप्य दुर्गताः ।।\nन ते धर्मं करिष्यन्ति मानवा निर्गते युगे ।\nऊषार्कबहुला भूमिः पन्थानस्तस्करावृताः ।। 3.3.२० ।।\nसर्वे वाणिज्यकाश्चैव भविष्यन्ति कलौ युगे ।\nपितृदत्तानि देयानि विभजन्ते सुतास्तदा ।\nहरणाय प्रपत्स्यन्ते लोभानृतविरोधिताः ।। २१ ।।\nसौकुमार्ये तथा रूपे रत्ने चोपक्षयं गते ।\nभविष्यन्ति युगान्ते च नार्यः केशैरलंकृताः ।। २२ ।।\nनिर्विहारस्य भूतस्य गृहस्थस्य भविष्यति ।\nयुगान्ते समनुप्राप्ते नान्या भार्या समा गतिः ।।२३ ।।\nकुशीलानार्यभूयिष्ठं वृथारूपसमन्वितम् ।\nपुरुषाल्पं बहुस्त्रीकं तद् युगान्तस्य लक्षणम् ।। २४ ।।\nबहुयाचनको लोको न दास्यति परस्परम् ।\nअविचार्य ग्रहीष्यन्ति दानं वर्णान्तरात् तथा ।। २५ ।।\nराजचौराग्निदण्डार्तो जनः क्षयमुपैष्यति ।\nसस्यनिष्पत्तिरफला तरुणा वृद्धशीलिनः ।\nईहयासुखिनो लोका भविष्यन्ति युगक्षये ।। २६ ।।\nवर्षासु वाताः परुषा नीचाः शर्करवर्षिणः ।\nसंदिग्धः परलोकश्च भविष्यति युगक्षये ।। २७ ।।\nआत्मनश्च दुराचारा ब्रह्मदूषणतत्पराः ।\nआत्मानं बहु मन्यन्ते मन्युरेवाभ्ययाद्द्विजान्।। २८ ।।\nवैश्याचाराश्च राजन्या धनधान्योपजीविनः ।\nयुगापक्रमणे सर्वे भविष्यन्ति द्विजातयः ।। २९ ।।\nअप्रवृत्ताः प्रपत्स्यन्ते समयाः शपथास्तथा ।\nऋणं सविनयभ्रंशं युगे क्षीणे भविष्यति ।। 3.3.३० ।।\nभविष्यत्यफलो हर्षः क्रोधश्च सफलो नृणाम् ।\nअजाश्चैवोपरोत्स्यन्ते पयसोऽर्थे युगक्षये ।। ३१ ।।\nअशास्त्रविदुषां पुंसामेवमेव स्वभावतः ।\nअप्रमाणं वदिष्यन्ति नीतिं पण्डितमानिनः ।। ३२ ।।\nशास्त्रोक्तस्याप्रवक्तारो भविष्यन्ति युगक्षये ।\nसर्वे सर्वं हि जानन्ति वृद्धाननुपसेव्य वै ।। ३३ ।।\nन कश्चिदकविर्नाम युगान्ते समुपस्थिते ।\nन क्षत्राणि नियोक्ष्यन्ति विकर्मस्था द्विजातयः ।\nचौरप्रायाश्च राजानो युगान्ते पर्युपस्थिते ।। ३४ ।।\nकुण्डावृषा नैकृतिकाः सुरापा ब्रह्मवादिनः ।\nअश्वमेधेन यक्ष्यन्ति युगान्ते जनमेजय ।। ३५ ।।\nअयाज्यान् याजयिष्यन्ति तथाभक्ष्यस्य भक्षिणः ।\nब्राह्मणा धनतृष्णार्ता युगान्ते समुपस्थिते ।। ३६ ।।\nभोशब्दमभिधास्यन्ति न च कश्चित्पठिष्यति ।\nएकशङ्खास्तदा नार्यो गवेधुकपिनद्धकाः ।। ३७ ।।\nनक्षत्राणि वियोगीनि विपरीता दिशस्तथा ।\nसंध्यारागोऽथ दिग्दाहो भविष्यत्यवरे युगे ।। ३८ ।।\nपितॄन्पुत्रा नियोक्ष्यन्ति वध्वः श्वश्रूश्च कर्मसु ।\nवियोनिषु चरिष्यन्ति प्रमदासु नरास्तथा ।। ३९ ।।\nवाक्छरैस्तर्जयिष्यन्ति गुरूञ्छिष्यास्तथैव च ।\nमुखेषु च प्रयोक्ष्यन्ति प्रमत्ताश्च नरास्तदा ।। 3.3.४० ।\nअकृताग्राणि भोक्ष्यन्ति नराश्चैवाग्निहोत्रिणः ।\nभिक्षां बलिमदत्त्वा च भोक्ष्यन्ति पुरुषाः स्वयम्।। ४१ ।।\nपतीन्सुप्तान् वञ्चयित्वा गमिष्यन्ति स्त्रियोऽन्यतः ।\nपुरुषाश्च प्रसुप्तासु भार्यासु च परस्त्रियम् ।। ४२ ।।\nनाव्याधितो नाप्यरुजो जनः सर्वोऽभ्यसूयकः ।\nन कृतिप्रतिकर्ता च युगे क्षीणे भविष्यति ।। ४३ ।।\nइति श्रीमहाभारते खिलभागे हरिवंशे भविष्यपर्वणि कलियुगवर्णने तृतीयोऽध्यायः ।। ३ ।।"
  }
]
[
  {
    "text": "वैशम्पायन उवाच\nनृसिंह एष कथितो भूयोऽयं वामनोऽपरः ।\nयत्र वामनमास्थाय रूपं रूपविदां वरः ।। १ ।।\nबलेर्बलवतो यज्ञे बलिना विष्णुना पुरा ।\nविक्रमैस्त्रिभिराक्रम्य त्रैलोक्यमखिलं हृतम् ।। २ ।।\nसमुद्रवसना चोर्वी नानानगविभूषिता ।\nहृत्वा दत्ता सुरेन्द्राय शक्राय प्रभविष्णुना ।। ३ ।।\nजनमेजय उवाच\nअत्र मे संशयो ब्रहान्नत्र कौतूहलं महत् ।\nकथं नारायणो देवो वामनत्वमुपागतः ।। ४ ।।\nयः पुराणे पुराणात्मा भूत्वा नारायणः प्रभुः ।\nपद्मनाभो महाबाहुर्लोकानां प्रकृतिर्ध्रुवः ।। ५ ।।\nअनादिमध्यनिधनस्त्रैलोक्यादिः सनातनः ।\nदेवदेवः सुराध्यक्षः कृष्णो लोकनमस्कृतः ।। ६ ।।\nहव्यकव्यवहः श्रीमान् हव्यकव्यभुगव्ययः ।\nअदित्या देवमातुश्च कथं गर्भेऽभवत् प्रभुः ।\nस्रष्टा यो वासवस्यापि स कथं वासवानुजः ।। ७ ।।\nप्रसूतो देवदेवेशो विष्णुत्वं प्राप्तवान् कथम् ।\nएतदाचक्ष्व मे विप्र प्रादुर्भावं महात्मनः ।। ८ ।।\nवैशम्पायन उवाच\nशृणु राजन् कथां दिव्यामर्चितामृषिपुङ्गवैः ।\nपुराणैः कविभिः प्रोक्तां ब्रह्मोक्तां ब्राह्मणेरिताम् ।। ९ ।।\nमारीचस्य सुरेशस्य कश्यपस्य प्रजापतेः ।\nअदिर्तिर्दितिर्द्वे भार्ये भगिन्यौ जनमेजय ।। 3.48.१० ।।\nअदित्यां जज्ञिरे देवाः कश्यपस्य महात्मनः ।\nधातार्यमा च मित्रश्च वरुणोंऽशो भगस्तथा ।। ११ ।।\nइन्द्रो विवस्वान् पूषा च पर्जन्यो दशमस्तथा ।\nतथैकादशमस्त्वष्टा द्वादशो विष्णुरुच्यते ।। १२ ।।\nदित्यां जातो हि बलवान् हिरण्यकशिपुःप्रभुः ।\nतस्यानुजश्च दैत्येन्द्रो हिरण्याक्षः प्रतापवान् ।। १३ ।।\nहिरण्यकशिपोः पुत्राः पञ्च घोरपराक्रमाः ।\nप्रह्लादश्चैव संह्रादस्तथानुह्राद एव च ।\nह्रदश्चैव तु विक्रान्तः पञ्चमोऽनुह्रदस्तथा ।। १४ ।।\nविरोचनश्च प्राह्लादिस्तस्य पुत्रो बलिः स्मृतः ।\nपुत्रपौत्रं च बलवत् तेषामक्षयमव्ययम् ।। १५ ।।\nतेजस्विनां सुरारीणां दैत्येन्द्राणां मनस्विनाम् ।\nगणाः सुबहुशो राजन् देशे देशे सहस्रशः ।। १६ ।।\nते दृष्ट्वा नारसिंहेन हिरण्यकशिपुं हतम् ।\nदैत्या देववधार्थाय बलिमिन्द्रं प्रचक्रिरे ।। १७ ।।\nदृष्ट्वा धर्मपरं नित्यं सत्यवाक्यं जितेन्द्रियम् ।\nशौर्याध्ययनसम्पन्नं सर्वज्ञानविशारदम् ।। १८ ।।\nपरावरगृहीतार्थं तत्त्वदर्शिनमव्ययम् ।\nतेजस्विनं सुररिपुं हिरण्यकशिपुं यथा ।। १९ ।।\nअभिषेकेण दिव्येन बलिं वैरोचनिं तथा ।\nदैत्याधिपत्ये दितिजास्तदा सर्वेऽभ्यपूजयन् ।। 3.48.२० ।।\nअभिषिक्तस्तदा दैत्यैर्बलिर्बलवतां वरः ।\nब्रह्मणा चैव तुष्टेन हिरण्यकशिपोः पदे ।। २१ ।।\nअभिषिक्तोऽसुरगणैर्बलिर्वैरोचनिस्तदा ।\nकाञ्चनैः कलशैः स्फीतैः सर्वतीर्थाम्बुसंवृतैः ।। २२ ।।\nजयशब्दं ततश्चक्रुरभिषिक्तस्य दानवाः ।\nबलेरतुलवीर्यस्य सिंहासनगतस्य वै ।। २३ ।।\nकृत्वेन्द्रं दानवाः सर्वे बलिं बलवतां वरम् ।\nततो विज्ञापयामासुः शिरोभिः पतिताः क्षितौ।। २४ ।।\nदैत्या ऊचुः\nविदितं तव दैत्येन्द्र हिरण्यकशिपोर्यथा ।\nत्रैलोक्यमासीदखिलं जगत्स्थावरजङ्गमम् ।।२५ ।।\nपितामहं तु हत्वा ते सुरेश्वरनिषूदन ।\nहृतं तदैव त्रैलोक्यं शक्रश्चैवाभिषेचितः ।। २६ ।।\nतत् पितामहराज्यं त्वं प्रत्याहर्तुमिहार्हसि ।\nअस्माभिः सहितो नाथ त्रैलोक्यमिदमव्ययम् ।। २७ ।।\nप्रत्यानयस्व भद्रं ते राज्यं पैतामहं प्रभो ।। २८ ।।\nअसुरगणसहस्रसंवृतस्त्वं\nजय दिवि देवगणान् महानुभावान् ।\nअमितबलपराक्रमोऽसि राज-\nन्नतिशयसे स्वगुणैः पितामहं स्वम्।। २९ ।।\nइति श्रीमहाभारते खिलभागे हरिवंशे भविष्यपर्वणि वामने बलेरभिषेके अष्टचत्वारिंशोऽध्यायः ।। ४८ ।।"
  }
]
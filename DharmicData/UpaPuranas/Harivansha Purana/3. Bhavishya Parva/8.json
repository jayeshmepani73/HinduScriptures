[
  {
    "text": "वैशम्पायन उवाच\nचत्वार्याहुः सहस्राणि वर्षाणां तु कृतं युगम् ।\nतस्य तावच्छती संध्या द्विगुणा जनमेजय ।। १ ।।\nतत्र धर्मश्चतुष्पादो ह्यधर्मः पादविग्रहः ।\nस्वधर्मनिरताः सन्तो यजन्ते चैव मानवाः ।। २ ।।\nस्थिता धर्मपरा विप्रा राजवृत्तौ स्थिता नृपाः ।\nकृष्यामभिरता वैश्याः शूद्राः शुश्रूषवस्तथा ।। ३ ।।\nसदा सत्यं तपश्चैव धर्मश्चैव विवर्धते ।\nसद्भिराचरितं यच्च क्रियते ख्यायते च यत् ।। ४ ।।\nएतत् कृतयुगे वृत्तं सर्वेषामेव भारत ।\nप्राणिनां धर्मबुद्धीनामपि चेन्नीचयोनिनाम् ।। ५ ।।\nत्रीणि वर्षसहस्राणि त्रेतायुगमिहोच्यते ।\nतस्य तावच्छती संध्या द्विगुणा परिकीर्तिता ।। ६ ।।\nद्वाभ्यामधर्मः पादाभ्यां त्रिभिर्धर्मो व्यवस्थितः ।\nतत्र सत्यं च सत्त्वं च कृते सर्वं प्रवर्तते ।। ७ ।।\nत्रेतायां विकृतिं यान्ति वर्णा लौल्येन संयुताः ।\nचातुर्वर्ण्यस्य वैकृत्याद्यान्ति दौर्बल्यमाश्रिताः।। ८ ।।\nएष त्रेतायुगविधिर्विहितो देवनिर्मितः ।\nद्वापरस्यापि या चेष्टा तामपि श्रोतुमर्हसि ।। ९ ।।\nद्वापरं द्वे सहस्रे तु वर्षाणां कुरुसत्तम ।\nतस्य तावच्छती संध्या द्विगुणा परिकीर्तिता ।। 3.8.१० ।।\nतत्राप्यर्थपरा विप्रा ज्ञानिनो रजसाऽऽवृताः ।\nशठा नैष्कृतिकाः क्षुद्रा जायन्ते कुरुपुङ्गव ।। ११ ।।\nद्वाभ्यां धर्मः स्थितः पद्भ्यामधर्मस्त्रिभिरुत्थितः ।\nविपर्ययं शनैर्यान्ति कृते ये धर्मसेतवः ।। १२ ।।\nब्राह्मण्यभावा नश्यन्ति तथास्तिक्यं विशीर्यते ।\nव्रतोपवासास्त्यज्यन्ते द्वापरे युगपर्यये ।। १३ ।।\nतथा वर्षसहस्रं तु वर्षाणां द्वे शते तथा ।\nसंध्यया सह संख्यातं क्रूरं कलियुगं स्मृतम् ।। १४ ।।\nतत्राधर्मश्चतुष्पादः स्याद् धर्मः पादविग्रहः ।\nकामनिष्ठास्तमश्छन्ना जायन्ते तत्र मानवाः ।। १५ ।।\nनैवोपवासकृत् कश्चिन्न च साधुर्न सत्यवाक् ।\nआस्तिको ब्रह्मवक्ता वा नरो भवति वै तदा ।। १६ ।।\nअहंकारगृहीताश्च प्रक्षीणस्नेहबन्धनाः ।\nविप्राः शूद्रसमाचाराः शूद्रास्त्वाचारलक्षणाः ।। १७ ।।\nदूषकास्त्वाश्रमाणां च वर्णानां चैव संकराः ।\nअगम्यास्वभिरंस्यन्ते वर्तन्त्येवं कलौ युगे ।। १८ ।।\nएवं द्वादशसाहस्रं तदेकं युगमुच्यते ।\nतदेकसप्ततिगुणं मन्वन्तरमिहोच्यते ।। १९ ।।\nत्रय्यां चैव न संदेहो युगान्ते जनमेजय ।\nदिव्यं द्वादशसाहस्रं युगं तु कवयो विदुः ।\nएतत्सहस्रपर्यन्तं तदहो ब्राह्ममुच्यते ।। 3.8.२० ।।\nततोऽहनि गते तस्मिन् सर्वेषामेव देहिनाम् ।\nशरीरनिर्वृतिं दृष्ट्वा रुद्रः संहारबुद्धिमान् ।। २१ ।।\nदेवतानां च सर्वेषां ब्राह्मणानां महीपते ।\nदैत्यानां मानवानां च यक्षगन्धर्वरक्षसाम् ।। २२ ।।\nदेवर्षीणां ब्रह्मर्षीणां तथा राजर्षिणामपि ।\nकिंनराणामप्सरसां भुजङ्गानां तथैव च ।। २३ ।।\nपर्वतानां नदीनां च पशूनां चैव भारत ।\nतिर्यग्योनिगतानां च सत्त्वानां मृगपक्षिणाम् ।। २४ ।।\nमहाभूतपतिर्देवः पञ्चभूतानि भूतकृत् ।\nजगत्संहरणार्थाय कुरुते वैशसं महत् ।। २५ ।।\nभूत्वा सूर्यश्चक्षुषी चाददानो\nभूत्वा वायुः संहरन् प्राणिजातम्।\nभूत्वा वह्निर्दह्यते सर्वलोकान्\nमेघो भूत्वा भूय एवाभ्यवर्षत् ।। २६ ।।\nइति श्रीमहाभारते खिलभागे हरिवंशे भविष्यपर्वणि पुष्करप्रादुर्भावे\nकृतादियुगपरिमाणवर्णने अष्टमोऽध्यायः ।।८ ।।"
  }
]
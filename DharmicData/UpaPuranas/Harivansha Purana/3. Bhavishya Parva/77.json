[
  {
    "text": "वैशम्पायन उवाच\nततो मुनिगणा दृष्ट्वा देवदेवमुपस्थितम् ।\nसमाप्य चाग्निहोत्राणि सम्पूज्यातिथिसत्तमान्।। १ ।।\nमुनयो दीर्घतपसः समाधौ कृतनिश्चयाः ।\nजटिनो मुण्डिनः केचिच्छिराधमनिसंतताः ।। २ ।।\nनिर्मज्जा नीरसाः केचिद् वेताला इव केचन ।\nअश्मकुट्टाशनपराः पर्णभक्षास्तथा परे ।। ३ ।।\nवेदविद्याव्रतस्नाता निराहारा महातपाः ।\nस्मरन्तः सर्वदा विष्णुं तद्भक्तास्तत्परायणाः ।। ४ ।।\nआसन्नमुक्तयः केचित् केचिद्ध्यानैकतत्पराः ।\nध्यानेन मनसा विष्णुं दृष्टवन्तस्तपोधनाः ।। ५ ।।\nसंवत्सराशिनः केचित् केचिज्जलविचारिणः ।\nशक्रस्य भयदातारः श्रुतिस्मृतिपरायणाः ।। ६ ।।\nवसिष्ठो वामदेवश्च रैभ्यो धूम्रस्तथैव च ।\nजाबालिः कश्यपः कण्वो भरद्वाजोऽथ गौतमः ।। ७ ।।\nअत्रिरश्वशिरा भद्रः शङ्खः शङ्खनिधिः कुणिः ।\nपाराशर्यः पवित्राक्षो याज्ञवल्क्यो महामनाः ।। ८ ।।\nकक्षीवानङ्गिराश्चैव मुनिर्दीप्ततपास्तथा ।\nअसितो देवलस्तात वाल्मीकिश्च महातपाः ।। ९ ।।\nएते चान्ये च मुनयो द्रष्टुमीश्वरमव्ययम् ।\nआदायार्घ्यं यथायोगमुटजात्स्वात्समाययुः।। 3.77.१० ।।\nते च गत्वा हरिं कृष्णं विष्णुमीशं जनार्दनम् ।\nभक्तिनम्रास्तदा देवं प्रणेमुर्भक्तवत्सलम् ।। ११ ।।\nनमोऽस्तु कृष्ण कृष्णेति देवदेवेति केशवम् ।\nप्रणवात्मञ्जगन्नाथ नताः स्म शिरसा हरे ।। १२ ।।\nकृष्ण विष्णो हृषीकेश केशवेति च सर्वदा ।\nप्रणामप्रवणा विप्राः प्राहुरित्थं जगत्पतिम् ।। १३ ।।\nइदमर्घ्यमिदं पाद्यमिदं विष्टरमेव च ।\nकृतार्थाः सर्वदा देव प्रसन्नो नो जगत्पतिः ।। १४ ।।\nकिं कुर्मः किं नु नः कृत्यं कश्चिद् दोषः प्रभो हरे ।\nइति प्राञ्जलयः सर्वे प्राहुर्देवस्य पश्यतः ।। १५ ।।\nकृष्णोऽपि तद् यथायोगमुपयुज्य सहामरैः ।\nकृतं सर्वं मुनिवरा वर्धतां तप उत्तमम् ।। १६ ।।\nइति ब्रुवन् पुराणात्मा प्रीतस्तेन गरुत्मता ।\nआसनं लम्भयामास रात्रौ देवो जनार्दनः ।। १७ ।।\nकुशलं पृष्टवान् भूयो मुनीनां भावितात्मनाम् ।\nअग्निहोत्रेषु तपसि तथा भृत्येषु सर्वतः ।। १८ ।।\nएवमादि जगन्नाथः पृष्टवानीश्वरस्तदा ।\nसर्वत्र कुशलं तेऽत्र ब्रूयुः कृष्णस्य सर्वतः ।। १९ ।।\nआतिथ्यं चक्रिरे ते तु नीवारैः फलमूलकैः ।\nदेवानामथ सर्वेषां विष्णोः कृष्णस्य यत्नतः।\nआतिथ्यमुपयुञ्जानस्ततः प्रीतोऽभवद्धरिः ।। 3.77.२० ।।\nइति श्रीमहाभारते खिलभागे हरिवंशे भविष्यपर्वणि कैलासयात्रायां सप्तसप्ततितमोऽध्यायः ।। ७७ ।।"
  }
]
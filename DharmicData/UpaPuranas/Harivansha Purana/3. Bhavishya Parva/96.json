[
  {
    "text": "वैशम्पायन उवाच\nततः क्रुद्धो महाराज सात्यकिर्वृष्णिपुङ्गवः ।\nउवाच वचनं राजन् वासुदेवं स्मरन्निव ।। १ ।।\nअवोचदीदृशं वाक्यं वासुदेवं नृपाधमः ।\nको नाम जगतां नाथमित्थं ब्रूयाज्जिजीविषुः ।। २ ।।\nमृत्युस्त्वां सर्वथा याति वदन्तं तादृशं वचः ।\nजिह्वा ते शतधा दीर्याद् वदतस्तादृशं वचः ।। ३ ।।\nएष ते पातयिष्यामि शिरः कायाच्च पौण्ड्रक ।\nयन्नाम वासुदेवेति तव सम्प्रति वर्तते ।। ४ ।।\nयावत् पतति कायात्ते शिरस्तावत्प्रवर्तते ।\nस एव श्वो न भगवान् वासुदेवो भविष्यसि ।। ५ ।।\nएक एव जगन्नाथः कर्ता सर्वस्य सर्वगः ।\nदुरात्मन् सर्वथा देवो भविष्यति न संशयः ।। ६ ।।\nएष तेऽहं शिरः कायात् पातयिष्यामि राजक ।\nयदसौ भगवान् विष्णुर्नागमिष्यति साम्प्रतम्।। ७ ।।\nअस्त्रवीर्यं बलं चैव सर्वं दर्शय साम्प्रतम् ।\nनातः परतरं राजन् वीर्यं च तव वर्तते ।। ८ ।।\nसर्वं दर्शय यत्नेन स्थितोऽस्मि व्यवसायवान् ।\nशरी चापी गदी खड्गी सर्वथाहमुपस्थितः ।। ९ ।।\nनैतन्नगरमायासीः सत्यमेतद् ब्रवीम्यहम् ।\nसर्वथा कृतकृत्योऽस्मि दृष्ट्वा त्वां वासुदेवकम् ।। 3.96.१० ।।\nतवाङ्गं तिलशः कृत्वा श्वभ्यो दास्यामि राजक ।\nइत्युक्त्वा बाणमादाय वासुदेवं महाबलः ।। ११ ।।\nआकर्णपूर्णमाकृष्य विव्याध निशितं शरम् ।\nस तेन विद्धो यदुना वासुदेवः प्रतापवान् ।। १२ ।।\nवमञ्छोणितमत्युष्णमङ्गान्नेत्रान्नृपोत्तम ।\nततश्चुक्रोध नृपतिर्वासुदेवः प्रतापवान् ।। १३ ।।\nनवभिर्दशभिश्चैव शरैः संनतपर्वभिः ।\nविव्याध सात्यकिं राजा नदंश्च बहुधा किल ।। १४ ।।\nततो नाराचमादाय निशितं यमसंनिभम् ।\nधनुराकृष्य भगवान् वासुदेवो नृपोत्तम ।। १५ ।।\nविव्याध सात्यकिं भूयो निशि प्रह्रादयन् स्वकान् ।\nनाराचेन समाविद्धः सात्यकिः सत्यसङ्गरः ।। १६ ।।\nललाटे सुदृढं वीरो वृष्णीनामग्रणीस्तदा ।\nनिषसाद रथोपस्थे निश्चेष्ट इव सत्तमः ।। १७।।\nततः स पौण्ड्रको राजा विद्ध्वा दशभिराशुगैः ।\nसारथिं पञ्चविंशत्या हयांश्च चतुरो नृप ।। १८ ।।\nते हया रुधिराक्ताङ्गाः सारथिश्च समन्ततः ।\nविह्वलाः समपद्यन्त वासुदेवस्य पश्यतः ।। १९ ।।\nवासुदेवो रथे चापि सिंहनादं समाददे ।\nतेन नादेन तत्राभूद्  विबुद्धः सात्यकिर्नृप ।। 3.96.२० ।।\nविद्धान् हयांस्तथा दृष्ट्वा सारथिं च तथागतम् ।\nशैनेयोऽथ महावीर्यो रुषितो नृपसत्तम ।। २१ ।।\nअलं द्रक्ष्यामि ते वीर्यमित्युक्त्वा बाणमाददे ।\nविव्याध तेन बाणेन वक्षस्येनं महाबलः ।। २२ ।।\nततश्चचाल तेनाजौ वासुदेवः शरेण ह ।\nसुस्राव रुधिरं घोरमत्युष्णं वक्षसो नृप ।। २३ ।।\nरथोपस्थे पपाताशु निःश्वसन्नुरगो यथा ।\nकृत्यं चापि न जानाति केवलं निषसाद ह ।। २४ ।।।\nसात्यकिस्तु रथं विद्ध्वा दशभिः सायकैस्तथा ।\nध्वजं चिच्छेद भल्लेन वासुदेवस्य वृष्णिपः ।। २५ ।।\nहयांश्च चतुरो हत्वा बाणैः सारथिमेव च ।\nयुयुधानोऽथ राजेन्द्र पौण्ड्रकस्य च पश्यतः ।। २६ ।।\nसारथेश्च शिरः कायादहरत् स रथात् तदा ।\nरथग्रन्थिं च चिच्छेद हयाश्च व्यसवोऽभवन् ।। २७ ।।\nचक्रं च तिलशः कृत्वा बाणैर्दशभिरञ्जसा ।\nजहास विपुलं राजन् वासुदेवं महाबलः ।। २८ ।।\nततः परं महत्प्रायं सात्यकिर्वृष्णिनन्दनः ।\nशब्दं कृत्वा बली साक्षात् सर्वक्षत्रस्य पश्यतः ।। २९ ।।\nशरैः सप्ततिसंख्याकैरर्दयामास सत्वरम् ।\nते शराः शलभाकारा निपेतुः सर्वशस्तदा ।। 3.96.३० ।।\nशिरस्तः पार्श्वतश्चैव पृष्ठतः पुरतस्तथा ।\nकेवलं धैर्यनिचयस्तृषार्तः शरवान् यथा ।। ३१ ।।\nयथा मनस्वी रिक्तश्च तथा तिष्ठति पौण्ड्रकः ।\nततश्चुक्रोध बलवान् वासुदेवः प्रतापवान् ।। ३२ ।।\nअर्धचन्द्रं समादाय विव्याध युधि सात्यकिम् ।\nविद्ध्वा सप्तभिरायान्तं क्रोधेन प्रस्फुरन्निव ।। ३३ ।।\nविद्धोऽथ सात्यकिस्तेन शरैः पञ्चभिराशुगैः ।\nचापं चिच्छेद पौण्ड्रस्य सिंहनादं व्यनीनदत् ।। ३४ ।।\nवासुदेवो गदां गृह्य भ्रामयित्वा पदात्पदम् ।\nत्वरितं पातयामास सात्यकेर्वक्षसि प्रभो ।। ३५ ।।\nसव्येन तां समाकृष्य करेण यदुनन्दनः ।\nशरं प्रगृह्य विव्याध सात्यकिर्युधि पौण्ड्रकम् ।। ३६ ।।\nतमन्तरे गृहीत्वाशु वासुदेवः प्रतापवान् ।\nशक्तिभिर्दशभिश्चैव सात्यकिं निजघान ह ।। ३७ ।\nताभिर्विद्धो रणे वीरः सात्यकिः सत्यसंगरः ।\nअपास्य धनुरन्यत् तद् धनुरादाय सत्वरम् ।\nआजघान तदा वीरो वृष्णीनामग्रणीर्नृप ।। ३८ ।।\nइति श्रीमहाभारते खिलभागे हरिवंशे भविष्यपर्वणि कैलासयात्रायां पौण्ड्रकसात्यकियुद्धे षण्णवतितमोऽध्यायः ।। ९६ ।।"
  }
]
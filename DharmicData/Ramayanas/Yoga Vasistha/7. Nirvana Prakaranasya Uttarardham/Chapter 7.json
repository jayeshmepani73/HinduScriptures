[
  {
    "text": "भुशुण्ड उवाच ।\nततस्तस्य मया ब्रह्मंस्तच्छ्रुत्वा पावनं वचः ।\nइदमुक्तं यथापृष्टं सुस्पष्टपदया गिरा ॥१॥\nसाधु विद्याधराधीश दिष्ट्या बुद्धोऽसि भूतये ।\nभवान्धकूपकुहराच्चिरेणोत्थानमिच्छसि ॥२॥\nपावनीयं तव मती राजते घनरूपिणी ।\nविवेकेनानलेनेव कनकद्रवसंततिः ॥३॥\nउपदेशगिरामर्थमादत्ते हारिहेलया ।\nमुकुरे निर्मले द्रव्यमयत्नेनैव बिम्बति ॥४॥\nयदिदं वच्मि तत्सर्वमोमित्यादातुमर्हसि ।\nअस्माभिश्चिरमन्विष्टं नात्र कार्या विचारणा ॥५॥\nयत्किंचित्स्वदतेऽन्तस्ते बुध्यस्वाबोधमुत्सृजन् ।\nनासि त्वं चिरमप्यन्तः प्रेक्षितोऽपि न लभ्यसे ॥६॥\nनाहंत्वमस्ति न जगदिति निश्चयिनस्तव ।\nसर्वमस्ति शिवं तच्च न दुःखाय सुखाय ते ॥७॥\nकिमज्ञत्वाज्जगज्जातं जगतोऽथ किमज्ञता ।\nविचार्यापीति नो विद्म एकत्वादलमेतयोः ॥८॥\nमृगतृष्णाम्बुवद्विश्वमवस्तुत्वात्सदप्यसत् ।\nयश्चेदं भाति तद्ब्रह्म न किंचित्किंचिदेव वा ॥९॥\nमृगतृष्णाम्बुवद्विश्वं नास्ति त्वमथवास्ति च ।\nप्रतिभासोऽपि नास्त्यत्र तदभावादतः शिवम् ॥१०॥\nविश्वबीजमहंत्वं त्वं विद्धि तस्माद्धि जायते ।\nसाद्र्यब्ध्युर्वीनदीशादिजगज्जरठपादपः ॥११॥\nअहंत्वबीजादणुतो जायतेऽसौ जगद्द्रुमः ।\nतस्येन्द्रियरसाढ्यानि मूलानि भुवनानि हि ॥१२॥\nतारकाजालकलिका ऋक्षौघः कोरकोत्करः ।\nवासनागुच्छविसराः पूर्णचन्द्रः फलालयः ॥१३॥\nस्वर्गादयो बृहद्वर्गा महाविटपकोटराः ।\nमेरुमन्दरसह्यादिगिरयः पत्रराजयः ॥१४॥\nसप्ताब्धयोऽग्रसुतयः पातालं मूलकोटरम् ।\nयुगानि घुणवृन्दानि पर्वाणि गुणपङ्क्तयः ॥१५॥\nअज्ञानमुत्पत्तिमही नरा विहगकोटयः ।\nउपलम्भो बृहत्स्तम्भो दवो निर्वाणनिर्वृतिः ॥१६॥\nरूपालोकमनस्कारा विविधामोदवृत्तयः ।\nवनं विपुलमाकाशं शुक्तिजालं मुखत्वचः ॥१७॥\nविचित्रशाखा ऋतव उपशाखा दिशो दश ।\nसंविद्रसमहापूरो वातस्पन्दो निवर्तनः ॥१८॥\nचन्द्रार्करुचयो लोला मज्जनोन्मज्जनोन्मुखाः ।\nरम्याः कुसुममञ्जर्यस्तिमिरं भ्रमरभ्रमः ॥१९॥\nपातालमाशागणमन्तरिक्ष-\nमापूर्य तिष्ठत्यसदेव सद्वत् ।\nतस्यानहन्ताग्निहतेऽहमर्थ-\nबीजे पुनर्नास्ति सतोऽपि रोहः ॥२०॥"
  },
  {
    "text": "इत्यार्षे श्रीवासिष्ठमहारामायणे वा० दे० मोक्षो० निर्वाणप्रकरणे उत्त० विद्याधरोपाख्याने जगद्वृक्षबीजवर्णनं नाम सप्तमः सर्गः ॥७॥"
  }
]
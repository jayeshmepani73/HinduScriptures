[
  {
    "text": "श्रीवसिष्ठ उवाच ।\nश्रृणु राम कथं तत्र महाकाशे तथा स्थितः ।\nदेहे भ्रान्तिं तु तां त्यक्त्वा स रुद्रोऽप्युपशाम्यति ॥१॥\nस रुद्रस्तौ जगत्खण्डौ तदा चित्र इवार्पिताः ।\nनिस्पन्दा एव तत्रासन्प्रेक्षमाणे स्थिते मयि ॥२॥\nततो मुहूर्तमात्रेण स रुद्रस्तौ नभोन्तरे ।\nखण्डौ विलोकयामास दृशार्केणेव रोदसी ॥३॥\nततो निमेषमात्रेण घोणाश्वासेन खण्डकौ ।\nतौ समानीय चिक्षेप पातालान्तरिवानने ॥४॥\nअतिष्ठदेक एवासावेकं खे खमिवाखिले ।\nभुक्तब्रह्माण्डखण्डोग्रमण्डमण्डकमण्डलः ॥५॥\nततो मुहूर्तमात्रेण लघुः सोऽभ्रमिवाभवत् ।\nततोऽभवद्यष्टिसमस्ततः प्रादेशमात्रकः ॥६॥\nततः काचकणाकारो मया दृष्टः स तादृशः ।\nततः सोऽणूभवन्दृष्टो मया स्वाद्दिव्यदृष्टिना ॥७॥\nपरमाणुरथो भूत्वा ततस्त्वन्तर्द्धिमाययौ ।\nइत्यसौ शममायातः शरदम्बुदखण्डवत् ॥८॥\nतादृशोऽपि महारम्भः पुरः पश्यत एव मे ।\nइति सावरणे तेन ते ब्रह्माण्डकवाटके ॥९॥\nविनिगीर्णे क्षुधार्तेन हरिणेनेव पर्णके ।\nअथाभून्निर्मलं व्योम शान्तं ब्रह्मैव केवलम् ॥१०॥\nअनादिमध्यपर्यन्तं संविदाकाशमात्रकम् ।\nइत्यहं दृष्टवांस्तत्र कल्पान्तमुरुविभ्रमम् ॥११॥\nदर्पणप्रतिबिम्बाभं शिलाशकलकोटरे ।\nअथ तामङ्गनां स्मृत्वा तां शिलां तच्च विभ्रमम् ॥१२॥\nराजद्वारगतो ग्राम्य इवाहं विस्मयं गतः ।\nतामालोकितवान्भूयः कलूधौतशिलामहम् ॥१३॥\nयावत्सर्वत्र सन्त्यत्र सर्गाः काल्या इवाङ्गके ।\nबुद्धिनेत्रेण दृश्यन्ते दिव्याक्ष्णा वा न ते यथा ॥१४॥\nसर्वत्र सर्वदा सर्वं यदस्त्येव तदा तथा ।\nदूरवत्प्रेक्ष्यते मांसदृशा यद्येव सा शिला ॥१५॥\nदृश्यते तच्छिलैवैका न तु सर्गादि किंचन ।\nसावस्थिता शिलैवैकरूपा निविडमण्डला ॥१६॥\nकलधौतमयी स्फारा संध्याजलदसुन्दरी ।\nततोऽहं विस्मयाविष्टः प्रविचारितवान्पुनः ॥१७॥\nशिलायामपरं भागं तथैव परया दृशा ।\nयावत्तमपि पश्यामि जगदारम्भमन्थरम् ॥१८॥\nतथैव सुषिराकार इव नानार्थसुन्दरम् ।\nपुनरन्यं तथैवाहं प्रदेशं परिदृष्टवान् ॥१९॥\nसर्गसंरम्भवलितं यावत्तमपि तादृशम् ।\nयं यं प्रदेशं पश्यामि शिलायास्तत्र तत्र वै ॥२०॥\nजगत्पश्यामि विमलमादर्श इव बिम्बितम् ।\nमयातिकौतुकेनाथ सर्वास्तस्य गिरेः शिलाः ॥२१॥\nअन्विष्टा भूतिभागाश्च तृणगुल्मादयस्तथा ।\nयावत्सर्वत्र तत्तादृग्जगदस्ति यथास्थितम् ॥२२॥\nबुद्ध्यैव दृश्यते नाक्ष्णा परया विविधाकृति ।\nक्वचित्प्रथमसर्गात्म जायमानप्रजापति ॥२३॥\nकल्प्यमानर्क्षचन्द्रार्कदिनरात्र्यृतुवत्सरम् ।\nक्वचित्क्वचिन्महीपीठसंपन्नजनमण्डलम् ॥२४॥\nक्वचित्किंचिदखातोग्रचतुःसागरखातकम् ।\nकचित्किंचिदसंजातसुरसंजातदानवम् ॥२५॥\nक्वचित्किंचित्कृतयुगाचारसज्जनभूतकम् ।\nक्वचित्किंचित्कलियुगाचारदुर्जनभूतकम् ॥२६॥\nक्वचित्किंचित्पुरव्यूहदैत्यसंगरदुस्तरम् ॥२७॥\nक्वचित्किंचिन्महाशैलजालनिर्विवरावनि ।\nक्वचित्किंचिदसंपन्नसर्गमेकाम्बुजोद्भवम् ॥२८॥\nक्वचित्किंचिज्जरामृत्यून्मुक्तभूतलमानवम् ।\nक्वचित्किंचिदसंजातचन्द्रशून्यशिरःशिवम् ॥२९॥\nअनिर्मथितदुग्धाब्धिमृत्युमत्सुरपूरितम् ।\nअसंजातामृताश्वेभवैद्यगोकमलाविषम् ॥३०॥\nशुक्रामरमहाविद्यानाशनोत्कसुरव्रजम् ।\nक्वचित्किंचिच्च गर्भाङ्गकर्तनोत्कसुरेश्वरम् ॥३१॥\nअपरिम्लानधर्मत्वात्स्वप्रकाशाखिलव्रजम् ।\nक्वचित्किंचिच्च पूर्वान्यसंनिवेशक्रमस्थिति ॥३२॥\nअपूर्ववेदशास्त्रार्थसमाचारविचारणम् ।\nक्वचित्किंचिन्न कल्पान्तसंक्षोभमिव संस्थितम् ॥३३॥\nक्वचित्किंचिच्च दैत्यौघविलुण्ठितसुरालयम् ।\nक्वचित्किंचित्सुरोद्यानगायद्गन्धर्वकिन्नरम् ॥३४॥,\nक्वचित्किंचित्समारब्धगीर्वाणासुरसौहृदम् ।\nभूतभव्यभविष्यत्स्थजगदाडम्बरं मया ॥३५॥\nतदानुभूतं वपुषि महाविश्वगणात्मनि ।\nएकत्र कल्पविक्षुब्धपुष्करावर्तमन्थरम् ॥३६॥\nएकत्र सौम्यसकलभूतसंततिसंस्थितम् ।\nएकत्र समनुक्षुब्धसुरासुरनरेश्वरम् ॥३७॥\nएकत्रासंभवद्भानुनित्याभिन्नतमोघनम् ।\nएकत्रासंभवद्ध्वान्त कान्तं ज्वालोदरोपमम् ॥३८॥\nएकत्र नलिनीनालनिलीनमधुकैटभम् ।\nएकत्र पद्ममञ्जूषासुप्तबालनवाब्जजम् ॥३९॥\nएकत्रैकार्णवोदग्रवृक्षविश्रान्तमाधवम् ।\nएकत्र कल्परजनीनिःशून्यतिमिराकुलम् ॥४०॥\nशिलाजठरनिस्पन्दं व्योमैव वितताकृति ।\nसुषुप्तजठराकारमप्रज्ञातमलक्षणम् ॥४१॥\nअप्रतर्क्यमविज्ञेयं सुषुप्तमिव सर्वतः ।\nएकत्र पक्षविक्षुब्धशैलकाकाकुलाम्बरम् ॥४२॥\nएकत्र वज्रनिष्पेषद्रवद्भूधरभासुरम् ।\nएकत्रोद्वृत्तमत्ताब्धिह्रियमाणधराचलम् ॥४३॥\nएकत्र पुरवृत्रान्धवलिसंगरसंकुलम् ।\nएकत्र मत्तपातालगजकम्पिवसुन्धरम् ॥४४॥\nएकत्र शेषशिरसः कल्पान्तलुठितावनि ।\nक्वचिदल्पेन रामेण हतरावणराक्षसम् ॥४५॥\nरक्षसा रावणेनैव क्वचिद्विहतराघवम् ।\nभूस्थपादेन देवाद्रिशिरस्थशिरसा परम् ॥४६॥\nपश्याम्यम्बरमाक्रान्तं क्वचिद्वै कालनेमिना ।\nक्वचिच्चापसुरैर्नित्यं दानवैरेव पालितम् ॥४७॥\nक्वचिच्च भ्रष्टदनुजैरमरैरेव पालितम् ।\nजिष्णुयुक्तेन गुप्तेन विष्णुपाण्डवकौरवैः ॥४८॥\nक्वचिद्भारतयुद्धेन निहताक्षौहिणीगणम् ।\nश्रीराम उवाच ।\nकिमहं भगवन्पूर्वमभवं कथयेति मे ॥४९॥\nअभवं चेदनेनैव संनिवेशेन तत्कथम् ।\nश्रीवसिष्ठ उवाच ।\nसर्व एव विवर्तन्ते राम भावाः पुनःपुनः ॥५०॥\nपूर्यमाणा यथा माषाः क्रमेणान्येन तेन वा ।\nसर्वक्रमसमाः केचित्तयैवान्येन वा मिथः ॥५१॥\nस्फुरन्त्यर्थसमा भावाः केचिदब्धितरङ्गवत् ।\nपुनस्त्वं पुनरेवाहं पुनः पुनरिमे जनाः ॥५२॥\nन कदाचन नैवान्ये संभवन्त्यखिलं परे ।\nत एवान्येऽथवाम्भोधौ तरङ्गा इव निर्णयः ॥५३॥\nयद्वन्न जायते तद्वद्भूतानां भ्रमतां भवेत् ।\nआयान्ति यान्त्यनन्तानि भूतानीह भवद्भ्रमैः ॥५४॥\nतान्येवान्यानि चान्यानि समानि विषमाणि च ।\nआवृत्तिमन्ति तान्येव तथैवान्यानि चाभितः ॥५५॥\nविद्धि सीकरजालानि भूतानि जगदम्बुधेः ।\nवित्तबन्धुवयःकर्मविद्याविज्ञानचेष्टितैः ॥५६॥\nतैरेव केचिज्जायन्ते भूयोभूयः शरीरिणः ।\nअर्धैस्तैः सदृशाः केचित्केचित्पादेन तैः समाः ॥५७॥\nतज्जीवास्तैर्विसदृशा भवन्त्यन्यशरीरिणः ।\nसर्वैरेभिः समाः केचित्कालेनैव विलक्षणाः ।\nकालेन सदृशाः केचिदनेन च विलक्षणाः ॥५८॥\nकालेनाकुलचेष्टयान्य इव ते गच्छन्त्यधोर्ध्वं पुन-\nदेहालेखनखेदितान्यगणितान्यन्यानि चान्यान्यलम्\nभूताम्बूनि वहन्ति संसृतिमये तान्यम्बुधौ चञ्चले\nचक्रावृत्तिमयानि संकलयितुं शक्नोति कस्तान्यलम् ॥५९॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मो० निर्वाण० उ० पाषा० जगदन्यायत्ववर्णनं नाम षडशीतितमः सर्गः ॥८६॥"
  }
]
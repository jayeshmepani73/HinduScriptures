[
  {
    "text": "मुनिरुवाच ।\nएतत्ते कथितं सर्वं भविष्यद्भूतवत्तव ।\nयथेच्छसि तथेदानीं व्याध साधु विधीयताम् ॥१॥\nअग्निरुवाच ।\nइति तस्य वचः श्रुत्वा विस्मयाकुलचेतनः ।\nक्षीणं स्थित्वा जगामाशु स्नातुं व्याधस्तथा मुनिः ॥२॥\nइति तौ चेरतुस्तत्र तपः शास्त्रविचारणैः ।\nअकारणसुहृद्भूतावुभौ व्याधमहामुनी ॥३॥\nअथाल्पेनैव कालेन मुनिर्निर्वाणमाययौ ।\nदेहं त्यक्त्वाऽपदेशान्ते परे परिणतिं गतः ॥४॥\nकालेन बहुनान्येन ततो युगशतात्मना ।\nव्याधस्य कामनां दातुं पद्मजन्मा समाययौ ॥५॥\nव्याधः स्ववासनावेशं निवारयितुमक्षमः ।\nजानन्नपि वरं पूर्वं वर्णितं समयाचत ॥६॥\nब्रह्मैवमस्त्विति प्रोच्य ययावभिमतां दिशम् ।\nव्याधस्तपःफलं भोक्तुं खगवद्व्योम पुप्लुवे ॥७॥\nवर्धमानेन देहेन जगत्पारे महानभः ।\nवेगादगणितं कालं पूरयामास शैलवत् ॥८॥\nमहागरुडवेगेन तिर्यगूर्ध्वमधस्तथा ।\nव्योम पूरयतस्तस्य कालो बहुतरो ययौ ॥९॥\nअथ दीर्घेण कालेन यदा विद्याभ्रमस्य सः ।\nअन्तं न समवाप्नोति तत्रोद्वेगमुपाययौ ॥१०\nउद्वेगादथ बद्ध्वासौ प्राणरेचनधारणाम् ।\nप्राणांस्तत्याज नभसि शवीभूतमधोवपुः ॥११॥\nचित्तं प्राणान्वितं व्योम्नि ययौ तत्रैव सिन्धुताम् ।\nविदूरथारिरूपां तामखिलावनिपालिनीम् ॥१२॥\nदेहो मेरुशताकारमहाशव इवाभवत् ।\nद्वितीयोर्वीनिभो व्योम्नः पपाताशनिवज्रवत् ॥१३॥\nपिधानमिव कस्योर्वीवीथी कस्मिंश्चिदम्बरे ।\nकेशोण्ड्रकवदाभाते कस्मिंश्चिज्जागते भ्रमे ॥१४॥\nआकारपूरिताशेषवसुधाचलमण्डलः ।\nविपश्चिच्छ्रेष्ठ कथितमेतत्ते तन्महाशवम् ॥१५॥\nयस्मिञ्छवं संपतितं जगत्यवनिमण्डले ॥\nतदिदं जगदाभातमस्माकं स्वप्नपूर्यथा ॥१६॥\nतदेतच्छवमास्वाद्य शुष्का पूर्णा महोदरी ।\nसंपन्ना चण्डिका देवी रक्ता रक्तान्त्रपूरिता ॥१७॥\nमेदिनी मेदिनी जाता शवस्यैतस्य मेदसा ।\nपूरिताऽपूर्वरूपेण हिमवद्गिरिरूपिणा ॥१८॥ ।\nतदैवैतन्महामेदो मृद्धातुत्वमुपागतम् ।\nकालेन वसुधा भूयो भूत्वा मृन्मयतां गता ॥१९॥\nभूयः प्रजातानि वनानि भूमौ\nग्रामाः कृताः पत्तनसंयुताश्च ।\nपातालतः साधुसमुत्थितास्ते\nशैलाः प्रवृत्ता व्यवहारलक्ष्मीः ॥२०॥"
  },
  {
    "text": "इत्यार्षे श्रीवासिष्ठमहारामायणे वा० दे० मो० नि० उ० अवि० विय० ? शवनिर्णयो नामाष्टपञ्चाशदधिकशततमः सर्गः ॥१५८॥"
  }
]
[
  {
    "text": "श्रीराम उवाच ।\nपरिज्ञाते परे वस्तुन्यनादिनिधनात्मनि ।\nसंपद्यते वद ब्रह्मन्कीदृशः पुरुषोत्तमः ॥१॥\nश्रीवसिष्ठ उवाच ।\nश्रृणु संपद्यते कीदृग्ज्ञातज्ञेयो नरोत्तमः ।\nयावज्जीवं कथं चैष किमाचारोऽवतिष्ठते ॥२॥\nउपला अपि मित्राणि बन्धवो वनपादपाः ।\nवनमध्ये स्थितस्यापि स्वजना मृगपोतकाः ॥३॥\nआकीर्णं शून्यमेवास्य विपदश्चातिसंपदः ।\nस्थितस्यापि महाराज्ये व्यसनान्येव सूत्सवाः ॥४॥\nअसमाधिः समाधानं दुःखमेव महत्सुखम् ।\nव्यवहारोऽपि सन्मौनं कर्माण्येवात्यकर्मता ॥५॥\nजाग्रदेव सुषुप्तस्थो जीवन्नेव मृतोपमः ।\nकरोति सर्वमाचारं न करोति च किंचन ॥६॥\nरसिकोऽत्यन्तविरसो निर्घृणो बन्धुवत्सलः ।\nनिर्दयोऽत्यन्तकरुणो वितृष्णस्तृष्णयान्वितः ॥७॥\nसर्वाभिनन्दिताचारः सर्वाचारबहिष्कृतः ।\nवीतशोकभयायासः सशोक इव लक्ष्यते ॥८॥\nतस्मान्नोद्विजते लोको लोकान्नोद्विजते तु सः ।\nपरमुद्वेगमापन्नः संसृतौ रसिकोऽपि सन् ॥९॥\nनाभिनन्दति संप्राप्तं नाप्राप्तमभिवाञ्छति ।\nआस्तेऽनुभूयमानेऽर्थे न च हर्षविषादयोः ॥१०॥\nदुःखिते दुःखितकथः सुखिते सुखसंकथः ।\nआस्ते सर्वास्ववस्थासु हृदयेनापराजितः ॥११॥\nकर्मणः सुकृतादन्यदस्मै किंचिन्न रोचते ।\nस्वभाव एव महतां ननु यन्न विचेष्टितम् ॥१२॥\nनालम्बते रसिकतां न च नीरसतां क्वचित् ।\nनार्थेषु विचरत्यर्थी वीतरागः सरागवत् ॥१३॥\nयथा शास्त्रव्यवहृतेः सुखदुःखैः क्रमागतैः ।\nअनागतोऽपि चायाति न हर्षं न विषादिताम् ॥१४॥\nसंप्रहृष्टाश्च लक्ष्यन्ते लक्ष्यन्ते दुःखितास्तथा ।\nन स्वभावं त्यजन्त्यन्तः संसारारभटीनटाः ॥१५॥\nआत्मीयेष्वर्थजातेषु मिथ्यात्मसु सुतादिषु ।\nबुद्बुदेष्विव तोयानां न स्नेहस्तत्त्वदर्शिनाम् ॥१६॥\nअस्नेह एव सुघनस्नेहार्द्रहृदयो यथा ।\nवत्सलां दर्शयन्वृत्तिं ज्ञस्तिष्ठति यथाक्रमम् ॥१७॥\nवायूनिव प्रवाहस्थाः स्पृशन्ति विषयान्मुधा ।\nदेहसत्ताविषान्मूढा लीयन्ते विषयोदरे ॥१८॥\nबहिः सर्वसमाचारमन्तः सर्वार्थशीतलम् ।\nनित्यमन्तरनाविष्ट आविष्ट इव तिष्ठति ॥१९॥\nश्रीराम उवाच ।\nस्वरूपमीदृशं तस्य को वेत्ति मुनिनायक ।\nवद सत्यमसत्यं वा भवत्यज्ञो ह्यपीदृशः ॥२०॥\nअश्ववद्ब्रह्मचर्येण चरन्तोऽचारुचेतसः ।\nमिथ्यातपस्विदार्ढ्याय भवन्त्येवंविधा मुने ॥२१॥\nश्रीवसिष्ठ उवाच ।\nअसत्यं वास्तु सत्यं वा स्वरूपं वरमीदृशम् ।\nविद्धि वेदविदां त्वेष स्वभावानुभवस्थितः ॥२२॥\nअनाविष्टा विचेष्टन्ते वीतरागाः सरागवत् ।\nगतहासा हसन्त्यज्ञान्सहसा करुणाकुलाः ॥२३॥\nचित्तादर्शगतं दृश्यं सर्वं कपटकुट्टिमम् ।\nपश्यन्त्यसत्परिज्ञातं स्वप्ने हेमेव हस्तगम् ॥२४॥\nअन्तःशीतलतामेषां तां न जानन्ति केचन ।\nदूराच्चन्दनदारूणामामोदमिव जन्तवः ॥२५॥\nये तु विज्ञातविज्ञेयास्तादृशाः पावनाशयाः ।\nजानन्ति तांस्तथैवान्तरहेः पादानिवाहयः ॥२६॥\nभावं निगूहयन्त्येते तमुत्तममनुत्तमाः ।\nग्राम्यैर्धनैः किलानर्घ्य कश्चिन्तामणिरापणे ॥२७॥\nतस्मिन्निगूहने भावो यतस्तेषां न दर्शने ।\nनिर्वासना गतद्वैता गतमानाः किलाङ्ग ते ॥२८॥\nएकान्तामानदौर्गत्यजनावज्ञप्तयस्तु तान् ।\nसुखयन्ति यथा राम न तथैव महर्द्धयः ॥२९॥\nस्वसंवेदनसंवेद्यसारा विदितवेद्यता ।\nनैषा दर्शयितुं शक्या दृश्यते न च तद्विदा ॥३०॥\nगुणं ममेमं जानातु जनः पूजां करोतु मे ।\nइत्यहंकारिणामीहा न तु तन्मुक्तचेतसाम् ॥३१॥\nक्रियाफलानि चिद्व्योमगमनादीनि राघव ।\nअज्ञानामपि सिध्यन्ति मन्त्रौषधिवशादिह ॥३२॥\nयो यादृक् क्लेशमाधातुं समर्थस्तादृगेव सः ।\nअवश्यं फलमाप्नोति प्रबुद्धोऽस्त्वज्ञ एव वा ॥३३॥\nआमोदश्चन्दनस्येव स्पन्दनस्य फलं हृदि ।\nसर्वस्यैवास्ति तन्नूनं तद्वता समवाप्यते ॥३४॥\nअहंतावासनाद्वैतं वस्तुता दृश्यवस्तुषु ।\nयस्यास्त्यसौ साधयति खगमादिक्रियाफलम् ॥३५॥\nइदं न किंचिद्भ्रान्तिर्वा खं चेति ज्ञस्तु वेत्ति यः ।\nसोऽवासनः कर्मवात्याः कथं साधयति क्रियाः ॥३६॥\nनैव तस्य कृतेनार्थो नाऽकृतेनेह कश्चन ।\nन चास्य सर्वभूतेषु कश्चिदर्थव्यपाश्रयः ॥३७॥\nन तदस्ति पृथिव्यां वा दिवि देवेषु वा क्वचित् ।\nयदुदारमनोवृत्तेर्लोभाय विदितात्मनः ॥३८॥\nजगदेव तृणं यस्य न किंचिद्रज एव वा ।\nकिं नाम तस्य भवतु अन्यदादेयतां गतम् ॥३९॥\nनिर्वाहितजगद्यात्रः परिपूर्णमना मुनिः ।\nयथास्थितमसावास्ते संप्रयाति यथागतम् ॥४०॥\nनित्यान्तःशीतलो मौनी सत्त्वीभूतमनोवनिः ।\nपरिपूर्णार्णवाकारो गम्भीरप्रकटाशयः ॥४१॥\nरसायनपरापूर्णहृदवत् ह्लादमात्मनि ।\nधत्ते करोति वान्यस्य सकलेन्दुरिवामलः ॥४२॥\nमन्दारमञ्जरीकुञ्जपिञ्जरा देवभूमयः ।\nन तथा ह्लादयन्त्येता यथा पण्डितबुद्धयः ॥४३॥\nचन्द्रबिम्बैर्वसन्तैश्च महतामहताशयैः ।\nसारं सौभाग्यसौगन्ध्यसौरभालोकभोगिषु ॥४४॥\nभ्रान्तिमात्रमिदं विश्वमिन्द्रजालमसन्मयम् ।\nत्यजतीति विनिश्चित्य दिनानुदिनमेषणाः ॥४५॥\nशीतातपादिदुःखानि निजदेहगतान्यपि ।\nअन्यदेहगतानीव ज्ञः पश्यत्यवहेलया ॥४६॥\nकरुणोदारया वृत्त्या वृत्त्या व्रततिधीरया ।\nनीरसो नीरसारां तु सारतां सरति स्थितिम् ॥४७॥\nव्यवहारं यथाप्राप्तं लोकसामान्यमाचरन् ।\nचराचराणां भूतानामुपर्येवावतिष्ठते ॥४८॥\nप्रज्ञाप्रासादमारूढस्त्वशोच्यः शोचते जनान् ।\nभूमिष्ठानिव शैलस्थः सर्वान्प्रज्ञोऽनुपश्यति ॥४९॥\nचिरं कल्लोलवलितः सुमना जलधौ भ्रमे ।\nपरं पारमुपागत्य परां विश्रान्तिमेति सः ॥५०॥\nहसन्स शान्तया वृत्त्या प्राक्तनीर्जागतीर्गतीः ।\nस्मयमान इवास्तेऽन्तर्जनताश्च घनभ्रमाः ॥५१॥\nएताः कान्तारनिर्मग्नमिताः संसारदृष्टयः ।\nअसत्यो हृतवत्यो मामित्यन्तर्याति विस्मयम् ॥५२॥\nदृष्ट्याष्टगुणमैश्वर्यमनिष्टं मे तृणायते ।\nइत्युपैत्युपशान्तत्वात्स्मयमानोऽपि न स्मयम् ॥५३॥\nकश्चिद्गिरिगुहागेहः कश्चित्पुण्याश्रमाश्रयः ।\nकश्चिद्गृहस्थाश्रमवान्कश्चिद्वहुरटन्स्थितः ॥५४॥\nकश्चिद्भिक्षाचराचारः कश्चिदेकान्ततापसः ।\nकश्चिन्मौनव्रतधरः कश्चिद्ध्यानपरायणः ॥५५॥\nकश्चिद्विपश्चिद्विख्यातः कश्चिच्छ्रोता श्रुतेः स्मृतेः ।\nकश्चिद्राजा द्विजः कश्चित्कश्चिदज्ञ इव स्थितः ॥५६॥\nगुटिकाञ्जनखङ्गादिसिद्धः कश्चिन्नभोगतः ।\nकश्चिच्छिल्पकलाजीवी कश्चित्पामररूपभृत् ॥५७॥\nकश्चित्त्यक्तसमाचारः कश्चिच्छ्रोत्रियनायकः ।\nकश्चिदुन्मत्तचरितः प्रव्रज्यां कश्चिदाश्रितः ॥५८॥\nपुरुषो न शरीरादि न च चित्तादि किंचन ।\nपुरुषश्चेतनं नाम न स नश्यति कर्हिचित् ॥५९॥\nअच्छेद्योऽसावदाह्योऽसावक्लेद्योऽशोष्य एव च ।\nनित्यः सर्वगतः स्थाणुरचलोऽसौ सनातनः ॥६०॥\nइति सम्यक्प्रबुद्धो यः स यथा यत्र तिष्ठति ।\nतथा तिष्ठतु तत्रात्र स्थानास्थानियमेन किम् ॥६१॥\nपातालमाविशतु यातु नभो विलङ्घ्य\nदिङ्मण्डलं भ्रमतु पेषणमेव येन ।\nचिन्मात्रमेतदजरं न तु यातु नाश-\nमाकाशकोश इवशान्तमजं शिवं तत् ॥६२॥"
  },
  {
    "text": "इत्यार्षे श्रीवासिष्ठमहारामायणे वा० दे० मो० निर्वाणप्रकरणे उ० मरणाद्यभावोपदेशो नाम द्व्युत्तरशततमः सर्गः ॥१०२॥"
  }
]
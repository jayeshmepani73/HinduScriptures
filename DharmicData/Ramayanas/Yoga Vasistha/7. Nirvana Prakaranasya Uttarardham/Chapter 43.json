[
  {
    "text": "श्रीवसिष्ठ उवाच ।\nअहंतादिजगच्चेदं परिज्ञानादसत्यताम् ।\nयाति सानुभवो मोहात्सत्यमेवान्यथाधियाम् ॥१॥\nअज्ञानज्वरमुक्तस्य बोधशीतलितात्मनः ।\nएतदेव भवेच्चिह्नं यद्भोगाम्बु न रोचते ॥२॥\nअलमन्यैः परिज्ञानैर्वाच्यवाचकविभ्रमैः ।\nअनहंवेदनामात्रं निर्वाणं तद्विभाव्यताम् ॥३॥\nपरिज्ञाता यथा स्वप्ने पदार्था रसयन्ति नो ।\nन च सन्ति तथैवास्मिन्नहं जगदिदंभ्रमे ॥४॥\nयथा स्वभावनाद्यक्षस्तरौ सस्वजनं पुरम् ।\nपश्यत्यसत्यमेवैवं जीवः पश्यति संसृतिम् ॥५॥\nविभ्रमात्मा यथा यक्षो यक्षलोकश्च ते मिथः ।\nसद्रूपौ सुस्थितौ मिथ्या तथाहंत्वजगद्भ्रमौ ॥६॥\nअनावरणतोऽरण्ये यक्षा विभ्रमरूपिणः ।\nयथा स्फुरन्ति भूतानि तथेमानि चतुर्दश ॥७॥\nभ्रममात्रमहं मिथ्यैवेति बुद्ध्वा विभावयन् ।\nयक्षोऽयक्षत्वमायाति चित्तं चित्तत्त्वतामिदम् ॥८॥\nनिरस्तकलनाशङ्कं त्यागग्रहणवर्जितम् ।\nअविसारिसमस्तेच्छं शान्तमास्व यथास्थितम् ॥९॥\nअसत्तासंभवं दृश्यं द्रष्ट्रात्मकमिदं ततम् ।\nअथवा नैव द्रष्ट्रात्म सदवाच्यं किमास्यते ॥१०॥\nवसन्तरसपूरस्य यथा विटपगुल्मता ।\nस्वरूपमात्रभरितसंविदः सर्गता तथा ॥११॥\nयदिदं जगदाभासं शुद्धं चिन्मात्रवेदनम् ।\nकात्रैकता द्विता का वा निर्वाणमलमास्यताम् ॥१२॥\nभूयतां चिन्मयव्योम्ना पीयतां परमो रसः ।\nस्थीयतां विगताशङ्कं निर्वाणानन्दनन्दने ॥१३॥\nकिमेतास्वतिशून्यासु संसारारण्यभूमिषु ।\nमानवा वातहरिणा भ्रमथो भ्रान्तबुद्धयः ॥१४॥\nजगत्त्रयमरीच्यम्बु विप्रलब्धान्धबुद्धयः ।\nमा धावत गतव्यग्रमाशयोपह्रताशयाः ॥१५॥\nरूपालोकमनस्कारमृगतृष्णाम्बुपायिनः ।\nव्यर्थमायासमायूंषि मा मा क्षपयतैणकाः ॥१६॥\nजगद्गन्धर्वनगरगुरुगर्वेण नश्यथ ।\nसुखरूपाणि दुःखानि नाशनायैव पश्यथ ॥१७॥\nजगत्केशोण्ड्रकभ्रान्त्यै मा महाम्बरमध्यगम् ।\nअवलोकयताभ्रान्ते स्वरूपे परिणम्यताम् ॥१८॥\nमानवा वातलोलोच्चपत्रप्राप्ताम्बुभङ्गुर- ।\nमानवासु न चास्वन्धगर्भशय्यासु सुप्यताम् ॥१९॥\nअविराममनाद्यन्ते स्वभावे शान्तमास्यताम् ।\nद्रष्ट्टदृश्यदशादोषादस्वभावाद्विनश्यताम् ॥२०\nअज्ञावबुद्धः संसारः स हि नास्ति मनागपि ।\nअवशिष्टं च यत्सत्यं तस्य नाम न विद्यते ॥२१॥\nत्रोटयित्वा तु तृष्णायःशृङ्खलावलितं बलात् ।\nसंसारपञ्जरं तिष्ठ सर्वस्योर्ध्वं मृगेन्द्रवत् ॥२२॥\nआत्मात्मीयग्रहभ्रान्तिशान्तिमात्रा विमुक्तता ।\nयथा तथा स्थितस्यापि सो स्वसत्तैव योगिनः ॥२३॥\nनिर्वाणताऽवासनता पराऽपतापताज्ञता ।\nसंसाराध्वनि खिन्नस्य शान्ता विश्रामभूमयः ॥२४॥\nतज्ज्ञज्ञातो न मूर्खाणां मूर्खज्ञातो न तद्विदाम् ।\nविद्यते जगदर्थोऽसाववाच्यार्थमयो मिथः ॥२५॥\nविश्वता भ्रान्तिसंशान्तौ संस्थितैव न लभ्यते ।\nमहार्णवाम्बुवलिता पुत्रिकेव पयोमयी ॥२६॥\nभ्रान्तिशान्तौ प्रबुद्धस्य विनिर्वाणस्य विश्वता ।\nयथास्थितैव गलिता विद्यते च यथास्थितम् ॥२७॥\nनिर्दग्धतृणभस्माली क्वापि याति यथानिलैः ।\nसतां स्वभावविश्रामैः क्वापि याति तथा जगत् ॥२८॥\nजगद्ब्रह्मपदार्थस्य संनिवेशः स तूत्तमः ।\nब्रह्मशब्दार्थरूपात्मा न जगच्छब्दकार्यभाक् ॥२९॥\nअविज्ञातस्य बालस्य पदार्था यादृशा इमे ।\nविदुषस्तादृशा एव तिष्ठतः क्षीणवासनम् ॥३०॥\nया निशा सर्वभूतानां तस्यां जागर्ति संयमी ।\nयस्यां जाग्रति भूतानि सा निशा पश्यतो मुनेः ॥३१॥\nस्थितमेवाऽविरामी यज्जाग्रदस्य सुषुप्तवत् ।\nचित्रावलोकित इव जाग्रत्योऽस्य रसैषणाः ॥३२॥\nजात्यन्धरूपानुभवसमं भुवनवेदनम् ।\nभ्रान्तप्रायमसद्रूपं ज्ञस्य भाति न भाति च ॥३३॥\nविमूढदुःखं त्रिजगद्विमूढविषयं न सत् ।\nस्वप्ने स्वप्नतया ज्ञाते रूपालोकमनःक्रियाः ॥३४॥\nन स्वदन्ते यथा तद्वज्जाग्रत्स्वप्रे स्फुरन्तु मा ।\nनिर्विभागः समाश्वस्तोऽविरोधं परमागतः ॥३५॥\nआशीतलान्तःकरणो निर्वाणो ज्ञोऽवतिष्ठते ।\nतज्ज्ञस्याकृष्टमुक्तस्य समं ध्यानं विना स्थितिः ॥३६॥\nनिम्नं विनैव तोयस्य न संभवति काचन ।\nअर्थ एव मनस्कारो मन एवार्थरञ्जनम् ॥३७॥\nएष एवैष आभासः सबाह्याभ्यन्तरात्मकः ।\nआसमुद्रं नदीवाहशतसंघमयात्मकम् ॥३८॥\nयथैकश्लेषपिण्डात्म वहत्यम्बु तरङ्गिणाम् ।\nसबाह्याभ्यन्तराकारमर्थानर्थमयात्मकम् ॥३९॥\nमन एव स्फुरत्यर्थनिर्भासं व्याततं तथा ।\nनास्त्यर्थमनसोर्द्वित्वं यथा जलतरङ्गयोः ॥४०॥\nएकाभावे द्वयोः शान्तिः पवनस्पन्दयोरिव ।\nनूनमेकोपशान्त्यैव निःसारे परमार्थतः ॥४१॥\nएकत्वादर्थमनसी सममेवाशु शाम्यतः ।\nअर्थः संकल्परूपात्मा नेहितव्यो विजानतो ॥४२॥\nमनश्च सम्यग्ज्ञानेन शान्तिरेवं भवेत्तयोः ।\nअनष्टे नश्यतश्चैतै ज्ञस्यार्थमनसी स्वतः ॥४३॥\nमृन्मये द्विषति ज्ञानाद्द्विषद्भावभये यथा ।\nयथासंख्यं स्थिते एव ज्ञस्यार्थमनसी सदा ॥४४॥\nकिमप्यपूर्वमेवान्यत्संपन्ने भावरूपिणि ।\nसंहितार्थजगत्कालोऽप्यज्ञोऽज्ञविषयोऽप्यसत् ॥४५॥\nपार्श्वसुप्तनरस्वप्न इव क्लीबाग्रयक्षवत् ।\nज्ञस्य साज्ञं जगन्नास्ति वीरस्येव पिशाचधीः ॥४६॥\nज्ञमज्ञो भावयत्यज्ञं चिरं वन्ध्यापि वर्धते ।\nविनैव ज्ञातशब्दार्थमर्थभावमिवागतम् ॥४७॥\nस्थितं बोधमनाद्यन्तं स्वभावं सर्गगं विदुः ।\nमनः शब्दार्थरहितं विभागान्तविवर्जितम् ॥४८॥\nबोधवारिमनोबुद्धितरङ्गमिव निर्मलम् ।\nक्व संभवत एवान्तः के वार्थमनसी किल ॥४९॥\nनिरर्थिकैव विभ्रान्तिः स्वभावमयमास्यताम् ।\nशुद्धबोधस्वभावस्थैराकाशमिव शारदैः ॥५०॥\nजाग्रत्स्वप्नसुषुप्तान्तैर्मनस्त्वं नानुभूयते ।\nविधूयानन्तनानात्वमसद्भावमनामये ॥५१॥\nज्ञेयं रज्जुरिवाशेषं स्वभावे तिष्ठ चिद्घने ।\nज्ञप्तिरेवान्तरं बाह्यं चार्थत्वमधितिष्ठति ॥५२॥\nबीजं शाखाफलानीव क्वातोऽर्थमनसी वद ।\nज्ञेयासंभवतो ज्ञप्तिरप्यनाख्यं पदं गता ॥५३॥\nशान्ताशेषविशेषात्मा तेन शेषोऽस्ति सत्स्वभाः ।\nअर्थ एव मनस्कारः स चाभावात्मको भ्रमः ॥५४॥\nमन एवार्थसंस्कारः स चाभावात्मको भ्रमः ।\nसर्वात्मत्वादजस्यैतदप्यकारणकं मनः ॥५५॥\nभ्रमानुभवतोऽर्थश्च मिथ्यैवास्तीव भासते ।\nअकारणकमेवार्थनिर्भासं भासते मनः ॥५६॥\nविद्युद्विलसिताकारमस्थिरं तरलायते ।\nत्वं मनस्कारमात्रात्मा संसृतौ विभ्रमायसे ॥५७॥\nस्वभावैकपरिज्ञानान्नासि नापि भ्रमायसे ।\nमनसैव हि संसार आत्मबोधेन शाम्यति ॥५८॥\nशुक्तिरूप्यभ्रमाकारो जनो मिथ्यैव ताम्यति ।\nअभावभावस्तु परं बोधरूपमसंसृतिः ॥५९॥\nनिर्वाणादितरा सत्ता दुःखायाहमिति भ्रमः ।\nमृगतृष्णाम्बुरूपोऽहमसच्छून्यस्वरूपकः ॥६०॥\nइत्येवात्मपरिज्ञानादहमित्येव शाम्यति ।\nज्ञात्वा ज्ञानमयो भूत्वा सबाह्याभ्यन्तरार्थताम् ॥६१॥\nगतं स्वमत्यजद्रूपं तरङ्गत्वं यथा पयः ।\nमूलशाखाग्रपर्यन्ता सत्ता विटपिनो यथा ॥६२॥\nनिर्विकारमलं ज्ञप्तेर्ज्ञेयान्तैकैव भासते ।\nयथा योजनलक्षाभमेकमेवामलं नभः ॥६३॥\nएकमेव तथा ज्ञानं ज्ञेयान्तं भात्यखण्डितम् ।\nशून्यत्वादेकममलं यथा सर्वगमेव खम् ॥६४॥\nतथैकममलं ज्ञात्वा ज्ञानज्ञेयदशास्वपि ।\nघृतेनात्मा घनीभूय पाषाणीक्रियते यथा ॥६५॥\nचिता चेत्यतयात्मैव स्वचित्तीक्रियते तथा ।\nदेशकालं विनैवात्मा बोधाबोधेन चित्तताम् ॥६६॥\nअबुद्धो नीयते न्यायैरेकमेवैष सुस्थितः ।\nअत्र यद्यप्यबोधादेः संभवो नास्ति कश्चन ।\nतथापि कल्प्यतेऽत्रैव बोधनाय परस्परम् ॥६७॥\nमहानुभावा विगताभिमाना\nविमूढभावोपशमे गलन्ति ।\nनिर्भ्रान्तयोऽनन्ततयैव शान्ता\nनित्यं समाधानमया भवन्ति ॥६८॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षो० निर्वाण० उ० ब्रह्मैकतानतोपदेशो नाम त्रिचत्वारिंशः सर्गः ॥४३॥"
  }
]
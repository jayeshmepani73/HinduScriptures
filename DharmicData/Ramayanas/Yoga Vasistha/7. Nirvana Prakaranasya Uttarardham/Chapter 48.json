[
  {
    "text": "श्रीवसिष्ठ उवाच ।\nरूढे संसारनिर्वेदे स्थिते साधुसमागमे ।\nशास्त्रार्थे भाविते बुद्ध्या भोगवैतृष्ण्य आगते ॥१॥\nजाते विषयवैरस्ये सज्जनत्वे तथोदिते ।\nप्रकाशे सोन्मुखीभूते हृदये कलितोदये ॥२॥\nधनानि नाभिवाञ्छयन्ते तमांसीव विवेकिना ।\nत्यज्यन्ते विद्यमानानि संशुष्कामेध्यपर्णवत् ॥३॥\nभाराय पान्थदृष्ट्येव दृश्यन्ते दारबन्धवः ।\nयथाशक्ति यथाकालमुपचर्यन्त एव च ॥४॥\nइन्द्रियेष्वपि संलग्ना इन्द्रियार्थाः पुनःपुनः ।\nन भोगा अनुभूयन्ते नूनं शान्तमनस्तया ॥५॥\nएकान्तेषु दिगन्तेषु सरःसु विपिनेषु च ।\nउद्याने पुण्यदेशेषु निजेष्वेव गृहेषु वा ॥६॥\nसुहृत्केलिविलासेषु शुभोद्यानाशनादिषु ।\nशास्त्रतर्कविचारेषु न तथा स्थीयते चिरम् ॥७॥\nउपशान्तेन दान्तेन स्वात्मारामेण मौनिना ।\nज्ञातैवान्विष्यते ज्ञेन विज्ञानैकान्तवादिना ॥८॥\nएवमभ्यासवशतः परे विश्रम्यते पदे ।\nनिम्नेवाम्भसि शान्तेन स्वयमेव विवेकिना ॥९॥\nसबाह्याभ्यन्तरं शान्ता ज्ञतैवार्थतयोदिता ।\nन संभवति भिन्नोऽर्थ इत्येव परमं पदम् ॥१०॥\nनार्थोपलब्धिर्नो शून्यमस्ति बोधात्मतां विना ।\nइत्यन्तरनुभूतिस्थमाहुस्तत्परमं पदम् ॥११॥\nएकबोधातिसंबन्धपरिणामान्न बोधता ।\nन शून्यता नार्थतेति विद्धि तत्परमं पदम् ॥१२॥\nस्वसंविन्मात्रविश्रामवताममनसां सताम् ।\nन स्वदन्ते हि विषयाः पयांसि दृषदामिव ॥१३॥\nनिरोधपदमापन्नो निर्मना मौनमन्थरः ।\nस्वभावे स्थित एवास्ते चित्रे कृत इवात्मवान् ॥१४॥\nसर्वार्थमर्थरहितं महदेव पराणुवत् ।\nअशून्यमेव शून्यात्म हृदयं वेद्यवेदिनः ॥१५॥\nअहंत्वं जगदीहादि दिक्कालकलनादि च ।\nज्ञस्य ज्ञानादि शून्यादि स्थितमेव न विद्यते ॥१६॥\nज्ञेनामलपदस्थेन दीपेनेव निरस्यते ।\nतमो हार्दं तथा बाह्यं रागद्वेषभयादि च ॥१७॥\nरजोरहितसर्वाशं सत्त्वात्पारमुपागतम् ।\nअसंभवत्तमोरूपं प्रणमेत्तं नृभास्करम् ॥१८॥\nभेदप्रविलये जाते चित्ते चादृश्यतां गते ।\nया स्थितिः प्राप्तबोधस्य न वाग्गोचरमेति सा ॥१९॥\nददात्येतन्महाबुद्धे निर्वाणं परमेश्वरः ।\nअहर्निशं परमया चिरं भक्त्या प्रसादितः ॥२०॥\nश्रीराम उवाच ।\nईश्वरः को मुनिश्रेष्ठ कथं भक्त्या प्रसाद्यते\nएतन्मे तत्त्वतो ब्रूहि सर्वतत्त्वविदां वर ॥२१॥\nश्रीवसिष्ठ उवाच ।\nईश्वरो न महाबुद्धे दूरे न च सुदुर्लभः ।\nमहाबोधमयैकात्मा स्वात्मैव परमेश्वरः ॥२२॥\nतस्मै सर्वं ततः सर्वं स सर्वं सर्वतश्च सः ।\nसोऽन्तः सर्वमयो नित्यं तस्मै सर्वात्मने नमः ॥२३॥\nतस्मादिमाः प्रसूयन्ते सर्गप्रलयविक्रियाः ।\nअकारणं कारणतो गतयः पवनादिव ॥२४॥\nअनिशं पूजयन्त्येताः सर्वाः स्थावरजङ्गमाः ।\nयथाभिमतदानेन सर्वे ते भूतजातयः ॥२५॥\nसुबहून्येष जन्मानि यथाभिमतयेच्छया ।\nयदा संपूजितस्तेन प्रसादमधिगच्छति ॥२६॥\nप्रसन्नः स महादेवः स्वयमात्मा महेश्वरः ।\nबोधाय प्रेरयत्याशु दूतं पूतं शुभेहितैः ॥२७॥\nश्रीराम उवाच ।\nआत्मना परमेशेन को दूतः प्रेर्यते मुने ।\nस दूतो बोधनं वापि करोति वद मे कथम् ॥२८॥\nश्रीवसिष्ठ उवाच ।\nआत्मसंप्रेरितो दूतो विवेको नाम नामतः ।\nहृद्गुहायां सदानन्दस्तिष्ठतीन्दुरिवाम्बरे ॥२९॥\nस एष वासनात्मानं जन्तुं बोधयति क्रमात् ।\nसंसारसागरादस्मात्तारयत्यविवेकिनम् ॥३०॥\nबोधात्मैषोऽन्तरात्मैव परमः परमेश्वरः ।\nअस्यैव वाचको नाम प्रणवो वेदसंमतः ॥३१॥\nजपहोमतपोदानपाठयज्ञक्रियाक्रमैः ।\nएष प्रसाद्यते नित्यं नरनागसुरासुरैः ॥३२॥\nद्यौर्मूर्धा पृथिवी पादौ तारका रोमराजयः ।\nभूतान्यस्थीनि हृदयं व्योमास्य परमेश्वरः ॥३३॥\nसर्वत्रैष चिदात्मत्वाद्याति जागर्ति पश्यति ।\nतेनैष सर्वतोलक्ष्यकरकर्णाक्षिपादभृत् ॥३४॥\nविवेकदूतमुद्बोध्य हत्वा चित्तपिशाचकम् ।\nआत्मनः पदवीं स्फारां जीवः कामपि नीयते ॥३५॥\nत्यक्त्वा सर्वविकल्पौघान्विकारानर्थसंकरान् ।\nपौरुषेणात्मनैवात्मा स्वयमेव प्रसाद्यताम् ॥३६॥\nभ्रमन्मनःपिशाचेऽस्मिन्कल्लोलजलदाकुले ।\nसंसाररात्रितिमिरे स्वात्मैवापूर्णचन्द्रमाः ॥३७॥\nअगाधमरणावर्तकल्लोलाकुलकोटरे ।\nतृष्णातरङ्गतरले स्वमनश्चण्डमारुते ॥३८॥\nमहाजडलवाधारे संसारविषमार्णवे ।\nइन्द्रियग्रामगहने विवेकः पोतको महान् ॥३९॥\nपूर्वं यथाभिमतपूजनसुप्रसन्नो\nदत्वा विवेकमिह पावनदूतमात्मा ।\nजीवं पदं नयति निर्मलमेकमाद्यं\nसत्सङ्गशास्त्रपरमार्थपरावबोधैः ॥४०॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षो० निर्वाणप्रकरणे उ० विवेकमाहात्म्यं नामाष्टचत्वारिंशः सर्गः ॥४८॥"
  }
]
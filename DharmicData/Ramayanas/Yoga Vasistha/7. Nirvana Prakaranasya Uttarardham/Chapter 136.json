[
  {
    "text": "भास उवाच ।\nअथाहं तं महादेवं पावकं पृष्टवानिदम् ।\nशुकपक्षतिकोणस्थः भूयतामवनीश्वर ॥१॥\nभगवन्सर्वयज्ञेश स्वाहाधिप हुताशन ।\nकिमिदं नाम संपन्नं कथ्यतां किमिदं शवम् ॥२॥\nवह्निरुवाच ।\nश्रूयतामखिलं राजन्यथावद्वर्णयामि ते ।\nत्रैलोक्यभासुरानन्तशववृत्तान्तमक्षतम् ॥३॥\nअस्त्यनन्तमनाकारं परमं व्योम चिन्मयम् ।\nयत्रेमान्यपसंख्यानि जगन्ति परमाणवः ॥४॥\nशुद्धचिन्मात्रनभसि तस्मिन्सर्वगते क्वचित् ।\nसर्वात्मन्युदभूत्संवित्संवेदनमयी स्वयम् ॥५॥\nसा तेजःपरमाणुत्वमपश्यद्वेदनावशात् ।\nभावितार्थात्मकतया स्वप्ने त्वमिव पान्थताम् ॥६॥\nपरमाणुरसंवित्त्वादपश्यदणुतां स्वयम् ।\nभास्वतीं पद्मजरजस्तुल्यां संकल्पनात्मिकाम् ॥७॥\nसोच्छूनतां भावयन्ती पुनरप्यभवत्स्वयम् ।\nचक्षुरादीनीन्द्रियाणि वपुष्यन्वभवत्स्वतः ॥८॥\nअपश्यदग्रे च जगच्चक्षुरादि स्वभावतः ।\nआधाराधेयवद्भूतमयं स्वप्नपुरं यथा ॥९॥\nअसुरो नाम तत्रासीत्प्राणी मानी बभूव ह ।\nअसत्यप्रतिभासात्म पितृमातृपितामहः ॥१०॥\nदर्पोत्सिक्ततया तत्र कस्यचित्स महामुनेः ।\nयदा मृदितवानासीदाश्रमं शर्मभाजनम् ॥११॥\nमुनिः शापमदात्तस्य महाकारतयाश्रमः ।\nत्वया यन्नाशितो मृत्वा भव त्वं मशकोऽधमः ॥१२॥\nस तच्छापहुताशोऽथ तस्मिन्नेव तदा क्षणे ।\nअसुरं भस्मसाच्चक्रे जलमौर्व इवानलः ॥१३॥\nनिराकारं निराधारमाकाशवलयोपमम् ।\nचित्तं किंचिदिवाचेत्यमासीच्चेतनमासुरम् ॥१४॥\nतदेकत्वं ययौ साम्याद्भूताकाशेन चेतनम् ।\nतदास्पदेन तत्राथ वायुना चैकतां ययौ ॥१५॥\nआसीच्चेतनवातात्माऽभविष्यत्प्राणिनामकः ।\nरजसा पयसा व्याप्तस्तेजसा नभसाणुना ॥१६॥\nस पञ्चतन्मात्रमयश्चिन्मात्रलवकोऽणुकः ।\nस्पन्दमाप स्वभावेन व्योम्नि वातलवो यथा ॥१७॥\nअथ तस्यानिलान्तस्थं चेतनं तद्व्यबुध्यत ।\nकालानिलजलैर्भूमौ बीजमङ्कुरकृद्यथा ॥१८॥\nशुद्धशापविदन्तस्था मशकत्वविदास्य चित् ।\nवेधिता मशकाङ्गानि विदित्वा मशकोऽभवत् ॥१९॥\nस्वेदजस्याल्पदेहस्य निःश्वासनिपतत्तनोः ।\nद्वे तस्य मशकस्येह दिने भवति जीवितम् ॥२०॥\nश्रीराम उवाच ।\nप्राणिनामिह सर्वेषां योन्यन्तरज एव किम् ।\nसमुद्भवः संभवति किमुतान्योऽपि वा प्रभो ॥२१॥\nश्रीवसिष्ठ उवाच ।\nब्रह्मादीनां तृणान्तानां द्विधा भवति संभवः ।\nएको ब्रह्ममयोऽन्यस्तु भ्रान्तिजस्ताविमौ श्रृणु ॥२२॥\nपूर्वरूढजगद्भ्रान्तिभूततन्मात्ररञ्जनात् ।\nभूतानां संभवः प्रोक्तो भ्रान्तिजो दृश्यसङ्गतः ॥२३॥\nअभातायां जगद्भ्रान्तौ भूतभावः स्वयं भवन् ।\nयः स ब्रह्ममयः प्रोक्तः संभवो न स योनिजः ॥२४॥\nएवं स्थिते स मशको जगद्भ्रान्तिवशोत्थितः ।\nन तु ब्रह्मोत्थितस्तस्य राम चेष्टाक्रमं श्रृणु ॥२५॥\nक्षमेक्षुशष्पकक्षादिपुञ्जगुञ्जेषु गुञ्जता ।\nस्वायुषोऽर्धं दिनं तेन सर्वं भुक्तं विवल्गता ॥२६॥\nशाद्वलोदरदोलायां दोलनं बाललीलया ।\nचिरमारब्धमेतेन सार्धं मशिकया स्वयम् ॥२७॥\nदोलाश्रमार्तस्तत्रासौ यावद्विश्राम्यति क्वचित् ।\nतावद्धरिणपादाग्रगिरिपातेन चूर्णितः ॥२८॥\nहरिणाननसंदर्शत्यक्तप्राणतया तया ।\nपूर्वक्रमगृहीताक्षः स जातो हरिणस्ततः ॥२९॥\nविहरन्हरिणोऽरण्ये व्याधेन धनुषा हतः ।\nव्याधाननगदृष्टित्वात्संजातो व्याध एव सः ॥३०॥\nव्याधो वनेषु विहरन्संयातो मुनिकाननम् ।\nतत्र विश्रान्तवान्सङ्गान्मुनिना प्रतिबोधितः ॥३१॥\nभ्रान्तः किमिदमादीर्घदुःखाय धनुषा मृगान् ।\nहंसि पासि न कस्मात्त्वं तन्त्रं जगति भङ्गुरे ॥३२॥\nआयुर्वायुविघट्टिताभ्रपटलीलम्बाम्बुवद्भङ्गुरं\nभोगा मेघवितानमध्यविलसत्सौदामनीचञ्चलाः ।\nलोला यौवनलालना जलरयः कायः क्षणापायवा-\nन्पुत्र त्रासमुपेत्य संसृतिवशान्निर्वाणमन्विष्यतां ॥३३॥"
  },
  {
    "text": "इत्यार्षे श्रीवासिष्ठमहारामायणे वा० दे० मो० निर्वा० उ० अ० वि० श० मशकव्याधबोधनं नाम षट्त्रिशदधिकशततमः सर्गः ॥१३६॥"
  }
]
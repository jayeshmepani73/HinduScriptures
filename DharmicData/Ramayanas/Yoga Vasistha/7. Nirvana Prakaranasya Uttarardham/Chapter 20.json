[
  {
    "text": "श्रीवसिष्ठ उवाच ।\nसंकल्पपुरुषस्त्वेष यद्यत्कल्पयति स्वयम् ।\nतत्तथा तादृशं पञ्चभूतात्मा भवतीव खम् ॥१॥\nसर्वं राम जगज्जातं तत्संकल्पं विदुर्बुधाः ।\nतादृग्रूपं पञ्चकात्मविषयोन्मुखमाततम् ॥२॥\nजगत्पदार्थसार्थस्य विराट् सर्वस्य कारणम् ।\nकारणेन समान्येव कार्याणि च भवन्त्यतः ॥३॥\nयथैष स विराडेव विराट् प्रत्येकमात्मनि ।\nस्वसंविदि प्रसरति बोधवान्न त्वबोधवान् ॥४॥\nआसरीसृपमारुद्रमेवमभ्युदितो भ्रमः ।\nअणावप्यद्रिविस्तारो बीजकोश इव द्रुमः ॥५॥\nआसरीसृपमारुद्रं विराट् प्रत्येकमात्मनि ।\nपराणावप्यनन्तात्मबोधतो न त्वबोधतः ॥६॥\nयादृगेव विराडात्मन्येष विस्तार आगतः ।\nतादृगेवेह सर्वस्मिन्नणुमात्रेऽपि भूतके ॥७॥\nपरमार्थेन न स्थूलं न सूक्ष्मं किंचन क्वचित् ।\nयद्यथा विततं यत्र तत्तथाश्वनुभूयते ॥८॥\nमनश्चन्द्रमसो जातं मनसश्चन्द्र उत्थितः ।\nजीवाज्जीवोऽथवैकैषा सत्ता द्रवजलाङ्गवत् ॥९॥\nशुक्रसारं विदुर्जीवं प्रालेयकणसंनिभम् ।\nआनन्दोऽचलसंदोहस्तत एव प्रवर्तते ॥१०॥\nतं चेतति तदाभासं पूर्णमात्मस्थमात्मना ।\nतत्र तन्मयतां धत्ते तेन तन्मयरूपिणी ॥११॥\nजीवसंविदथैषान्तर्यदुपायाति पञ्चताम् ।\nन तत्र कारणं किंचिद्विद्यते न च कार्यता ॥१२॥\nप्रतियोगिव्यवच्छित्तेरभावात्स्वस्वभावयोः ।\nस्वभावोक्तिर्न चैवात्र भवत्यर्थानुसारिणी ॥१३॥\nजीवो जीवत्वमेव स्वजीवत्वादेव च स्वतः ।\nअन्तस्त्वेन वहिष्ट्वेन दृश्यते न च वायुवत् ॥१४॥\nनीहारेणेव संवीतश्चेत्यवस्तुपरायणः ।\nजात्यन्ध इव पन्थानं मारुतात्मा न पश्यति ॥१५॥\nजगज्जृम्भिकया जीवः स्वमैक्यं द्वित्वमास्थितः ।\nस्पन्दशक्त्येव पवन आवृतात्मा न पश्यति ॥१६॥\nअज्ञानस्य महाग्रन्थेर्मिथ्यावेद्यात्मनोऽसतः ।\nअहमित्यर्थरूपस्य भेदो मोक्ष इति स्मृतः ॥१७॥ '\nव्यपगतघनचेतनः समन्ता-\nदहमिति नूनमबुध्यमान आस्व ।\nअनभिधघनचेतनैकरूपः\nक्षितसदसत्सदसत्सदोदितश्च ॥१८॥"
  },
  {
    "text": "इत्यार्षे श्रीवासिष्ठमहारामायणे वाल्मी० दे० मोक्षोपायेषु निर्वाणप्रकरणे उत्तरार्धे जीवनिर्वाणयोगोपदेशो नाम विंशः सर्गः ॥२०॥"
  }
]
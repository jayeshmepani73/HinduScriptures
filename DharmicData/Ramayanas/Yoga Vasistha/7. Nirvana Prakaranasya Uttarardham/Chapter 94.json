[
  {
    "text": "श्रीवसिष्ठ उवाच ।\nअथ हेममयाकाशविस्तीर्णायां महाभुवि ।\nसौहार्दादेव सिद्धस्य तस्येदमहमुक्तवान् ॥१॥\nत्वया न केवलं तावन्मयापि न विचारितम् ।\nआव्याप्तिरहिता नाम न संभवति देहिनाम् ॥२॥\nकस्मान्मया तवोदन्तं विचार्यासौ स्थिरीकृता ।\nन कुटी व्योम्नि तेन त्वमभविष्यः स्थिरस्थितिः ॥३॥\nउत्तिष्ठ सिद्धलोकेषु निवसावो यथास्थितम् ।\nस्वास्पदस्थितयः सौम्याः स्वात्मसिद्धौ सुसाधनम् ॥४॥\nइति निर्णीय तावुच्चैरुत्सृतौ तारकोपमौ ।\nसममेकपुटोड्डीनौ व्योम यन्त्रोपलाविव ॥५॥\nप्रणामपूर्वमन्योन्यमथ कृत्वा विसर्जनम् ।\nगतः सोऽभिमतं देशमहं चाभिमतं गतः ॥६॥\nइति वृत्तान्तमखिलमुक्तवानस्मि राघव ।\nतवाश्चर्यमयीं पश्य संसृतीनां विचित्रताम् ॥७॥\nश्रीराम उवाच ।\nभगवंस्तव देहोऽसौ पृथिव्यामणुतां गतः ।\nभ्रान्तः केन शरीरेण सिद्धलोकांस्ततो भवान् ॥८॥\nश्रीवसिष्ठ उवाच ।\nआ स्मृतं श्रृणु वृत्तान्तं ततो मम जगद्गृहे ।\nभ्रमतः सिद्धसेनासु लोकपालपुरीषु च ॥९॥\nअहमिन्द्रपुरं प्राप्तो न कश्चित्तत्र दृष्टवान् ।\nमामिमं देहरहितमातिवाहिकदेहिनम् ॥१०॥\nअह किल तदा राम संपन्नो गगनाकृतिः ।\nन चाधारो न चाधेयश्चिदाकाशमयात्मकः ॥११॥\nन ग्रहीता न च ग्राह्यस्त्वादृशार्थावबोधिनाम् ।\nन चैव देशकालानां क्वचिदावृत्तिकारकः ॥१२॥\nमनोमननमात्रात्मा पृथ्व्यादिपरिवर्जितः ।\nसंकल्पपुरुषाकारः पदार्थानामरोधकः ॥१३॥\nअरुद्धश्च पदार्थौघैः स्वयं स्वानुभवोन्मुखः ।\nव्यवहर्ता तथाभूतैरेवं पुंभिर्मनोमयैः ॥१४॥\nस्वप्नानुभूतयो राम दृष्टान्तोऽत्राविखण्डितः ।\nअनुभूत्यपलापं तु यः कुर्यात्तेन तेऽस्त्वलम् ॥१५॥\nयथा स्वप्नचरो गेहे व्यवहर्ता न दृश्यते ।\nतथा तदा न दृष्टोस्मि पुरस्थोऽपि नभोगतैः ॥१६॥\nअहमन्यान्प्रपश्यामि पार्थिवाकारभासुरान् ।\nमामातिवाहिकात्मानं न कश्चिदपि पश्यति ॥१७॥\nश्रीराम उवाच ।\nन दृश्यते विदेहत्वाद्भवान्व्योमवपुर्यदि ।\nतत्कथं तेन सिद्धेन दृष्टोऽसि कनकावनौ ॥१८॥\nश्रीवसिष्ठ उवाच ।\nअस्मदादिर्जनो नाम यथा संकल्पकल्पितान् ।\nनासंकल्पितमाप्नोति सत्यकामवपुर्यतः ॥१९॥\nव्यवहारेषु मग्नेन लौकिकेष्वमलात्मना ।\nक्षणाद्विस्मर्यते पुंसा आतिवाहिकमात्मनः ॥२०॥\nमया पश्यतु मामेष इति संकल्पितं तदा ।\nतेन मां दृष्टवानेष स्वसंकल्पार्थभाजनम् ॥२१॥\nजनो जरठभेदत्वान्न संकल्पार्थभाजनम् ।\nस एष जीर्णभेदत्वात्सत्यकामत्वभाजनम् ॥२२॥\nद्वयोस्तु सिद्धयोः सिद्धविरुद्धेप्सितयोर्मिथः ।\nअधिकैकावदातात्मा जयी पुरुषयत्नवान् ॥२३॥\nभ्रमतः सिद्धसेनासु लोकपालपुरीषु मे ।\nविस्मृता व्यवहारौघैः सातिवाहिकतात्मनः ॥२४॥\nयदा तदाहमपरैर्व्यवहर्तुं महाम्बरे ।\nप्रवृत्तो न च मां कश्चित्तत्र पश्यति चञ्चलम् ॥२५॥\nअत्यन्तमप्यारटतः शब्दो न श्रूयते मम ।\nकेनचित्सुरलोकेषु स्वप्नपुंस इवानघ ॥२६॥\nअवष्टब्धं प्रवृत्तस्य नान्यावष्टब्धये मम ।\nसंपद्यते किंचिदपि मनोमननदेहिनः ॥२७॥\nएवं व्योमपिशाचोऽहं संपन्नो रघुनन्दन ।\nमयानुभूता काप्येषा देवागारपिशाचता ॥२८॥\nश्रीराम उवाच ।\nपिशाचाः सन्तिलोकेस्मिन्किमाकाराःकिमास्पदाः ।\nकिंजातीयाः किमाचाराः कीदृशाः कीदृशाशयाः ॥२९॥\nश्रीवसिष्ठ उवाच ।\nपिशाचाः सन्ति लोकेऽस्मिन्यादृशास्तादृशान्श्रृणु ।\nन सभ्योऽसौ न यो वक्ति प्रसङ्गापतितं वचः ॥३०॥\nपिशाचाः केचिदाकाशसदृशाः सूक्ष्मदेहकाः ।\nहस्तपादादिसंयुक्ताः पश्यन्ति त्वमिवाकृतिम् ॥३१॥\nछायया भयदायिन्या त्वन्यत्र भ्रमरूपया ।\nते चित्ताक्रमणं कृत्वा बोधयन्ति नराशयम् ॥३२॥\nघ्नन्त्यदन्ति पिबन्त्याशु लघुसत्त्वबलं जनम् ।\nबलं सत्त्वमथो जीवान्हिंसन्त्याक्रम्य चित्तकम् ॥३३॥\nआकाशसदृशाः केचित्केचिन्नीहारसंनिभाः ।\nकेचित्स्वप्ननराकाराः साकारा अपि स्वात्मकाः ॥३४॥\nकेचिदभ्रदलप्रख्याः केचित्पवनदेहकाः ।\nकेचिद्भ्रमात्मका एव सर्वे बुद्धिमनोमयाः ॥३५॥\nग्रहीतुं नैव युज्यन्ते ग्रहीतुं शक्नुवन्ति नो ।\nआकाशशून्यवपुषः पश्यन्त्याकृतिमात्मनः ॥३६॥\nशीतातपादिविहितं सुखं दुःखं विदन्ति च ।\nपातुमत्तुमवष्टब्धुमीहितुं शक्नुवन्ति नो ॥३७॥\nइच्छाद्वेषभयक्रोधलोभमोहसमन्विताः ।\nमन्त्रौषधतपोदानधैर्यधर्मवशीकृताः ॥३८॥\nसत्त्वावष्टम्भयन्त्रेण मन्त्रेणाराधितेन वा ।\nदृश्यन्तेऽपि च गृह्यन्ते कदाचित्केनचित्क्वचित् ॥३९॥\nदेवयोनिर्हि सा तेन केचिद्देवोपमादयः ।\nकेचिन्नरसमश्रीकाः केचिन्नागसमन्वयाः ॥४०॥\nश्वशृगालोपमाः केचिद्ग्रामजङ्गलवासिनः ।\nकुल्यावकररथ्यासु वसन्ति निरयेषु च ॥४१॥\nएतदास्पदमेतेषामित्याकाराः प्रकीर्तिताः ।\nपिशाचा एवमाचारा जन्मैषां श्रूयतामिदम् ॥४२॥\nअचेत्यचिन्मयं ब्रह्म सर्वशक्तिस्वभावतः ।\nयत्स्थितं बुद्धमेवान्तश्चेत्यं संकल्पयन्निव ॥४३॥\nतं जीवं विद्धि स प्रौढस्त्वहंकार इति स्मृतः ।\nसोऽहंकारः स्मृतः पुष्टो मन इत्युदितात्मभिः ॥४४॥\nस एव कथ्यते ब्रह्मा सकल्पाकाशरूपवान् ।\nअसदेवासतो बीजं जगतो विगताकृतिः ॥४५॥\nएवं मनःस्थितो ब्रह्मा सदेहोऽप्यमलं नभः ।\nतत्स्वप्नपुरुषाकारः सन्नेवासद्वपुः सदा ॥४६॥\nपृथ्व्यादिमूर्तिरहितस्त्वातिवाहिकदेहवान् ।\nपृथ्व्यादयः किल कुतः संकल्पपुरुषस्य खे ॥४७॥\nभवन्मनो यथाकाशपुरं पश्यति कल्पितम् ।\nतथा मनोविरञ्चित्वं पश्यत्यात्मनि कल्पितम् ॥४८॥\nयद्वेत्ति कल्पितं तत्सत्पश्यत्यनुभवत्यपि ।\nयो यावन्मात्रकस्तत्स कस्मात्किल न पश्यति ॥४९॥\nस यत्पश्यति तत्तादृक् शून्यात्मा शून्यमम्बरे ।\nब्रह्म ब्रह्मणि वा ब्रह्मा तदिदं जगदुच्यते ॥५०॥\nतथा संप्रति भासोऽस्य चिरकालैकभावनात् ।\nघनीभूतः स्थितः पुष्टः सुदीर्घस्वप्नसुन्दरः ॥५१॥\nआतिवाहिकदेहस्य तस्य तच्चिरभावनात् ।\nसर्गानुभवनं भूरि ब्रह्मणो ब्रह्मरूप्यपि ॥५२॥\nगतं प्रकटतोत्कर्षादाधिभौतिकदेहताम् ।\nतेनैव सर्ग इत्युक्तो भेदसंततिभासुरः ॥५३॥\nस ब्रह्मा ब्रह्ममात्रात्मा ब्रह्ममात्रात्मनोस्तयोः ।\nअजातयोरेव सदा तदात्मजगतोर्द्वयोः ॥५४॥\nअभिन्नयोरेव भृशं शून्यत्वाम्बरयोरिव ।\nऐकात्म्येनैव वसतोः पवनस्पन्दयोरिव ॥५५॥\nवेत्ति भूतमयत्वं तन्मिथ्यैव न तु वास्तवम् ।\nतथा यथा त्वं संकल्पपुरुषस्य सतोऽसतः ॥५६॥\nततः शरीरधातूनां तेन पृथ्व्यादिकाः कृताः ।\nअभिधाः पञ्च चित्पुष्टा जगदित्येव ताः स्थिताः ॥५७॥\nयथा त्वसत्य एवायं संकल्पः सत्य एव ते ।\nतथासावात्मसंकल्पं सत्यमेवानुभूतवान् ॥५८॥\nस स्वयं चिन्मयाकाशः स संकल्पश्चिदम्बरम् ।\nअतः स्वप्नो जगत्सर्वं कृतौ नाशोद्भवौ स्थितौ ॥५९॥\nयथैवैतन्मनः सत्यं तदंशाः सत्यमेव ते ।\nतथैव तत्कृताश्चन्द्ररुद्रार्केन्दुमरीचयः ॥६०॥\nएवं स्थिते जगज्जालं तन्मनोराज्यमुच्यते ।\nतच्च शून्यं निरालम्बमाकाशकचनं चिति ॥६१॥\nयथा स्वप्नपुरं व्योम संकल्पाद्रिर्यथा नभः ।\nतथा ब्रह्म जगच्चैव खमेवाच्छमनाकृति ॥६२॥\nएवमाभासमात्रस्य कचतोऽनिशमव्ययम् ।\nसर्गादिमध्यान्तदृशो मुधैवात्रोदिताः स्थिताः ॥६३॥\nकिंचिदाकाशकोशस्य तव वा मम वानघ ।\nजगतो वापि जायेत किं वा नश्यति मे वद ॥६४॥\nतत्किमर्थमनर्थाय निरर्थकमपार्थकाः ।\nकस्मादभ्युदिता ब्रूहि रागद्वेषभयादयः ॥६५॥\nवस्तुतोऽङ्ग न सर्गादिर्न सर्गो नाप्यसर्गता ।\nविद्यते सकृदाभातमिदमित्थं सदैव तत् ॥६६॥\nआशून्ये विपुलाभोगे स्वच्छचिज्जलपूरिते ।\nकलनापङ्ककलिले भविष्यति चिदम्बरे ॥६७॥\nअन्तरिक्षाक्षयक्षेत्रे खात्मनो गगनात्मिका ।\nतस्माद्बीजादियं जाता भूरिभूतशिलावलिः ॥६८॥\nनास्ति किंचिदिह क्षेत्रं व्युप्तं नाम न किंचन ।\nन बीजमस्ति नो जातं किंचित्सर्वं च संस्थितम् ॥६९॥\nयाः शिलावलयस्तत्र पुष्टास्ता विबुधादयः ।\nयास्तु वर्णोज्ज्वला एताः स्वास्थिता बुद्धबुद्धयः ॥७०॥\nयास्त्वर्धपक्वास्ता एता नरनागादिजातयः ।\nयास्त्वाश्याना रजोनष्टास्ताः कृमिस्थावरादयः ॥७१॥\nयास्तु गुर्व्यः फलैर्हीनाः शून्याकाराः क्षयक्षताः ।\nअशरीराः शरीरिण्यस्ताःपिशाचादिकाः स्मृताः ॥७२॥\nन हि संकल्पितुः स्वेच्छा क्वचित्पर्यनुयुज्यते ।\nतास्तथेच्छा विरिञ्चस्य तथा नाम तथोदिताः ॥७३॥\nसर्वा एव चिदाकाशरूपिण्यो भूतजातयः ।\nआतिवाहिकदेहिन्यः पृथ्व्यादिरहितात्मिकाः ॥७४॥\nताश्चिराभ्यासवशतस्त्वाधिभौतिकसंविदम् ।\nप्राप्ता दीर्घानुभवनात्स्वप्नजाग्रद्दशामिव ॥७५॥\nपिशाचाद्यास्तथा एते तथाभूताधिभौतिकाः ।\nतिष्ठन्ति तुष्टमनसः स्वसंसारविहारिणः ॥७६॥\nपश्यन्ति काश्चिदन्योन्यं ग्राम्या ग्राम्येयकानिव ।\nस्वप्नैकलोकवास्तव्या इवैता भूतजातयः ॥७७॥\nकाश्चिद्वहुनरप्राप्तस्वप्ननिर्माणलोकवत् ।\nनान्योन्यमपि पश्यन्ति नानासंस्थानसंस्थिताः ॥७८॥\nस्थिता यथैता जगति पिशाचाद्याः कुजातयः ।\nप्रायस्तथैताः कुम्भाण्डयक्षप्रेतादयः स्थिताः ॥७९॥\nयथा यत्रेह वै निम्ना जलं तत्रावतिष्ठते ।\nतथा यत्र पिशाचाद्यास्तमस्तत्रावतिष्ठते ॥८०॥\nमध्याह्नेपि पिशाचश्चेदजिरे तिष्ठति स्वयम् ।\nतत्तस्यान्धं तमस्तत्र संनिधानं करोत्यलम् ॥८१॥\nन निहन्ति च तद्भानुर्न चान्यस्तत्प्रपश्यति ।\nस एव चानुभवति पश्य मायाविजृम्भितम् ॥८२॥\nअग्नेरादित्यचन्द्रादेस्तैजसं मण्डलं यथा ।\nपिशाचादेरजन्यात्म तामसं मण्डलं तथा ॥८३॥\nयाति तेजस्यनोजस्त्वं तमस्योजःप्रधानताम् ।\nउलूकवत्पिशाचाद्या आश्चर्यं तत्स्वभावतः ॥८४॥\nएषा पिशाचाजनितस्य जातिः\nप्रोक्ता मया ते समयानपेता ।\nपिशाचतुल्यः सुरलोकपाल-\nलोकेषु जातोऽहमिति प्रसङ्गात् ॥८५॥"
  },
  {
    "text": "इत्यार्षे श्रीवा० वा० दे० मोक्षो० नि० उ० पा० पिशाचवर्णनप्रसङ्गेन जगद्ब्रह्मणोरैक्यप्रतिपादनं नाम चतुर्नवतितमः सर्गः ॥९४॥"
  }
]
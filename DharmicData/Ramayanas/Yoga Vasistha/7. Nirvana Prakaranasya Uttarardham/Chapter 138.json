[
  {
    "text": "तापस उवाच ।\nगन्तुमेवं विचार्याहं ततस्तत्संविदैकताम् ।\nप्रवृत्तश्चौत्तमाब्जेन सौरभेणेव सौरभम् ॥१॥\nयावत्तच्चेतनं तस्य तमोजोधातुमत्यजम् ।\nप्रवृत्तं बाह्यसंवित्तौ समस्तेन्द्रियसंविदा ॥२॥\nसंविदं संविदा गृह्णंस्तान्बाह्येऽन्तरपि क्षणात् ।\nअहं प्रसृतवांस्तत्र तैलबिन्दुरिवाम्भसि ॥३॥\nतत्संविदि तथैवाथ यावत्परिणमाम्यहम् ।\nभुवनं दृष्टवांस्तावत्सर्वं द्विगुणितं स्थितम् ॥४॥\nदिशो द्विगुणतां यातास्तपतस्तपनावुभौ ।\nभूमण्डले द्वे संपन्ने द्वे वै द्यावौ समुत्थिते ॥५॥\nवदनप्रतिबिम्बे द्वे दर्पणप्रतिबिम्बिते ।\nयथा भातस्तथा भाते मिश्रिते ते जगच्चितम् ॥६॥\nतैलवद्भाति कोशस्थं यच्चेतनतिलद्वये ।\nतस्मिञ्जगद्द्वयं तत्तत्तथा भाति विमिश्रितम् ॥७॥\nसंविद्द्वितयकोशस्थे मिश्रिते अप्यमिश्रिते ।\nते उभे जगती भाते समे क्षीरजले यथा ॥८॥\nनिमेषाद्दृष्टमात्रेण सा तत्संविन्मया ततः ।\nसकलैवात्मतां नीता परिमित्येव संविदा ॥९॥\nऋतुर्ऋत्वन्तरेणेव सरितेवाल्पिका सरित् ।\nवातेनामोदलेखेव धूमलेखेव वार्मुचा ॥१०॥\nएकत्वेनाशु संवित्तेर्ययौ मे जगदेकताम् ।\nदुर्दृष्टेर्द्विवपुश्चन्द्रः सुदृष्टेरेकतामिव ॥११॥\nततो मे तच्चितिस्थस्य स्वं विवेकमनुज्झतः ।\nअल्पीभूतः स्वसंकल्पस्तत्संकल्पस्थितिं गतः ॥१२॥\nतच्चित्तवृत्त्यैव ततो बाह्यमालोकयंस्ततः ।\nअभुञ्जि तद्दिनाचारं तत्तद्धृदयमत्यजन् ॥१३॥\nततो यदृच्छयैवासौ शनैर्निद्राकुलोऽभवत् ।\nपद्मः सायमिवापीय पयो भुक्त्वान्नमुच्छ्रमः ॥१४॥\nप्रसृतं दिग्निकुञ्जेषु रूपालोकक्रियाकरम् ।\nसंजहार बहिश्चित्तं सायमर्को रुचिं यथा ॥१५॥\nसह चित्तेन तास्तस्य समस्तेन्द्रियवृत्तयः ।\nहृत्कोशमविशञ्छन्नाः कूर्मस्येवाङ्गसंधयः ॥१६॥\nमुद्रिता हृदयाकारास्त आसंश्चक्षुरादयः ।\nलोष्टरूपा मृतावेव लिपिकर्मार्पिता इव ॥१७॥\nअहं तच्चित्तवृत्त्यैव सहसोन्नम्य तत्स्थितः ।\nतच्चित्तानुविधायित्वात्तत्तद्धृदयमाविशम् ॥१८॥\nसंहृत्य बाह्यानुभवमन्तरेव तदोजसि ।\nक्षणमन्वभवं शून्यं सुषुप्तं तल्पकोमले ॥१९॥\nक्लमान्नपानबहुलैर्निबिडास्वपि नाडिषु ।\nसुषिरास्वेव वा वायुर्न निर्यात्येव याति च ॥२०॥\nयदा तदात्मकात्मैकपरो हृदि सहस्थितम् ।\nअप्रधानीकरोत्येतच्चित्तं स्वार्थस्वभावतः ॥२१॥\nस्वार्थमात्रोऽद्य तस्यान्तः परकृत्यं न कस्यचित् ।\nकचति स्वार्थसत्तायामेतदेव वपुर्यतः ॥२२॥\nश्रीराम उवाच ।\nमनः प्राणवशादेव मनुते किं महामुने ।\nस्वरूपं मनसो नास्ति तस्मात्तत्केवलं च किम् ॥२३॥\nश्रीवसिष्ठ उवाच ।\nदेह एवेह नास्त्येव स्वानुभूतोऽप्ययं निजः ।\nमनसः कल्पनात्मेदं वपुः स्वप्ने गिरिर्यथा ॥२४॥\nतच्चित्तमपि नास्त्येव चेत्यार्थाभावयोगतः ।\nसर्गादौ कारणाभावाद्दृश्यानुत्पत्तिहेतुतः ॥२५॥\nअतः सर्वमिदं ब्रह्म तच्च सर्वात्मकं यदा ।\nतदा विश्वमिदं विष्वगस्त्येव च यथास्थितम् ॥२६॥\nअस्ति चित्तादि देहादि तद्ब्रह्मैव च तद्विदाम् ।\nयादृक्तत्तद्विदामेतदस्माकं विषये न तत् ॥२७॥\nयथेदं त्रिजगद्ब्रह्म यथेति विविधात्मकम् ।\nअत्रेमं राजपुत्र त्वं वर्ण्यमानं क्रमं श्रृणु ॥२८॥\nअस्ति चिन्मात्रममलमनन्ताकाशरूपि यत् ।\nसर्वदा सर्वरूपात्म न जगन्न च दृश्यता ॥२९॥\nसर्ववित्त्वात्तु तेनेदं मनस्त्वं चेतितं स्वतः ।\nरूपमत्यजता शुद्धं बुद्धमाधिविवर्जितम् ॥३०॥\nमनसा कल्पितं तेन यद्वै सरणमात्मनः ।\nतदेतत्प्राणपवनं विद्धि वेद्यविदां वर ॥३१॥\nप्राणतैषा यथा तेन कल्पितेवानुभूयते ।\nतथैवेन्द्रियदेहादि दिक्कालकलनादि च ॥३२॥\nइति विश्वमिदं विष्वक् चित्तमात्रमखण्डितम् ।\nचित्तं तु चित्परं ब्रह्म तस्माद्ब्रह्मेदमाततम् ॥३३॥\nअनाकारमनाद्यन्तमनाभासमनामयम् ।\nशान्तं चिन्मात्रसन्मात्रं ब्रह्मैवेदं जगद्वपुः ॥३४॥\nसर्वशक्ति परं ब्रह्म मनःशक्त्या यथा स्थितम् ।\nयत्र तत्र तथा रूपं स्वमेवानुभवत्यलम् ॥३५॥\nसंकल्पात्म मनो ब्रह्म संकल्पयति यद्यथा ।\nतत्तथैवानुभवति सिद्धमाबालमीदृशम् ॥३६॥\nप्राणीकृतः स्वयमयं ननु चेतसात्मा\nदेहीकृतस्त्रिभुवनीकृत एव नाद्यः ।\nदेहीकृतः खवपुरेव गिरीकृतश्च\nस्वप्नेषु कल्पितपुरीष्वनुभूतमेतत् ॥३७॥"
  },
  {
    "text": "इत्यार्षे श्रीवा० वा० दे० मो० नि० उ० अवि० वि० चित्तसर्वात्मकताप्रतिपादनं नामाष्टत्रिंशदधिकशततमः सर्गः ॥१३८॥"
  }
]
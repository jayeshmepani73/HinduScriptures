[
  {
    "text": "विपश्चिदुवाच ।\nएतस्मिन्नन्तरे व्योम्नः स पतन्पुरुषो मया ।\nस्थमिताखिलभूपीठः शवरूपो विलोकितः ॥१॥\nस यावदुदराभिख्यो देहभागोऽस्य येन भूः ।\nसप्तद्वीपापि पिहिताऽमातुः शैलोपमो महान् ॥२॥\nवह्निनोक्तमनन्तं तत्तद्भुजोरुशिरश्च मे ।\nलोकालोकात्परं पारं प्राप्तं ह्यविषये नृणाम् ॥३॥\nव्योमवासिचये देवीमथ स्तुवति सादरम् ।\nव्योम्नः प्रकटतामागाच्छुष्का नु भवति स्वयम् ॥४॥\nप्रेतवृन्दैरनुगता मातृमण्डललालिता ।\nकुम्भाण्डयक्षवेतालजालतारकिताम्बरा ॥५॥\nशिरालदीर्घदोर्दण्डवनीकृतनभस्तला ।\nकिरन्ती कीर्णदिग्दाहैर्दृष्टिपातैर्दिवाकरान् ॥६॥\nस्फुरन्नानायुधाकारकचज्झणझणध्वनि ।\nशतखण्डं खगानीकं कुर्वाणा व्योमकोटरे ॥७॥\nदेहज्वालेक्षणोष्माढ्यैः शरीरावयवैस्त्विषः ।\nदीर्घवेणुवनाकाराः किरन्ती कोटियोजनाः ॥८॥\nदन्तकान्तीन्दुविद्योतदुग्धस्नपितदिङ्मुखा ।\nकृशातिदीर्घविस्तीर्णशरीरापूरिताम्बरा ॥९॥\nनिरालम्बास्पदा सांध्या विततेवाभ्रमालिका ।\nप्रेतासनसमारूढा सुरूढा परमे पदे ॥१०॥\nस्फुरन्ती प्रज्वलद्रूपा संध्या जलधरारुणा ।\nदधाना गगनाम्भोधौ वाडवज्वलनश्रियम् ॥११॥\nशवैः शवाङ्गैर्मुसलैः प्रासतोमरमुद्गरैः ।\nवृसिकोलूखलहलैः किरन्ती चञ्चला स्रजः ॥१२॥\nप्रजां कटकटाटोपैर्वहन्ती गगनाङ्गणे ।\nदृषदां घर्घरारावैः प्रावृङ्गिरिरिवाचले ॥१३॥\nदेवा ऊचुरयं देवि उपहारीकृतोऽम्बिके ।\nसार्धं स्वपरिवारेण शीघ्रमाह्रियतामिति ॥१४॥\nवदत्येवं सुरानीके तं शवं प्राणवायुना ।\nदेवी प्रववृते रक्तसारमाक्रष्टुमञ्जसा ॥१५॥\nप्राणेनाकृष्यमाणं तद्रक्तं भगवतीमुखे ।\nअविशत्सांध्यमेघौघ इव मेरोर्गुहान्तरम् ॥१६॥\nतावद्रक्तं तया पीतं प्राणाकृष्टं नभःस्थया ।\nयावच्छुष्का सती तृप्ता पीना सा चंडिका स्थिता॥१७॥\nततो बभूव सा रक्तपरिपीनशरीरिणी ।\nरक्ता वर्षाभ्रमालेव तडित्तरललोचना ॥१८॥\nलम्बोदरा भगवती विषमाहिविभूषणा ।\nरक्तासवमदक्षीबा समस्तायुधधारिणी ॥१९॥\nव्योम्नि नर्तनमारेभे स्वशरीरार्धपूरिते ।\nपर्यन्तगिरिमालाग्रस्थितामरनिरीक्षिता ॥२०॥\nततः पिशाचकुम्भाण्डरूपिकादिमहागणाः ।\nशवमावारयांचक्रुर्महाचलमिवाऽम्बुदाः ॥२१॥\nशवशैलो गृहीतोऽसौ कुम्भाण्डैः कटिभागतः ।\nउदराद्रूपिकावृन्दैर्यक्षैः कुञ्जरविक्षतैः ॥२२॥\nभुजोरुकन्धराद्यास्ते तस्यान्येऽवयवा यतः ।\nब्रह्माण्डस्य परं पारं प्राप्ताः परमविस्तृताः ॥२३॥\nततस्तैर्भूतसंघातैः स्थिता दूरे दिगन्तरे ।\nन प्राप्ता वै हि तत्रैव कालेन कलिताः स्वयम् ॥२४॥\nनृत्यन्त्यां चण्डिकायां खे भूतवृन्दे शवाकुले ।\nदेवेष्वद्रिषु तिष्ठत्सु बभूव भुवनं तदा ॥२५॥\nपिण्डाहार्यामदुर्गन्धिगुण्ठीकृतककुब्गणम् ।\nरक्तगर्भाभ्रनिर्व्यूहैः खादिरज्वलनोज्ज्वलम् ॥२६॥\nमांसचर्वणसंरम्भप्रोद्यच्छवशवस्वनम् ।\nलतास्थिखण्डनोड्डीनबृहत्कटकटारवम् ॥२७॥\nभूतसंघट्टविश्लेषवशाद्भीषणनिःस्वनम् ।\nहिमवद्विन्ध्यशैलाद्रिप्रमाणास्थ्यचलावृतम् ॥२८॥\nदेवीमुखानलज्वालापक्वमांसाक्तभूतलम् ।\nरक्तसीकरनीहारसिन्दूरितककुब्गणम् ॥२९॥\nसर्वतः प्रेक्षकैर्देवैः सप्राकारदिगन्तरम् ।\nरुधिरैकार्णवीभूतसप्तद्वीपवसुन्धरम् ॥३०॥\nअत्यन्तान्तर्हिताशेषसमस्ताचलमण्डलम् ।\nरक्तप्रभाभ्रसंभारवस्त्रावृतदिगङ्गनम् ॥३१॥\nवृत्तालोलभुजभ्रान्तहेतिच्छन्ननभस्तलम् ।\nदूरस्मृतिपथप्राप्तपुरपत्तनमण्डलम् ॥३२॥\nअत्यन्तासंभवद्रूपसर्वस्थावरजंगमम् ।\nसंपन्नानन्तकुम्भाण्डरूपिकाद्येकसंगमम् ॥३३॥\nनृत्तलोककराकारखगावलनजालकैः ।\nमानसूत्रैरिव विधेरन्यद्रचयतो जगत् ॥३४॥\nभूमेरार्कगतं नीतैः पिशाचैरान्त्रतन्तुभिः ।\nमिमानमिव दिक्कुञ्जैस्तिर्यगूर्ध्वमधो जगत् ॥३५॥\nजगदालोक्य तत्तादृगुदक्तोपप्लवाप्लुतम् ।\nभूतपूर्वमहीपीठस्थितिरक्तार्णवीकृतम् ॥३६॥\nद्वीपसप्तकपर्यन्ते लोकालोकाद्रिमूर्धनि ।\nतदङ्गकैरनाक्रान्ते स्थिताः खिन्नतराः सुराः ॥३७॥\nश्रीराम उवाच ।\nब्रह्माण्डादपि निर्गत्य यस्य तेऽवयवा गताः ।\nलोकालोकाचलस्तेन ब्रह्मन्न स्थगितः कथम् ॥३८॥\nश्रीवसिष्ठ उवाच ।\nद्वीपसप्तकमध्येऽस्मिन्राम तस्योदरं स्थितम् ।\nशिरःखुरभुजाद्यङ्गं ब्रह्माण्डात्परतः स्थितम् ॥३९॥\nपार्श्वाभ्यामूरुमध्याच्च कटिपार्श्वद्वयात्तथा ।\nशिरोंसद्बयमध्याभ्यां लोकालोकः स लक्ष्यते ॥४०॥\nतत्रोपविष्टास्ते देवा लक्ष्यन्ते श्रृङ्गमूर्धसु ।\nसुशुद्धकान्तयस्तापादजला जलदा इव ॥४१॥\nप्रसारिताङ्गकमधो वक्रं तत्पतितं शवम् ।\nसंभक्षयति भूतौघे प्रनृत्यन्तीषु मातृषु ॥४२॥\nवहत्स्वसृक्प्रवाहेषु मेदोगन्धे विजृम्भिते ।\nदुःखिताश्चिन्तयामासुः प्रत्येकममरा इदम् ॥४३॥\nहा कष्टं क्व गता पृथ्वी क्व गता जलराशयः ।\nक्व गता जनसंघाताः क्व गता धरणीधराः ॥४४॥\nतादृक्चन्दनमन्दारकदम्बवनमण्डितः ।\nमण्डपः पुष्पराशीनां कष्टं क्व मलयो गतः ॥४५॥\nउच्चावदाता विपुला हिमवद्भूमयोऽपि ताः ।\nनीताः शौक्ल्यरुषेवाशु रुधिरेणात्मपङ्कताम् ॥४६॥\nक्रौञ्चद्वीपतले क्रौञ्चे योऽभूत्कल्पद्रुमो महान् ।\nब्रह्मलोकलसच्छाखः सोऽपि चूर्णत्वमागतः ॥४७॥\nहा क्षीरार्णव पारिजातकमलाचन्द्रामृतानां पते\nहा दध्यर्णव नावनीतशिखरिप्रोद्भूतवेलावन ।\nहा मध्वर्णव नालिकेरगिरिके योगेश्वरीसेवित\nक्वेदानीं समुपैष्यथ क्व वनिता दिग्दर्पणत्वं गताः ४८\nहा कल्पद्रुमकाञ्चनामललतानिःसंधिबन्धाचल\nक्रौञ्चद्वीपविरिञ्चहंसनलिनीनीरन्ध्रदिग्जालक ।\nयातः क्वेह कदम्बकाननदरीविश्रान्तविद्याधरी-\nक्रीडाकोविदनागरामरगृह त्वं पुष्करद्वीपक ॥४९॥\nस्वादूदोदग्रतापावलकुसुममहीपावनानां वनानां\nगोमेधद्वीपकल्पद्रुमकनकलतासुन्दरीणां दरीणाम् ।\nशाकद्वीपाचलानाममरतरुवनैर्दंशितानां सितानां\nस्मृत्यैवोदेति पुण्यं सुरपदसुखदं मानवानां नवानां\nमन्दानिलावलितपल्लववालवल्ली-\nसंतानभासितसमस्तदिगन्तराणि ।\nध्वस्तानि तानि सकलानि वनानि कष्ट-\nमाश्वासमेष्यति कथं जनता न जाने ॥५१॥\nकदा नु तानीक्षुरसाब्धितीरे\nवनानि खण्डाचलभूमिकासु ।\nद्रक्ष्येम भूयो गुडमोदकानि\nतथा कुमाराण्यपि शर्करायाः ॥५२॥\nकदम्बकल्पद्रुमशीतलेषु\nतालीतमालीसवनाचलस्य ।\nकदा नु तच्चन्दनसुन्दरीणां\nपश्येम नृत्तं कनकालयेषु ॥५३॥\nगतानि कष्टं स्मरणीयरूपतां\nजम्बूद्रुमस्याग्रफलानि तान्यपि ।\nयेषां नदीं द्वीपसमुद्रमेखला\nवहत्यसौ जम्बुमती रसाम्बुभिः ॥५४॥\nशिलीन्ध्रनीरन्ध्रमहीध्ररन्ध्र-\nक्षीबामरस्त्रीकृतगीतनृत्यम् ।\nसंस्मृत्य संस्मृत्य सुरोदतीरं\nप्रागब्जमुर्वीव हृदावदीर्ये ॥५५॥\nपश्यासृगम्भसि नवार्णवमूर्ध्नि भासा\nसौवर्णपर्वतशताग्रशिखाः कचन्ति ।\nसंध्यारुणा उदयनास्तमयावनीनां\nस्तोकोदितेन्दुकलिका इव दिङ्मुखेषु ॥५६॥\nतादृक्सागरवारिराशिवलया द्वीपान्तरालंकृता\nप्रोच्चाद्रीन्द्रनिविष्टवारिदघटानीलोत्पलानां स्थली ।\nस्रोतोजङ्गलकाननोग्रनगरग्रामाग्रहाराम्बरा\nनो जाने तरुपल्लवाङ्कुरवती कष्टं क्व याता मही ॥५७॥"
  },
  {
    "text": "इत्यार्षे श्रीवा० वाल्मी० दे० मो० नि० उ० अवि० वि० शवोपाख्याने देवपरिदेवनवर्णनं नाम चतुस्त्रिंशदधिकशततमः सर्गः ॥१३४॥"
  }
]
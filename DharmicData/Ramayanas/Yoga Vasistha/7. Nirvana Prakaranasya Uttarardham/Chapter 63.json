[
  {
    "text": "श्रीराम उवाच ।\nतव स्त्रियाऽस्वरूपेण देहेनाभूत्तया कथम् ।\nकथमुच्चारितास्तत्र वर्णाः कचटतादयः ॥१॥\nश्रीवसिष्ठ उवाच ।\nवर्णेषु खशरीराणां वर्णाः कचटतादयः ।\nकदाचनापि नोद्यन्ति शवानामिव केन च ॥२॥\nवर्णोच्चारोऽभविष्यच्चेत्प्रकटार्थस्ततः क्वचित् ।\nस्वप्नेष्वन्वभविष्यत्तं विनिद्रः पार्श्वगो जनः ॥३॥\nतस्मान्न किंचित्स्वप्नेषु तत्सत्यं भ्रान्तिरेव सा ।\nचिन्मात्राकाशकचनं तत्तथा खे स्वभावजम् ॥४॥\nतदेन्दुकार्ष्ण्यखतनुशिलागेयादितां गताः ।\nइवाभान्ति चिदाकाशास्तथा देहरवादयः ॥५॥\nतच्चिदाकाशकचनं यन्नाम स्वप्नवेदने ।\nआकाशमेव नभसः कचनं विद्धि नेतरत् ॥६॥\nयथा स्वप्नस्तथैवेदं जाग्रदग्रे व्यवस्थितम् ।\nआकाशमप्यनाकाशं यथैवेदं तथैव तत् ॥७॥\nयथा कचति तच्चारु चेतनं चतुरं तथा ।\nयथा स्थितं तदेवेदं सत्यं स्थिरमिव स्फुरत् ॥८॥\nश्रीराम उवाच ।\nभगवन्स्वप्न एवेदं कथं जाग्रदवस्थितम् ।\nअसत्यमेव सत्यत्वमिव यातं कथं भवेत् ॥९॥\nश्रीवसिष्ठ उवाच ।\nशृणु स्वप्नमयान्येव कथं सन्ति जगन्त्यलम् ।\nनान्यानि न च सत्यानि न स्थिराणि स्थितानि च ॥१०॥\nअनुभूतानि बीजानि बीजराशाविवाम्वरे ।\nअन्यान्यन्यानि तान्येव समानि न समानि च ॥११॥\nप्रत्येकमन्तरन्यानि तथैवाभ्युदितानि च ।\nपरस्परमदृष्टानि बहूनि विविधानि च ॥१२॥\nअन्योन्यं तानि सर्वाणि न पश्यन्त्येव किंचन ।\nजडानीवैकराशीनि बीजानीव गलन्त्यपि ॥१३॥\nव्योमात्मत्वान्न गगनं न विदन्ति परस्परम् ।\nअपि चेतनरूपाणि सुप्तानीव निरन्तरम् ॥१४॥\nसुप्ताः स्वप्नजगज्जालमहनि व्यवहारिणः ।\nअसुरा निहता देवैस्ते स्वप्नजगति स्थिताः ॥१५॥\nअज्ञानान्न गता मुक्तिं न जाड्याज्जडतामिताः ।\nन देहवन्तः किं सन्तु विना स्वप्नजगत्स्थितेः ॥१६॥\nसुप्ताः स्वप्नजगज्जाले स्वाचारव्यवहारिणः ।\nपुरुषा निहताः पुंभिस्ते तथैव व्यवस्थिताः ॥१७॥\nनिर्मोक्षा निःशरीरास्ते चेतनावासनान्विताः ।\nदृष्टं स्वप्नजगज्जालं विना च क्व वसन्तु ते ॥१८॥\nसुप्ताः स्वप्नजगज्जालव्यवस्थाचारचारिणः ।\nये हता राक्षसा देवैस्ते यथैव व्यवस्थिताः ॥१९॥\nएवं ये निहता राम किं ते कुर्वन्ति कथ्यताम् ।\nअज्ञत्वान्न गता मुक्तिं चेतनान्न दृषत्स्थिताः ॥२०॥\nसाद्र्यब्ध्युर्वीजनं दृश्यमिदं सर्वं यथास्थितम् ।\nचिरायानुभवन्त्येते यथेमे वयमादृताः ॥२१॥\nतेषां कल्पजगत्संस्था यथास्माकं तथैव ताः ।\nअस्माकं जगतीसंस्था यथा तेषां तथैव च ॥२२॥\nएतेषां स्वप्नपुरुषास्त एवेमे वयं स्थिताः ।\nये च ते नाम संसारास्तेभ्य एकमिमं विदुः ॥२३॥\nते स्वप्नपुरुषास्तेषां सत्या एवानुभूतितः ।\nआत्मनोऽपि परस्यापि सर्वगत्वाच्चिदात्मनः ॥२४॥\nयथा ते स्वप्नपुरुषाः सत्यमात्मन्यथाऽपरे ।\nतथापि स्वप्नपुरुषाः सत्यमेव तथैव ते ॥२५॥\nस्वस्वप्नपुरपौरा ये त्वया दृष्टास्तथैव ते ।\nस्थितास्तत्र तथाद्यापि ब्रह्म सर्वात्मकं यतः ॥२६॥\nप्रबोधेऽपि हि भिद्यन्ते स्वप्नभावा यथा स्थिताः ।\nतथा स्थित्यानुभूयन्ते परब्रह्मतयाथवा ॥२७॥\nसर्वं सर्वात्म सर्वत्र सर्वदास्ति तथा परे ।\nयथा न किंचिन्नाकाशे न क्वचिन्न च हन्यते ॥२८॥\nनिरन्तरे पराकाशे निरन्ते च विनोदये ।\nनिरन्ते चित्तसंघाते निरन्ते जगतां गणे ॥२९॥\nप्रत्याकाशकलाकोशं प्रतिसंसारमण्डलम् ।\nप्रतिलोकान्तराकारं प्रतिद्वीपं गिरिं प्रति ॥३०॥\nप्रतिमण्डलविस्तारं प्रतिग्रामं पुरं प्रति ।\nप्रतिजन्तु प्रतिगृहं प्रतिवर्षं युगं प्रति ॥३१॥\nयावन्तो ये मृताः केचिज्जीवा मोक्षविवर्जिताः ।\nस्थितास्ते तत्र तावन्तः संसाराः पृथगक्षयाः ॥३२॥\nतेषामन्तर्जनाः सन्ति जनं प्रति पुनर्मनः ।\nपुनर्मनः प्रति जगज्जगत्प्रति पुनर्जनः ॥३३॥\nइत्थमाद्यन्तरहित एष दृश्यमयो भ्रमः ।\nब्रह्मैव ब्रह्मवित्पक्षे नात्रेयत्तास्ति काचन ॥३४॥\nकुड्ये नभस्युपलके सलिले स्थलेऽन्त\nश्चिन्मात्रमस्ति हि यतस्तदशेषविश्वम् ।\nतद्यत्र तत्र जगदस्ति कुतोऽत्र संख्या\nतज्ज्ञेषु तत्परमथाज्ञमनःसु दृश्यम् ॥३५॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मो० निर्वाणप्रकरणे उ० पा० जगत्तत्त्वैक्यप्रतिपादननाम त्रिषष्टितमः सर्गः ॥६३॥"
  }
]
[
  {
    "text": "अन्यजगद्ब्रह्मोवाच ।\nअथाहं चिन्मयाकाशस्त्वन्याकाशमयीं स्थितिम् ।\nपरां ग्रहीतुमिच्छामि तेनेहोपस्थितः क्षयः ॥१॥\nमहाप्रलयकालेऽस्मिंस्त्यक्तुमेषा मयाधुना ।\nमुनीन्द्र नूनमारब्धा तेन वैरस्यमागता ॥२॥\nआकाशत्वाद्यदाद्योऽयं पराकाशो भवाम्यहम् ।\nतदा महाप्रलयता वासनायाश्च संक्षयः ॥३॥\nतेनैषा विरसीभूता मन्मार्गं परिधावति ।\nनानुगच्छति को नाम निर्मातारमुदारधीः ॥४॥\nइहाद्यायं कलेरन्तश्चतुर्युगविपर्ययः ।\nप्रजामन्विन्द्रदेवानामद्यैवान्तोऽयमागतः ॥५॥\nअद्यैव चायं कल्पान्तो महाकल्पान्त एव च ।\nममायं वासनान्तोऽद्य देहव्योमान्त एव च ॥६॥\nतेनेयं वासना ब्रह्मन्क्षयं गन्तुं समुद्यता ।\nक्वेव पद्माकराशोषे गन्धलेखावतिष्ठताम् ॥७॥\nयथा जडाब्धिलेखाया जायते लहरी चला ।\nवासनायास्तथैवेच्छा मुधोदेत्यपकारणम् ॥८॥\nआभिमानिकदेहाया वासनायाः स्वभावतः ।\nअस्या आत्मावलोकेच्छा स्वयमेवोपजायते ॥९॥\nआत्मतत्त्वं नु पश्यन्त्या धारणाभ्यासयोगतः ।\nदृष्टोऽनया भवत्सर्गो वर्गव्यग्रनिरर्गलः ॥१०॥\nअनयाम्बरसंचारपरयाद्रिशिरःशिला ।\nदृष्टा स्वजगदाधारभूतास्माकं तु खात्मिका ॥११॥\nएतद्यस्मिञ्जगद्यत्र तद्दृषत्त्वं जगद्गिरौ ।\nअस्मज्जगत्पदार्थेषु संत्यन्यानि जगन्त्यपि ॥१२॥\nवयं तानि न पश्यामो भेददृष्टौ स्थिता इमे ।\nबोधैकतां गतास्त्वाशु पश्यामस्तानि वीक्षणात् ॥१३॥\nघटे पटे वटे कुड्ये खेऽनलेऽम्भसि तेजसि ।\nजगन्ति सन्ति सर्वत्र शिलायामिव सर्वदा ॥१४॥\nजगन्नाम मुधा भ्रान्तिः किल स्वप्नपुरोपमा ।\nमिथ्यैवेयं क्व नामासौ चिद्रूपास्त्यथ नास्ति च ॥१५॥\nपरिज्ञाता सती येषामेषा चिन्नभसैकताम् ।\nगता ते न विमुह्यन्ति शिष्टास्तु भ्रमभाजनम् ॥१६॥\nअथान्यधारणाभ्यासात्स्वविरागवशोदितम् ।\nसाधयन्त्याऽर्थमात्मीयं दृष्टस्त्वमनया मुने ॥१७॥\nइति मायेव दुष्पारा चिच्छक्तिः परिजृम्भते ।\nइत्थमाद्यन्तरहिता ब्राह्मी शक्तिरनामया ॥१८॥\nप्रवर्तन्ते निवर्तन्ते नेह कार्याणि कानिचित् ।\nद्रव्यकालक्रियाद्योता चितिस्तपति केवलम् ॥१९॥\nदेशकालक्रियाद्रव्यमनोबुद्ध्यादिकं त्विदम् ।\nचिच्छिलाङ्गकमेवैकं विद्ध्यनस्तमयोदयम् ॥२०॥\nचिदेवेयं शिलाकारमवतिष्ठति बिभ्रती ।\nअङ्गमस्या जगज्जालं मरुतः स्पन्दनं यथा ॥२१॥\nविज्ञानघनमात्मानं जगदित्यवबुध्यते ।\nअनाद्यन्तापि साद्यन्ता चित्त्वादिति गतापि चित् ॥२२॥\nचिच्छिलेयमनाद्यन्ता साद्यन्तास्तीति बोधतः ।\nसाकारापि निराकारा जगदङ्गेति संस्थिता ॥२३॥\nयद्वत्स्वप्ने चिदेव स्वं रूपं व्योमैव पत्तनम् ।\nवेत्ति तद्वदिदं वेत्ति पाषाणं जगदङ्गकम् ॥२४॥\nन सरन्तीह सरितो न चक्रं परिवर्तते ।\nनार्थाः परिणमन्त्यन्तः कचत्येतच्चिदम्बरम् ॥२५॥\nन महाकल्पकल्पान्तसंविदः संविदम्बरे ।\nसंभवन्ति पृथग्रूपाः पयसीव पयोन्तरम् ॥२६॥\nजगन्ति सन्त्येव न सन्ति शान्ते\nचिदम्बरे सर्वगतैकमूर्तौ ।\nनभोन्तराणीव महानभोन्त-\nश्चित्सन्ति सत्तानि पराम्बराणि ॥२७॥\nवसिष्ठ तद्गच्छ मुने जगत्स्वं\nत्वं चासने संप्रति शान्तिमेहि ।\nबुद्ध्यादिरूपाणि परं व्रजन्तु\nवयं बृहद्ब्रह्मपदं प्रयामः ॥२८॥"
  },
  {
    "text": "इत्यार्षे श्रीवासिष्ठमहारामायणे वा० दे० मो० निर्वाणप्रकरणे उ० पा० शिलान्तर्जगत्पितामहवाक्यानि नाम सप्ततितमः सर्गः ॥७०॥"
  }
]
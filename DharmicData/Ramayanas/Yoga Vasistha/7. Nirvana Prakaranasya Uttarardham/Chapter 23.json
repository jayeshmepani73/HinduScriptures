[
  {
    "text": "श्रीवसिष्ठ उवाच ।\nविरागवासनापास्तसमस्तभववासनः ।\nउत्थाय गच्छ प्रकृतेरस्या मङ्किरिवाङ्कितः ॥१॥\nमङ्किर्नामाभवत्पूर्वं ब्राह्मणः संशितव्रतः ।\nस कथं श्रृणु निर्वाणमाप्तवान्मद्विबोधितः ॥२॥\nअहं कदाचिदाकाशकोशादवनिमागतः ।\nभवत्पितामहार्थेन केनाप्युपनिमन्त्रितः ॥३॥\nविहरन्भूतलं गच्छंस्त्वत्पितामहपत्तनम् ।\nप्राप्तोऽस्मि कामप्यादीर्घामरण्यानीं महातपाम् ॥४॥\nपांसुप्रतर्दनहतां प्रकचत्तप्तसैकताम् ।\nअदृष्टापारपर्यन्तां क्वचिद्राम किलाङ्किताम् ॥५॥\nअक्षुब्धस्वानिलालोकजलभूशान्तिशालिनीम् ।\nततां शून्यां महारम्भां ब्रह्मसत्तामिवामलाम् ॥६॥\nअविद्यामिव संमोहमृगतृष्णां गतां भ्रमात् ।\nजडतामाततां शून्यां दिङ्मोहमिहिकाकुलाम् ॥७॥\nअथ तस्यामरण्यान्यां यावत्प्रविहराम्यहम् ।\nतावत्पश्यामि पुरतो वदन्तं पथिकं श्रमात् ॥८॥\nपान्थ उवाच ।\nअहो नु परिखेदाय प्रौढप्रायातपो रविः ।\nपरितापाय पापोऽयं दुर्जनेनेव संगमः ॥९॥\nसुगलन्तीव मर्माणि स्फुरतीवाग्निरातपे ।\nसंकुचत्पल्लवापीडास्ताप्यन्ते वनराजयः ॥१०॥\nतत्तावदेवमग्रस्थं ग्रामकं प्रविशाम्यहम् ।\nश्रममत्रापनीयाशु वहाम्यध्वानमाशुगः ॥११॥\nइति संचिन्त्य सोऽग्रस्थं किरातग्रामकं यदा ।\nप्रवेष्टुमिच्छति तदा मया प्रोक्तमिदं वचः ॥१२॥\nअपरिज्ञातनीरागमार्ग मित्र शुभाकृते ।\nमरुमार्गमहारण्यपान्थ स्वागतमस्तु ते ॥१३॥\nचिरं मनुष्यदेशेऽस्मिन्निर्जनग्राममध्वनि ।\nअधराध्वग विश्रातिं विश्रान्तोपि न लप्स्यसे ॥१४॥\nग्रामे विश्रमणं नैव वर्तते पामरास्पदे ।\nतृड्वै लवणपानेन भूय एवाभिवर्धते ॥१५॥\nएते ग्रामैकशरणाः पल्लवाः स्पन्दभीरवः ।\nअयथापथसंचारा हरिणा इव जन्तवः ॥१६॥\nन स्फुरन्ति विचारेषु प्रज्वलन्त्यनुभूतिषु ।\nन त्रस्यन्ति दुराचारादश्मयन्त्रमया इव ॥१७॥\nकामार्थरागसद्वेषपरिनिष्ठितपौरुषाः ।\nकर्मण्यापातमधुरे रमन्ते दग्धबुद्धयः ॥१८॥\nआभिजात्याततोदारा शीतला रसशालिनी ।\nनेह विश्वसिति प्रक्षा मेघमाला मराविव ॥१९॥\nवरमन्धगुहाहित्वं शिलान्तःकीटता वरम् ।\nवरं मरौ पङ्गुमृगो न ग्राम्यजनसंगमः ॥२०॥\nनिमेषास्वादमधुराः क्षणान्तरविरागिणः ।\nमारणैकान्तनिरता ग्राम्या विषकणा इव ॥२१॥\nवान्ति भस्मकणाकीर्णा जीर्णाः संशीर्णसद्मसु ।\nतृणपर्णवनव्यग्रा ग्राम्याधार्मिकवायवः ॥२२॥\nएवमुक्तेन तेनाहमिदमुक्तस्ततोऽनघ ।\nमद्वाक्येन समाश्वास्य स्नातेनेवामृताम्भसा ॥२३॥\nपान्थ उवाच ।\nभगवन्कोऽसि पूर्णात्मा महात्मा कथमात्मवान् ।\nपश्यस्यनाकुलो लोकं ग्रामयात्रामिवाध्वगः ॥२४॥\nकिं त्वया पीतममृतं किं त्वं सम्राड्विराडथ ।\nसर्वार्थरिक्तोऽपि चिरं संपूर्ण इव राजसे ॥२५॥\nशून्योऽसिपरिपूर्णोऽसि घूर्णोऽसीव स्थिरोऽसि च ।\nन सर्वमपि सर्वं च न किंचित्किंचिदेव च ॥२६॥\nउपशान्तं च कान्तं च दीप्तमप्रतिघाति च ।\nनिवृत्तं चोर्जितं तादृग्रूपं किमिति ते मुने ॥२७॥\nभूसंस्थोऽपि समस्तानां लोकानामुपरीव खे ।\nसंस्थितोऽसि निरास्थोऽसि घनास्थोऽसीव लक्ष्यसे ॥२८॥\nप्रसृतं न पदार्थेषु न पदार्थात्मनाऽस्ति वै ।\nतवेन्दोरिव शुद्धस्य मनोऽमृतमयं स्थितम् ॥२९॥\nकलावानकलङ्कोऽन्तःशीतलो भास्वरः समः ।\nरसायनभरापूर्णः पूर्णेन्दुरिव राजसे ॥३०॥\nत्वदिच्छायां तु सदसद्भावं पश्यामि ते चिति ।\nसंसारमण्डलमिदं स्थितं फलमिवाङ्कुरे ॥३१॥\nअहं तावदयं विप्र शाण्डिल्यकुलसंभवः ।\nमङ्किर्नाम महाभाग तीर्थयात्राप्रसङ्गतः ॥३२॥\nगत्वा सुदूरमध्वानं दृष्ट्वा तीर्थानि संप्रति ।\nचिरकालेन सदनमात्मीयं गन्तुमुद्यतः ॥३३॥\nन च मे गन्तुमुद्योगो विरक्तमनसो गृहम् ।\nदृष्ट्वा तडित्सकाशानि भूतानि भुवनोदरे ॥३४॥\nभगवन्सत्यमात्मानं कथयेहानुकम्पया ।\nगम्भीराणि प्रसन्नानि साधुचेतःसरांसि हि ॥३५॥\nदर्शनादेव मित्रत्वं कुर्वतां महतां पुरः ।\nकमलानीव भूतानि विकसन्त्याश्वसन्ति च ॥३६॥\nममेदं च मनो मोहात्संसारभ्रमसंभवम् ।\nमन्ये हातुं न समर्थं स त्वं बोधानुकम्पितैः ॥३७॥\nश्रीवसिष्ठ उवाच ।\nवसिष्ठोऽस्मि महाबुद्धे मुनिरस्मि नभोगृहः ।\nकेनाप्यर्थेन राजर्षेरिमं मार्गमुपस्थितः ॥३८॥\nमागा विषादं पन्थानमागतोऽसि मनीषिणाम् ।\nप्रायः प्राप्तोसि संसारसागरस्य परं तटम् ॥३९॥\nवैराग्यविभवोदारा मतिरुक्तिरपीदृशी ।\nआकृतिः शान्तरूपा च न भवत्यमहात्मनः ॥४०॥\nमणिर्मधुरकाषेण यथैति विमलात्मताम् ।\nतथा कषायपाकेन चित्तमेति विवेकिताम् ॥४१॥\nकिं ज्ञातुमिच्छसि कथं संसारं हातुमिच्छसि ।\nउपदिष्टमहं मन्ये संपादयति कर्मभिः ॥४२॥\nविमलवासन उत्तममानसः\nपरिविविक्तमतिर्जनतेजसा ।\nपदमशोकमलं खलु युज्यते\nजनितितीर्षुमतेरिदमुच्यते ॥४३॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मो० निर्वाणप्रकरणे उ० मङ्क्युपाख्याने मङ्किनिर्वाणं नाम त्रयोविंशः सर्गः ॥२३॥"
  }
]
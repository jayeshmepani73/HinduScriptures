[
  {
    "text": "श्रीराम उवाच ।\nयदेतद्भवता दृष्टं चिद्व्योमवपुषा तदा ।\nतदेकदेशसंस्थेन किमुत भ्रमताम्बरे ॥१॥\nश्रीवसिष्ठ उवाच ।\nसंघशोऽहमनन्तात्मा व्यापी व्योम तदा किल ।\nस्यातां तस्यामवस्थायां कीदृशी तौ गमागमौ ॥२॥\nनैकस्थानस्थितमयो नाहं गतिमयोऽभवम् ।\nतदनेन स्व एवास्मिन्दृष्टमेतन्मयात्मनि ॥३॥\nयथाङ्गानि शरीरत्वे पश्याम्यापादमस्तकम् ।\nचिन्नेत्रेणाप्यनेत्रेण तथैतद्दृष्टवानहम् ॥४॥\nअनाकृतेर्निरवयवस्थितेस्तदा\nतथाऽभवाद्विमलचिदम्बरात्मनः ।\nजगन्ति तान्यवयवजालकानि मे\nयथा स्वतो न विगलिता न वस्तुता ॥५॥\nप्रमाणमत्र ते स्वप्नदृष्टोऽभुवनविभ्रमः ।\nस्वप्नेऽनुभूयते दृश्यं न च किंचित्खमेव तत् ॥६॥\nयथा पश्यति वृक्षः स्वं पत्रपुष्पफलादिकम् ।\nस्वसंवेदननेत्रेण तथैतद्दृष्टवानहम् ॥७॥\nयथाम्बुधिरनन्तात्मा वेत्ति सर्वान् जलेचरान् ।\nतरङ्गावर्तफेनांश्च तथैतद्बुद्धवानहम् ॥८॥\nअवयवान्स्वानवयवी यथा वेत्ति निजात्मनि ।\nअनन्यानात्मनः सर्गांस्तथैतान्बुद्धवानहम् ॥९॥\nअद्यापि तानहं देहे व्योम्नि शैले जले स्थले ।\nतथैव सर्गान्पश्यामि राम बोधैकतां गतः ॥१०॥\nपुरोऽस्माकमिदं विश्वं गृहस्यान्तर्बहिस्तथा ।\nपूर्णमेतज्जगद्वृन्दैर्वेद्मि बोधैकतां गतः ॥११॥\nयथाम्भो रसतां वेत्ति शैत्यं वेत्ति यथा हिमम् ।\nस्पन्दं वेत्ति यथा वायुस्तथैतद्वेत्ति शुद्धधीः ॥१२॥\nयो यो नाम विवेकात्मा शुद्धबोधैकतां गतः ।\nसम एव मयैकात्मा वेद्मि स्वात्मानमीदृशम् ॥१३॥\nअस्या दृष्टेः परिणतेर्वेत्तृवेदनवेद्यधीः ।\nन काचिदस्त्यभ्युदिता विज्ञानात्मैकता यतः ॥१४॥\nदिव्या दृगद्रिसंस्थस्य तथा योजनकोटिगान् ।\nभावान्वेत्ति बहिश्चान्तरेवं तद्बुद्धवानहम् ॥१५॥\nयथा भूमण्डलं भावान्निधिधातुरसादिकान् ।\nवेत्त्येवं तन्मया बुद्धमनन्यदृश्यमात्मनः ॥१६॥\nश्रीराम उवाच ।\nब्रह्मन्ननुभवत्येवं त्वयि तामरसेक्षण ।\nसा किं कृतवती ब्रूहि कान्ताऽर्यापाठपाठिनी ॥१७॥\nवसिष्ठ उवाच ।\nतामेवार्यां पठन्ती सा तथैवानुनयान्विता ।\nमत्समीपे नभोदेहा व्योम्नि देवीव संस्थिता ॥१८॥\nयथाहमाकाशवपुस्तथैवासौ खरूपिणी ।\nतेन दृष्टा न सा पूर्वं देहेन ललना मया ॥१९॥\nअहमाकाशमात्रात्मा सा खमात्रशरीरिणी ।\nजगज्जालं खमात्रं तदिति तत्र तदा स्थितम् ॥२०॥\nश्रीराम उवाच ।\nशरीरस्थानकरणप्रयत्नप्राणसंभवैः ।\nयदुदेति वचो वर्णैस्तत्कुतस्तादृशाकृतेः ॥२१॥\nरूपालोकमनस्कारः कुतो नामात्मनामिति ।\nब्रूहि मे भगवंस्तत्त्वं यथावृत्तश्च निश्चयम् ॥२२॥\nश्रीवसिष्ठ उवाच ।\nरूपालोकमनस्काराः शब्दपाठवचांसि च ।\nयथा स्वप्ने नभस्येव सन्ति तत्र तथाम्बरे ॥२३॥\nरूपालोकमनस्कारैः स्वप्ने चिन्नभ एव ते ।\nयथोदेति तथा तत्र तद्दृश्यं खात्मकं स्थितम् ॥२४॥\nन केवलं तु तद्दृश्यं यावत्तु विषये वयम् ।\nजगच्चेदं खमेवाच्छं यथा तन्नस्तथाखिलम् ॥२५॥\nपरमार्थमहाधातुर्वेद्यनिर्मुक्तचिद्वपुः ।\nएवं नाम स्वयं भाति स्वभावस्येव निश्चयः ॥२६॥\nशरीरस्थानकरणसत्तायां का तव प्रमा ।\nयथैव तेषां देहादि तथास्माकमिदं स्थितम् ॥२७॥\nयथैव तत्तथैवेदं तथैवेदं यथैव तत् ।\nअसत्सत्तामिव गते सच्चासदिव च स्थितम् ॥२८॥\nयथा स्वप्ने धराध्वादिपृष्ठव्यवहृतिर्नभः ।\nतदा ह्यहं च त्वं सा च तदिदं च तथा नभः ॥२९॥\nयथा स्वप्ने नृभिर्युद्धकोलाहलगमागमाः ।\nअसन्तोऽप्यनुभूयन्ते संसारनिकरास्तथा ॥३०॥\nवक्षि चेत्स्वप्नदृश्यश्रीः कस्मात्तदसमञ्जसम् ।\nअवाच्यमेतद्धेतुर्हि नान्योऽस्त्यनुभवस्थितेः ॥३१॥\nकथमालक्ष्यते स्वप्न इति प्रष्टुः प्रकथ्यते ।\nयथैवं पश्यसीत्येव हेतुरत्रास्ति नेतरः ॥३२॥\nस्वप्नजन्तुरिव व्योम्नि भाति प्रथमसर्गतः ।\nप्रभृत्येव विराडात्मा खे खमेव परस्परे ॥३३॥\nस्वप्नशब्देन बोधार्थं तव व्यवहराम्यहम् ।\nदृश्यं त्विदं न सन्नासन्न स्वप्नो ब्रह्म केवलम् ॥३४॥\nअथ राघव सा कान्ता मया कान्तानुषङ्गिणी ।\nसंविदं तन्मयीं कृत्वा पृष्टेदं दृश्यरूपिणी ॥३५॥\nव्यवहारो यथोदेति स्वप्ने स्वप्नजनैः सह ।\nतथा तदा तया सार्धं व्यवहारो ममोदितः ॥३६॥\nयथैव स्वप्नसंकाशो व्यवहारः खमेव सः ।\nतथैव त्वमिमं विद्धि मामात्मानं जगच्च खम् ॥३७॥\nयथा स्वप्नजगद्रूपं खमेवैवमिदं जगत् ।\nजाग्रदादौ स हि स्वप्नः सर्गादौ जगदुद्भवः ॥३८॥\nस्वप्नोऽयं जगदाभोगो न किंचिद्वा खमेव च ।\nनिर्मलं ज्ञप्तितामात्रमित्थं सन्मात्रसंस्थितम् ॥३९॥\nस्वप्नस्य विद्यते द्रष्टा साकारो युष्मदादिकः ।\nद्रष्टा तु सर्गस्वप्नस्य चिद्व्योमैवामलं स्वतः ॥४०॥\nयथा द्रष्टामलं व्योम दृश्यं तद्वद्गतं तथा ।\nस्वप्नरूपजगत्युच्चैर्जगत्त्वेनामलं नभः ॥४१॥\nचिद्व्योम्नोऽनाकृतेः स्वप्नो हृदि स्फुरति यः स्वतः ।\nसर्गस्तस्य कुतस्तेन साकृतित्वं कथं भवेत् ॥४२॥\nसाकारस्यैव यत्स्वप्नजगत्तद्व्योम निर्मलम् ।\nनिराकारस्य चिद्व्योम्नः सर्गः स्वप्नः कथं न खम् ॥४३॥\nनिरुपादानसंभारमभित्तावेव चिन्नभः ।\nपश्यत्यकृतमेवेमं जगत्स्वप्नं कृतं यथा ॥४४॥\nमृद्व्या चिदाकाशमृदा ब्रह्मणा ब्राह्मणेन खे ।\nकृतोऽपि न कृतः सर्गमण्डपोऽक्षगवाक्षकः ॥४५॥\nनो कर्तृता न च जगन्ति न भोक्तृतास्ति\nनास्तीति नास्ति न च किंचिदतो बुधः सन् ।\nपाषाणमौनमवलम्ब्य यथाप्रवाहमाचारमाचर शरीरमिहास्तु मा वा ओ ॥४६॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे उत्त० पाषा० चिदैक्यं नाम द्विषष्टितमः सर्गः ॥६२॥"
  }
]
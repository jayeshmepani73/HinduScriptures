[
  {
    "text": "अन्यमुनिरुवाच ।\nआवयोश्चरतोस्तस्मिन्वने चिरतरं तपः ।\nमृगानुसरणश्रान्तो मृगव्याध उपैष्यति ॥१॥\nतं त्वं स्वभावपुण्याभिः कथाभिर्बोधयिष्यसि ।\nतपस्तत्रैव विपिने स विरक्तश्चरिष्यति ॥२॥\nततस्तपस्विचर्याणामात्मज्ञानबुभुत्सया ।\nमध्ये स स्वप्नजिज्ञासुः प्रक्ष्यति स्वप्नसंकथाम् ॥३॥\nकथयिष्यसि तस्मै त्वमात्मज्ञानमखण्डितम् ।\nस्वप्नाख्येन प्रसङ्गेन सोऽतो योग्यो भविष्यति ॥४॥\nइत्यनेन प्रकारेण गुरुस्तस्य भविष्यसि ।\nतेन तात मयोक्तोऽसि गिरा व्याधगुरो इति ॥५॥\nइति ते सर्वमाख्यातं यथायं संसृतिभ्रमः ।\nयथाहं यादृशश्च त्वमिह यत्ते भविष्यति ॥६॥\nइति तेनाहमुक्तः सन्विस्मयाकुलया धिया ।\nतेन सार्धं विमृश्यैतत्परं विस्मयमागतः ॥७॥\nअथ रात्र्यां व्यतीतायां स प्रभाते महामुनिः ।\nतथा संपूजितो येन तत्रैव रतिमाप्तवान् ॥८॥\nअनन्तरं गृहे तस्मिंस्तस्मिन्ग्रामगृहे तथा ।\nस्थितावावां स्थिरमती कृतभावौ परस्परम् ॥९॥\nततो वहति कालोऽयमृतुसंवत्सरात्मकः ।\nस्थितोऽहमागतान्भावांस्त्यजन्गृह्णन्गिरिर्यथा ॥१०॥\nनाभिवाञ्छामि मरणं नाभिवाञ्छामि जीवितम् ।\nयथा स्थितोऽस्मि तिष्ठामि तथैव विगतज्वरम् ॥११॥\nततो विचारितं तत्र तन्मया दृश्यमण्डलम् ।\nकिं कारणमिदं तु स्यात्किमयं वेत्ति चेतसा ॥१२॥\nकोऽयं पदार्थसंघातः किं नामैतस्य कारणम् ।\nअस्त्यस्मिन्स्वप्नसंदर्शे चिद्व्योमैकस्वरूपिणि ॥१३॥\nद्यौः क्षमा वायुराकाशं पर्वताः सरितो दिशः ।\nचिन्मात्रनभ एवैते कचन्त्यात्मन्यवस्थितम् ॥१४॥\nचिच्चन्द्रिकाचतुर्दिक्कमवभासं तनोति यत् ।\nतदिदं जगदाभाति चित्रमप्रतिघात्म खे ॥१५॥\nनेमेऽद्रयो न चेयं भूर्नेदं खं नायमप्यहम् ।\nचिन्मात्रव्योमकचनमिदमाभाति केवलम् ॥१६॥\nपदार्थजातस्यास्य स्यात्किं नाम बत कारणम् ।\nपिण्डग्रहे हेतुना तु विना कोऽप्यर्थसंभवः ॥१७॥\nभ्रान्तिमात्रमिदं चेत्स्याद्भ्रान्तेः किं नाम कारणम् ।\nद्रष्टा मन्ता च को भ्रान्तेः कारणं वा क्व कीदृशम् ॥१८॥\nयस्याहमवसं संविन्मात्रकं हृदयौजसि ।\nअसौ मया सह गतः किलाशेषेण भस्मसात् ॥१९॥\nतस्मादिदमनाद्यन्तं चिदाभामात्रमम्बरम् ।\nअकर्तृकर्मकरणं रूपं चिद्धनमक्रमम् ॥२०॥\nइदं चिद्व्योमकचनं घटावटपटादिकम् ।\nस्फुटं कुत इवाकारि घटावटपटाद्यतः ॥२१॥\nनापि चिन्मात्रकचनं चिन्मात्रं व्योम केवलम् ।\nतस्य किं कचनं कीदृक् कथं कचति किं नभः ॥२२॥\nअयं फेनश्चिदम्भोधेः किमस्य कचनं नवम् ।\nकचत्स्वभाव एवायमनन्तश्चिद्धनः स्थितः ॥२३॥\nचिन्मात्रकचनं शुद्धं ब्रह्म बृंहितचिद्धनम् ।\nइदं जगदिवाभाति क्व दृश्यं द्रष्टृता कुतः ॥२४॥\nआद्यन्तवर्जितममेयमनादिमध्य-\nमेकं विभुं विगतकारणकार्यसत्त्वम् ।\nसत्तामयं भुवनशैलदिगन्तनाना-\nऽनानात्मकं किमपि चेतनमेव सर्वम् ॥२५॥"
  },
  {
    "text": "इति श्रीवासिष्ठ० वा० दे० मो० निर्वा० उ० अवि० श० सर्वैकात्म्यप्रतिपादनं नाम त्रिपञ्चाशदधिकशततमः सर्गः ॥१५३॥"
  }
]
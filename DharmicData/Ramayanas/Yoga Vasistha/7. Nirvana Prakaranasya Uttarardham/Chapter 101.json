[
  {
    "text": "श्रीवसिष्ठ उवाच ।\nचिन्मात्रमेव पुरुषस्तदेवेत्थमवस्थितम् ।\nचिन्मात्रव्यतिरेकेण किमन्यदुपपद्यते ॥१॥\nतच्चावदातमाकाशं तन्मये द्रष्टृ दृश्यते ।\nतावन्मात्रं जगदतो हेयोपादेयधीः कुतः ॥२॥\nन विद्यते परो लोको बार्हस्पत्यस्य यस्य तु ।\nविदोऽन्यत्तस्य किं सारं रागद्वेषावतः कुतः ॥३॥\nइष्टानिष्टदृशो रागद्वेषदोषाः किमात्मकाः ।\nसंविद्व्योममये स्वप्ने जगदाख्येऽङ्ग कथ्यताम् ॥४॥\nइदं हेयमुपादेयं वेति संवित्खमात्मनि ।\nनिर्मले निर्मलं भाति केवात्र तदतद्दृशौ ॥५॥\nसंविन्नरोऽमरो नागः संवित्स्थावरजंगमम् ।\nभावाभावादयोऽस्याब्धेस्तरङ्गावर्तवृत्तयः ॥६॥\nसंविदाकाशमेवाहं भवानपि जना अपि ।\nम्रियामहे नो कदाचित्संवित्किल कदा मृता ॥७॥\nसंविदो नास्ति संवेद्यं स्वयं संवेद्यतामिता ।\nचित्त्वादतो विशालाक्ष द्वितैकत्वे क्व वा स्थिते ॥८॥\nसंविन्मात्रादृते तस्माद्भूतं किमिव कथ्यताम् ।\nकथ्यतां म्रियते तच्चेत्तदद्येमे कुतो वयम् ॥९॥\nवादिनः सौगताद्या ये ये लोकायतिकादयः ।\nसंविदाकाशमुत्सृज्य यन्मन्यन्ते तदुच्यताम् ॥१०॥\nसंविदाकाशमेवैतत्केनचिद्ब्रह्म कथ्यते ।\nकेनचित्प्रोच्यते ज्ञानं केनचिच्छून्यमुच्यते ॥११॥\nकेनचिन्मदशक्त्याभं केनचित्पुरुषाभिधम् ।\nकेनचिच्च चिदाकाशं शिव आत्मा च केनचित् ॥१२॥\nचिन्मात्रमेवमप्युक्तं याति न क्वचिदन्यताम् ।\nयस्मात्स्वयं तदेवैवमात्मानं वेत्ति नेतरत् ॥१३॥\nचूर्णतां यान्तु मेऽङ्गानि सन्तु मेरूपमानि च ।\nका क्षतिः का च वा वृद्धिश्चिद्रूपवपुषो मम ॥१४॥\nमृताः पितामहाद्याश्चिन्न मृता सा म्रियेत चेत् ।\nतज्जन्म नैव नाम स्यादस्माकं मृतसंविदाम् ॥१५॥\nन जायते न म्रियते संविदाकाशमक्षयम् ।\nभवेत्कथं कथय किं किलाकाशस्य संक्षयः ॥१६॥\nजगद्रूपैककचनमविनाशि चिदम्बरम् ।\nउदयास्तमयोन्मुक्तं स्थितमात्मनि केवलम् ॥१७॥\nजगद्भानं दधद्दाहं चिन्नभःस्फटिकाचलः ।\nअनादिमध्यपर्यन्तः स्वच्छ आत्मनि तिष्ठति ॥१८॥\nयथा यथान्धकारेण प्रेक्ष्यमाणं प्रणश्यति ।\nकिमप्यङ्गाभ्रचक्राभं तथेदं विश्वमात्मनि ॥१९॥\nयथाम्बुधिः स्वयं याति तोयाद्यावर्तकादिकम् ।\nस्थितो दधत्तथैवेदं चिदाकाशोऽङ्गमात्मनि ॥२०॥\nचिन्मात्रमेव पुरुषः खवत्स च न नश्यति ।\nकदाचनापि तद्व्यर्थं यन्नश्यामीति शोकिता ॥२१॥\nदेहाद्देहान्तरप्राप्तौ नव एव महोत्सवः ।\nमरणात्मनि किं मूढा हर्षस्थाने विषीदथ ॥२२॥\nमृतश्चेन्न भवेद्भूयः सोऽत्राप्युपचयो महान् ।\nभावाभावग्रहोत्सर्गज्वरः प्रशममागतः ॥२३॥\nमरणं जीवितं तस्मान्न दुःखं न सुखं यतः ।\nनास्त्येवैतच्चिदाकाशः किलेत्थमभिजृम्भते ॥२४॥\nमृतस्य देहलाभश्चेन्नव एव तदुत्सवः ।\nमृतिर्नाशो हि देहस्य सा मृतिः परमं सुखम् ॥२५॥\nमृतिरत्यन्तनाशश्चेत्तद्भवामयसंक्षयः ।\nभूयः शरीरलाभश्चेन्नव एव तदुत्सवः ॥२६॥\nकुकर्मभ्योऽथ भीतिश्चेत्सा समेह परत्र च ।\nतानि मा कार्ष भोस्तस्माल्लोकद्वितयसिद्धये ॥२७॥\nमरिष्यामि मरिष्यामि मरिष्यामीति भाषसे ।\nभविष्यामि भविष्यामि भविष्यामीति नेक्षसे ॥२८॥\nक्व नाम जन्ममरणे क्व भवाभवभूमयः ।\nसंविदात्मकमेवेदं व्योम व्योम्नि विवर्तते ॥२९॥\nसंविदाकाशमात्रात्मा पिब भुंक्ष्वास्व निर्ममः ।\nआकाशकोशकान्तस्य कुत इच्छोदयस्तव ॥३०॥\nस्वप्रवाहबलोद्युक्तदेशकालवशादितान् ।\nभावान्भुङ्क्तेऽभयो भव्यः पावनान्पावनादपि ॥३१॥\nमध्यमध्यगतान्दोषान्देशकालवशोदितान्।\nअनादृत्यान्तरेवास्ते सुप्तधीरवहेलयन् ॥३२॥\nन दुःखमेति मरणात्सुखमेति न जीवितात् ।\nनाभिवाञ्छति न द्वेष्टि स तदास्ते विवासनः ॥३३॥\nमरणजीवितजन्मजरत्तृणा-\nन्यविमृशन्विगतेच्छमवासनः ।\nविदितवेद्य इहाज्ञ इवोदितो\nवसति वीतभयस्त्वचलो यथा ॥३४॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मो० निर्वाणप्रकरणे उत्तरार्धे परमोपदेशो नामैकाधिकशततमः सर्गः ॥१०१॥"
  }
]
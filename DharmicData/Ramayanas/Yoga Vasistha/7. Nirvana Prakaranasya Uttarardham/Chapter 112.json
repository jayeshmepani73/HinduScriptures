[
  {
    "text": "श्रीवसिष्ठ उवाच ।\nलोकहाराम्बरव्यालं चेदिचन्दनकाननम् ।\nछिन्नं परशुधाराभिः पतितं दक्षिणार्णवे ॥१॥\nपर्णवत्प्रोह्य पूरेण पारसीकाः परस्परम् ।\nप्रहरन्तो विमोहेन विनष्टा वंजुलावने ॥२॥\nदर्दुराद्रौ दुरन्तेषु दरदीर्णहृदन्तराः ।\nदरीरन्ध्रेषु संलीना दरदा दानवा इव ॥३॥\nचतुरायुधधाराग्रचूर्णनीहारधारिणः ।\nविद्युद्वलयिनो वाता वेल्लितायुधवारिदाः ॥४॥\nदन्तिनोऽन्योन्यमाभग्नदन्तदेहौघपीडिताः ।\nमृत्यूदरोम्भकग्रासपिण्डपिण्डा इवाभवन् ॥५॥\nतज्जा रैवतिका रात्रौ रौद्रतोमरताडिताः ।\nरूपिकाभिः पिशाचीभिर्भुक्ता भागीकृताङ्गकाः ॥६॥\nतालीतमालगहने दशार्णा जीर्णजङ्गले ।\nगले पादं निधायान्तः कृत्ताः सिंहैर्गतासवः ॥७॥\nपश्चिमार्णवतीरस्था नालिकेरधरावनौ ।\nयवना विगतप्राणा निगीर्णा मकरोत्करैः ॥८॥\nनाराचनिकरं नीलं निमेषं नासहञ्छकाः ।\nरमठा नलिनीषण्डा इव ताण्डवितासवः ॥९॥\nश्रवणाभोगशृङ्गाग्रो महेन्द्रोऽद्रिर्दिवि व्रजैः ।\nविद्रुतैर्वलितो नीलैर्जालैर्जलमुचामिव ॥१०॥\nचामीकरवराकारा भग्ना तङ्गणवाहिनी ।\nमृता हृताम्बरा चोरैर्भुक्तैकान्ते निशाचरैः ॥११॥\nद्यौरिवर्क्षभरैरासीत्तदासारं भुवस्तलम् ।\nविवर्तमानैरभितः कचद्भिर्ज्वलनायुधैः ॥१२॥\nधाराधरधरारन्ध्रप्रतिश्रुद्धनघुंघुमा ।\nजगद्गेहगुहासीद्द्यौर्घनं गातुमिवोद्यता ॥१३॥\nद्विपान्तरजनाश्चक्रैर्जर्जरा जीवितं जहुः ।\nमीनजङ्गलजम्बाले जीर्णमत्स्या इवाजले ॥१४॥\nयावद्द्वीपा जिताः कुक्षौ सह्याद्रौ सममूर्तयः ।\nआश्वस्य दिवसान्सप्त ययुरायासमन्थरम् ॥१५॥\nगन्धमादनपुन्नागवनकुञ्जेषु पुञ्जिताः ।\nविद्याधरकुमारीभिर्गान्धाराः परिरक्षिताः ॥१६॥\nहूणचीनकिरातानां मुक्तैस्तैश्चक्रवर्षणैः ।\nकमलानीव लूनानि शिरांस्यभिमुखानिलैः ॥१७॥\nनिलीपा नलिनीनाले कण्टका इव निश्चलाः ।\nद्रुमे द्रुमे द्रुममया भयात्त्वस्यावसंश्चिरम् ॥१८॥\nचारुसारङ्गरङ्गासु शैलकाननभूमिषु ।\nचतुर्दिक्कं तदापातैः संपन्नं क्षोभणं घनम् ॥१९॥\nकण्टकस्थलनामानः कण्टकस्थलकर्कशाः ।\nकण्टकस्थलगा आसन्कण्टकस्थलमण्डले ॥२०॥\nपारसीकाः परं पूरैः पारं प्राप्य पयोनिधेः ।\nनिपेतुः पवनैः पूताः प्रलये तारका इव ॥२१॥\nववुरम्भोधिकुट्टाका दृषदां कटकाङ्किताः ।\nसर्वदिग्वनलुण्टाका वाताः प्रलयशङ्किताः ॥२२॥\nआसारसाराः पङ्काम्बुप्लुताः सघनघुंघुमाः ।\nआसन्दशदिशोऽदृश्या बहुक्षुब्धायुधानिलैः ॥२३॥\nनिर्ह्रादकारिभिर्वातैर्वहच्छपछपारवम् ।\nप्रसस्रुर्भुवि नीहारा महार्णवरया इव ॥२४॥\nविदूरस्था रथेभ्यश्च वीचिचीत्कारकारिणः ।\nसरोम्भस्यनिलैः पेतुः पद्मेभ्य इव षट्पदाः ॥२६॥\nआयुधौघेऽपि चक्रौघात्पादातं वलमाविलम् ।\nरजोराशिरिवासारे न समर्थं पलायने ॥२६॥\nहूणा आमस्तकं मग्ना उत्तरार्णवसैकते ।\nक्लिन्नास्तत्रैव पङ्कान्तः पूरणाविलशूलवत् ॥२७॥\nतीरैलावनलेखासु शकाः पूर्वपयोनिधेः ।\nनीता बद्ध्वा दिनं मुक्ता न गता यमसादनम् ॥२८॥\nमन्दं मन्द्रा महेन्द्राद्रौ क्रन्दन्तः पतिता दिवः ।\nआश्वासिता मुनिवरैर्निजाश्रममृगा इव ॥२९॥\nप्रविष्टा याचनं सह्ये लब्धाः सुरविलाद्द्वयम् ।\nअनर्थेनाऽर्थ आयाति काकतालीयतः क्वचित् ॥३०॥\nपतिता दर्दुरारण्ये दशार्णा जीर्णपर्णवत् ।\nभुक्त्वा विषफलान्यज्ञा मृतास्तत्रैव ते स्वयम् ॥३१॥\nविशल्यकरणीं भुक्त्वा काकतालीययोगतः ।\nहिमाद्रौ हैहया याता गृहं विद्याधरा इव ॥३२॥\nपृष्ठनृम्लानकुसुमा धनुर्भिर्गृहमागताः ।\nवङ्गा नाद्यापि दृश्यन्ते पिशाचत्वमिवागताः ॥३३॥\nअङ्गा वनफलैर्भुक्तैर्विद्याधरपदप्रदैः ।\nविद्याधरीभिः क्रीडन्ति दिवि विद्याधराः स्थिताः ॥३४॥\nतालीतमालखण्डेषु पतिताः पातिताङ्गकाः ।\nपारसीका गता मोहं भ्रमाद्वैमानिका इव ॥३५॥\nतरलासारमातङ्गं पतितं तङ्गणाङ्गणे ।\nअङ्गैरंग कलिङ्गानां चतुरङ्गं वलं हतम् ॥३६॥\nक्रमत्यरिबले साल्वाः शरशैलोदकोदरे ।\nपतिताः प्रभुणा सार्धमद्याप्येवोपलाः स्थिताः॥३७॥\nअसंख्याः प्रपलायन्तः ककुभं ककुभं प्रति ।\nनराः सरत्तरङ्गेषु सागरेषु लयं गताः ॥३८॥\nक्षेत्राटवीपुरजलस्थलशैलकूल-\nकुल्याग्रहारसरिदब्धिभृगुद्रुमेषु ।\nग्रामारपट्टिगिरिकूपगुहागृहेषु\nभ्रष्टानि कःकलयितुं कुबलानि शक्तः ॥३९॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मो० नि० उ० अवि० वि० बलपरिभ्रंशो नाम द्वादशाधिकशततमः सर्गः ॥११२॥"
  }
]
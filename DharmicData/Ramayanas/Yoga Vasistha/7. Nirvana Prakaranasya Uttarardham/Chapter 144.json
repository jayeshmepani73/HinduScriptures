[
  {
    "text": "मुनिरुवाच ।\nसर्वथाभावभावेषु स्वप्नसंवेदनात्मसु ।\nनित्याप्रतिघरूपेषु किं बद्धं किं विमुच्यते ॥१॥\nखे दृष्टिभासां स्फुरणं यादृशं तादृशं जगत् ।\nविपर्यस्यत्यविरतमबोधाल्लक्ष्यते स्थिरम् ॥२॥\nयद्यथा पुरसंस्थानं चिरैरेति तदन्यताम् ।\nजगदप्येवमनिशं वार्यावर्तविवर्तवत् ॥३॥\nभूम्यम्ब्वम्बरशैलादि भवत्यसदिदं क्षणात् ।\nतस्मिन्नेव क्षणोदन्तैर्युगकल्पाभिधाः कृताः ॥४॥\nजगत्स्वप्न इवाशेषमसदप्यनुभूयते ।\nयन्नास्ति चेत्तन्निःशेषं चिदेवेत्थं कचत्यलम् ॥५॥\nयथेदं नो जगत्तद्वच्छतानां खे शतानि हि ।\nनृणां पश्यन्तु तेषां तु नान्योन्यमनुभूतयः ॥६॥\nसरोब्धिकूपमेकानां दृष्टाः प्रत्येकमास्पदे ।\nन तेऽन्योन्यं विदन्त्यन्यां दृश्यादिनियतिं क्वचित् ॥७॥\nयथा जनशतस्वप्ननगराण्येकमन्दिरे ।\nतथा जगन्ति खे भान्तिखानि नो सन्त्यसन्ति नो ॥८॥\nकचन्ति नृशतस्वाप्नपुराण्येकगृहे यथा ।\nन च नाम कचन्त्येवं सन्त्यसन्ति जगन्ति खे ॥९॥\nचिच्चमत्कारमात्रं स्वं स्वात्माङ्गं दृश्यमद्वयम् ।\nसरूपमेव नीरूपं सकारणमकारणम् ॥१०॥\nदधत्याश्चित्स्वभावायाः संस्काराद्यभिधाः कृताः ।\nप्रतिमायाः प्रभाविन्या न संस्कारादयः पृथक् ॥११॥\nअपूर्वत्वात्स्मृतिः स्वप्नः संकल्पार्थानुभूतिषु ।\nस्वमृत्यनुभवाद्यास्तु दृष्टार्थसदृशीषु च ॥१२॥\nइदं सर्गात्म सर्गादौ प्रतिमेव विजृम्भते ।\nचिद्भामात्रात्मिका स्वच्छा नान्यन्नामोपपद्यते ॥१३॥\nब्रह्मैव भाति जगदित्युक्तमुक्त्यानया भवेत् ।\nन च भातं नवं तच्च ब्रह्मैवेदमतः स्थितम् ॥१४॥\nकारणं कार्यमित्युक्तः स पूर्वः स विशिष्यते ।\nसंस्कार इति तेनैष संस्कारः कृतिरुच्यते ॥१५॥\nतत्स्वप्नादावपूर्वोऽर्थो दृष्टान्त इति भाति यः ।\nससंस्कारादिनामोक्तो न बाह्योऽर्थोस्ति चेतसि॥१६॥\nवस्तु दृष्टं न दृष्टं च सच्चास्ते चेतनेव खे ।\nस्वभावाद्भाति स्वात्मापि दृष्टवच्चातिजृम्भते ॥१७॥\nवेदान्तार्थात्मकं पूर्वसर्गाभावं प्रवर्तते ।\nततो वेद्यव्यवस्था ज्ञैः क्रियते स्वार्थसिद्धये ॥१८॥\nस्वप्ने तु जाग्रत्संस्कारो यस्तज्जाग्रत्कृतं नवम् ।\nअजाग्रज्जाग्रदाभासं कृतमित्येव तद्विदः ॥१९॥\nततो वायाविवास्पन्दाश्चित्ते भावाः स्थिताः स्वतः ।\nते स्वतः संप्रवर्तन्ते कात्र संस्कारकर्तृता ॥२०॥\nएकं तथा च चिन्मात्रं स्वप्ने लक्षात्म तिष्ठति ।\nपुनर्लक्षाद्यतः स्वप्न एकमास्ते सुषुप्तकम् ॥२१॥\nचिद्व्योम्नि स्वप्नसंवित्तिर्या सैव जगदुच्यते ।\nसुषुप्तं प्रलयः प्रोक्तस्तस्मान्न्यायोऽयमेव सन् ॥२२॥\nएकमेव चिदाकाशं साकारत्वमनेककम् ।\nस्वरूपमजहद्धत्ते यत्स्वप्न इव तज्जगत् ॥२३॥\nएवं चित्परमाण्वन्तर्जगद्भावमिदं स्थितम् ।\nतदनन्यात्म चाभोगि स्वप्नादर्शतलेष्विव ॥२४॥\nचिद्व्योम संविन्मात्रं यत्परमाणुवदाततम् ।\nअनादिमध्यपर्यन्तं तदेव जगदुच्यते ॥२५॥\nतस्माद्यत्र चिदाकाशमनन्तं सततं स्थितम् ।\nतत्रास्तीति जगद्भानं तदङ्गानन्यरूपि यत् ॥२६॥\nचिन्मात्र एव भुवनं त्वमहं चिन्मयं जगत् ।\nइति न्यायाज्जगद्याति परमाणूदरेऽप्यजम् ॥२७॥\nतस्मादहं पराण्वात्मा समस्तजगदाकृतिः ।\nसर्वत्रैव च तिष्ठामि परमाणूदरेऽपि च ॥२८॥\nचिन्मात्रपरमाणुः सञ्जगदात्माप्ययं नभः ।\nयत्र तिष्ठाम्यहं तत्र पश्यामि भुवनत्रयम् ॥२९॥\nअहं चित्परमाण्वात्मा तेन चित्परमाणुना ।\nएकतामागतो वारि वारिणेव तदीक्षणात् ॥३०॥\nतदोजः संप्रविश्याहं स्थितस्तदनुभूतिवत् ।\nअन्तस्थत्रिजगद्रूपो यथाब्जे बीजमङ्कुरे ॥३१॥\nतत्र मे त्रिजगद्रूपमन्तः कचितमात्मनि ।\nतथा तन्न तु तद्वाह्ये विद्यते केनचित्क्वचित् ॥३२॥\nयत्र यत्र यदा भाति स्वप्ने जाग्रदितीह वा ।\nसबाह्याभ्यन्तरं दृश्यं निजं चिद्भानमेव तत् ॥३३॥\nभाति स्वप्ने यदा जन्तोर्जगदानन्दमाततम् ।\nचिदणोरेव तद्भानमात्मनस्तत्पदात्मना ॥३४॥\nव्याध उवाच ।\nअकारणं चेद्दृश्यं तत्कथमेतत्प्रसिध्यति ।\nसकारणं चेद्दृश्यं तत्स्वप्ने सर्गादिधीः कुतः ॥३५॥\nमुनिरुवाच ।\nअकारणक एवायं सर्ग आदौ प्रवर्तते ।\nसमस्तकारणाभावाद्यतः सर्गात्मचिन्नभः ॥३३॥\nअकारणानां भावानामत्यन्तासंभवादिह ।\nक्वचित्सप्रतिघः सर्गो न संभवति कश्चन ॥३७॥\nब्रह्मेदमित्थमाभाति भास्वरं चित्स्वभावतः ।\nसर्गादिशब्दपर्यायमाद्यन्तपरिवर्जितम् ॥३८॥\nइत्यकारणके सर्गे कचति ब्रह्मरूपिणि ।\nपरस्यावथवाभासे नित्यात्मावयवात्मना ॥३९॥\nअनानात्वेऽपि नानात्वे ब्रह्मण्यब्रह्मरूपिणि ।\nअनाकारेऽपि साकारे कचत्यप्रतिघं प्रति ॥४०॥\nतद्ब्रह्मैव निराकारं चिद्रूपत्वात्स्फुरद्वपुः ।\nसाकारमिव भातात्म भूत्वा स्थावरजंगमम् ॥४१॥\nदेवर्षिमुनिभारूपं करोति नियतिं क्रमात् ।\nविधींश्च प्रतिषेधांश्च देशकालक्रियादिकान् ॥४२॥\nभावाभावग्रहोत्सर्गस्थूलसूक्ष्मचराचराः ।\nअर्था व्यभिचरन्त्येते नियतिर्नाखिलास्ततः ॥४३॥\nततः प्रभृति भावानां सकारणकतां विना ।\nसैकतादिव तैलानां न संभवति संभवः ॥४४॥\nनियतिर्नायकश्चैव ब्रह्मतश्चाङ्गमात्मना ।\nस्वाङ्गेन संयमयति करेणेव निजं करम् ॥४५॥\nअबुद्धिपूर्वं चानिच्छमेवमेव प्रवर्तते ।\nकाकतालीयवत्स्पन्दादावर्ता इव वारिणि ॥४६॥\nसंनिवेशो हि नियतिस्तां विना प्रतिघोदयम् ।\nब्रह्म स्थातुं न शक्नोति तच्च सर्वात्मताक्षयम् ॥४७॥\nएवं सकारणं सर्वं सर्वदा दृश्यमण्डलम् ।\nयस्य सर्गे यतः कालात्ततः प्रभृति तं प्रति ॥४८॥\nभात्यकारणकं ब्रह्म सर्गात्माप्यबुधं प्रति ।\nतं प्रत्येव च भात्येष कार्येकारणदृग्भ्रमः ॥४९॥\nकाकतालीयवत्सर्गे स्थिते त्वावृत्तिवृत्तिवत् ।\nइदमित्थमिदं नेत्थमितीयं नियतिः स्थिता ॥५०॥\nसकारणत्वं भावानामवश्यंभाविनि क्रमे ।\nजाग्रत्स्वप्नदृशो नेह संभवन्त्यपकारणाः ॥५१॥\nयथा स्वप्नेऽखिलामम्बुसंक्षोभात्प्रलयभ्रमाः ।\nदृश्यते कारणं तत्र श्रूयतामनुभूयताम् ॥५२॥\nसर्ववस्तुषु कचन्ति सर्वदा\nयुक्तयः स्फटिकशुक्तयो यथा ।\nभावनानुभव एव स स्वयं\nशक्तिमाञ्जयति जीवितात्मकः ॥५३॥"
  },
  {
    "text": "इत्यार्षे श्रीवासिष्ठमहारामायणे वा० दे० मो० नि० उ० अवि० श० पदार्थविचारो नाम चतुश्चत्वारिंशदधिकशततमः सर्गः ॥१४४॥"
  }
]
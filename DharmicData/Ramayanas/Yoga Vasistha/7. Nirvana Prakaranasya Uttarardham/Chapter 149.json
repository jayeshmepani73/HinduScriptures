[
  {
    "text": "व्याध उवाच ।\nअनन्तरं मुने ब्रूहि तत्तत्त्वं जागतस्य ते ।\nकिं वृत्तमुरुवृत्तान्तशतनिर्वाणसंसृतेः ॥१॥\nमुनिरुवाच ।\nततः श्रृणु तदा साधो तस्मिंस्तद्धृदयौजसि ।\nअपूर्वं एव वृत्तान्तः को वृत्तो वृत्तसस्पृह ॥२॥\nतथा मम च तत्रस्थविस्मृतात्मचमत्कृतेः ।\nअभ्यवर्तत वै कालो ऋतुसंवत्सरात्मकः ॥३॥\nकलत्ररञ्जितमतेर्मम वर्षाणि षोडश ।\nतत्र तानि व्यतीतानि गृहस्थाश्रमतोऽमतेः ॥४॥\nकदाचिच्चाजगामाथ गृहमुग्रतपा मम ।\nमुनिर्मान्यो महाबोधो बुधोऽतिथितया तथा ॥५॥\nसोऽत्र संपूजितस्तुष्टः सुप्तवान्भुक्तवांस्ततः ।\nइदमङ्ग मया पृष्टो विमृश्य जनताक्रमम् ॥६॥\nभगवन्भूरिबोधोऽसि जानासि जगतो गतीः ।\nयस्माददृष्टक्रोधोऽसि सुखे गृह्णासि नो रतिम् ॥७॥\nसुखदुःखान्युपायान्ति कर्मभिः कर्मशालिनाम् ।\nशुभाशुभैः शरत्काले सस्यानीव फलार्थिनाम् ॥८॥\nसममेवाशुभं कर्म किमिमाः सकलाः प्रजाः ।\nकुर्वन्त्यासां यदा यान्ति दोषाः सर्वादयः समम् ॥९॥\nदुर्भिक्षावग्रहोत्पातं सर्वादि सममेव किम् ।\nजनजालस्य फलति समाना कस्य दुष्क्रिया ॥१०॥\nइत्याकर्ण्य समालोक्य स्मयमान इवोन्मनाः ।\nस उवाच वचो वन्द्यममृतस्यन्दसुन्दरम् ॥११॥\nअन्यमुनिरुवाच ।\nसाधो साधु विविक्तान्तःकरणे यत्तु कारणम् ।\nसद्वासद्वास्य दृश्यस्य कस्माज्जानासि कथ्यताम् ॥१२॥\nसंस्मरात्मानमखिलं कस्त्वं क्वेह स्थितोऽसि च ।\nक्वाहं वा किमिदं दृश्यं किं सारं किंचिदेव च ॥१३॥\nस्वप्नमात्रमिदं भाति किल कस्मान्न वेत्सि भो ।\nअहं स्वप्ननरो यत्ते त्वं स्वप्नपुरुषोपमः ॥१४॥\nअनाकारमनाख्येयमनाद्यमपकल्पनम् ।\nइदं चिन्मात्रकाचस्य काचकच्यं जगत्स्थितम् ॥१५॥\nरूपमीदृशमेवास्य चिन्मात्रस्यास्त्यकृत्रिमम् ।\nसर्वगस्य यदेतद्यद्यत्र वेत्यस्ति तत्र तत् ॥१६॥\nसकारणत्वकलनात्सर्वमस्य सकारणम् ।\nअकारणत्वकलनादस्य सर्वमकारणम् ॥१७॥\nआसां प्रजानां त्वस्माकं विराडात्मा स आततः ।\nवयं हृदि स्थिता यस्य स चास्मच्चिद्वशादितः ॥१८॥\nभविष्यत्यपरोऽन्यासां विराडात्मा स एव च ।\nकारणं सुखदुःखानां भावाभावात्मकर्मणाम् ॥१९॥\nविराड्धातुविकारेण विषमस्पन्दनादिना ।\nतदङ्गावयवस्यास्य जनजालस्य वै समम् ॥२०॥\nदुर्भिक्षावग्रहातीतमायाति शममेति वा ।\nयस्माद्विराजो या सत्ता सा सर्गस्यास्य सर्गता ॥२१॥\nकाकतालीयवत्साधो केषुचिद्दुष्टकर्मसु ।\nसमं पतति दुःखादि पादपेष्वशनिर्यथा ॥२२॥\nकर्मकल्पनया संवित् स्वकर्मफलभागिनी ।\nकर्मकल्पनयोन्मुक्ता न कर्मफलभागिनी ॥२३॥\nया या यत्र यथोदेति कल्पनाल्पाथवाधिका ।\nसा सा तत्र तथैवास्ते सहेतुकमहेतुकम् ॥२४॥\nनास्त्येव स्वप्नमये\nकारणसहकारि कारणादिपुरे ।\nतस्मात्तदनादि शिवं\nचेतनमजरं परं ब्रह्म ॥२५॥\nएष स्वप्नभ्रमो नाम भाति कश्चिदकारणम् ।\nकश्चित्सकारणो भाति शून्यः सदसदात्मकः ॥२६॥\nकाकतालीयवद्भान्ति स्वप्नाः सकलसंविदः ।\nताभ्यस्तुल्योपलम्भत्वान्नान्यज्जगदिदं ततम् ॥२७॥\nसकारणतया रूढमिह यत्तत्सकारणम् ।\nअकारणतया रूढमिह यत्तदकारणम् ॥२८॥\nकार्यकारणमयक्रमोदितं\nस्वप्न एष चितिभानमात्रकं ।\nजाग्रदाख्यमहतः स्वभावकं\nतेन शान्तमखिलं परं विदुः ॥२९॥\nसत्यकारणका भावाः के ते श्रृणु महामते ।\nकारणं किं स्वभावानां किमिहाकाशकारणम् ॥३०॥\nपृथ्व्यादेर्घनपिण्डत्वसर्गादेः किं च कारणम् ।\nकिं कारणमविद्यायाः कारणं किं स्वयंभुवः ॥३१॥\nसर्गादौ कारणं किं स्याद्वायूनां तेजसां च किम् ।\nकिमपां वेदनामात्ररूपाणां गगनात्मकम् ॥३२॥\nपिण्डग्रहे देहलाभे मृतानां किं च कारणम् ।\nएवमेव प्रवर्तन्ते सर्गाः प्रथमतोऽखिलाः ॥३३॥\nएवमेव प्रवर्तन्ते जगत्यावलयन्ति च ।\nचक्रकाणीव नभसि चिरसंप्रेक्षणादृशा ॥३४॥\nएवमेव प्रवृत्तेन सर्गेण ब्रह्मरूपिणा ।\nपश्चात्स्वस्यैव रूपस्य संज्ञाः पृथ्व्यादिकाः कृताः ॥३५॥\nवातस्पन्दवदाभान्ति सर्गाः पूर्वं चिदम्बरे ।\nस्वयमेव च कुर्वन्ति देहकारणकल्पनाः ॥३६॥\nयद्यथा कल्प्यते धत्ते तत्तथा नियतिर्वपुः ।\nकल्पितायाश्चितेर्यस्मादेवमेतन्निजं वपुः ॥३७॥\nयद्यद्भानात्मकं रूपं प्रथमं चेतितं चिता ।\nस्वतोऽहमेव चित्येव तदद्यापि तथा स्थितम् ॥३८॥\nपुनरन्येन यत्नेन तदुत्कृष्टेन सैव चित् ।\nशक्ता तदन्यथाकर्तुं यत्नेन महता पुनः ॥३९॥\nकल्प्यते कारणं यत्र तत्र कारणसारता ।\nन कल्प्यते विदा यत्र कारणं तदकारणम् ॥४०॥\nवात्यावर्तवदाभातमिदं प्रथममाततम् ।\nअसदेव यथा भातं तथैवाद्यापि संस्थितम् ॥४१॥\nसंभूय केचन शुभाशुभमात्मकर्म\nकुर्वन्ति तस्य सदृशं फलमाप्नुवन्ति ।\nसंप्राप्नुवन्ति च शिलाशनिवच्च केचि-\nद्दुःखं त्वकारणकमेव सहस्रसंख्याः ॥४२॥"
  },
  {
    "text": "इत्यार्षे श्रीवा० वा० दे० मो० नि० उ० अवि० वि० श० कारणविचारो नामैकोनपञ्चाशदधिकशततमः सर्गः ॥१४९॥"
  }
]
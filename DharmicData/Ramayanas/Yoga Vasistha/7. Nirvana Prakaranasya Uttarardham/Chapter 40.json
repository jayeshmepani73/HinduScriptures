[
  {
    "text": "श्रीवसिष्ठ उवाच ।\nरूपालोकमनस्कारबुद्ध्यादीन्द्रियवेदनम् ।\nस्वरूपं विदुरम्लानमस्वभावस्य वस्तुनः ॥१॥\nअस्वभावतनुत्वेन स्वभावस्थितिरातता ।\nयदोदेति तदा सर्गो भ्रमाभः प्रतिभासते ॥२॥\nयदा स्वभावविश्रान्तिः स्थितिमेति शमात्मिका ।\nजगद्दृश्यं तदा स्वप्नः सुषुप्त इव शाम्यति ॥३॥\nभोगा भवमहारोगा बन्धवो दृढबन्धनम् ।\nअनर्थायार्थसंपत्तिरात्मनात्मनि शाम्यताम् ॥४॥\nअस्वभावात्मता सर्गः स्वभावैकात्मता शिवः ।\nभूयतां परमव्योम्ना शाम्यतां मेह ताम्यताम् ॥५॥\nनात्मानमवगच्छामि न दृश्यं च जगद्भ्रमम् ।\nब्रह्म शान्तं प्रविष्टोऽस्मि ब्रह्मैवास्मि निरामयः ॥६॥\nत्वमेव पश्यसि त्वन्त्वं सत्त्वं शब्दार्थजृम्भितम् ।\nपश्यामि शान्तमेवाहं केवलं परमं नभः ॥७॥\nब्रह्मण्येव पराकाशे रूपालोकमनोमयाः ।\nविभ्रमास्तव संजातकल्पाः स्पन्दा इवानिले ॥८॥\nब्रह्मात्मा वेत्ति नो सर्गं सर्गात्मा ब्रह्म वेत्ति नो ।\nसुषुप्तो वेत्ति नो स्वप्नं स्वप्नस्थो न सुषुप्तकम् ॥९॥\nप्रबुद्धो ब्रह्मजगतोर्जाग्रत्स्वप्नदृशोरिव ।\nरूपं जानाति भारूपं जीवन्मुक्तः प्रशान्तधीः ॥१०॥\nयथाभूतमिदं सर्वं परिजानाति बोधवान् ।\nसंशाम्यति च शुद्धात्मा शरदीव पयोधरः ॥११॥\nस्मृतिस्थः कल्पनस्थो वा यथाख्यातश्च संगरः ।\nसदसद्भ्रान्ततामात्रस्तथाहंत्वजगद्भ्रमः ॥१२॥\nआत्मन्यपि नास्ति हि या\nद्रष्टा यस्या न विद्यते कश्चित् ।\nन च शून्यं नाशून्यं\nभ्रान्तिरियं भासते सेति ॥१३॥"
  },
  {
    "text": "इत्यार्षे श्रीवासिष्ठमहारामायणे वा० दे० मो० निर्वाणप्रकरणे उ० वसिष्ठगीतासु आत्मविश्रान्तिकथनं नाम चत्वारिंशः सर्गः ॥४०॥"
  }
]
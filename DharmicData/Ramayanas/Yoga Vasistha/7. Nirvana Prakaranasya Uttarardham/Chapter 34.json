[
  {
    "text": "श्रीवसिष्ठ उवाच ।\nप्राप्तेषु सुखदुःखेषु यो नश्यति स नश्यति ।\nयो न नश्यत्यनाशोऽसावलं शास्त्रोपदेशनैः ॥१॥\nयस्य चेच्छोदयस्तस्य सन्त्यवश्यं सुखादयः ।\nते चेत्सम्यक्चिकित्स्यन्ते पूर्वमिच्छैव मुच्यताम् ॥२॥\nअहं जगदिदं भ्रान्तिर्नास्त्येव परमे पदे ।\nइदं शान्तमनालम्बं सर्वं निर्वाणमव्ययम् ॥३॥\nअहं ब्रह्म जगच्चेति शब्दसंभ्रमविभ्रमः ।\nसर्वस्मिञ्छान्त आकाशे केन नामोपकल्पितः ॥४॥\nनेहास्त्यहं न च जगन्न च ब्रह्मादिशब्दकाः ।\nशान्तस्यैकस्य सर्वत्वात्कर्ता भोक्तेह कः कुतः ॥५॥\nउपदेश्यातिशायित्वात्सर्वापह्नव एव च ।\nकृतोऽयं स च सत्यात्मा त एवाहं विशिष्यते ॥६॥\nअग्रस्थसिद्धसंचारो ज्ञायते नापि दारुणः ।\nयथैकपार्श्वसंसुप्तनरः स्वप्नाभ्रगर्जितम् ॥७॥\nज्ञप्तौ नास्ति यतस्तेन सिद्धाचारो न लक्ष्यते ।\nस्वभाव इति सर्वेण ज्ञप्तिस्थो ह्यनुभूयते ॥८॥\nज्ञप्तिरप्यात्मभूतैव सर्वं भाति हि तन्मयम् ।\nतस्मात्साहं जगत्सर्वमभिन्नं परमात्मनः ॥९॥\nज्ञप्तिर्जगत्तया भाति संकल्पस्वप्नयोरिव ।\nअनानावयवोदेति जलमूर्मितया यथा ॥१०॥\nएकात्मैवोदये ज्ञप्तेर्नानातामिव चागतः ।\nअज्ञानात्स त्ववस्तुत्वात्प्रेक्षितो नोपलभ्यते ॥११॥\nयथा स्वावयवानेव सर्वानवयवी भवेत् ।\nनित्यानवयवं शान्तं ब्रह्मैवेदं तथा जगत् ॥१२॥\nभाण्डलक्षाणि धत्तेऽन्तश्चिद्रूपकनकेष्टिका ।\nयदेव सा चेतयते जगदादीव वेत्ति तत् ॥१३॥\nब्रह्मैव कचतीवेदं सत्तयाच्छजगत्तया ।\nचिद्रूपत्वाद्द्रवात्मत्वात्तरङ्गादितयाब्धिवत् ॥१४॥\nयद्यच्चेतयतेऽन्तस्तु जगदादीव पश्यति ।\nअरूपमपि रूपं स्वं यन्न चेतयते न तत् ॥१५॥\nचेतनाचेतनत्वोक्ती तस्येशत्वात्स्वदेहगे ।\nउपदेशार्थमेवोक्ते न सद्विषयमर्थतः ॥१६॥\nन जगत्सन्न चैवासद्भासते चेतनाच्चिति ।\nअचेतनान्न कचति क इवार्थग्रहोऽत्र नः ॥१७॥\nअचेतनं चेतनं च स्पन्दास्पन्दवदात्मनः ।\nस्वायत्ते न कदर्थस्थे स्वस्थपाषाणवत्स्थिते ॥१८॥\nयस्येक्षितस्य नो सत्ता नाधारो न च कारणम् ।\nसोऽहमित्येव यो यक्षो न जाने कुत उत्थितः ॥१९॥\nयस्याहमिति यक्षस्य सत्तैवास्ति न सत्यतः ।\nअहो नु चित्रं तेनेमे भवन्तो विवशीकृताः ॥२०॥\nकाकतालीयवद्भ्रान्तमहं ब्रह्मणि भासते ।\nस्वमेव रूपं दृग्भ्रान्तौ केशोण्ड्रकमिवाम्बरे ॥२१॥\nब्रह्मैवाहं जगच्चात्र कुतो नाशसमुद्भवौ ।\nअतो हर्षविषादानां किंत्वेव कथमास्पदम् ॥२२॥\nसर्वेश्वरत्वादीशस्य विभातीदं प्रचेतितम् ।\nअचेतितं च नो भाति तेनाचेतितमस्तु ते ॥२३॥\nकाकतालीयवच्चित्त्वाज्जगतो भाति ब्रह्म खम् ।\nस्वप्नसंकल्पपुरवत्तत्तस्माद्भिद्यते कथम् ॥२४॥\nयथोर्म्यादि जले वृक्षे यथा वा शालभञ्जिका ।\nयथा घटादयो भूमौ तथा ब्रह्मणि सर्गता ॥२५॥\nअनाकृतावसंस्थाने स्वच्छे यदनुभूयते ।\nतत्तदेवात उदितं किंनामाहं जगन्ति किम् ॥२६॥\nमरुतः स्पन्दवैचित्र्यं सत्तयैव यथा तथा ।\nब्रह्मणो निःस्वभावस्य जगदाद्यहमादि च ॥२७॥\nयथाभ्रे लक्ष्यते वृक्षगजवाजिमृगादिता ।\nअसन्निवेशाकृतिनि सर्गाहन्ते तथापरे ॥२८॥\nसर्गोऽवयववद्भाति सर्व एव परे शिवे ।\nएवं तदुपमां विद्धि कार्यकारणवद्यथा ॥२९॥\nअन्तःशान्तमनायासमनुपाधि गतभ्रमम् ।\nजगत्यसंभवादेव व्योमवत्सममास्यताम् ॥३०॥\nन भवन्तो न च वयं न जगन्ति न खादयः ।\nसन्ति शान्तमशेषेण ब्रह्मेदं निर्भरं स्थितम् ॥३१॥\nअशेषेष्वविशेषेषु शान्ताशेषविशेषता ।\nसत्या सैवाहमित्याशु त्यक्त्वा मोक्षाय भाव्यताम् ॥३२॥\nवेदनं बन्धनं विद्धि विद्धि मोक्षमवेदनम् ।\nयथास्थितं यथाचारं भव शान्तमवेदनम् ॥३३॥\nद्रष्टा न दृश्यतां याति चितिर्नायाति चेत्यताम् ।\nचेत्याभावादजगति कः किं चेतयते कथम् ॥३४॥\nद्रष्टृदृश्यदशाभावाज्जाग्रत्येव सुषुप्तिवत् ।\nशरदाकाशकोशाभमसत्तोपममास्यताम् ॥३५॥\nतथैकब्रह्मचिद्रूपे पवनस्पन्दने यथा ।\nअत्राचिद्बोधता सर्गो मोक्षो ब्रह्मैकबोधता ॥३६॥\nचित्स्पन्दो ब्रह्ममरुतो यत्र सर्ग इति स्मृतः ।\nनात्र चित्स्पन्दनं यत्स्यान्निर्वाणं तदुदाहृतम् ॥३७॥\nबीजमन्तर्यथा वेत्ति स्वरूपं पल्लवादिकम् ।\nतथा महाचिदन्तस्थं स्वरूपं वेत्ति सर्गताम् ॥३८॥\nपत्रादिवेदनाद्बीजं यथा पत्रादि तिष्ठति ।\nपरा चित्सर्गसंवित्तिस्तथा भवति सर्गता ॥३९॥\nयथा भावविकाराभाश्चित्पराः सर्गतास्तथा ।\nसर्वे बीजानि दृष्टान्तास्तद्रूपा एव तन्मयाः ॥४०॥\nनिर्विकारपरब्रह्ममयं सर्वमिदं जगत् ।\nनिर्विकारमनाद्यन्तमेवं विद्धि निरामयम् ॥४१॥\nनिजसंकल्पमात्रात्मा निजसंकल्पनात्क्षयी ।\nद्वैताद्वैतविकारोऽयं संकल्पनगरं यथा ॥४२॥\nशून्यत्वाकाशयोर्भेदो यादृशोऽवगतस्त्वया ।\nभेदं निरात्मकं विद्धि तादृशं ब्रह्मसर्गयोः ॥४३॥\nमद्वाचिद्रूपिणी शान्ता या सत्ता ब्रह्मणः पुरा ।\nस्वतः सेयमहंत्वं च मानवोऽस्मीत्यबोधतः ॥४४॥\nब्रह्मण्यस्मिञ्जगद्रूपे न किंचिदपि जायते ।\nजातमप्यथ नष्टं च न नश्यत्यम्बुवीचिवत् ॥४५॥\nपदार्थब्रह्मरूपेण ब्रह्मैवात्मनि तिष्ठति ।\nअवयवीवावयवे खे खं वारीव वारिणि ॥४६॥\nनिमेषादर्धभागेन देशाद्देशान्तरस्थितौ ।\nयद्रूपं संविदो मध्ये स स्वभाव उपास्यताम् ॥४७॥\nसंक्षुब्धमक्षुब्धमिति द्विरूपं\nसंवित्स्वरूपं प्रवदन्ति सन्तः ।\nश्रेयः परं येन समीहसे त्वं\nतदेकनिष्ठो भव माऽमतिर्भूः ॥४८॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मो० निर्वाणप्रकरणे उत्तरार्धे परमार्थयोगोपदेशो नाम चतुस्त्रिंशः सर्गः ॥३४॥"
  }
]
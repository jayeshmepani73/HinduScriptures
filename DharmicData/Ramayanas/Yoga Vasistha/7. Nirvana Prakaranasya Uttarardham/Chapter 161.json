[
  {
    "text": "श्रीराम उवाच ।\nयन्मुनिव्याधयोरेतद्वृत्तं नानादशाशतम् ।\nअन्यकारणकं किं स्यादेतत्किं वा स्वभावजम् ॥१॥\nश्रीवसिष्ठ उवाच ।\nईदृशाः प्रतिभावर्ताः परमात्ममहाम्बुधौ ।\nअनारतं प्रवर्तन्ते स्वतः स्वात्मनि खात्मकाः ॥२॥\nयथा स्पन्दात्मनो वायोरजस्रं स्पन्दलेखिकाः ।\nउद्यन्त्येव सतश्चित्त्वाच्चिद्व्योम्नि प्रतिभायुताः ॥३॥\nया यथा स्वाङ्गभूतास्मादुदिता प्रतिभा प्रभा ।\nतावत्सेह तथैवास्ते न हता यावदन्यया ॥४॥\nनानावयववानेक एवेहावयवी यथा ।\nचिद्ब्रह्मैकमिदं व्योम तथैवं प्रतिभात्मकम् ॥५॥\nब्रह्म काश्चित्स्थिराः काश्चिदस्थिराः प्रतिभार्थवत् ।\nदेहावस्था इवात्मस्थाः स्थितमात्मनि खात्मनि ॥६॥\nस्वात्मनि स्वप्नपुरवद्भानं चिति चमत्कृतिः ।\nकिं सारं किमसारं वा किं सत्किं वाप्यसद्भवेत् ॥७॥\nपरिज्ञातमिदं यावत्सर्वं चिद्व्योममात्रकम् ।\nदृश्यं जगद्भवद्बुद्धं न सन्नासत्किमुच्यते ॥८॥\nचिद्व्योममात्रकचनं संसारे सर्वतः शिवे ।\nआस्थानास्थादि किं तज्ज्ञा यथासंस्थानमास्थित ॥९॥\nसमुद्यन्ति स्वतोऽम्भोधेर्वीचिवत्प्रतिभाकृताः ।\nस्वात्मिकाः स्वात्मनो देवात्कार्यकारणदृक्तया ॥१०॥\nस्फारं यत्परमं व्योम्नः स्वसंकल्पस्वसर्गवत् ।\nतत्तेनैव जगद्बुद्धं कुतः पृथ्व्यादयोऽत्र के ॥११॥\nभात्येवमयमाभासो नैव भाति च किंचन ।\nब्रह्मण्येव स्थितं ब्रह्म तदविद्याभिधं स्वतः ॥१२॥\nघनता चिद्धनेनेह चिद्व्योमैवाखिलं जगत् ।\nइत्येव परमो बोध एतत्प्रौढिस्तु मुक्तता ॥१३॥\nचिद्व्योमशून्यतारूपमात्रमाभास आततः ।\nइदमप्रतिघं शान्तं जगदित्येव भासते ॥१४॥\nध्यायिनः क्षीणदेहस्य ध्याने दृक्त्वे क्षणं स्थिते ।\nचिन्मात्रव्यतिरेकेण शक्तत्वं स्यात्किमुच्यताम् ॥१५॥\nचिद्धातुव्योमभागो यो भाति यत्र यथा यथा ।\nतथा तथा स तत्रास्ते यावदित्थं स्वभावतः ॥१६॥\nअविचारवतो दृश्यभ्रान्तिर्गगनमय्यपि ।\nजातितैमिरिकद्वीन्दुदोषवन्नोपशाम्यति ॥१७॥\nयदिदं दृश्यते किंचित्तद्ब्रह्मैव निरामयम् ।\nचिदाकाशमनाद्यन्तं तत्कथं किं प्रशाम्यति ॥१८॥\nस्वमसन्त्यजतो रूपं स्वच्छसंवेदनात्मकम् ।\nस्वप्नवत्कचनं स्वस्य यन्नाम तदिदं जगत् ॥१९॥\nशास्त्रार्थैस्तीक्ष्णया बुद्ध्या मिथो यन्न विकल्पनैः ।\nकृत्वा सुप्तमिवात्मानं किंचिद्बुद्धेन बोध्यते ॥२०॥\nरूढा येयमविद्येति संविदव्यभिचारिणी ।\nभवतां ननु नास्त्येव सा सरित्स्विव पांसुभूः ॥२१॥\nयथा स्वप्नेऽवनिर्नास्ति स्वानुभूतापि कुत्रचित् ।\nतथेयं दृश्यता नास्ति स्वानुभूताप्यसन्मयी ॥२२॥\nचिद्व्योममात्रमेवार्थाऽनलवद्भासते यथा ।\nस्वप्ने तथैव जाग्रत्त्वेऽनलं स्वस्यैव लक्ष्यते ॥२३॥\nइदं जाग्रदयं स्वप्न इति नास्त्येव भिन्नता ।\nसत्ये वस्तुनि निःशेषसमयोर्यानुभूतितः ॥२४॥\nनैतदेवमिति स्वप्नप्रबोधात्प्रत्ययो यथा ।\nमृत्वामुत्र प्रबुद्धस्य जाग्रति प्रत्ययस्तथा ॥२५॥\nकालमल्पमनल्पं च स्वप्नजाग्रदितीह धीः ।\nवर्तमानानुभवनसाम्यात्तुल्ये तयोर्द्वयोः ॥२६॥\nबाह्ये तदेवमित्यादिगुणसाम्यादशेषतः ।\nन जाग्रत्स्वप्नयोर्ज्यायानेकोऽपि यमयोरिव ॥२७॥\nयदेव जाग्रत्स्वप्नोऽयं यः स्वप्नो जाग्रदेव तत् ।\nनैतदेवं किलेत्यस्ति धीः कालेनोभयोरपि ॥२८॥\nआजीवितान्तं स्वप्नानां शतान्यनियतं यथा ।\nअनिर्वाणमहाबोधे तथा जाग्रच्छतान्यपि ॥२९॥\nउत्पन्नध्वंसिनः स्वप्नाः स्मर्यन्ते बहवो यथा ।\nतथैव बुद्धैः स्मर्यन्ते सिद्धैर्जन्मशतान्यपि ॥३०॥\nएवं समस्तसाधर्म्ये समस्तानुभवात्मनि ।\nकचति स्वप्नवज्जाग्रज्जाग्रद्वत्स्वप्नवेदनम् ॥३१॥\nयथा दृश्यं जगच्चेति नित्यमेकार्थतां गतौ ।\nउभौ शब्दौ तथैवैतज्जाग्रत्स्वप्नात्मकौ स्मृतौ ॥३२॥\nएवं स्वप्नपुरं स्फारं यथा व्योमैव चिन्मयम् ।\nतथैवेदं जगदतः क्वाविद्या दृश्यते कुतः ॥३३॥\nतदेवाकाशमात्रात्म यद्यविद्येति कथ्यते ।\nतद्यदास्ते तदेवाहं बन्धः स्वकलनात्मकः ॥३४॥\nतन्मैवं क्रियतामेतदबन्धस्यैव बन्धनम् ।\nकान्यता अमलव्योम्नश्चिन्मयस्य निराकृतेः ॥३५॥\nचिन्मयाकाशकचने क्वास्मिन्किल निराकृतेः ।\nदृश्यनामन्यविद्याख्ये बन्धो मोक्षोऽथवा कुतः॥३६॥\nनाविद्या विद्यते नाम बन्धो बन्धो न कस्यचित् ।\nमोक्षो न कस्यचिन्मोक्षश्चास्तिनास्तीति नास्त्यलम्॥\nनास्त्येव विद्याऽविद्या वा चिदेवेयं कचत्यजा ।\nख एव खाकृतिः स्वप्न इव सर्गस्वदेहिनी ॥३८॥\nदेशाद्देशान्तरप्राप्तौ यन्मध्ये संविदो वपुः ।\nतज्जाग्रत्स्वप्नदृश्यस्य रूपमित्येव निश्चयः ॥३९॥\nसबाह्याभ्यन्तरे दृश्ये शान्तनिद्रस्य यद्वपुः ।\nएकस्य निशि तद्रूपं जाग्रत्स्वप्नदृशामिह ॥४०॥\nविद्धि तद्रूपमेवेदं भेदवेदनमित्यपि ।\nचित्यन्तमागतः कोऽन्यो नाम स्याद्भेदवेदने ॥४१॥\nचिद्व्योमैवाभेदबुद्धिश्चिद्व्योमैव च भेदधीः ।\nद्वैताद्वैते चैकमेव तथा शान्तमखण्डितम् ॥४२॥\nसदंशो बोधतद्ग्राह्यमय एव यथा तथा ।\nदृष्टा य एव दृश्यं तद्द्वैतवेदनमेककम् ॥४३॥\nतद्ब्रह्म खं विदुर्द्वैतमद्वैताद्वैतमेव च ।\nसर्ग एव परं ब्रह्म द्वैतमद्वैतमेव सत् ॥४४॥\nनेति नेति विनिर्णीय सर्वतोऽभिभवत्यपि ।\nपश्चात्त्यक्त्वा चिदाकाशे शिलां कृत्वास्यतामिह ॥४५॥\nयथाक्रमं सुभग यथास्थितस्थिति\nयथोदयं व्रज पिब भुंक्ष्व भोजय ।\nअभीप्सितं गतमननो निरिङ्गनः\nसुचिन्मये परमपदोपलो भवान् ॥४६॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मो० निर्वा० उ० अ० वि० श० निर्वाणवर्णनं नामैकषष्टयधिकशततमः सर्गः ॥१६१॥"
  }
]
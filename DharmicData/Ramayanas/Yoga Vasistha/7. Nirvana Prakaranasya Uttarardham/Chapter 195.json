[
  {
    "text": "श्रीवसिष्ठ उवाच ।\nअहो नु संप्रबुद्धोऽसि राघवाघविघातिनी ।\nवागियं तव संपन्ना प्रबुद्धेष्ववहासिनी ॥१॥\nविभातीवासदेवेदमसंकल्पेन शाम्यति ।\nएतच्छान्तिस्तु निर्वाणमित्येव परमार्थता ॥२॥\nकल्पनाकल्पने रूपं परस्यैवेतरस्य नो ।\nस्पन्दनास्पन्दने वायोर्यथा नात्रैकताद्विते ॥३॥\nप्रबुद्धस्यैव या पुंसः शिलाजठरवत्स्थितिः ।\nशान्तौ व्यवहृतौ वापि सामला मुक्ततोच्यते ॥४॥\nवयमस्मिन्पदे स्थित्वा राघवाघविघातिनि ।\nशान्तत्वे व्यवहारे च सममित्थमवस्थिताः ॥५॥\nअस्मिन्नेव पदे नित्यं ब्रह्मविष्णुहरादयः ।\nतिष्ठन्ति व्यवहारस्था अपि शान्ता ज्ञरूपिणः ॥६॥\nशैलोदरस्थितिमतां प्रबुद्धानामनामयम् ।\nअस्माकं पदमेवं तदालभ्यैतदिहोष्यताम् ॥७॥\nश्रीराम उवाच ।\nब्रह्मण्येवमसद्रूपमनुत्पन्नमभासुरम् ।\nअनारम्भमनाकारमेवेदं भासते जगत् ॥८॥\nमृगतृष्णाम्बुसदृशं तरङ्गावर्तिवारिवत् ।\nरुचकादीव कनके स्वप्नसंकल्पशैलवत् ॥९॥\nश्रीवसिष्ठ उवाच ।\nबुद्धवानसि चेद्राम तत्स्वबोधविवृद्धये ।\nकुरु संशयविच्छेदं पृच्छतः प्रच्छकस्य मे ॥१०॥\nइत्थं नित्यानुभूतोऽपि शिरस्थोऽप्यतिभासुरः ।\nजगदाख्योऽयमाभासः कथं नाम न विद्यते ॥११॥\nश्रीराम उवाच ।\nपूर्वमेवेदमुत्पन्नं न किंचन कदाचन ।\nतेन वन्ध्यासुतस्यास्य न सत्ता कल्पनादृते ॥१२॥\nकिमिवास्या जगद्भ्रान्तेः कारणं प्रोत्थिता यतः ।\nन कारणं विना कार्यं किंचित्संभवति क्वचित् ॥१३॥\nन चाविकारमजरं सविकारं क्षयादृते ।\nकारणं क्वचिदेवेह किंचिद्भवितुमर्हति ॥१४॥\nब्रह्मैवेदमनाख्यात्म कारणं प्रविजृम्भते ।\nतत्क्व कस्य कथं नाम जगच्छब्दार्थसंविदः ॥१५॥\nतदनाख्ये पदे शान्ते चिरात्प्रथमचेतनम् ।\nकंचित्काललवं तिष्ठत्यातिवाहिकदेहभृत् ॥१६॥\nक्षणे वत्सरसंवित्तिं स्वप्ने त्वमिव चेतति ।\nकाकतालीयवत्तत्र चन्द्रार्कादींश्च पश्यति ॥१७॥\nसंकल्पैकात्मनस्तस्य देशकालक्रियान्वितम् ।\nअत्यन्तमेव व्योम्न्येव भुवनं भासते स्वयम् ॥१८॥\nतस्मिन्मिथ्योपसंपन्ने स मिथ्यापुरुषस्ततः ।\nमिथ्यैव तत्समाचारं कुर्वन्विपरिवर्तते ॥१९॥\nअधस्तादूर्ध्वमायाति पुनरूर्ध्वाद्ब्रजत्यधः ।\nकल्पितानन्तसंभारपदार्थानर्थसंभ्रमः ॥२०॥\nकाकतालीयवत्तस्य संकल्पस्य भवेद्यदि ।\nयद्यथा तत्तथाद्यापि सुस्थिरामात्तवान्स्थितिम् ॥२१॥\nशिला वन्ध्यासुतमुखे व्योमचूर्णेन रञ्जनम् ।\nकरोतीत्यादिवदिदं मिथ्या जगदुपस्थितम् ॥२२॥\nसत्यमेवेदमथवा मिथ्यात्वं तु कुतः किल ।\nन मिथ्यात्वं न सत्यत्वं किमपीदमजं ततम् ॥२३॥\nआकाशकोशवत्स्वच्छं शिलाजठरवद्धनम् ।\nपाषाणमौनवच्चेदं शान्तमेवाक्षयं जगत् ॥२४॥\nचिन्मात्रसर्वसंकल्पे विराडात्मातिवाहिके ।\nदेहे संवेदनं व्योम जगदित्यवभासते ॥२५॥\nएवं ब्रह्म महाकाशमेवेदं क्व जगत्कथा ।\nशान्तं समसमाभोगमेकमाद्यन्तवर्जितम् ॥२६॥\nयथा पयसि वीचीनामुन्मज्जननिमज्जनैः ।\nन जलान्यत्वमेवं हि भावाभावैः परैः परे ॥२७॥\nपरावरविदः केचिदेतस्मिन्परमे पदे ।\nशुद्धे परिणमन्त्यन्तर्वारिबिन्दुरिवाम्भसि ॥२८॥\nपरेऽपरमिदं भाति परस्येव परात्मकम् ।\nसंभवन्त्यमले शान्ते न जगन्ति न तत्क्रियाः ॥२९॥\nस्वप्ने स्वप्न इति ज्ञाते दृश्ये ब्रह्मतयापि च ।\nमृगाम्बुनि परत्वेन को भावयति भावनाम् ॥३०॥\nपरमार्थचमत्कारमन्तःस्थानुभवं विना ।\nअन्यस्यान्यं न जानाति सीधुस्वादुमिव द्विजः ॥३१॥\nनिर्वाय निज आत्मायं परिवृत्यावलोकितः ।\nचेत्योन्मुखत्वमुत्सृज्य संतिष्ठेच्छान्त आत्मनि ॥३२॥\nश्रीवसिष्ठ उवाच ।\nदृश्यं बीजाङ्कुर इव स्थितं ब्रह्मणि कारणे ।\nइति सर्गादिसद्भावः कस्मान्नेहोपपद्यते ॥३३॥\nश्रीराम उवाच ।\nबीजेऽङ्कुरोऽङ्कुरतया संश्रितो नोपलभ्यते ।\nबीजोदरे तु या सत्ता बीजमेव हि सा भवेत् ॥३४॥\nब्रह्मणोऽन्तर्जगत्तैवं जगत्तैवोपलभ्यते ।\nअस्ति चेत्तद्भवेन्नित्यं सा ब्रह्मैवाविकारि तत् ॥३५॥\nअविकारादनाकाराद्विकार्याकृतिभासुरम् ।\nउदेतीति किलास्माभिर्नैव दृष्टं न च श्रुतम् ॥३६॥\nअनाकृतावाकृतिमन्न चैतत्स्थातुमर्हति ।\nपरमाणौ न चैवान्तरिव संभान्ति मेरवः ॥३७॥\nसमुद्गके रत्नमिव जगद्ब्रह्मणि तिष्ठति ।\nमहाकारं निराकार इत्युन्मत्तवचो भवेत् ॥३८॥\nशान्तं परं च साकारस्याधार इति राजते ।\nन वक्तुं राजते क्वेव साकारस्याविनाशिता ॥३९॥\nबोध एवायमाकार इति कल्पनयापि धीः ।\nअपूर्वैः स्वप्नवद्रूढैः संसारैर्नोपलभ्यते ॥४०॥\nअपूर्व एव स्वप्नोऽयं यद्वै सर्गोऽनुभूयते ।\nस्वप्नः किलानुभूतार्थः स्वभ्यस्त इव दृश्यते ॥४१॥\nयदेव जाग्रत्तत्स्वप्न इति नात्रोपपद्यते ।\nस्वप्ने प्रदग्धः पुरुषः कथं प्रातर्विलोक्यते ॥४२॥\nअशरीरस्य न स्वप्न इत्येतदपि नोचितम् ।\nसंभवन्ति पिशाचाद्यास्तेषां च स्वप्नवत्स्थितिः ॥४३॥\nतस्मात्स्वप्नवदाभासः संविदात्मनि संस्थितः ।\nसर्गादिनानाकृतिना परमात्मा निराकृतिः ॥४४॥\nस्वप्ने चिदेव शैलादिरूपेणात्मनि तिष्ठति ।\nब्रह्मात्माखिलमुक्तोऽसावन्येनासौ कृतो यदि ॥४५॥\nनेहास्तित्वं न नास्तित्वमुपलब्धेऽनुभूयते ।\nनैवानुभवितृत्वं च न चानुभवनक्रमः ॥४६॥\nकिमपीदमनाख्येयं बुद्धेनैवानुभूयते ।\nस्वसंवेदनसंवेद्यं सत्तासत्ताविजृम्भितम् ॥४७॥\nअभावरूपिणो भावा अभावा भावरुपिणः ।\nसर्वदा सर्वथा सर्वे भान्ति भासुरतां गताः ॥४८॥\nबृंहति ब्रह्मणि ब्रह्म व्योम व्योमनि वर्धते ।\nन चोपपद्यते किंचिद्ब्रह्म व्योम्नि विबृंहणम् ॥४९॥\nद्रष्टृदृश्यदृगात्मायमहं सर्गादिविभ्रमः ।\nशान्तश्चिद्व्योमविस्तारो न कुड्याद्युपपद्यते ॥५०॥\nयथा न सन्न कुड्यादि स्वसंकल्पनपत्तनम् ।\nतथैवायं जगदिति शान्तमेकमनामयम् ॥५१॥\nपूर्णं हि परमं शान्तमिदं सर्वमखण्डितम् ।\nअनिङ्गनमनाभासमनाद्यन्तमचेतितम् ॥५२॥\nअजन्ममरणं शान्तमनादिनिधनं महत् ।\nअनुपाधि निराकारं स्वपदं बुद्धवानहम् ॥५३॥\nया संविदन्तः स्फुरति सैवोपायाति वाक्यताम् ।\nयद्बीजं लीनमवनौ तद्यात्यङ्कुरतां किल ॥५४॥\nशुद्धज्ञानामयैकात्मा द्वैतैक्यपरिवर्जितः ।\nमनागपि न जानामि द्वैतैक्यकलनाकलाम् ॥५५॥\nसर्वे तूष्णींमया एव जीवन्मुक्ता इमे जनाः ।\nसंशान्तसर्वसंरम्भाः खे खभाव इव स्थिताः ॥५६॥\nजगत्स्पर्शमहारम्भमपि तूष्णीमिदं स्थितम् ।\nचित्रं भित्ताविव कृतं मनोराज्य इवोदितम् ॥५७॥\nशैलादिवोत्कीर्णसमं कथायामिव वर्णितम् ।\nशम्बरेणेव रचितं व्योम्नि स्वप्न इवोदितम् ॥५८॥\nकिल स्वप्नवदेवेदं सर्गादावेव भाति यत् ।\nअभित्तिकं निष्प्रतिघं जगत्केवास्य सत्यता ॥५९॥\nजगद्बुद्धाविदं सत्यं परिज्ञानवतो मृषा ।\nब्रह्मात्मक इदं ब्रह्म शान्ते शान्तं पराम्बरम् ॥६०॥\nसर्व एव इमे भावाः सह स्थावरजङ्गमाः ।\nअस्मदादय आकाशं जगज्ज्ञविषयं तथा ॥६१॥\nखमहं खं भवांश्चित्खं जगत्खं खं खमेव च ।\nचिदाकाशैकतामेत्य भजैकाकाशरूपताम् ॥६२॥\nज्ञानेनाकाशकल्पेन सर्वात्म गगनोपमम् ।\nज्ञेयाभिन्नेन संबोधात्तं वन्दे द्विपदां वरम् ॥६३॥\nचिद्रूपत्वादुदेतीदं जगत्तत्रैव लीयते ।\nअकारणकमेवान्तः परं व्योमैव निर्मलम् ॥६४॥\nएतत्सर्वपदातीतं सर्वंशास्त्रकलातिगम् ।\nपदमासाद्य निर्द्वन्द्वं त्वमाकाशात्मकोऽभवः ॥६५॥\nअहं जगच्च नो पादपाण्यादि न घटादि च ।\nसर्वमाकाशमाकाशमेवाच्छ सूक्ष्यचिद्भवेत् ॥६६॥\nसर्वापह्नव एवायं मया यो दर्शितस्तव ।\nस निन्द्यो वादिनां वादेष्वात्मज्ञानेषु राजते ॥६७॥\nकाष्ठमौनात्मको वादे न सर्वापह्नवो यदा ।\nक्रियते तेन वादेषु नात्मज्ञानं प्रसीदति ॥६८॥\nप्रत्यक्षादिप्रमाणानां यदगम्यमचिह्नितम् ।\nस्वानुभूतिभवं ब्रह्म वादैस्तल्लभ्यते कथम् ॥६९॥\nसर्वागमार्थसमतीतमचिह्नमच्छ-\nमाकाशमेकमजमाद्यमनामरूपम् ।\nशुद्धं चिदात्मकमिहास्त्यनुभूतिमात्रं\nशान्ताभिधानकलनं मलशङ्कयालम् ॥७०॥"
  },
  {
    "text": "इत्यार्षे श्रीवासिष्ठमहारामायणे वा० दे० मो० नि० उ० बोधप्रकाशीकरणयोगोपदेशो नाम पञ्चनवत्यधिकशततमः सर्गः ॥१९५॥"
  }
]
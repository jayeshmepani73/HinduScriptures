[
  {
    "text": "श्रीवसिष्ठ उवाच ।\nस्वभावं स्वं विजित्यादाविन्द्रियाणां सचेतसाम् ।\nप्रवर्तते विवेके यः सर्वं तस्याशु सिध्यति ॥१॥\nस्वभावमात्रं येनान्तर्न जितं दग्धबुद्धिना ।\nतस्योत्तमपदप्राप्तिः सिकतातैलदुर्लभा ॥२॥\nशुद्धेऽल्पोऽप्युपदेशो हि निर्मले तैलबिन्दुवत् ।\nलगत्युत्तानचित्तेषु नादर्श इव मौक्तिकम् ॥३॥\nअत्रैवोदाहरन्तीममितिहासं पुरातनम् ।\nमम पूर्वं भुशुण्डेन कथितं मेरुमूर्धनि ॥४॥\nपुरा भुशुण्डः कस्मिंश्चित्पृष्ट आसीत्कथान्तरे ।\nमया कदाचिदेकान्ते मेरोः शिखरकोटरे ॥५॥\nमुग्धबुद्धिमनात्मज्ञं कं त्वं सुचिरजीवितम् ।\nस्मरसीति मया पृष्टेनोक्तं तेनेदमङ्ग मे ॥६॥\nभुशुण्ड उवाच ।\nआसीद्विद्याधरः पूर्वमनात्मज्ञः सुखेदितः ।\nलोकालोकान्तरशृङ्गे शुष्क आर्यो विचारवान् ॥७॥\nतपसा बहुरूपेण यमेन नियमेन च ।\nअक्षीणायुरतिष्ठत्स पुरा कल्पचतुष्टयम् ॥८॥\nततश्चतुर्थे कल्पान्ते विवेकस्तस्य चोदभूत् ।\nविदूरस्येव वैदूर्यमौचित्याज्जलदोदयात् ॥९॥\nपुनर्मृतिः पुनर्जन्म जरा मेति विभावयन् ।\nलज्जेऽहं तत्किमेकं स्यात्स्थिरमित्यवमृश्य सः ॥१०॥\nमामाजगाम संप्रष्टुमष्टादशमयीं पुरीम् ।\nस्वामुपोह्य विरक्तात्मा संसारारसतां गतः ॥११॥\nस मत्समीपमागत्य कृतोदारनमस्कृतिः ।\nमत्पूजितोऽवसरत उवाचेदमनिन्दितम् ॥१\nविद्याधर उवाच ।\nमृदूनि परितापीनि दृषद्दृढबलानि च ।\nछेदे भेदे च दक्षाणि स्वशस्त्राणीन्द्रियाणि च ॥१३॥\nपर्याकुलानि मलिनानि विपत्प्रदानि\nदुःखोर्मिमन्ति गुणकाननपावकत्वात् ।\nहार्दान्धकारगहनानि तमोमयानि\nजित्वेन्द्रियाणि सुखमेति च किं ममार्थैः ॥१४॥"
  },
  {
    "text": "इत्यार्षे श्रीवासिष्ठमहारामायणे वाल्मीकाये दे० मो० निर्वाणप्रकरणे उ० विद्याधरोपाख्याने विद्याधरप्रश्नो नाम पञ्चमः सर्गः ॥५॥"
  }
]
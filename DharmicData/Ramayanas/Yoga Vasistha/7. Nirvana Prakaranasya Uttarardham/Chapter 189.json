[
  {
    "text": "श्रीवसिष्ठ उवाच ।\nआतिवाहिकदेहोऽसौ तस्याद्यस्य प्रजापतेः ।\nकाकतालीयवच्चित्त्वाद्यद्यथेत्यादि चेतति ॥१॥\nतत्तथा स्थितिमायाति चिरं संवित्स्वभावतः ।\nबत विश्वमिदं भातमत्रासत्ये कुतः स्मयः ॥२॥\nद्रष्टाऽसत्यमसत्यं दृगसत्यं दर्शनं ततम् ।\nसत्यमेवाथवा सर्वं ब्रह्मैवात्मतया तया ॥३॥\nश्रीराम उवाच ।\nइत्यातिवाहिकालोकः स तस्याद्यप्रजापतेः ।\nकठिनत्वं कथं यातः कथं स्वप्नस्य सत्यता ॥४॥\nश्रीवसिष्ठ उवाच ।\nआतिवाहिक आलोकः स्वत एवानुभूयते ।\nसदानवरतं तेन स एवाभाति पुष्टवत् ॥५॥\nयथा स्वप्नस्य पुष्टत्वं चिरानुभवनोचितम् ।\nअतिसत्यमिवाभाति स्वातिवाहिकता तथा ॥६॥\nआतिवाहिकदेहस्य चिरस्यानुभवोदये ।\nआधिभौतिकताबुद्धिरुदेति मृगवारिवत् ॥७॥\nजगत्स्वप्नभ्रमाभासं मृगतृष्णाम्बुवत्स्थितम् ।\nअसदेवेदमाभाति सत्यप्रत्ययकार्यपि ॥८॥\nआतिवाहिकरूपाणामाधिभौतिकता स्वयम् ।\nअसती सत्यवद्दूरमर्वाग्दर्शिभिरर्थिता ॥९॥\nअयं सोहमिदं तन्म इमा गिरिनभोदिशः ।\nइति मिथ्याभ्रमो भाति भास्वरस्वप्नशैलवत् ॥१०॥\nआतिवाहिकदेहोऽसौ स्रष्टुराद्यस्य भावितः ।\nआधिभौतिकतां चैतत्पिण्डाकारं प्रपश्यति ॥११॥\nचिन्नभश्चेतनं त्यक्त्वा ब्रह्माहमिति पश्यति ।\nअयं देहोऽयमाधार इति बघ्नाति भावनाम् ॥१२॥\nअसत्ये सत्यबुद्ध्यैव बद्धो भवति भावनात् ।\nबहुशो भावयत्यन्तर्नानात्वमनुधावति ॥१३॥\nशब्दान्करोति संकेतं संज्ञाश्च स्पन्दनानि च ।\nओमित्युक्ते ततो वेदाञ्छब्दराशीन्प्रगायति ॥१४॥\nतैरेव कल्पयत्याशु व्यवहारमितस्ततः ।\nमनो ह्यसौ कल्पयति यच्चेतति तदेव हि ॥१५॥\nयो हि यन्मय एवासौ स न पश्यति तत्कथम् ।\nअसत्यैव जगद्भ्रान्तिरेवं प्रौढिमुपागता ॥१६॥\nआब्रह्मणो मुधा भाति चिरस्वप्नेन्द्रजालवत् ।\nइत्यातिवाहिकस्येयमाधिभौतिकतोचिता ॥१७॥\nआधिभौतिकता नास्ति काचित्किंचिदपि क्वचित् ।\nआतिवाहिकतैवैनामभ्यासाद्याति भावनाम् ॥१८॥\nमूलादेवैवमायातो मिथ्यानुभवनात्मकः ।\nमोहो ब्रह्मण एवायमित्यस्त्येष महात्मनाम् ॥१९॥\nएवमित्थं दशा राम पिण्डबन्धः क्व विद्यते ।\nभ्रान्तिरेवेदमखिलं ब्रह्मैवाभातमेव वा ॥२०॥\nन शाश्वतादन्यदिहास्ति कारणा-\nन्न कारणं तत्खलु कार्यतां विना ।\nन कार्यताकारणतादिसंभवो-\nऽस्त्यनामये तत्किमपीदमाततम् ॥२१॥"
  },
  {
    "text": "इत्यार्षे श्रीवासिष्ठमहारामायणे वा० दे० मो० निर्वा० उ० ब्रह्मैकताप्रतिपादनं नामैकोननवत्यधिकशततमः सर्गः ॥१८९॥"
  }
]
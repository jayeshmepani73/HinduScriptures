[
  {
    "text": "श्रीवसिष्ठ उवाच ।\nमरणं सर्वनाशात्म न कदाचन विद्यते ।\nस्वसंकल्पान्तरस्थैर्यं मृतिरित्यभिधीयते ॥१॥\nपश्येमे पुर उह्यन्त इव मन्दरमेरवः ।\nअरूढा अपि दिग्वातैः सरिद्बिम्बितशैलवत् ॥२॥\nउपर्युपर्यन्तरतः कदलीदलपीठवत् ।\nश्लिष्टाश्लिष्टस्वरूपाः खे मिथः संसृतयः स्थिताः॥३॥\nश्रीराम उवाच ।\nपश्य मे पुर उह्यन्त इति वाक्यार्थमक्षतम् ।\nन किंचिदवगच्छामि यथावन्मुनिनायक ॥४॥\nश्रीवसिष्ठ उवाच ।\nप्राणस्याभ्यन्तरे चित्तं चित्तस्याभ्यन्तरे जगत् ।\nविद्यते विविधाकारं बीजस्यान्तरिव द्रुमः ॥५॥\nमृते पुंसि नभोवातैर्मिलन्ति प्राणवायवः ।\nसरिज्जलैरिवाम्भोधिजलान्यात्मद्रुतानि हि ॥६॥\nइतश्चेतश्च यान्तीव तेषामन्तर्जगन्त्यलम् ।\nव्योमवातविनुन्नानां संकल्पैकात्मकान्यपि ॥७॥\nसप्राणवातैः पवनैः स्फुरत्संकल्पगर्भितैः ।\nसर्वा एव दिशः पूर्णाः पश्यामीमाः समन्ततः ॥८॥\nअत्रैते पश्य पश्यामि संकल्पजगताङ्गणे ।\nबुद्धिदृष्ट्या समुह्यन्ते पुरो मन्दरमेरवः ॥९॥\nखवातेऽन्तर्मृतप्राणाः प्राणानामन्तरे मनः ।\nमनसोऽन्तर्जगद्विद्धि तिले तैलमिव स्थितम् ॥१०॥\nखवातैः खसमाः प्राणा यथोह्यन्ते मनोमयाः ।\nउह्यन्ते वै तथैतानि तदङ्गानि जगन्त्यपि ॥११॥\nसभूतान्यम्बरोर्व्यादिवृन्दानि त्रिजगन्त्यपि ।\nउह्यन्ते चाप्यरूढानि पुरः सर्वत्र गन्धवत् ॥१२॥\nतानि बुद्ध्यैव दृश्यन्ते न दृष्ट्या रघुनन्दन ।\nपुरः संकल्परूपाणि स्वस्वप्नपुरपूरवत् ॥१३॥\nसर्वत्र सर्वदा सन्ति सुसूक्ष्माण्येव खादपि ।\nकल्पनामात्रसारत्वान्न चोह्यन्ते मनागपि ॥१४॥\nतान्येव दृढभावत्वात्स्वेषु लोकेषु तेष्वलम् ।\nसत्यान्येव चिदंशस्य सर्वगत्वाद्भवानिव ॥१५॥\nप्रतिबिम्बं पुराणीव पुरःप्राणसरिद्रये ।\nअरूढान्यपि चोह्यन्ते रूढान्यपि च नैव च ॥१६॥\nसौरभाणि समुह्यन्ते वाताङ्गस्थानि राघव ।\nजगन्ति प्राणसंस्थानि व्योमात्मकमयानि तु ॥१७॥\nकुम्भे देशान्तरं नीते यथान्तर्व्योन्नि नान्यता ।\nस्पन्दनादिमये चित्ते तथैव त्रिजगद्भ्रमे ॥१८॥\nइत्थं न सज्जगद्भ्रान्तिरसत्यैवोदितेव ते ।\nन विनश्यति नोदेति केवलं ब्रह्मरूपिणी ॥१९॥\nयदि वाप्युदिते वातैस्तत्तदस्या न लक्ष्यते ।\nतदन्तःसंस्थितैः स्पन्दो नावि कोशगतैरिव ॥२०॥\nयथा स्पन्दोऽङ्गलग्नायां नाव्यन्तःसंस्थितैरपि ।\nन लक्ष्यते तथा पृथ्व्यां तत्संस्थैस्तन्मयैरपि ॥२१॥\nयथा योजनविस्तीर्णं लघौ सद्मानुभूयते ।\nयत्तस्य पादपस्तम्भे परमाणौ यथा जगत् ॥२२॥\nवस्त्वल्पमप्यतिवृहल्लघुसत्त्वो हि मन्यते ।\nमूषिकाः स्वाञ्जलिद्रव्यं नवपङ्कमिवार्भकाः ॥२३॥\nअसत्येव स्वरूपेऽस्मिञ्जगदाख्ये विदो भ्रमे ।\nलोकान्तराधर्ममयी सा बृंहगस्य भावना ॥२४॥\nइदं हेयमुपादेयमिदमित्यन्तरज्ञता ।\nयस्य तस्य भवायास्ति सर्वज्ञस्यापि मूढता ॥२५॥\nसचेतनो ह्यवयवी चेतत्यवयवान्यथा ।\nस्वान्तरेव ततं जीवस्त्रिजगद्बुध्यते तथा ॥२६॥\nसंविदात्मपराकाशमनन्तमजमव्ययम् ।\nव्योम्नोऽवयवरूपाणि तस्येमानि जगन्ति भोः ॥२७॥\nसचेतनोऽयःपिण्डोऽन्तः क्षुरसूच्यादिकं यथा ।\nबुद्ध्यते बुद्ध्यते तद्वज्जीवोऽज्ञस्त्रिजगद्भ्रमम् ॥२८॥\nअचिच्चिद्वापि मृत्पिण्डः शरावोदञ्चनादिकम् ।\nयथाङ्ग मनुते जीवस्तथाङ्ग मनुते जगत् ॥२९॥\nचिदचिद्वाङ्कुरो देहे वृक्षत्वं मन्यते यथा ।\nवृक्षशब्दार्थरहितं ब्रह्मेदं त्रिजगत्तथा ॥३०॥\nचिद्वाचिद्वा यथादर्शो बिम्बितं वाप्यबिम्बितम् ।\nनगरं वेत्ति नो वापि तथा ब्रह्म जगत्त्रयम् ॥३१॥\nदेशकालक्रियाद्रव्यमात्रमेव जगत्त्रयम् ।\nअहंत्वजगतोस्तेन भेदो नास्त्येतदात्मनोः ॥३२॥\nकल्पितेनोपमानेन यदेतदुपदिश्यते ।\nतत्रोपमैकदेशेन उपमेयसधर्मता ॥३३॥\nयदिदं दृश्यते किंचिज्जगत्स्थावरजङ्गमम् ।\nअमुञ्चतः पराणुत्वं जीवस्यैतत्स्मृतं वपुः ॥३४॥\nसर्वसंवेदनत्यागे शुद्धसंस्पन्ददे पदे ।\nन मनागपि भेदोऽस्ति निःसङ्गोपलकोशवत् ॥३५॥\nयो यो नाम विकल्पांशो यत्र यत्र यथा यथा ।\nयदा यदा येन येन दीयते स तथैव चित् ॥३६॥\nअचित्त्वान्नास्ति मनसि संकल्पः ख इवाङ्कुरः ।\nचित्त्वात्तु चेतसो विद्धि चितिरेवेह कल्पनम् ॥३७॥\nया योदेति विकल्पश्रीरप्रबुद्धाशयं प्रति ।\nसर्वगत्वादनन्तत्वाच्चिद्व्योम्नः सा न सन्मयी ॥३८॥\nयथोदेति विकल्पश्रीः प्रबुद्धे नोदितैव सा ।\nसर्वगत्वादनन्तत्वाच्चिद्व्योम्नः सा न सन्मयी ॥३९॥\nसर्वसंकल्पकलना सत्येत्याबालमक्षतम् ।\nस्वप्नादावनुभूतोन्तरर्थः केनापि लभ्यते ॥४०॥\nसंकल्पो वासना जीवस्त्रयोऽर्था लिखिताश्चिता ।\nसोनुभूतोऽप्यसत्यः स्यादसत्त्वस्यैव नो सतः ॥४१॥\nअसत्यताभिधं सत्यं मुक्त एव भवेच्छिवः ।\nसातिवाहिकदेहैकपरिक्षयविकासवान् ॥४२॥\nजगन्ति वातैरुह्यन्ते व्योम्नि शाल्मलितूलवत् ।\nनोह्यन्ते चोपलानीव न च सन्त्येव कल्पनात् ॥४३॥\nइत्यस्मिन्नखिलपदार्थसार्थकोशे\nव्योमन्यप्यतिवितते जगन्ति सन्ति ।\nअन्योन्यं परिमिलितानि कानिचिच्च\nनान्योन्यं परिमिलितानि कानिचिच्च ॥४४॥\nसर्वत्वात्परमचितेरनन्तरूपा-\nण्यारम्भप्रचुरदिगन्तसंभृतानि ।\nलोलाम्बूदरपुरबिम्बभङ्गुराणि\nस्वान्तःस्थाविरलमहापुरोपमानि ॥४५॥\nसस्थैर्याण्यपि सततं क्षणक्षयाणि\nव्यक्ताक्षाण्यपि सततं निमीलितानि ।\nसालोकान्यपि परितस्तमोवृतानि\nचिद्रूपार्णवलहरीविवर्तनानि ॥४६॥\nपृथक्स्थितानि व्यतिमिश्रितानि\nजलानि चैवाम्बुनिधौ नदीनाम् ।\nतारार्कचन्द्रग्रहमण्डलानां\nसमोदितानां नभसीव भासः ॥४७॥"
  },
  {
    "text": "इत्यार्षे श्रीवासिष्ठमहारामायणे वाल्मी० दे० मो० निर्वाणप्रकरणे उ० वि जगज्जालकोशसाधर्म्ययोगोपदेशो नामाष्टादशः सर्गः ॥१८॥"
  }
]
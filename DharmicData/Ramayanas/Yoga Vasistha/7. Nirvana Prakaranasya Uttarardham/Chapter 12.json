[
  {
    "text": "भुशुण्ड उवाच ।\nख एव व्योम संपन्नमिति संकल्पनं यथा ।\nभ्रान्तिमात्रमसद्रूपं तथाहंभावभावनम् ॥१॥\nखे खं जातमिति भ्रान्तेरहं कल्पयिता यथा ।\nतथा निर्व्यपदेश्यात्म सदस्त्यसदिवाततम् ॥२॥\nखे खात्मैवास्ति चिद्रूपं तत्स्वकं बुध्यते वपुः ।\nभासते यदिदन्त्वेन नाहमस्मि न चानहम् ॥३॥\nततश्चिद्रूपमस्तीदृग्यत्र स्थूलं खमप्यलम् ।\nअणाविव महामेरुस्तत्संवित्तिर्हि खादिता ॥४॥\nघनस्ततोऽचिदाभासः खादप्यतितरामणुः ।\nजानाति यत्स्वभावं तदेतत्सर्गतया स्थितम् ॥५॥\nअहन्ताखादिताद्यात्मविदः प्रसरणं जगत् ।\nअम्भोद्रवप्रसरणं यथावर्तादिवेष्टनम् ॥६॥\nअचित्प्रसरणं शान्तमस्पन्दीव जलद्रवः ।\nनिःस्पन्दपवनाकारमाकाशहृदयोपमम् ॥७॥\nन देशकालादिजगत्प्रसरेषु च युज्यते ।\nघनाच्छून्यान्निराभासाच्चिन्मात्रविसरादृते ॥८॥\nचिन्मात्रे प्रसृते काले व्योम्नि नावि जले स्थले ।\nनिद्रायां जाग्रति स्वप्ने भवेज्जगदिवोदितम् ॥९॥\nप्रसरणाप्रसरणे न च संभवतो विदः ।\nखादप्यत्यन्तस्वच्छत्वादक्षोभादेः सदैव हि ॥१०॥\nज्ञश्चेतति न भोगादि न चैवात्मन्यसावहम् ।\nद्रवत्वमम्भसीवान्तरद्वितीयः परे स्थितः ॥११॥\nधीर्ह्रीः श्रीर्भीः स्मृतिः कीर्तिः कान्तिरित्यादिकंगणं ।\nन पश्यति विसंकल्पस्तमसीव पदान्यहेः ॥१२॥\nब्रह्मेन्दुबिम्बस्फुरितचिज्ज्योत्स्नांशामृतद्रवः ।\nदिक्कालासंभवात्सर्गो नेश्वरादतिरिच्यते ॥१३॥\nआधिमान्यः स्फुरत्येवं परे स्फुरति भासुरम् ।\nजगदाद्यात्मकं चित्तं चक्रौघत्वमिवाम्भसि ॥१४॥\nमज्जनोन्मज्जनारावैर्विवर्तावर्तवेष्टनैः ।\nअच्छिन्नानुपदं क्षीणा भाति सर्गसरिच्चिरम् ॥१५॥\nयथावर्तैः पयो भाति धूमो भाति यथा घनः ।\nतथा जडात्मकतया तृतीयः सर्ग एतयोः ॥१६॥\nदारुणि क्रकचच्छेदे यथावर्तादिकं तथा ।\nअदिगादौ परे सर्गस्तदतद्रूपवानयम् ॥१७॥\nसंसारकदलीस्तम्भाद्विना संकल्पपल्लवम् ।\nमृदुनोऽपि दृषत्क्रूरान्न किंचिल्लभतेऽन्तरम् ॥१८॥\nसहस्रखुरमूर्धाक्षिकरवक्त्रहितोहितम् ।\nनानाद्रितनुदिग्देशसरित्प्रादेशमात्रकम् ॥१९॥\nअन्तःशून्यमसारात्म बहुरागोपरञ्जितम् ।\nस्फुरद्विरागविहितमार्जनामात्रतर्जनम् ॥२०॥\nससुरासुरगन्धर्वविद्याधरमहोरगम् ।\nजडात्मपवनस्पन्दि परचेतनचेतितम् ॥२१॥\nपटे चित्रमहाराज्यमिव भासुरसुन्दरम् ।\nपरामर्शासहं चारु विकल्पस्फूर्जितं जगत् ॥२२॥\nस्पन्दात्मनि विकल्पांशे पतिताऽसत्यरूपिणि ।\nसंवित्प्रसरति भ्रान्तौ तैलबिन्दुरिवाम्भसि ॥२३॥\nहृल्लेखाजालविसरैः सर्वावर्तविवर्तनैः ।\nविसरत्स्नेहसंमिश्रजडानुदयचर्वणैः ॥२४॥\nअहमित्यादिचिद्रूपे विकल्पेनोन्मुखी सती ।\nन पराद्व्यतिरिक्तैषा जलत्वादिव तोयता ॥२५॥\nचिदादित्यः स्व आत्मैव सर्ग इत्यभिधीयते ।\nभूत्वाहमिति तेनान्यो न सर्गोऽस्ति न सर्जकः ॥२६॥\nस्पन्दात्मिकायां सत्तायां यथा स्पन्दो जलद्रवः ।\nतथा चिदात्मा व्योमत्वेनव्योमत्वादि वेत्ति हि॥२७॥\nदेशकालादिनिर्माणपूर्वकं वेदनं विदः ।\nसर्गात्मकत्वात्तेनाम्बुद्रवसाम्यं न दूरगम् ॥२८॥\nमनोहंभावबुद्ध्यादि यत्किंचिन्नाम वेदनम् ।\nअविद्यां विद्धि यत्नेन पौरुषेणाशु नश्यति ॥२९॥\nअर्धं मिथःसंकथया भागः शास्त्रविचारणैः ।\nआत्मप्रत्ययतः शिष्टमविद्याया निवर्तते ॥३०॥\nचतुर्भागात्मनि कृते इत्यविद्याक्षये क्रमात् ।\nसमकालाच्च यच्छिष्टं तदनामार्थसन्मयम् ॥३१॥\nश्रीराम उवाच ।\nअर्धं मिथःसंकथया भागः शास्त्रविचारणैः ।\nआत्मप्रत्ययतो भागः कथं तस्या निवर्तते ॥३२॥\nसमकाले क्रमाच्चेति मुनिनाथ किमुच्यते ।\nतदनामार्थसच्चेति सच्चासच्चेति किं वद ॥३३॥\nश्रीवसिष्ठ उवाच ।\nसुजनेन विरक्तेन संसारोत्तरणार्थिना ।\nसह चाप्यात्मविदुषां संसृतिं प्रविचारयेत् ॥३४॥\nयतः कुतश्चिदन्विष्य सविरागममत्सरम् ।\nजनं सज्जनमात्मज्ञं यत्नेनाराधयेद्बुधः ॥३५॥\nसंपन्ने संगमे साधोरविद्यार्धं क्षयं गतम् ।\nविद्धि वेद्यविदां श्रेष्ठ ज्येष्ठश्रेष्ठदशोदयात् ॥३६॥\nअर्धं सज्जनसंपर्कादविद्याया विनश्यति ।\nचतुर्भागस्तु शास्त्रार्थैश्चतुर्भागं स्वयत्नतः ॥३७॥\nएकोऽभिलाष उत्पन्नो भोगेभ्यश्च निवार्यते ।\nतत्क्षये यात्यविद्यायाश्चतुर्थांशः स्वयत्नतः ॥३८॥\nसाधुसङ्गमशास्त्रार्थस्वयत्नैः क्षीयते मलम् ।\nएकैकेनाथ सर्वैश्च तुल्यकालं क्रमादपि ॥३९॥\nयदविद्याक्षयैकात्म न किंचित्किंचिदेव च ।\nशिष्यते तत्परं प्राहुरनामार्थमसच्च सत् ॥४०॥\nब्रह्मेदं घनमजराद्यनन्तमेकं\nसंकल्पस्फुरणमविद्यमानमेव ।\nबुद्ध्वैवं व्यपगतमानमेयमोहो\nनिर्वाणं परिविहरन्विशोकमास्स्व ॥४१॥"
  },
  {
    "text": "इत्यार्षे श्रीवासिष्ठमहारामायणे वाल्मी० दे० मो० निर्वाणप्रकरणे उ० वि० संकल्पसर्गयोरैक्यप्रतिपत्तिर्नाम द्वादशः सर्गः ॥१२॥"
  }
]
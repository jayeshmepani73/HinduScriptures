[
  {
    "text": "श्रीराम उवाच ।\nएवं चेत्तन्मुनिश्रेष्ठ परमार्थमयं जगत् ।\nसर्वदा सर्वभावात्मा नोदेति न च शाम्यति ॥१॥\nभ्रान्तिरेवेयमाभाति जगदाभासरूपिणी ।\nभ्रान्तिरेवापि वा नैव ब्रह्मसत्तैव केवला ॥२॥\nश्रीवसिष्ठ उवाच ।\nकाकतालीयवद्ब्रह्म यद्भातीवात्मनात्मनि ।\nस तेनैवात्मनात्मैव जगदित्यवबुध्यते ॥३॥\nश्रीराम उवाच ।\nकथं तपत्यहोऽदिक्कं सर्गस्यादौ परत्र च ।\nकथं भित्त्या विना भाति वद दीपप्रभा मुने ॥४॥\nश्रीवसिष्ठ उवाच ।\nइत्थंरूपमिदं भाति चितिरूपप्रभाप्रभा ।\nपश्य सैवात्मनाऽऽस्ते यत्प्रकाशादिभिरेव च ॥५॥\nभित्तौ प्रकाशो भातीव तत्कुड्यं भासनं च तत् ।\nदृश्यस्यासंभवादादौ वक्ता द्रष्टा प्रदृश्यताम् ॥६॥\nतस्माद्द्रष्टास्ति नो दृश्यं नैवास्तीदमनामयम् ।\nचित्प्रभैवात्मना भित्तिर्भवत्याभासनं तथा ॥७॥\nद्रष्टृदृश्यात्मिकैकैव स्वात्मनैव विराजते ।\nस्वप्नादिषु यथेहाद्य द्रष्टृदृश्यात्मिका सती ॥८॥\nचिद्भात्येव हि सर्गादौ कचन्ती भाति सर्गवत् ।\nभासनीयं च भानं च रूपं यत्र स्वयंप्रभा ॥९॥\nएकैव चित्र्त्रयं भूत्वा सर्गादौ भाति सर्गवत् ।\nएष एव स्वभावोऽस्या यदेवं भाति भासुरा ॥१०॥\nएतत्तु स्वप्नसंकल्पनगरेष्वनुभूयते ।\nइत्थं नाम तपत्येषा चिद्दीप्तिः प्रथमोदिता ॥११॥\nनभस्येव नभोरूपा यदिदं भासते जगत् ।\nअनाद्यन्तमिदं तस्याः सर्गाः सर्गात्मभासनम् ॥१२॥\nस्वभावभूतमस्माकं त्विदं भाति महात्मनाम् ।\nभास्यभासकसंवित्तिर्नश्यति प्रतिभामिता ॥१३॥\nतदा तु नाम सर्गादौ नासीद्भास्यो न भासकः ।\nमिथ्याज्ञानवशादेव स्थाणौ पुंस्प्रत्ययो यथा ॥१४॥\nतथात्मनि द्विताभानाच्चित्ते द्वैतविभासनम् ।\nसर्गादौ न च भास्योस्ति न च वा नास्ति भासकः ॥१५॥\nकारणाभावतोद्वैतं चिद्व्योमाभाति केवलम् ।\nकिं नाम कारणं ब्रूहि सर्गादौ चिति वस्तुतः ॥१६॥\nअभावादर्थदृष्टीनां चिदेवेत्थं प्रकाशते ।\nजगद्भानमिदं यत्तन्न जाग्रन्न सुषुप्तकम् ॥१७॥\nन स्वप्नोसंभवाद्दृश्यं केवलं ब्रह्म भासते ।\nचिन्मात्रव्योमसर्गादावित्थं कचकचायते ॥१८॥\nयत्स्वमेव वपुर्वेत्ति जगदित्यजगन्मयम् ।\nचिन्मात्रव्योमसर्गादावित्थं भाति विकासनम् ॥१९॥\nयदिदं जगदित्येव शून्यत्वाम्बरयोरिव ॥२०॥\nबुद्ध्वा च यावत्स्वनुभूतियुक्तं\nस्थातव्यमेतेन विकल्पमुक्तम् ।\nपाषाणमौनं कुजनेन तूक्तं\nन ग्राह्यमज्ञेन हि भुक्तमुक्तम् ॥२१॥"
  },
  {
    "text": "इत्यार्षे श्रीवासिष्ठम० वा० दे० मो० नि० उ० महावादबोधनं ( तत्त्वानुसंधानं) नामैकनवत्यधिकशततमः सर्गः ॥१९१॥"
  }
]
[
  {
    "text": "श्रीवसिष्ठ उवाच ।\nज्ञानस्य ज्ञेयतापत्तिर्बन्ध इत्यभिधीयते ।\nतस्यैव ज्ञेयताशान्तिर्मोक्ष इत्यभिधीयते ॥१॥\nश्रीराम उवाच ।\nज्ञानस्य ज्ञेयताशान्तिः कथं ब्रह्मन्प्रवर्तते ।\nसा रूढा बन्धताबुद्धिः कथं वात्र निवर्तते ॥२॥\nश्रीवसिष्ठ उवाच ।\nसम्यग्ज्ञानेन बोधेन मन्दबुद्धिर्निवर्तते ।\nनिराकारा निजा शान्ता मुक्तिरेवं प्रवर्तते ॥३॥\nश्रीराम उवाच ।\nबोधः केवलतारूपः सम्यग्ज्ञानं किमुच्यते ।\nयेन बन्धादयं जन्तुरशेषेण विमुच्यते ॥४॥\nश्रीवसिष्ठ उवाच ।\nज्ञानस्य ज्ञेयता नास्ति केवलं ज्ञानमव्ययम् ।\nअवाच्यमितिबोधोन्तः सम्यग्ज्ञानमितिस्मृतम् ॥५॥\nश्रीराम उवाच ।\nज्ञानस्य ज्ञेयता भिन्ना त्वन्तः केति मुने वद ।\nउत्पाद्यो ज्ञानशब्दश्च भावे वा करणेऽथ किम् ॥६॥\nश्रीवसिष्ठ उवाच ।\nबोधमात्रं भवेज्ज्ञानं भावसाधनमात्रकम् ।\nन ज्ञानज्ञेययोर्भेदः पवनस्पन्दयोरिव ॥७॥\nश्रीराम उवाच ।\nएवं चेत्तत्कथमयं ज्ञानज्ञेयादिविभ्रमः ।\nसिद्धः शशविषाणाभो भविष्यद्भूतभव्यशः ॥८॥\nश्रीवसिष्ठ उवाच ।\nबाह्यार्थभ्रान्तितो ज्ञेया भ्रमबुद्धिरिहोदिता ।\nबाह्यश्चाभ्यन्तरश्चार्थो न संभवति कश्चन ॥९॥\nश्रीराम उवाच ।\nयोऽयं प्रत्यक्षदृश्योऽर्थो मुने त्वमहमादिकः ।\nभूतादिरनुभूतात्मा स कथं नास्ति मे वद ॥१०॥\nश्रीवसिष्ठ उवाच ।\nआदिसर्गविधावेव विराडात्मादिकोऽनघ ।\nजातो न कश्चिदेवार्थो ज्ञेयस्यातो न संभवः ॥११॥\nश्रीराम उवाच ।\nभविष्यद्भूतभव्यस्था जगद्दृष्टिरियं मुने ।\nनित्यानुभूयमानापि न जातेति किमुच्यते ॥१२॥\nश्रीवसिष्ठ उवाच ।\nस्वप्नार्थमृगतृष्णाम्बुद्वीन्दुसंकल्पितार्थवत् ।\nमिथ्या जगदहंत्वं च भाति केशोण्ड्रकं यथा ॥१३॥\nश्रीराम उवाच ।\nअहं त्वमयमित्यादिजगज्जठरमप्यलम् ।\nकथं न जातं भगवन्सर्गादावनुभूतिमत् ॥१४॥\nश्रीवसिष्ठ उवाच ।\nकारणाज्जायते कार्यं नान्यथेत्येव निश्चयः ।\nसर्वोपशान्तौ जगतामुत्पत्तौ नास्ति कारणम् ॥१५॥\nश्रीराम उवाच ।\nमहाप्रलयसंपत्तौ शिष्टं यदजमव्ययम् ।\nतत्कथं नाम सर्गस्य न भवेत्कारणं मुने ॥१६॥\nश्रीवसिष्ठ उवाच ।\nयदस्ति कारणे कार्यं तत्तस्मात्संप्रवर्तते ।\nन त्वसज्जायते राम न घटाज्जायते पटः ॥१७॥\nश्रीराम उवाच ।\nजगत्सूक्ष्मेण रूपेण महाप्रलय आगते ।\nआस्ते ब्रह्मणि तत्तस्मात्पुनरेव प्रवर्तते ॥१८॥\nश्रीवसिष्ठ उवाच ।\nमहाप्रलयपर्यन्ते केन सर्गास्तितानघ ।\nअनुभूता महाबुद्धे तत्रस्था सा च कीदृशी ॥१९॥\nश्रीराम उवाच ।\nज्ञप्त्यात्मिका श्रीस्तत्रस्था तादृशेरनुभूयते ।\nव्योमात्मिका तु न भवेन्न सत्तामसदेति हि ॥२०॥\nश्रीवसिष्ठ उवाच ।\nएवं चेत्तन्महाबाहो ज्ञप्तिरेव जगत्त्रयम् ।\nविशुद्धज्ञानदेहस्य कुतो मरणजन्मनी ॥२१॥\nश्रीराम उवाच ।\nतदेवमादितो नास्ति सर्गस्तदियमागता ।\nकुतः कथमिव भ्रान्तिरिति मे भगवन्वद ॥२२॥\nश्रीवसिष्ठ उवाच ।\nकार्यकारणताभावाद्भावाभावौ स्त एव नो ।\nइदं च चेत्यते यद्यत्स्वात्मा चेतति चेतितम् ॥२३॥\nश्रीराम उवाच ।\nचेतिता चेतति यन्त्रं द्रष्टा दृश्यत्वमीश्वरः ।\nकथमेति कथं वह्निं दहेत्काष्ठं कदा किल ॥२४॥\nश्रीवसिष्ठ उवाच ।\nद्रष्टा न याति दृश्यत्वं दृश्यस्यासंभवादतः ।\nद्रष्टैव केवलो भाति सर्वात्मैकघनाकृतिः ॥२५॥\nश्रीराम उवाच ।\nचिन्मात्रं तदनाद्यन्तं चेत्यं चेतयते तदा ।\nतदिदं जगदाभानं कुतः स्याच्चेत्यसंभवः ॥२६॥\nश्रीवसिष्ठ उवाच ।\nचेत्यं हि कारणाभावान्न संभवति किंचन ।\nचेत्याभावाच्चेतनस्य मुक्तताऽवाच्यता सदा ॥२७॥\nश्रीराम उवाच ।\nएवं चेत्तदहन्तादि चेत्यं कथमिदं कुतः ।\nकथं जगद्वेदनं च कथं स्पन्दादिवेदनम् ॥२८॥\nश्रीवसिष्ठ उवाच ।\nकारणासंभवादादावेवोत्पन्नं न किंचन ।\nकुतश्चेत्यमतः शान्तं सर्वं सर्गस्तु विभ्रमः ॥२९॥\nश्रीराम उवाच ।\nअत्र मे विगतोल्लेखे निश्चेत्यचलनादिके ।\nसकृद्विभाते विमले विभ्रमः कस्य कीदृशः ॥३०॥\nश्रीवसिष्ठ उवाच ।\nकारणाभावतो राम नास्त्येव खलु विभ्रमः ।\nसर्वं त्वमहमित्यादि शान्तमेकमनामयम् ॥३१॥\nश्रीराम उवाच ।\nब्रह्मन्भ्रममिवापन्नः प्रष्टुं जानामि नाधिकम् ।\nनात्यन्तं च प्रबुद्धोऽस्मि पृच्छामि किमिहाधुना ॥३२॥\nश्रीवसिष्ठ उवाच ।\nकारणस्यैव निकषं पृच्छ माऽऽकारणक्षयात् ।\nपरे स्वभावेऽनिर्वाच्ये स्वयं विश्रान्तिमैष्यसि ॥३३॥\nश्रीराम उवाच ।\nमन्येऽहं कारणाभावात्पूर्वमेव न सर्गता ।\nउदिता तेन कस्यायं चेत्यचेतनविभ्रमः ॥३४॥\nश्रीवसिष्ठ उवाच ।\nअकारणत्वात्सर्वत्र शान्तत्वाद्भ्रान्तिरस्ति नो ।\nअनभ्यासवशादेव न विश्राम्यति केवलम् ॥३५॥\nश्रीराम उवाच ।\nकुतो भवेदनभ्यासो भवेदभ्यसनं कुतः ।\nकुतोऽभ्यासात्मिका भ्रान्तिरेषा पुनरुपस्थिता ॥३६॥\nश्रीवसिष्ठ उवाच ।\nअनन्तत्वादनन्तस्य भ्रान्तिर्नास्ति च संप्रति ।\nअभ्यासभ्रान्तिरखिलं महाचिद्धनमक्षतम् ॥३७॥\nश्रीराम उवाच ।\nउपदेश्योपदेशादावनया शब्दसंपदा ।\nकिमन्यद्वद मे ब्रह्मन्सर्वस्मिञ्छान्ततां गते ॥३८॥\nश्रीवसिष्ठ उवाच ।\nउपदेश्योपदेशात्म ब्रह्म ब्रह्मणि संस्थितम् ।\nबोधात्मनि न मोक्षोऽस्ति न बन्धोऽस्तीति निश्चयः ॥३९॥\nश्रीराम उवाच ।\nदेशकालक्रियाद्रव्यभेदवेदनचेतसाम् ।\nसर्वस्यासंभवे सर्वसत्ता कथमुपस्थिता ॥४०॥\nश्रीवसिष्ठ उवाच ।\nदेशकालक्रियाद्रव्यभेदवेदनचेतसाम् ।\nअज्ञानमात्रादितरा सत्ता नान्यास्ति नो पुरा ॥४१॥\nश्रीराम उवाच ।\nबोध्यबोधकतापत्तेरभावाद्वोधता कथम् ।\nद्वैतैक्यासंभवे ब्रह्मत्कारणासंभवे सति ॥४२॥\nश्रीवसिष्ठ उवाच ।\nबोधेन बोधतामेति बोधशब्दस्तु बोध्यताम् ।\nभवद्विषयमेवायमुचितो नास्मदादिषु ॥४३॥\nश्रीराम उवाच ।\nबोध एव यदाहंत्वमेति बोधान्यता तदा ।\nकुत एषा परेऽनन्ते नासावतिजलेऽमले ॥४४॥\nश्रीवसिष्ठ उवाच ।\nयत्तद्वोधस्य बोधत्वं तदेवाहंत्वमुच्यते ।\nद्वित्वमत्रानिलस्पन्ददृशोरिव निगद्यते ॥४५॥\nश्रीराम उवाच ।\nसौम्याब्ध्यन्तस्तरङ्गादिर्यथादत्ते यथास्थितम् ।\nतथा स्वरूपमात्रात्म बोध्यं बोधोऽवबुद्धवान् ॥४६॥\nश्रीवसिष्ठ उवाच ।\nएवं चेत्तत्कथं कः स्याद्दोषो द्वित्वादिदोषतः ।\nअनन्ते स्थित एकस्मिञ्छान्ते पूर्णे परे पदे ॥४७॥\nश्रीराम उवाच ।\nकोऽत्र कल्पयिताहंत्वं भुङ्क्ते भोक्ता च कश्च वा ।\nयन्मूलं यज्जगद्भ्रान्तिरनन्ता प्रविजृम्भते ॥४८॥\nश्रीवसिष्ठ उवाच ।\nज्ञेयसत्तावबोधे हि बन्धनं सच्च नास्त्यलम् ।\nज्ञप्तेः सर्वार्थरूपत्वाद्वन्धभोक्षावतः कुतः ॥४९॥\nश्रीराम उवाच ।\nज्ञप्तेर्बाह्यार्थता दीपान्नीलादीव प्रवर्तते ।\nबाह्यस्त्वर्थोऽस्ति सद्रूपो ननु दृष्टोपलम्भनः ॥५०॥\nश्रीवसिष्ठ उवाच ।\nअकारणस्य कार्यस्य बाह्यस्यार्थस्य सत्यता ।\nयेयं सा भ्रान्तिमात्रात्मरूपिणी नेतराङ्गिका ॥५१॥\nश्रीराम उवाच ।\nस्वप्नः सत्योऽस्त्वसत्यो वा दुःखं तावत्प्रयच्छति ।\nतथैवेयं जगद्भ्रान्तिः क उपायोऽत्र कथ्यताम् ॥५२॥\nश्रीवसिष्ठ उवाच ।\nएवं तावद्यथा स्वप्नस्तथेयं चेज्जगत्स्थितिः ।\nतत्पिण्डग्रहतार्थानां सर्वैव भ्रान्तितोदिता ॥५३॥\nश्रीराम उवाच ।\nकिमेतावति संपन्ने संपन्नं भवति प्रियम् ।\nकथं च शाम्यत्यर्थानां स्वप्नादौ पिण्डरूपता ॥५४॥\nश्रीवसिष्ठ उवाच ।\nपूर्वापरपरामर्शात्पिण्डतार्थेषु शाम्यति ।\nस्वप्नेऽप्येवं स्थिते स्थूला भावना विनिवर्तते ॥५५॥\nश्रीराम उवाच ।\nभावना तनुतां याता यस्यासौ किं प्रपश्यति ।\nकथं शाम्यति तस्यायं संसारकुहरभ्रमः ॥९५॥\nश्रीवसिष्ठ उवाच ।\nउद्धृस्तमसदाभासमुत्पन्ननगरोपमम् ।\nवर्षप्रोन्मृष्टचित्राभं जगत्पश्यत्यवासनः ॥५७॥\nश्रीराम उवाच ।\nततः किं तस्य भवति वासनातानवे स्थिते ।\nपिण्डग्रहे गतेऽर्थानां स्वप्नोपमजगत्स्थितेः ॥५८॥\nश्रीवसिष्ठ उवाच ।\nसंकल्परूपजगतः क्रमात्सापि विलीयते ।\nवासना तस्य तेनाशु स निर्वाति विवासनः ॥५९॥\nश्रीराम उवाच ।\nअनेकजन्मसंरूढा शाखा प्रसवशालिनी ।\nभवबन्धकरी घोरा कथं शाम्यति वासना ॥६०॥\nश्रीवसिष्ठ उवाच ।\nयथाभूतार्थविज्ञानाद्भ्रान्तिमात्रात्मनि स्थिते ।\nपिण्डग्रहवियुक्तेऽस्मिन्दृश्यचक्रे क्रमात्क्षयः ॥६१॥\nश्रीराम उवाच ।\nपिण्डग्रहविमुक्तेऽस्मिन्दृश्यचक्रे क्रमान्मुने ।\nसंपद्यते किमपरं कथं शान्तिः प्रजायते ॥६२॥\nश्रीवसिष्ठ उवाच ।\nपिण्डग्रहभ्रमे शान्ते चित्तमात्रात्मतां गते ।\nनिरोधगौरवोन्मुक्ते जगत्यास्थोपशाम्यति ॥६३॥\nश्रीराम उवाच ।\nबालसंकल्परूपेऽस्मिन्स्थिते जगति भासुरे ।\nकथमास्थोपशमनं तादृग्दुःखाय किं नरः ॥६४॥\nश्रीवसिष्ठ उवाच ।\nसंकल्पमात्रसंपन्ने नष्टे दुःखं कथं भवेत् ।\nसंकल्पचित्तमात्रं यत्तत्तावत्प्रविचार्यताम् ॥६५॥\nश्रीराम उवाच ।\nकीदृशं भगवंश्चित्तं कथं तत्प्रविचार्यते ।\nकिं च संपद्यते ब्रूहि तस्मिन्सम्यग्विचारिते ॥६६॥\nश्रीवसिष्ठ उवाच ।\nचितश्चेत्योन्मुखत्वं यत्तच्चित्तमिति कथ्यते ।\nविचार एष एवास्य वासनानेन शाम्यति ॥६७॥\nश्रीराम उवाच ।\nकियन्नाम भवेद्वह्मन्न चेत्योन्मुखता चितेः ।\nचित्तस्याचित्ततोदेति कथं निर्वाणकारिणी ॥६८॥\nश्रीवसिष्ठ उवाच ।\nचेत्यं न संभवत्येव चित्किं चेतयते कुतः ।\nचेत्यासंभवतश्चित्तसत्ता नास्ति ततश्चिरम् ॥६९॥\nश्रीराम उवाच ।\nकथं न संभवत्येतच्चेत्यं यदनुभूयते ।\nअपह्नवश्चानुभवे क्रियते कथमीदृशः ॥७०॥\nश्रीवसिष्ठ उवाच ।\nयादृक्स्यादज्ञविषयं जगत्तस्य न सत्यता ।\nयादृक्व तज्ज्ञविषयं तदनाख्यं यदद्वयम् ॥७१॥\nश्रीराम उवाच ।\nत्रिजगत्कीदृगज्ञानां कथं तस्य न सत्यता ।\nतज्ज्ञानां तु जगद्यादृक्तद्वक्तुं किं न युज्यते ॥७२॥\nश्रीवसिष्ठ उवाच ।\nआद्यन्तद्वैतमज्ञानां तज्ज्ञानां तन्न विद्यते ।\nजगच्च नो संभवति नित्यानुत्पन्नमादितः ॥७३॥\nश्रीराम उवाच ।\nआदितो यदनुत्पन्नं न संभवति कर्हिचित् ।\nअसद्रूपमनाभासं कथं तदनुभूयते ॥७४॥\nश्रीवसिष्ठ उवाच ।\nअसदेव सदाभासमनुत्पन्नमकारणम् ।\nजाग्रत्स्वप्नवदुद्भूतमर्थकृच्चानुभूयते ॥७५॥\nश्रीराम उवाच ।\nस्वप्नादौ कल्पनादौ च यद्दृश्यमनुभूयते ।\nतज्जाग्रद्रूपसंस्कारादनुष्ठानानुभूतितः ॥७६॥\nश्रीवसिष्ठ उवाच ।\nकिं जाग्रद्रूपमाहोस्विदन्यत्स्वप्नेऽनुभूयते ।\nसंकल्पे च मनोराज्ये इति मे वद राघव ॥७७॥\nश्रीराम उवाच ।\nस्वप्नेषु कल्पनाद्येषु जाग्रदेवावभासते ।\nसंस्कारात्मतया नित्यं मनोराज्यभ्रमेषु च ॥७८॥\nश्रीवसिष्ठ उवाच ।\nतदेव जाग्रत्संस्कारात्स्वप्नश्चेदवभासते ।\nतत्स्वप्ने लुठितं गेहं कथं प्रातरवाप्यते ॥७९॥\nश्रीराम उवाच ।\nन जाग्रद्राजते स्वप्ने तद्ब्रह्मान्यत्तदेव हि ।\nबुद्धमेतत्कथं त्वन्यदपूर्वमिव भासते ॥८०॥\nश्रीवसिष्ठ उवाच ।\nनानुभूतोऽनुभूतश्च चेतस्यर्थोऽवभासते ।\nसर्गाद्यन्तादिमध्येषु स्वभ्यस्तस्त्विति भासते ॥८१॥\nश्रीराम उवाच ।\nएवं स्वप्नात्मकं भाति जगदित्येव बुद्धवान् ।\nग्रहवत्स्वप्नयक्षोऽयं कथं ब्रह्मंश्चिकित्स्यते ॥८२॥\nश्रीवसिष्ठ उवाच ।\nयोऽयं संसरणस्वप्नः स किंकारणको भवेत् ।\nकार्यान्न कारणं भिन्नमिति दृष्टं विचारय ॥८३॥\nश्रीराम उवाच ।\nचित्तं स्वप्नोपलम्भानां हेतुस्तस्मात्तदेव ते ।\nविश्वं चाद्यन्तरहितमनासारमनामयम् ॥८४॥\nश्रीवसिष्ठ उवाच ।\nएवं चित्तं महाबुद्धे महाचिद्धनमेव तत् ।\nतथास्थितं न स्वप्नादि किंचनास्तीतरात्मकम् ॥८५॥\nश्रीराम उवाच ।\nअवयवावयविनोर्यथा भिन्नस्तथा स हि ।\nतत्रानवयवे ब्रह्मण्येकता जगदादिना ॥८६॥\nश्रीवसिष्ठ उवाच ।\nएवं न संभवत्येव नित्यानुत्पन्नमादितः ।\nजगत्तेनाजरं शान्तमजं सर्वमवेधितम् ॥८७॥\nश्रीराम उवाच ।\nकाकतालीयवन्मन्ये सर्गाद्यन्तादयो भ्रमाः ।\nभ्रान्तिद्रष्टृत्वभोक्तृत्वसहिताः परमे पदे ॥८८॥\nश्रीवसिष्ठ उवाच ।\nया व्यापारवती रसाद्रसविदां काचित्कवीनां नवा\nदृष्टिर्या परिनिष्ठितार्थविषयोन्मेषा च वैपश्चिती ।\nते द्वे अप्यवलम्ब्य विश्वमखिलं निर्वर्णितं निर्वृतं\nयावद्दृष्टिदृशो न सन्ति कलिता नौ शून्यता नो भ्रमः ॥८९॥"
  },
  {
    "text": "इत्यार्षे श्रीवासिष्ठमहारामायणे वा० दे० मो० नि० उ० रामविश्रान्तिर्नाम नवत्यधिकशततमः सर्गः ॥१९०॥"
  }
]
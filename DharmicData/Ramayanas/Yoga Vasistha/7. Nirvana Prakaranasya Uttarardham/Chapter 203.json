[
  {
    "text": "श्रीवाल्मीकिरुवाच ।\nइत्थं विचारपरयोर्मुनिराघवयोस्तयोः ।\nभास्करः श्रवणायेव व्योममध्यमुपाययौ ॥१॥\nतीक्ष्णतामाजगामाशु सर्वदिक्कमथातपः ।\nपदार्थौघविकासार्थं रामस्येव महामतिः ॥२॥\nउत्फुल्लहृदयाम्भोजस्फाराकारतया तदा ।\nलीलापद्माकरा रेजुस्तत्रस्थाः पार्थिवा इव ॥३॥\nजालं मुक्ताकलापानन्तरमाक्रान्तभास्करम् ।\nननर्तेव तरद्व्योम विज्ञानश्रवणादिव ॥४॥\nपुस्फुरुः पद्मरागेषु लग्नार्कतरुणत्विषः ।\nभासो व्योमतलोड्डीना धियो ज्ञानकला इव ॥५॥\nएवं निर्वृतिमायाते रामे स्वकुलकैरवे ।\nमुनीन्द्रवदनालोकात्सविकासमिव स्थिते ॥६॥\nरवावौर्वोपत्र व्योम महाब्धेर्नाभितां गते ।\nतेजःपुञ्जलसज्ज्वाले समग्ररसपायिनि ॥७॥\nनभोनीलोत्पले नीले गलद्रजसि राजति ।\nघर्मांशुकर्णिकाकान्ते स्फुरत्किरणकेसरे ॥८॥\nअवतंसे जगल्लक्ष्म्यास्त्रिलोकीकर्णकुण्डले ।\nअन्तर्लीनस्फुरत्तारारत्नराजिविराजिते। ॥९॥\nदिग्वधूभिर्बृहच्छृङ्गपाणिभिर्मुकुरेष्विव ।\nधृतेषु तापभिन्नेषु महाभ्रेषु निरम्बुषु ॥१०॥\nसूर्यकान्तवरोत्थेन वह्निनेव समेधिते ।\nद्विगुणं प्रज्वलत्यर्कशून्ये गगनधामनि ॥११॥\nविनेदुर्मेदुरोद्दाममुखमारुतपूरिताः ।\nमध्याह्नशङ्खाः कल्पान्तवातपूर्णा इवार्णवाः ॥१२॥\nप्रालेयश्रीरिवाब्जेषु घर्मश्रीर्वदनेष्विव ।\nचकार पदमाकीर्णशुद्धमुक्ताफलोपमा ॥१३॥\nगृहभित्तिपरावृत्ता सत्त्वसंरम्भमांसला ।\nशब्दश्रीः पूरयामास कर्णमर्ण इवार्णवम् ॥१४॥\nपुरन्ध्रीभिर्निदाघौघशान्तये समुदीरिता ।\nउल्ललास नवा पाण्डुकर्पूरजलदावलिः ॥१५॥\nस राजा सहसामन्तः सभूपः सपरिच्छदः ।\nसवसिष्ठः समुत्तस्थौ सहरामः स संसदः ॥१६॥\nराजानो राजपुत्राश्च मन्त्रिणो मुनयस्तथा ।\nअन्योन्यं पूजिता जग्मुर्मुदिताः स्वं निवेशनम् ॥१७॥\nअन्तःपुरगृहाग्रेषु तालवृन्तानिलाहृतैः ।\nकर्पूरधूलिभिरभून्नवैवाम्बुदमालिका ॥१८॥\nअथ मध्याह्नतूर्याणां रवे स्फूर्जति भित्तिषु ।\nउवाच वचनं वाक्यकोविदो मुनिनायकः ॥१९॥\nसर्वमेव श्रुतं श्राव्यं ज्ञेयं ज्ञातमशेषतः ।\nत्वया राघव भो नास्ति ज्ञातव्यमपरं वरम् ॥२०॥\nयथा मयोपदिष्टोऽसि यथा पश्यसि शास्त्रतः ।\nयथानुभवसि श्रेष्ठमेकवाक्यं तथा कुरु ॥२१॥\nउत्तिष्ठ तावत्कार्याय वयं स्नातुं महामते ।\nमध्याह्नसमयोऽस्माकमयमङ्गातिवर्तते ॥२२॥\nअपरं यत्त्वया भद्र स्वाकाङ्क्षाविनिवृत्तये ।\nप्रष्टव्यं तच्छुभं प्रातः प्रष्टव्यं भवता पुनः ॥२३॥\nश्रीवाल्मीकिरुवाच ।\nइत्युक्ते मुनिनाथेन राजा दशरथः स्वयम् ।\nपूजयामास तान्सभ्यान्सर्वान्साधून्सपर्यया ॥२४॥\nसह रामेण धर्मात्मा मुनिविप्रान्नृपांश्च सः ।\nवसिष्ठाद्युपदिष्टेन क्रमेण व्योमगांस्तथा ॥२५॥\nमणिमुक्तागणार्थेन दिव्येन कुसुमेन च ।\nमणिरत्नप्रदानेन मुक्ताहारार्पणेन च ॥२६॥\nप्रणयेन प्रणामेन प्रदानेनार्थशालिना ।\nवस्त्रासनान्नपानेन कनकेन तथा भुवा ॥२७॥\nधूपेन गन्धमाल्याभ्यां यथोदितमनिन्दितः ।\nपूर्वान्संपूजयामास सर्वानेव महीपतिः ॥२८॥\nअथोत्तस्थौ सभामध्यात्सभया सह मानदः ।\nसवसिष्ठादिदेवर्षिः सायमिन्दुरिवाम्बरात् ॥२९॥\nससभोत्थानसमयः ससंरम्भो व्यराजत ।\nजानुदघ्नसुरोन्मुक्तपुष्पसंजातकर्दमः ॥३०॥\nसंघट्टाघट्टकेयूररत्नचूर्णारुणावनिः ।\nछिन्नहारस्फुरन्मुक्ताताराजितनिशाम्बरः ॥३१॥\nदेवर्षिमुनिविप्रेन्द्रपार्थिवस्पन्दसंकुलः ।\nव्यग्रभृत्याङ्गनाहस्तकेशचञ्चलचामरः ॥३२॥\nज्ञानप्रमेयीकरणस्पन्दमानो न दारुणः ।\nशिरःकरत्रिनयनजिह्वेष्वेव विराजितः ॥३३॥\nपरस्परमथापृच्छ्य पूजिताः पेशलोक्तयः ।\nराजानो मुनयश्चैव सर्वे दशरथादयः ॥३४॥\nस्वाश्रमान्साधवो जग्मुस्तुष्टस्निग्धाशया मिथः ।\nलोकसप्तकवास्तव्या देवाः शक्रपुरादिव ॥३५॥\nअन्योन्यं प्रणयात्सर्वे पूजयित्वा यथाक्रमम् ।\nतद्विसृष्टाः स्वमागत्य गृहं चक्रुर्दिनक्रियाम् ॥३६॥\nअथ सर्वे वसिष्ठाद्यास्तथा दशरथादयः ।\nचक्रुर्दिवसकार्याणि राजानो मुनयस्तथा ॥३७॥\nयथाप्राप्तं क्रियां तेषु कृतवत्स्वथ दैवसीम् ।\nक्रमेणाकाशपथिको भास्करोऽस्तमुपाययौ ॥३८॥\nतयैव कथया तेषां रामस्य च महामतेः ।\nप्रबोधवशतः शीघ्रं सा व्यतीयाय शर्वरी ॥३९॥\nउत्सारिततमःपांसुताराकुसुमनिर्भरम् ।\nभुवनं भवनीकुर्वन्नाजगाम दिवाकरः ॥४०॥\nकरवीरकुसुम्भाभैः करैररुणयन् दिशः ।\nविवेश गगनाम्भोधिमथ बालदिवाकरः ॥४१॥\nराजानो राजपुत्राश्च मन्त्रिणो मुनयस्तथा ।\nवसिष्ठाद्याः समाजग्मुः पुनर्दाशरथीं सभाम् ॥४२॥\nयथाक्रमं यथासंस्थं यथादेशं यथासनम् ।\nसा विवेश सभा तत्र धिष्ण्यश्रीरम्बरे यथा ॥४३॥\nततो दशरथाद्येषु सुमन्त्रादिषु चाप्यलम् ।\nवसिष्ठं संप्रशंसत्सु मुनिमासनसंस्थितम् ॥४४॥\nवसिष्ठस्य पितुश्चाग्रे राजीवदललोचनः ।\nउवाच राघवो धीमान्मृदुवर्णमिदं वचः ॥४५॥\nश्रीराम उवाच ।\nभगवन्सर्वधर्मज्ञ सर्वज्ञानमहार्णव ।\nसर्वसंदेहपरशो परशोकभयापह ॥४६॥\nश्रोतव्यमपरं किं मे विद्यते वेद्यमेव वा ।\nश्रोतव्यं विद्यते यद्वा तत्सर्वं वक्तुमर्हसि ॥४७॥\nश्रीवसिष्ठ उवाच ।\nराम संप्राप्तबुद्धिस्त्वं श्रोतव्यं ते न विद्यते ।\nकृतकृत्या तवैषा धीः प्राप्तप्राप्या स्थितात्मनि ॥४८॥\nत्वमेव तावत्कथय प्रविचार्य धियात्मना ।\nकीदृशोऽद्य भवानन्तः किं शेषं श्राव्यमस्ति ते॥४९॥\nश्रीराम उवाच ।\nब्रह्मन्नेवमहं मन्ये यथाहं कृतकृत्यधीः ।\nनिर्वाणोस्मि प्रशान्तोस्मि नाकाङ्क्षा मम विद्यते ॥५०॥\nवक्तव्यमुक्तं भवता ज्ञातं ज्ञेयं मयाखिलम् ।\nतव विश्रान्तिमायातु कृतकृत्या सरस्वती ॥५१॥\nअधिगतमधिगम्यं ज्ञेयमाप्तु मयेदं\nविगतमखिलमैक्यं द्वैतमस्तं प्रयातम् ।\nपरिगलितमशेषं दृश्यभेदावभानं\nननु निपुणमपास्ताशेषसंसारितास्था ॥५२॥"
  },
  {
    "text": "इत्यार्षे वासिष्ठमहारामायणे वा० दे० मो० निर्वा० उ० निर्वाणवर्णनं नाम त्र्यधिकद्विशततमः सर्गः ॥२०३॥"
  }
]
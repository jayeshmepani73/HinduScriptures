[
  {
    "text": "श्रीवसिष्ठ उवाच ।\nअचेत्यचिन्मयं विश्वं विष्वगाभाति चिन्नभः ।\nअत्र चिच्चेतनं चेदं चेत्यमप्येवमात्मकम् ॥१॥\nअतो जीवन्नपि मृत इव सर्वोऽवतिष्ठते ।\nअसावहं च त्वं चेति जीवन्तोऽपि मृता इव ॥२॥\nकाष्ठमौनमृता एव व्यवहारगता अपि ।\nखगमा एव वा सर्वे भावाः स्थावरजङ्गमाः ॥३॥\nआकाशकाचकच्यात्म यदिदं किंचिदाततम् ।\nन किंचिदेव तद्विद्धि किंचिद्व्योम्नि कुतो भवेत् ॥४॥\nकेशोण्ड्रकनदीवाहधूमालीमौक्तिकादिवत् ।\nयत्नं कचति तत्रास्ति नानुभूतेऽपि वस्तुता ॥५॥\nतथैवास्मिञ्जगन्नाम्नि चिद्व्योम्नि कचने चिते ।\nअनुभूतेऽपि निःशून्ये कास्थास्थाभावकश्च कः ॥६॥\nचिद्वालकल्पनाजाले शून्यात्मनि निरर्थके ।\nअवस्तुभूते पृथ्व्यादौ भ्रान्तिमात्राम्बरोदये ॥७॥\nकिमास्था बालका ब्रूत ममेदमहमित्यलम् ।\nआ ज्ञातं रमते बालसंकल्पे बाल एव च ॥८॥\nपृथ्व्याद्यसद्विचारैर्वा व्यर्थं यास्यति जीवितम् ।\nकिंचिच्च न ज्ञास्यति भोराकाशक्षालनोद्यतः ॥९॥\nसहकार्यादिपूर्वाणां कारणानामभावतः ।\nयदादावेव नोत्पन्नं तन्नामाद्य भवेत्कुतः ॥१०॥\nअजातेनासतार्थेन खेन व्यवहरन्ति ये ।\nमूढा मृतमजातं वा तनयं पालयन्ति ते ॥११॥\nकुतः पृथ्व्यादयः केन के नाम कथमुत्थिताः ।\nचिद्व्योमेत्थमिदं शान्तं प्रकचत्यात्मनात्मनि ॥१२॥\nकार्यकारणकालादिकल्पनाकुलचेतसाम् ।\nएवं पृथ्व्यादयः सन्ति तैर्बालैरलमस्तु नः ॥१३॥\nअपृथ्व्यादि जगन्नाम सपृथ्व्यादि च खात्मकम् ।\nकचतीत्थं नभोरूपं स्वप्नादिष्विव चिन्मणिः ॥१४॥\nअङ्गं यदेतस्य चिदम्बरस्य\nनिराकृति स्वानुभवानुमानम् ।\nतदेतदाभाति महीतलादि-\nरूपेण वेद्येतिकृताभिधानम् ॥१५॥"
  },
  {
    "text": "०इत्यार्षे श्रीवासिष्ठमहारामायणे वाल्मीकीये दे० मो० नि० उत्तरार्धे अविद्याभावप्रतिपादनं नाम सप्ताधिकशततमः सर्गः ॥१०७॥"
  }
]
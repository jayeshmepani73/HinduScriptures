[
  {
    "text": "श्रीराम उवाच ।\nबन्धमोक्षजगद्बुद्धिर्न शून्या नापि सन्मयी ।\nनास्तमेति न चोदेति किमप्याद्यमसौ किल ॥१॥\nउपदिष्टमिदं ब्रह्मंस्त्वया बुद्धमलं मया ।\nभूयः कथय तृप्तिर्हि श्रृण्वतो नास्ति मेऽमृतम् ॥२॥\nसर्गादिसंभ्रमदृशः श्स्वयतादिदृशस्तथा ।\nन काश्चन विभो सत्या असत्याश्च न काश्चन ॥३॥\nएवंस्थिते तु यत्सत्यं तत्सर्वं बुद्धवानहम् ।\nतथापि भूयोबोधाय सर्गानुभव उच्यताम् ॥४॥\nश्रीवसिष्ठ उवाच ।\nयदिदं दृश्यते किंचिज्जगत्स्थावरजङ्गमम् ।\nसर्वं सर्वप्रकाराढ्यं देशकालक्रियादिमत् ॥५॥\nतस्य नाशे महानाशे महाप्रलयनामनि ।\nब्रह्मोपेन्द्रमरुद्रुद्रमहेन्द्रपरिणामिनि ॥६॥\nशिष्यते शान्तमत्यच्छं किमप्यजमनादि सत् ।\nयतो वाचो निवर्तन्ते किमन्यदवगम्यते ॥७॥\nसर्षपापेक्षया मेरुर्यथातिवितताकृतिः ।\nतथाकाशमपि स्थूलं शून्यं सद्यदपेक्षया ॥८॥\nशैलेन्द्रापेक्षया सूक्ष्मा यथेमे त्रसरेणवः ।\nतथा सूक्ष्मतरं स्थूलं ब्रह्माण्डं यदपेक्षया ॥९॥\nअमानकलिते सौम्ये काले परिणते चिरम् ।\nशान्ते तस्मिन्परे व्योमन्याद्ये ह्यनुभवात्मनि ॥१०॥\nअसंकल्पो महाशान्तो दिक्कालैरमिताकृतिः ।\nअन्तर्महांश्चिदाकाशो वेत्तीव परमाणुताम् ॥११॥\nअसत्यामेव तामन्तर्भावयन्स्वप्नवत्स्वतः ।\nततः स ब्रह्मशब्दार्थं वेत्ति चिद्रूपतां तताम् ॥१२॥\nचिद्भावोऽनुभवत्यन्तश्चित्त्वाच्चिदणुतां निजाम् ।\nतामेव पश्यतीवाथ ततो द्रष्टेव तिष्ठति ॥१३॥\nयथा स्वप्ने मृतं पश्यत्येक एवात्मनात्मनि ।\nमृत एव मृतेर्द्रष्टा तथा चिदणुरात्मनि ॥१४॥\nततश्चिद्भाव एषोऽन्तरेक एव द्वितामिव ।\nपश्यन्स्वरूप एवास्ते द्रष्टृदृश्यमिव स्थितः ॥१५॥\nचिद्भावशून्य एवातिनिराकारोऽप्यणुं तनुम् ।\nपश्यन्दृश्यमिवोदेति द्रष्टेव च तदा द्विताम् ॥१६॥\nप्रकाशमणुमात्मानं पश्यंस्तदनुभावतः ।\nउच्छूनतां चेतयते बीजमङ्कुरतामिव ॥१७॥\nदेशकालक्रियाद्रव्यद्रष्टृदर्शनदृग्दृशः ।\nअर्थान्तरस्वभावेन तिष्ठन्त्यनुदिताभिधाः ॥१८॥\nचिदणुर्यत्र भातोऽसौ देशो मितिमुपागतः ।\nयदा भातस्तदा कालो यद्भानं तत्क्रिया स्मृता ॥१९॥\nउपलब्धं विदुर्द्रव्यं द्रष्टृताप्युपलब्धता ।\nआलोकनं दर्शनता दृगालोकनकारणम् ॥२०॥\nएवमुच्छूनता भाति मितानन्ताथ वा क्रमात् ।\nअसत्यैव नभस्येव नभोरूपैव निष्क्रमा ॥२१॥\nचिदणोर्भासनं भातं तत्प्रदेशेन देहगम् ।\nयेन पश्यति तच्चक्षुः संग्रहोऽक्षदृशामिति ॥२२॥\nचिदणुप्रतिभासेऽन्तः प्रथमं नामवर्जितम् ।\nतन्मात्रशब्दमेतेषामेतदाकाशरूपि तत् ॥२३॥\nचिदणुप्रतिभाकाशपिण्ड एव घनस्थितिः ।\nअनुसंधानविवशश्चेततीन्द्रियपञ्चकम् ॥२४॥\nएवं चिदणुसंधानं दृश्यपोषमुपैत्यलम् ।\nतदेव ज्ञानमित्युक्तं बुद्धिरित्यभिधीयते ॥२५॥\nततो मनस्तदारूढमहंकारपदं गतम् ।\nदेशकालपरिच्छेद इत्यङ्गीकृत आत्मना ॥२६॥\nचिदणोरस्य भावस्य प्रत्यग्रं यत्र वेदनम् ।\nस तत्रोत्तरकालेन पूर्वाभिख्यां करिष्यति ॥२७॥\nअन्यस्मिन्नेकदेशे सा ऊर्ध्वाभिख्यां करिष्यति ।\nएवं दिगभिधानादि कल्पयिष्यति स क्रमात् ॥२८॥\nदेशकालक्रियाद्रव्यशब्दानामर्थवेदनम् ।\nभविष्यति स्वयमसावाकाशविशदोऽपि सन् ॥२९॥\nइत्थं स्वानुभवेनैष व्योम्नैव व्योमरूपभृत् ।\nआतिवाहिकनामान्तर्देहः संपद्यते चितेः ॥३०॥\nएष एव चिरं कालं तत्र भावनया तया ।\nगृह्णाति निश्चयं पूर्णमाधिभौतिकमात्मनः ॥३१॥\nव्योम्ना व्योम्न्येव रचितो निर्मलेनेति विभ्रमः ।\nअसता सत्समास्तीर्णस्तापनद्या जलं यथा ॥३२॥\nसंकल्पनामुपादत्ते स्वदेहे गगनाकृतिः ।\nशिरःशब्दार्थदां कांचित्पादशब्दार्थदां क्वचित् ॥३३॥\nउरःपार्श्वादिशब्दार्थमयीं क्वचिदनाविलाम् ।\nभावाभावग्रहोत्सर्गशब्दाद्यर्थमयीमपि ॥३४॥\nनियताकारकलनां देशकालादियन्त्रिताम् ।\nविषयोन्मुखतां यातामिन्द्रियव्रातवेधिताम् ॥३५॥\nसोणुः पश्यत्यथाकारमात्मनः स्वात्मकल्पितम् ।\nहस्तपादादिकलितं चित्तादिकलनान्वितम् ॥३६॥\nएवं संपद्यते ब्रह्मा तथा संपद्यते हरिः ।\nएवं संपद्यते रुद्र एवं संपद्यते कृमिः ॥३७॥\nन च किंचन संपन्नं यथास्थितमवस्थितम् ।\nशून्यं शून्ये विलसितं ज्ञप्तिर्ज्ञप्तौ विजृम्भिता ॥३८॥\nप्रतिकन्दः शरीराणां बीजं त्रैलोक्यवीरुधाम् ।\nसर्गार्गलप्रदो मुक्तेः संसारासारवारिदः ॥३९॥\nकारणं सर्वकार्याणां नेता कालक्रियादिषु ।\nसर्वाद्यः पुरुषः स्वैरमित्यनुत्थित उत्थितः ॥४०॥\nनास्य भूतमयो देहो नास्यास्थीनि शरीरके ।\nअवष्टब्धुमसौ मुष्ट्या शक्यते न तु केनचित् ॥४१॥\nतेनाब्धिमेघसंग्रामसिंहगर्जोर्जितात्मना ।\nअपि सुप्तनरेणेव नूनं मौनवता स्थितम् ॥४२॥\nजाग्रतः स्वप्नसंदृष्टयोद्धारभटिवेदनम् ।\nयथा स्मृतिगतं नासन्न सत्तद्वदसौ स्थितः ॥४३॥\nबहुयोजनलक्षौघप्रमाणोऽपि बृहद्वपुः ।\nपरमाण्वन्तरे भाति लोमान्तस्थजगत्र्त्रयः ॥४४॥\nकुलशैलगुणौघात्मा जगद्धन्दात्मकोऽपि सन् ।\nकुलायं धानकामात्रमपि नो पूरयत्यजः ॥४५॥\nजगत्कोटिशताभोगविस्तीर्णोऽप्यणुमात्रकम् ।\nवस्तुतो व्याप्तवानेष न देशं स्वप्नशैलवत् ॥४६॥\nस्वयंभूरेष कथितो विराडेष स उच्यते ।\nब्रह्माण्डात्मा जगद्देहो वस्तुतस्तु नभोमयः ॥४७॥\nसनातन इति प्रोक्तो रुद्र इत्यपि संज्ञितः ।\nइन्द्रोपेन्द्रमरुन्मेघशैलजालादिदेहकः ॥४८॥\nतेजोणुमात्रं प्रथितं चेतित्वात्प्रथमं वपुः ।\nक्रमेण स्फारसंवित्तिर्महानहमिति स्थितः ॥४९॥\nस्पन्दसंवेदनात्तेन स्पन्द इत्यनुभूयते ।\nयः स एवानिलाभिख्यो वातस्कन्धात्मना स्थितः ॥५०॥\nप्राणापानपरिस्पन्दो वेदनादनुभूयते ।\nतेन यः सोऽयमाकाशे वातस्कन्ध उदाहृतः ॥५१॥\nचित्ताद्ये कल्पितास्तेन बालेनेव पिशाचिकाः ।\nतेजःकणा असन्तोऽपि त एते धिष्ण्यतां गताः॥५२॥\nप्राणापानपरावर्तदोला तदुदरोदिता ।\nवातस्कन्धाभिधां धत्ते जगत्तद्धृदयं महत् ॥५३॥\nप्रतिच्छन्दशरीराणां प्रथमं बीजमेष सः ।\nजगद्गतानां सर्वेषामाकल्पव्यवहारिणाम् ॥५४॥\nप्रतिच्छन्द्याद्यदेतस्मादुत्थिता जगदात्मना ।\nदेहास्तदा यथा बाह्यमन्तरेषां तथा स्थितम् ॥५५॥\nचितिस्तस्याद्यबीजस्य पूर्वमेव यथोदिता ।\nतथैवाद्यापि जीवेऽन्तस्तथोदेति तदीहिता ॥५६॥\nश्लेष्मपित्तानिलास्तस्य चन्द्रार्कपवनास्त्रयः ।\nग्रहा ऋक्षगणास्तस्य प्राणाष्ठीवनसीकराः ॥५७॥\nतस्यास्थीन्यद्रिजालानि मेदसो जातिका घनाः ।\nशिरः पादौ त्वचं देहान्पश्यामस्तस्य नो वयम् ॥५८॥\nवपुर्विराजो जगदङ्ग विद्धि\nसंकल्परूपस्य हि कल्पनात्म ।\nआकाशशैलावनिसागरादि\nसर्वं चिदाकाशमतः प्रशान्तम् ॥५९॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मो० निर्वाणप्रकरणे उत्तरार्धे पाषाणो० विराडात्मवर्णनं नाम त्रिसप्ततितमः सर्गः ॥७३॥"
  }
]
[
  {
    "text": "कुन्ददन्त उवाच ।\nआवासमन्तरे गन्तुं प्रवृत्तौ मुदिताकृती ।\nमथुरानगरीं चन्द्रसूर्याविन्द्रपुरीमिव ॥१॥\nप्राप्य रोधाभिधं ग्रामं विश्रम्याम्रवणाचले ।\nउषितौ द्वे दिने तस्मिन्सालीसे नगरे सुखम् ॥२॥\nअध्वानन्दितचित्ताभ्यामावाभ्यामतिवाहितः ।\nद्वितीयेऽहनि शीताम्बुस्निग्धच्छायावनद्रुमाः ॥३॥\nनदीतीरलतोन्मुक्तपुष्पप्रकरपाण्डुराः ।\nतरत्तरङ्गझांकारगायनानन्दिताध्वगाः ॥४॥\nस्निग्धद्रुमवनच्छायरणन्मृगविहंगमाः ।\nस्थूलशाद्वलशाखाग्रप्रोतावश्यायमौक्तिकाः ॥५॥\nजङ्गलाद्रिपुरग्रामश्वभ्रानूपस्थलावनीः ।\nसमुल्लङ्घ्य दिने तस्मिन्सरित्स्रोतः सरांसि च ॥६॥\nनीतवन्तौ निशामावां कदलीकानने घने ।\nतुषारशिशिरे श्रान्तौ कदलीदलतल्पके ॥७॥\nप्राप्तावावां तृतीयेऽह्नि षण्डषण्डकमण्डितम् ।\nजङ्गलं जनविच्छेदविभक्तं खमिवाकृतम् ॥८॥\nतत्र स प्रकृतं मार्ग परित्यज्य वनान्तरम् ।\nप्रविशन्समुवाचेदमकार्यकरणं वचः ॥९॥\nगच्छावोऽत्राश्रभे गौर्या मुनिमण्डलमण्डिते ।\nभ्रातरो मे स्थिताः सप्त वनेष्वेवमिवार्थिनः ॥१०॥\nभ्रातरोऽष्टौ वयमिमे जातानेकतया तया ।\nएकसंविन्मया जाता एकसंकल्पनिश्चयाः ॥११॥\nतेन तेऽप्यत्र तपसे स्वनिश्चयसमाश्रयाः ।\nस्थिता आगत्य विविधैस्तपोभिः क्षपितैनसः ॥१२॥\nतैः सार्धं भ्रातृभिः पूर्वमागत्याहमिहावसम् ।\nषण्मासानाश्रमे गौर्यास्तेन दृष्टो मयैष सः ॥१३॥\nपुष्पखण्डतरुच्छायासुप्तमुग्धमृगार्भकः ।\nपर्णोटजाग्रविश्रान्तशुकोद्ग्राहितशास्त्रदृक् ॥१४॥\nतद्ब्रह्मलोकसंकाशमेहि मुन्याश्रमं श्रिये ।\nगच्छावोऽच्छतरं तत्र चेतः पुण्यैर्भविष्यति ॥१५॥\nविदुषामपि धीराणामपि तत्त्वविदामपि ।\nत्वरते हि मनः पुंसामलंबुद्धिविलोकने ॥१६॥\nतेनेत्युक्ते च तावावां प्राप्तो मुन्याश्रमं च तम् ।\nयावत्तत्र महारण्ये पश्यावश्चान्तरूपिणम् ॥१७॥\nन वृक्षं नोटजं किंचिन्न गुल्मं न च मानवम् ।\nन मुनिं नार्भकं नान्यन्न वेदिं न च वा द्विजम् ॥१८॥\nकेवलं शून्यमेवाति तदरण्यमनन्तकम् ।\nतापोपतप्तमभितो भूमौ स्थितमिवाम्बरम् ॥१९॥\nहा कष्टं किमिदं जातमिति तस्मिन्वदत्यथ ।\nआवाभ्यां सुचिरं भ्रान्त्वा दृष्ट एकत्र वृक्षकः ॥२०॥\nस्निग्धच्छविर्घनच्छायः शीतलोऽम्बुधरोपमः ।\nतले तस्य समाधाने संस्थितो वृद्धतापसः ॥२१॥\nआवामग्रे मुनेस्तस्य च्छायायां शाद्वलस्थले ।\nउपविष्टौ चिरं यावन्नासौ ध्यानान्निवर्तसे ॥२२॥\nततश्चिरेण कालेन मयोद्वेगेन चापलात् ।\nउक्तं मुने प्रबुध्यस्व ध्यानादित्युच्चकैर्वचः ॥२३॥\nशब्देनोच्चैर्मदीयेन संप्रबुद्धोऽभवन्मुनिः ।\nसिंहोऽम्बुदरवेणेव जृम्भां कृत्वाभ्युवाच च ॥२४॥\nकौ भवन्ताविमौ साधू क्वासौ गौर्याश्रमो गतः ।\nकेन वाहमिहानीतः कालोऽयं कश्च वर्तते ॥२५॥\nतेनेत्युक्ते मयाप्युक्तं भगवन्विद्धि ईदृशम् ।\nन किंचिदावां बुद्धोऽपि कस्माज्जानासि न स्वयम् ॥२६॥\nइति श्रुत्वा स भगवान्पुनर्ध्यानमयोऽभवत् ।\nददर्शोदन्तमखिलमस्माकं स्वात्मनस्तथा ॥२७॥\nमुहूर्तमात्रेणोवाच प्रबुध्य ध्यानतो मुनिः ।\nश्रूयतामिदमाश्चर्यमार्यौ हि कार्यवेदिनौ ॥२८॥\nयमिमे पश्यथः साधू कदम्बतरुपुत्रकम् ।\nमदास्पदमरण्यान्या धम्मिल्लमिव पुष्पितम् ॥२९॥\nकेनापि कारणेनास्मिन्सती वागीश्वरी सती ।\nअवसद्दशवर्षाणि समस्तर्तुनिषेविता ॥३०॥\nतदा तेनेह विस्तीर्णमभवद्धनकाननम् ।\nगौरीवनमिति ख्यातं भूषितं कुसुमर्तुभिः ॥३०॥\nभृङ्गाङ्गनाजनमनोहरहारिगीत-\nलीलाविलोलकलकण्ठविहंगमङ्ग ।\nपुष्पाम्बुवाहशतचन्द्रनभोवितानं\nराजीवरेणुकणकीर्णदिगन्तरालम् ॥३२॥\nमन्दारकुन्दमकरन्दसुगन्धिताशं\nसंसूच्छ्वसत्कुसुमराशिशशाङ्कनिष्ठम् ।\nसंतानकस्तवकहासविकासकान्त-\nमामोदिमारुतसमस्तलताङ्गनौघम् ॥३३॥\nपुष्पाकरस्य नगरं नवगीतभृङ्गं\nभृङ्गाङ्गनाकुसुमखण्डकमण्डपाढ्यम् ।\nचन्द्रांशुजालपरिकोमलपुष्पदोला-\nदोलायमानसुरसिद्धवधूसमूहम् ॥३४॥\nहारीतहंसशुककोकिलकोककाक-\nचक्राह्वभासकलविङ्ककुलाकुलाङ्गम् ।\nभेरुण्डकुक्कुटकपिञ्जलहेमचूड-\nराढामयूरबककल्पितकेलिरम्यम् ॥३५॥\nगन्धर्वयक्षसुरसिद्धकिरीटघृष्ट-\nपादाजकर्णिककदम्वसरस्वतीकम् ।\nवातायनं कनककोमलचम्पकौघ-\nताराम्बराम्बुधरपूरगृहीतगन्धम् ॥३६॥\nमन्दानिलस्खलितपल्लववालवल्ली-\nविन्यासगुप्तदिवसाधिपरश्मिशीतम् ।\nपीतं कदम्बकरवीरकनालिकेर-\nतालीतमालकुलपुष्पपरागपूरैः ॥३७॥\nकह्लारकीर्णकुमुदोत्पलपद्मखण्ड-\nवल्गच्चकोरबककोककदम्बहंसम् ।\nतालीसगुग्गुलकचन्दनपारिभद्र-\nभद्रद्रुमोदरविहारिविचित्रशक्ति ॥३८॥\nतस्मिन्वने चिरमुवास हरार्धदेहा\nकेनापि कारणवशेन चिराय गौरी ।\nभूत्वा प्रसन्नशशिबिम्बमुखी कदम्ब-\nवागीश्वरी शशिकलेव शिवस्य मूर्ध्नि ॥३९॥"
  },
  {
    "text": "इत्यार्षे श्रीवासिष्ठमहारामायणे वा० दे० मो० नि० उ० ब्रह्मगीतासु तापसोपा० गौर्याश्रमवर्णनं नामैकाशीत्यधिकशततमः सर्गः ॥१८१॥"
  }
]
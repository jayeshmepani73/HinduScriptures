[
  {
    "text": "श्रीवसिष्ठ उवाच ।\nततोऽहमभवं तेजस्तेजोधारणयेद्धया ।\nचन्द्रार्कतारकाग्न्यादिविचित्रावयवान्वितम् ॥१॥\nनित्यं सत्त्वप्रधानत्वात्प्रकाशाकृतिराजगत् ।\nसर्वं दृश्यमृते सर्वचौरध्वान्तप्रतापयुक् ॥२॥\nदीपादिभिः शनैः स्निग्धैर्दशाशतविहारिभिः ।\nप्रत्यक्षीकृतसर्वार्थं प्रतिगेहं सुराजवत् ॥३॥\nलोकालोके च हृषितैश्चन्द्रार्काद्यंशुरोमभिः ।\nपरप्रकाशैकरतैर्दूरोत्क्षिप्ताम्बराम्बरम् ॥४॥\nअन्धकारस्य दैन्यस्य समस्तगुणनाशिनः ।\nदृश्यं सदृश्यमनिशं सर्वस्य गुणशालिनः ॥५॥\nतमस्तमालपरशुः परशुद्धिकरं पदम् ।\nसुवर्णमणिमाणिक्यमुक्तादिजनजीवितम् ॥६॥\nशुक्लकृष्णारुणादीनां नित्यं ज्योत्स्नाङ्गशायिनाम् ।\nपुत्राणामिव वर्णानां सर्वेषां देहदः पिता ॥७॥\nघनस्नेहरसं पृथ्व्या रक्षितानलवेधनम् ।\nगृहं प्रति घनानन्दैर्वृतदीपकपुत्रकम् ॥८॥\nदृष्टं पातालकेष्वीषत्तमोरूपेषु पावकम् ।\nअर्धदृष्टं रजोरूपे भूतले भूतमालिते ॥९॥\nसत्त्वात्मसु महासत्त्वं नित्यत्वं देवसद्मसु ।\nजगज्जीर्णकुटीदीपः कूपोम्भस्तमसोर्महान् ॥१०॥\nदिग्वधूविमलादर्शो निशानीहारमारुतः ।\nसत्त्वं चन्द्रार्कवह्नीनां कुङ्कुमालेपनं दिवः ॥११॥\nकेदारं दिनसस्यानां तमोच्छूनामनुग्रहः ।\nनभःकाचबृहत्पात्रक्षालनाम्बु समुल्लसत् ॥१२॥\nसत्ताप्रदतयार्थानां प्रकाशकतयापि च ।\nचिन्मात्रपरमार्थस्य सहोदर इवानुजः ॥१३॥\nक्रियाकमलिनीभानुर्भूतलोदरजीवितम् ।\nरूपालोकमनस्कारचमत्कारश्चितेर्यथा ॥१४॥\nनभस्तलगतासंख्यनक्षत्रमणिमालितः ।\nदिनर्तुवत्सराबृंह्यवाडवाग्न्यादिफेनिलः ॥१५॥\nचन्द्रार्कादितरङ्गान्तरजडं पङ्किलो महान् ।\nबृहद्ब्रह्माण्डखातस्थो नित्यमेकार्णवोऽक्षयः ॥१६॥\nहेमादिषु सुवर्णत्वं नरादिषु पराक्रमः ।\nकाचकच्यं च रत्नादौ वर्षादिष्ववभासनम् ॥१७॥\nज्योत्स्ना मुखेन्दुबिम्बेषु पक्ष्मलेक्षणलक्ष्मसु ।\nस्रवत्स्नेहामृतापूरो हाससौहार्दभासनम् ॥१८॥\nकपोलबाहुनेत्राक्षिभ्रूकरालकलासकः ।\nनिजोऽजेयतया जातो विलासः कामिनीजने ॥१९॥\nतृणीकृतत्रिभुवनचपेटास्फोटितद्विषाम् ।\nशिरःसु वज्रीकरणं वीर्यं सिंहादिचेतसि ॥२०॥\nकटुकङ्कटकुट्टाकखड्गसंघट्टटांकृतैः ।\nपटुस्फुटाटोपरटि भटेष्वटनमुद्भटम् ॥२१॥\nदेवेषु दानवारित्वं सुरारित्वं सुरादिषु ।\nसर्वभूतेषु सोजस्त्वमुन्नामः स्थावरादिषु ॥२२॥\nअथ ते मरुवद्भास्वांस्तत्राहमनुभूतवान् ।\nजगदाकाशकोशेषु तेषु तामरसेक्षण ॥२३॥\nदिगन्तदशनिस्तीर्णैः करजालैर्जगत्खगम् ।\nगृह्णदद्व्यङ्गमर्कत्वं ग्रामवदृष्टभूतलम् ॥२४॥\nकामोत्पले कोशचक्रं वाडवं तिमिरार्णवे ।\nब्रह्माण्डसदने दीपं वृक्षं दिनफलावलेः ॥२५॥\nरसायनह्रदाकारमिन्दुत्वं वदनं दिवः ।\nनिशानिशाचरीहासं विकासं रजनीविशाम् ॥२६॥\nजगल्लावण्यलक्ष्मीणां सर्वासामुपमास्पदम् ।\nरजनीरोहिणीनारीकैरवाणां परं प्रियम् ॥२७॥\nनेत्रवृन्दस्य वक्त्रस्य द्युलतापुष्पजालकम् ।\nस्वर्गौघमशकव्यूहं तारकापटलं मृदु ॥२८॥\nवणिङ्मात्रे वणिग्घस्ततुलातोलनदोलितम् ।\nरत्नत्वं जलकल्लोलहस्तान्दोलनमब्धिभिः ॥२९॥\nअब्धाऽब्धौ शफरावर्तमब्धा गोमञ्जरीगणः ।\nअब्दादौ दावदहनं वैद्युतं द्योतनं तनौ ॥३०॥\nदारुदारणदुर्वारदीप्तं ज्वलनमाततम् ।\nयज्ञाग्निदाहकल्याणं विस्फोटकठिनारवम् ॥३१॥\nकचत्काञ्चनमाणिक्यमुक्तामणिमयं महः ।\nतपस्तां नीतमाक्षिप्य पाण्डित्यमिव पामरैः ॥३२॥\nविभ्रान्तं स्तनशृङ्गेषु मुक्ताहारतया तया ।\nअसुरोरगगन्धर्वनरनायकयोषिताम् ॥३३॥\nपादाहतिं गतं मार्गे तिलकत्वं वधूमुखे ।\nखद्योतेन मया लब्धं पश्यावस्थासु चापलम् ॥३४॥\nक्वचिद्विद्युत्तया तेषु शफर्या चार्णवेष्विव ।\nखस्थेषु विकृतं चारु वार्यावर्तविराविषु ॥३५॥\nक्वचिद्दीपतयानीय कलिकाकोमलाङ्गया ।\nअन्तःपुरेषु कान्तानां सुरतालोकनं कृतम् ॥३६॥\nक्वचित्कज्जलजालस्य ज्वालाकनकदाकृते ।\nखेदिना घनकूर्माभं सङ्गेनैव स्वकोटरे ॥३७॥\nकल्पान्तेषु क्वचित्सर्वजगद्भ्रमघनश्रमात् ।\nखे कज्जलासिते लीनं रुद्रेभ इव विद्युता ॥३८॥\nक्वचिदाकल्पमापीय वाडवाग्नितया जलम् ।\nजगत्सु गगनेष्वन्ते ननृते जलराशिषु ॥३९॥\nक्वचिदुल्मुकदन्तेन मया ज्वालाभुजात्मना ।\nविलोलधूमावर्तोग्रकुन्तलेनाकुलौजसा ॥४०॥\nपुरपल्वलदाहेषु कवलीकृतजन्तुना ।\nकृताः कृताष्ट काष्ठादिपदार्थाः खादनोचिताः ॥४१॥\nहतेन शस्त्रपाषाणैरयःपिण्डादिवासिना ।\nहन्तृदाहार्थमुद्गीर्णाः कणकोपलताः क्वचित् ॥४२॥\nक्वचिन्महाशिलाकोशे पाषाणमणिना मया ।\nसमस्तभूतादृश्येन स्थितं युगशतान्यपि ॥४३॥\nश्रीराम उवाच ।\nमुने तस्यामवस्थायामनुभूतं त्वया सुखम् ।\nउत दुःखमिति ब्रूहि बोधाय मम मानद ॥४४॥\nश्रीवसिष्ठ उवाच ।\nयथा याति नरः सुप्तो जडतां चेतनोऽपि सन् ।\nचिद्व्योम गच्छेद्दृश्यत्वं तथा जाड्यं प्रचेतति ॥४५॥\nआत्मानं चेतति ब्रह्म पृथ्व्यादीव यदा तदा ।\nसुप्तं जडमिवास्तेऽन्तः स्यादस्य न तदन्यथा ॥४६॥\nवस्तुतस्तस्य खोर्व्यादि नासद्रूपं न सन्मयम् ।\nद्रष्टृदृश्यमिवाभाति ब्रह्म चैतत्समं स्थितम् ॥४७॥\nएतत्सत्यपरिज्ञानं यस्योत्पन्नमखण्डितम् ।\nन तस्य पञ्चभूतानि न दृश्यद्रष्टृविभ्रमः ॥४८॥\nतदा मयैवं शुद्धेन तत्कृतं ब्रह्मरूपिणा ।\nब्रह्मरूपादृते किंचिदेतत्कर्तुर्न युज्यते ॥४९॥\nयदा सर्वमिदं दृश्यं जातं ब्रह्म निरामयम् ।\nतदा ब्रह्मपदस्थेन मयात्मैवैवमीक्षितः ॥५०॥\nयदा पुनरहं पञ्चभूतानीत्येव भासयन् ।\nभवामि जड एवाहं तदा चेतामि किं किल ॥५१॥\nसुप्तोऽस्मीति दृढं भावं बुद्धवांश्चेतनोऽपि सन् ।\nनैद्रमेवैत्यलं जाड्यं लसच्चेतति किंचन ॥५२॥\nयस्तु ज्ञानप्रबुद्धात्मा देहस्तस्याधिभौतिकः ।\nशाम्यत्युदेति विमलो बोधात्मैवातिवाहिकः ॥५३॥\nआतिवाहिकदेहेन तेन बोधात्मनाणुना ।\nबृहता वा यथाकामं निर्वाणात्मावतिष्ठते ॥५४॥\nबोधदेहेन हृदयं शिलानामप्यभेदिनाम् ।\nप्रविश्याशु विनिर्याति याति पातालमम्बरम् ॥५५॥\nतस्मान्मया पुरा राम बोधदेहेन तत्तदा ।\nतथा कृतमनन्तेन चिन्मयव्योमरूपिणा ॥५६॥\nवज्रपाषाणपातालनभोम्बरगमागमान् ।\nकुर्वतस्तादृशस्याशु न विघ्न उपजायते ॥५७॥\nबोधमात्रशरीरेण यावदास्ते जडेष्वसौ ।\nपदार्थेषु तथाभूतस्तावत्तत्रावतिष्ठते ॥५८॥\nस्वेच्छयैव चलित्वाथ ततोऽन्यत्र प्रयाति चेत् ।\nतच्चैव स्थितिं याति तत्तथैवागतिर्यथा ॥५९॥\nबोधमात्रं विदुर्देहमातिवाहिकमव्ययम् ।\nइदानीं त्वं तमेवेह बुधोऽनुभवसि स्वयम् ॥६०॥\nचिन्मात्रव्योमरूपोऽस्मीत्यर्कादाविति बोधतः ।\nआत्मैवास्तमुपानीतः सन्नेवासन्निवात्मना ॥६१॥\nस्थितं स्वप्नादिजगति तमसेवासतेव च ।\nआवृतेनेव वान्यासामलभ्येन सता दृशम् ॥६२॥\nतरङ्गलेखयाङ्गारसरितः स्वाङ्गलग्नया ।\nमनोराज्यश्रियेवाशुक् प्रोत्पन्नस्तद्वदेहया ॥६३॥\nकज्जलालिकया वह्निविपिनं पुष्पशोभया ।\nफुल्लस्थलाम्बुजाकारं किंशुकाशोकरूपया ॥६४॥\nविततारम्भयाप्युच्चैर्ज्वालाज्वलतयेद्धया ।\nउपोत्थायाङ्ग गलितं खललक्ष्म्येव लीलया ॥६५॥\nतेजस्तयापि परमाणुकणोदरेऽपि\nदृष्टेत्थमेवमिह राम मया जगच्छ्रीः ।\nअन्या च सा न च चिदम्बरतः परस्मा-\nत्स्वप्ने पुराचलगणोऽत्र निदर्शनं वः ॥६६॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षो० निर्वाणप्रकरणे उ० पाषा० तैजसजगद्वर्णनं नामैकनवतितमः सर्गः ॥९१॥"
  }
]
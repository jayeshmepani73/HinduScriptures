[
  {
    "text": "श्रीवसिष्ठ उवाच ।\nइति विश्रान्तवानेष मनोहरिणकोऽरिहन् ।\nतत्रैव रतिमायाति न याति विटपान्तरम् ॥१॥\nएतावताथ कालेन स विवेकद्रुमः फलम् ।\nअन्तस्थं परमार्थात्म शनैः प्रकटयत्यलम् ॥२॥\nध्यानद्रुमफलं पुण्यौ तदसौ स्वमनोमृगः ।\nअधःस्थितः प्रान्तगतं तस्य पश्यति सत्तरोः ॥३॥\nआरोहति नरो वृक्षं तदास्वादयितुं फलम् ।\nअन्यवर्गपरित्यागो वितताध्यवसायवान् ॥४॥\nविवेकवृक्षपान्नाम वृत्तीस्त्यजति भूगताः ।\nउन्नतं पदमासाद्य भूयो नाधः समीहते ॥५॥\nतेनोत्तमफलार्थेन संस्कारान्प्राक्तनानसौ ।\nविवेकपादपारूढस्त्यजत्यहिरिव त्वचम् ॥६॥\nहसत्युच्चैः पदारूढमात्मानभवलोकयन् ।\nएतावन्तमहं कालं कृपणः कोऽभवं त्विति ॥७॥\nकरुणादिषु तेष्वस्य भ्रमञ्छाखान्तरेषु सः ।\nलोभव्यालमधः कुर्वन्सम्राडिव विराजते ॥८॥\nहृदयेन्दोर्गलश्रेणी दुःखाब्जतिमिरावलिः ।\nकृष्णायःशृङ्खलातृष्णा दिनानुदिनमुज्झति ॥९॥\nउपेक्षते न संप्राप्तं नाप्राप्तमभिवाञ्छति ।\nसोमसौम्यो भवत्यन्तः शीतलः सर्ववृत्तिषु ॥१०॥\nशास्त्रार्थपल्लवेष्वेव निषण्णात्मावतिष्ठते ।\nउन्नतावनता याता अधः पश्यञ्जगद्गतीः ॥११॥\nभीमद्रुमलतोत्कीर्णपुष्पप्रकरदन्तुराः ।\nप्राक्तनीः स्वाः स्थलीः पश्यन्हसत्यन्तर्वराकताम् ॥१२॥\nतेषु तत्स्कन्धदेशेषु तथोड्डीनविडीनया ।\nहारिण्या विहरञ्जात्या राजेव परिराजते ॥१३॥\nपुत्रदारसमग्राणि मित्राणि च धनानि च ।\nजन्मान्तरकृतानीव स्वप्नजानीव पश्यति ॥१४॥\nरागद्वेषभयोन्मादमानमोहमहत्तया ।\nनटस्येवास्य दृश्यन्ते शीतलामलचेतसः ॥१५॥\nउन्मत्तचेष्टिताकारा हसत्यपि पुरोगताः ।\nतरङ्गभङ्गुराधाराः संसारसरितो गतीः ॥१६॥\nन स चेतयते काश्चिल्लोकदारधनैषणाः ।\nअपूर्वपदविश्रान्तो जीवन्नेव यथा शवः ॥१७॥\nकेवलं केवले शुद्धे बोधात्मनि महोन्नते ।\nदत्तदृष्टिः फले तस्मिन्परं समधिरोहति ॥१८॥\nस्मृत्वा स्मृत्वापदः पूर्व संतोषामृतपोषितः ।\nअर्थानामप्यनर्थानां नाशेषु परितुष्यति ॥१९॥\nव्यवहारेषु कार्येषु भोगसंपादकेष्वपि ।\nपरमुद्वेगमायाति सनिद्र इव बोधितः ॥२०॥\nदीर्घाध्यग इवोदारामनारतमबाधिताम् ।\nचिरं मौर्ख्यश्रमाक्रान्तो विश्रान्तिमभिवाञ्छति ॥२१॥\nनिःश्वासबोधितोऽप्यग्निरनिन्धन इवात्मनि ।\nश्वासमात्रसमोऽप्यन्तरतिष्ठन्नेव शाम्यति ॥२२॥\nआपतन्तीं बलादेव पदार्थेष्वरतिं शनैः ।\nन शक्नोति निराकर्तुं दृष्टिमत्र च्युतामिव ॥२३॥\nतां महापदवीं गच्छन्परमार्थफलप्रदाम् ।\nभूमिकामप्युपायाति वचसामप्यगोचराम् ॥२४॥\nकुतोऽप्यचेष्टितेष्वेव संप्राप्तेषु विधेर्वशात् ।\nभोगेष्वरतिमायाति पान्थो मरुमहीष्विव ॥२५॥\nघूर्णः क्षीण इवानन्दी सुप्तः संसारवृत्तिषु ।\nअन्तःपूर्णमना मौनी कामपि स्थितिमृच्छति ॥२६॥\nस तादृग्रूपतामेत्य परमार्थफलस्य तत् ।\nक्रमान्निकटमाप्नोति खगोऽगपदवीमिव ॥२७॥\nततस्तदखिलां बुद्धिं विहाय वियता समः ।\nगृह्णात्यथास्वादयति भुङ्क्तेऽथ परितृप्यति ॥२८॥\nसंकल्पार्थपरित्यागाद्दिनानुदिनमातता ।\nशुद्धस्वभावविश्रान्तिः परमार्थाप्तिरुच्यते ॥२९॥\nभेदबुद्धिर्विलीनार्थाऽभेद एवावशिष्यते ।\nशुद्धमेकमनाद्यन्तं तद्ब्रह्मेति विदुर्बुधाः ॥३०॥\nलोकैषणाविरक्तेन त्यक्तदारैषणेन च ।\nधनैषणाविमुक्तेन तस्मिन्विश्रम्यते पदे ॥३१॥\nपरेण परिणामेन मिथश्चित्परमार्थयोः ।\nतापेन हिमलेखेव भेदबुद्धिर्विलीयते ॥३२॥\nतज्ज्ञस्याकृष्टमुक्तस्य स्वभावेषूपमां विना ।\nस्थितिः स्रग्दामकस्येव न संभवति काचन ॥३३॥\nयथाऽप्रकटिताङ्गान्तःसंस्थिता शालभञ्जिका ।\nन सती नासती स्तम्भे तथा विश्वस्थितिः परे ॥३४॥\nध्यानं न शक्यते कर्तुं न चैतदुपयुज्यते ।\nअबोधेन विबुद्धस्तु स्वयमत्रैव तिष्ठति ॥३५॥\nआत्यन्तिकी विरसता यस्य दृश्येषु दृश्यते ।\nस बुद्धो ना प्रबुद्धस्य दृश्यत्यागे हि शक्तता ॥३६॥\nदृश्यस्य बोधताबोधो यो बोधादपरिक्षयः ।\nस समाधानशब्देन प्रोच्यते सुसमाहितेः ॥३७॥\nद्रष्टृदृश्यैकतारूपः प्रत्ययो मनसो यदा ।\nस तदेकसमाधाने तदा विश्राम्यति स्वयम् ॥३८॥\nस्वभावो दृश्यवैरस्यमेव तत्त्वविदो निजः ।\nदृश्यस्पन्दनमेवाहुरतत्त्वज्ञत्वमुत्तमाः ॥३९॥\nअतज्ज्ञायैव विषयाः स्वदन्ते न तु तद्विदः ।\nन हि पीतामृतायान्तः स्वदते कटु काञ्जिकम् ॥४०॥\nवितृष्णस्यात्मनिष्ठत्वादेषणात्रयमुज्झतः ।\nज्ञस्याप्यनिच्छतो ध्यानमर्थायातं प्रवर्तते ॥४१॥\nबोधः स्फुरति तृष्णायाः सैव यस्य न विद्यते ।\nतस्य स्वरूपमुत्सृज्य क्वासौ तिष्ठति कः कथम् ॥४२॥\nज्ञस्यानाराधको ध्येयबोधो नयतु यो भवेत् ।\nअनन्ता सा वितृष्णस्य निर्विभागोदितः स्वयम् ॥४३॥\nअनन्तमपतृष्णस्य स्वयमेव प्रवर्तते ।\nध्यानं गलितपक्षस्य संस्थानमिव भूभृतः ॥४४॥\nशुद्धबोधात्मनि ज्ञत्वादसमाहिततोदिता ।\nन जातु सुसमिद्धेऽग्नौ घृतविन्दोरवस्थितिः ॥४५॥\nपरं विषयवैतृष्ण्यं समाधानमुदाहृतम् ।\nआहृतं येन तन्नूनं तस्मै नृब्रह्मणे नमः ॥४६॥\nनूनं विषयवैतृष्ण्ये परिप्रौढिमुपागते ।\nन शक्नुवन्ति निर्हर्तुं ध्यानं सेन्द्राः सुरासुराः ॥४७॥\nपरं विषयवैतृष्ण्यं वज्रध्यानं प्रसाध्यताम् ।\nभेदे विगलिते ज्ञानादन्यध्यानतृणेन किम् ॥४८॥\nमूर्खस्थो विश्वशब्दार्थो नामूर्खविषयस्तथा ।\nतज्ज्ञाज्ञयोस्तयोश्चैव विश्वविश्वेशयोस्तथा ॥४९॥\nयत्रैकीभूय कचनं तत्र विश्राम्यतां बुधाः ।\nबोधभूमिषु सिद्धानामर्थानां वा विवेकिनाम् ॥५०॥\nसत्तासत्ते द्वयैक्ये च निर्णीते नेह केनचित् ।\nउपाय एकः शास्त्रार्थो द्वितीयो ज्ञसमागमः ॥५१॥\nध्यानं तृतीयं निर्वाणे श्रेष्ठस्तत्रोत्तरोत्तरः ।\nजीवादर्शान्मिथो रूपं गृह्णात्येषा महद्वपुः ॥५२॥\nजगत्युदेति संघट्टादाविशेषं समे समे ।\nज्ञातपूर्वापराशेषजगदष्टापदस्थितेः ॥५३॥\nएकसिद्धौ द्वयोः सिद्धिर्बोधवैतृष्ण्यदीपयोः ।\nमतिवात्याधुतो व्योम्नि दग्धो ज्ञानाग्निनाखिलः ॥५४॥\nजगत्तूलः परे शान्ते न जाने क्वाशु गच्छति ।\nचित्राग्निनेव बोधेन तेन जाड्यं न शाम्यति ॥५५॥\nनिर्मूलापि जगद्भ्रान्तिर्येनाशु न विलीयते ।\nयथाज्ञस्य जगज्ज्ञप्तिरपज्ञानात्प्रदीप्यते ॥५६॥\nतथा ज्ञस्य परिज्ञानात्तदज्ञप्तिः प्रदीप्यते ।\nतज्ज्ञस्याज्ञजगज्ज्ञप्तिशब्दार्थरहिता स्थिता ॥५७॥\nयथास्थितैव त्रिजगज्ज्ञप्तिश्चित्र इवोदिता ।\nशून्यत्वेनैव रचिता सुप्तत्वेनेव निर्मिता ॥५८॥\nभासते भामयी वाञ्छा जगज्ज्ञप्तिर्ज्ञचेतसि ।\nनूनं बोधेऽविमूढस्य नाहंता न जगत्स्थितिः ॥५९॥\nभासते परमाभासरूपिणः काप्यवस्थितिः ।\nबोधाबोधात्मकं चित्तं भाति शुष्कार्द्रकाष्ठवत् ॥६०॥\nबोधादेकं जगद्भावैर्जाड्यान्नात्मत्वमागतम् ।\nमिथो बोधाद्द्विवदति मैत्रीं भजति बोधतः ॥६१॥\nय एवास्याधिको भागस्तन्मयत्वेन तिष्ठति ।\nबुधः सतत्त्वं नावैति जगतोऽभावभावयोः ॥६२॥\nजाग्रत्स्वप्नसुषुप्तानां स्वभावमिव तुर्यगः ।\nवासनैव मनः सेयं स्वविचारेण नश्यति ॥६३॥\nअवस्तुत्वादतो मोक्षो नात्मनाशे प्रवर्तते ॥६४॥\nध्यानद्रुमात्स्वयमुपोढमनल्पपाकात्कालेन बोधमुपयातवतः क्रमेण ।\nभुक्त्वा रसायनफलं परबोधमाद्यमिच्छन्मनोहरिणको निगडाद्विमुक्तः ॥६५॥"
  },
  {
    "text": "इत्यार्षे श्रीवासिष्ठमहारामायणे बाल्मीकीये दे० मो० निर्वाणप्रकरणे उत्तरार्धे मनोहरिणकोपाख्यानं नाम पञ्चचत्वारिंशः सर्गः ॥४५॥"
  }
]
[
  {
    "text": "श्रीवसिष्ठ उवाच ।\nइच्छाविषविकारस्य वियोगं योगनामकम् ।\nशान्तये श्रृणु भूयोऽपि पूर्वमुक्तमपि स्फुटम् ॥१॥\nआत्मनो व्यतिरिक्तं चेद्विद्यते तदिहेच्छया ।\nइष्यतामसति त्वेतत्स्वात्मान्यत्वं किमिष्यते ॥२॥\nनिर्भागावयवा सूक्ष्मा व्योम्नः शून्यतरैव चित् ।\nसैवाहंजगदाकारा सती किं तत्तयेष्यते ॥३॥\nसा व्योमरूपा व्योमैव व्योमात्मवेद्यवेदिका ।\nव्योमात्मजगदाभासमत्रेच्छाविषयोऽस्ति कः ॥४॥\nग्राह्यग्राहकसंबन्धः कुतश्चिदिति तन्न नः ।\nविद्यतेऽसौ प्रशान्तानां येषामस्ति न वेद्मि तान् ॥५॥\nग्राह्यग्राहकसंबन्धः स्वनिष्ठोऽपि न लभ्यते ।\nअसतस्तु कथं लाभः केन लब्धोऽसितः शशी ॥६॥\nएषैव ग्राहकादीनां सत्ता यन्नात्मनिष्ठता ।\nस्वभावावेक्षया सत्या न जाने क्व प्रयान्ति ते ॥७॥\nएष एव स्वभावो यद्दृष्टृदृश्यक्षयोऽखिलः ।\nज्ञात्वाऽसत्या विनिर्वाणमहंतात्मनि गच्छति ॥८॥\nनिर्वाणे नास्ति दृश्यादि दृश्यादौ नास्ति निर्वृतिः ।\nमिथोऽनयोरनुभवो न च्छायातपयोरिव ॥९॥\nउभे एते मिथोऽसत्ये असत्ये च न निर्वृतिः ।\nयतो निर्वाणमजरमदुःखमनुभूयते ॥१०॥\nभ्रमभूतं च दृश्यादि नित्यं नात्र सुखप्रदम् ।\nअसच्च तद्भाव्यतां मा निर्वाणे स्थीयतामजे ॥११॥\nशुक्तिकारूप्यसदृशं प्रेक्षितं यन्न लभ्यते ।\nअर्थकार्यपि तन्नास्ति किमत्रापह्नवेन च ॥१२॥\nतत्सद्भावान्महद्दुःखमसद्भावान्महत्सुखम् ।\nअभावः सोपपत्तिस्तु दृढतां याति भावनात् ॥१३॥\nतत्किमात्मनि बन्धाय विदग्धं न मुधाधमाः ।\nस्पष्ट एवोपचयादेर्वस्तुन्यस्तमिताऽपदे ॥१४॥\nकार्यकारणभावादि ब्रह्मैव सकलं यदा ।\nतदा तु ब्रह्मता ह्यस्मिन्संविन्मात्रात्मके तते ॥१५॥\nमार्गयन्ति प्रबोधाय तैर्मृगैरलमस्तु नः ।\nव्योमरूपे किलैकस्मिन्सर्वात्मनि तते सति ॥१६॥\nकार्यकारणताढ्यानामुक्तीनामेव कः क्रमः ।\nयो हेतुः स्पन्दने वायोर्द्रवत्वे सलिलस्य च ॥१७॥\nशून्यत्वे नभसः सौम्य सर्गादित्वे चिदात्मनः ।\nकार्यकारणभावादि ब्रह्मैव सकलं यदा ॥१८॥\nतदा ब्रह्मणि सर्गाणां कारणार्था विलज्जता ।\nन दुःखमस्ति न सुखं शान्तं शिवमयं जगत् ॥१९॥\nनास्ति चिन्मात्रतान्यत्वमत इच्छोदयः कुतः ।\nमृद्देहयोधसेनायां न मृन्मात्रेतरद्यथा ॥२०॥\nन सज्जगदहंतादौ दृश्ये ब्रह्मेतरत्तथा ।\nश्रीराम उवाच ।\nएवं चेत्तदुदेत्विच्छा मा वोदेतु मुनीश्वर ॥२१॥\nसा तु ब्रह्मैव कोऽर्थः स्यादस्या विधिनिषेधने ।\nश्रीवसिष्ठ उवाच ।\nज्ञातायां संप्रबुद्धायामिच्छा ब्रह्मैव नेतरत् ॥२२॥\nयथा संबुद्धवान्राम तत्सत्यं किं त्विदं श्रृणु ।\nयदा यदा ज्ञतोदेति शाम्यतीच्छा तदा तदा ॥२३॥\nवस्तुस्वभावादुदयत्यादित्ये यामिनी यथा ।\nशाम्यत्येव न तूदेति ज्ञप्ताविच्छादि तत्तथा ॥२४॥\nयथा यथोदयो ज्ञप्तेर्द्वैतशान्तिस्तथा तथा ।\nवासनाविलयश्चैव कथमिच्छोदयो भवेत् ॥२५॥\nतस्या विद्योपशान्तेयं निर्मला मुक्ततोदिता ।\nअशेषदृश्यवैरस्याद्यस्येच्छोदेति न क्वचित् ॥२६॥\nविरक्ततास्य नो दृश्ये नोदेत्यत्रास्य रक्तता ।\nकेवलं द्रष्टृदृश्यश्रीः स्वदते न स्वभावतः ॥२७॥\nकाकतालीययोगेन परप्रेरणयानया ।\nयदि किंचित्कदाचिच्च सम्यगिच्छति वा न वा ॥२८॥\nतदस्य सेच्छा नेच्छा वा ब्रह्मैवात्र न संशयः ।\nइच्छा न जायते ज्ञस्यावश्यमेवानु वा नवा ॥२९॥\nज्ञता चेदुदिता जन्तोस्तदिच्छास्योपशाम्यति ।\nनैतयोः स्थितिरेकत्र प्रकाशतमसोरिव ॥३०॥\nप्रतिषेधविधीनां तु तज्ज्ञो न विषयः क्वचित् ।\nशान्तसर्वैषणेच्छस्य कोऽस्य किं वक्ति किंकृते ॥३१॥\nएतदेव ज्ञताचिह्नं यदिच्छास्वतितानवम् ।\nह्लादनं सर्वलोकानामथानुभव एव वा ॥३२॥\nदृश्यं विरसतां यातं यदा न स्वदते क्वचित् ।\nतदा नेच्छा प्रसरति तदैव च विमुक्तता ॥३३॥\nबोधादनैक्यमद्वैतं यः शान्तमवतिष्ठते ।\nइच्छानिच्छादयः सर्वे भावास्तस्य शिवात्मकाः ॥३४॥\nबोधादस्तमितद्वैतमद्वैतैक्यविवर्जितम् ।\nयः स्वच्छो विगतव्यग्रः शान्त आत्मन्यवस्थितः ॥३५॥\nनैव तस्य कृतेनार्थो नाकृतेनेह कश्चन ।\nन चास्य सर्वभूतेषु कश्चिदर्थव्यपाश्रयः ॥३६॥\nनानिच्छया नेच्छयाथ न सता नासता सदा ।\nनैवात्मना न चान्येन नैतैर्मरणजीवितैः ॥३७॥\nइच्छा च तस्य नोदेति निर्वाणस्य प्रबोधिनः ।\nयदि चोदेति तस्येच्छा ब्रह्म शाश्वतमेव सा ॥३८॥\nन दुःखमस्ति न सुखं शान्तं शिवमजं जगत् ।\nइति योऽन्तः शिलेवास्ते तं प्रबुद्धं विदुर्बुधाः ॥३९॥\nदुःखं सुखं भावनया कुर्वन्विषमिवामृतम् ।\nइति निश्चित्य धीरात्मा प्रबुद्ध इति कथ्यते ॥४०॥\nतत्स्थितं व्योमनि व्योम शान्ते शान्तं शिवे शिवम् ।\nशून्ये शून्यं सति च सद्यद्ब्रह्मणि जगत्स्थितम् ॥४१॥\nअसंवेदनसंवित्खे ततेऽविश्वमिति स्थिते ।\nसौम्ये समसमे शान्ते शिवेऽहंताभ्रमः क्षयी ॥४२॥\nयदिदं दृश्यते किंचिज्जगत्स्थावरजङ्गमम् ।\nतत्सर्वं शान्तमाकाशं परचिन्तापुरोपमम् ॥५३॥\nपरचिन्तापुरोमध्ये गतविघ्नं गमागमौ ।\nयथान्तस्तव शून्यत्वात्तथैवास्मिञ्जगद्भ्रमे ॥४४॥\nअब्धिद्यूर्वीनदीशैलशोभाशून्यतरात्मनि ।\nजृम्भते द्रष्टृकरणं मृगतृष्णाम्बुवीचिवत् ॥४५॥\nस्वप्ननिर्माणपुरवद्वालवेतालतालवत् ।\nयदिदं दृश्यते तत्र किं किलासत्यतेतरत् ॥४६॥\nअसत्यमेवाहमिति भासते सत्यमेव च ।\nभ्रान्तिभाजं विनैवेयं भ्रान्तिः स्फुरति सा सती ॥४७॥\nन सन्नासन्न सदसत्किमपीदमतीन्द्रियम् ।\nअवाच्यं जगदित्येव भात्यवक्षुभितं खवत् ॥४८॥\nइहेच्छानिच्छते ज्ञस्य शाम्यतां यदलं समे ।\nतथापि श्रेयसे मन्ये नन्वनिच्छोदयं स्फुटम् ॥४९॥\nअहं जगदिति ज्ञप्तिः खे खस्येवेयमास्थिता ।\nचिदात्मनो यथा वायोः स्पन्दो नात्रास्ति कारणं ॥५०॥\nचितश्चेत्योन्मुखत्वं यत्तच्चित्तं सैव संसृतिः ।\nसेच्छा तन्मुक्तता मुक्तिर्युक्तिं ज्ञात्वेति शाम्यताम् ॥५१॥\nइच्छा भवत्वनिच्छा वा सर्गो वा प्रलयोऽथवा ।\nक्षतिर्न कस्यचित्काचिन्न च किंचिदिहास्ति हि ॥५२॥\nइच्छानिच्छे सदसती भावाभावौ सुखासुखे ।\nइत्यत्र कलना व्योम्नि संभवन्ति न काश्चन ॥५३॥\nइच्छानां तानवं यस्य दिनानुदिनमागतम् ।\nविवेकशमतृप्तस्य तमाहुर्मोक्षभागिनम् ॥५४॥\nइच्छाक्षुरिकया विद्धे हृदि शूलं प्रवर्तते ।\nजयन्ति यत्र नैतानि मणिमन्त्रौषधानि च ॥५५॥\nयान्कार्यकरणव्यूहान्कृतवान्पूर्वमेव तान् ।\nसंप्रेक्षया न पश्यामि मिथ्याभ्रमभरादृते ॥५६॥\nभ्रमभूतेन कुर्मश्चेद्व्यवहारमवस्तुना ।\nतत्कस्मात्परचित्ताद्रिः कम्बलत्वं न नीयते ॥५७॥\nअसता व्यवहारश्चेत्प्रेक्षामात्रविनाशिना ।\nक्रियते शशशृङ्गेण तत्कथं छाद्यते न खम् ॥५८॥\nअहभावाच्चिदाकाशो जाड्यातिशयतः क्षणात् ।\nपाषाणतां जलमिव मनस्त्वाद्याति देहताम् ॥५९॥\nचित्त्वादनुभवत्येतामसत्यामेव देहिताम् ।\nअविनष्टैव चिच्छक्तिः स्वप्ने स्वमरणं यथा ॥६०॥\nव्योम्न्यसत्यमवस्तुत्वात्सत्यं चानुभवाद्यथा ।\nनीलत्वं तद्वदीशेऽस्मिन्सर्गो नासन्न सन्मयः ॥६१॥\nयथा शून्यत्वनभसोर्यथा स्पन्दनभस्वतोः ।\nभेदो नास्ति तथा सर्गब्रह्मणोरेकरूपयोः ॥६२॥\nनेह संजायते किंचिज्जगदादि न नश्यति ।\nस्वप्नो निद्रागतस्येव केवलं प्रतिभासते ॥६३॥\nअविद्यमाने पृथ्व्यादौ प्रतिभामात्ररूपिणि ।\nसर्गे क इव संरम्भस्त्यागादानैश्चिदम्बरे ॥६४॥\nन देहः प्रतिभातोऽस्ति पृथ्व्यादिकारणान्वितः ।\nकेवलं ब्रह्मचिन्मात्रमेवात्मन्येव संस्थितम् ॥६५॥\nबुद्ध्यादेः कारणत्वं च द्वैतैक्यासंभवान्न सत् ।\nअनेनेदं क्रियत इत्यस्यार्थं याति संभवात् ॥६६॥\nअहेतुरक्रमं भाति चिति कल्पक्रियागणः ।\nक्षणेनैव यथा स्वप्ने मृतिजन्मादि सत्वराः ॥६७॥\nखमेव पृथ्वी खं शैलाः खमेव दृढभित्तयः ।\nखमेव लोकाः स्पन्दः खं सर्गसंवेदनं चितेः ॥६८॥\nव्योमभित्तौ जगच्चित्रं चिद्रङ्गमयमाततम् ।\nनोदेति नास्तमायाति न शाम्यति न ताम्यति॥६९॥\nचिद्वारिणि जगत्तुङ्गतरङ्गद्रवरूपिणि ।\nकिं नु वा कथमुत्पन्नं किं शान्तं च कदा कथम् ॥७०॥\nशान्ते महाचिदाकाशे जगच्छून्यत्वशालिनि ।\nचेत्यासंभवतः सन्ति नोदयास्तमयौ कुतः ॥७१॥\nपर्वता गगनायन्ते गगनं पर्वतायते ।\nसंवेदनप्रयोगेण ब्रह्मणः सर्गता स्थितौ ॥७२॥\nसंविच्चूर्णप्रयोगेण निमेषार्धेन योगिनः ।\nकुर्वन्ति जगदाकाशमाकाशं त्रिजगन्ति च ॥७३॥\nसिद्धसंकल्पनगराण्यसंख्यानि यथाम्बरे ।\nतथा सर्गसहस्राणि सन्ति तानि तु चिन्नभः ॥७४॥\nमहार्णवे यथावर्ता अन्योन्यमपि मिश्रिताः ।\nपृथगेवावतिष्ठन्ते पयसोऽन्ये च नैव ते ॥७५॥\nमहाचिति महासर्गा अन्योन्यमपि मिश्रिताः ।\nपृथगेवावतिष्ठन्ते व्यतिरिक्ता न ते ततः ॥७६॥\nसर्गात्सर्गान्तरालोके या प्रबुद्धस्य योगिनः ।\nसिद्धलोकान्तरे प्राप्तिः सैवेति विबुधोक्तयः ॥७७॥\nअविनाशिनि भूतानि स्थितानि परमे शिवे ।\nव्योम्नीव शून्यतोल्लासाः सर्गवर्गा निरर्गलम् ॥७८॥\nपरमार्थनिजामोदाः सहजाः सर्गविभ्रमाः ।\nनोद्यन्ति नोपशाम्यन्ति लेखा इव शिलोदरे ॥७९॥\nअन्योन्यं कुसुमामोदा मिलिता अप्यमीलिताः ।\nव्योमरूपास्तथा सर्गा अन्योन्यं सिद्धभूमयः ॥८०॥\nसंकल्पाकाशरूपत्वात्सर्वानुभववत्स्थितेः ।\nतनुसंकल्पमोहानां सत्याश्च मननोक्तयः ॥८१॥\nन ज्ञानवादिता सत्या न बाह्यानर्थवादिता ।\nयथावेदनमेतानि वेदनानि फलन्ति वः ॥८२॥\nचिति चित्त्वं यदस्त्यन्तर्जगदित्येव भाविते ।\nभेदो द्रवत्वपयसोरिव नात्रोपपद्यते ॥८३॥\nकालो जगन्ति भुवनान्यहमक्षवर्ग-\nस्त्वं तानि तत्र च तथेति च सर्वमेकम् ।\nचिद्व्योम शान्तमजमव्ययमीश्वरात्म\nरागादयः खलु न केचन संभवन्ति ॥८४॥"
  },
  {
    "text": "इत्यार्षे श्रीवासिष्ठमहारामायणे वाल्मी० दे० मो० निर्वाणप्रक० उत्तरार्धे दृश्योपदेशयोगो नाम सप्तत्रिंशः सर्गः ॥३७॥"
  }
]
[
  {
    "text": "भास उवाच ।\nमन्दरे मृदुमन्दारमन्दिरे मन्दराभिधाम् ।\nआलिंग्याऽप्सरसं सुप्तं सरित्तृणमिवानयत् ॥१॥\nमामथासौ मया पृष्टा समाश्वास्य जलाकुला ।\nबाले किमिदमित्युक्तं तया चपलनेत्रया ॥२॥\nइह चन्द्रोदयेष्वेताश्चन्द्रकान्तकटप्रजाः ।\nनद्यो माद्यन्ति वनिताः सेष्टा इव निशागमे ॥३॥\nत्वत्संगमरसावेशवशात्तन्ननु विस्मृतम् ।\nइत्युक्त्वा मामुपादाय सोड्डीना विहगीव खम् ॥४॥\nभृङ्गं श्रृङ्गवतः श्रृङ्गे गङ्गाकनकपङ्कजे ।\nअहमासं समाः सप्त तत्क्लिन्नोऽकर्दमाप्लुते ॥५॥\nअन्यन्मया जगद्दृष्टमृक्षचक्रविवर्जितम् ।\nगर्भगर्भस्थैकजातिस्वप्रकाशजनावृतम् ॥६॥\nन दिग्विभागो न दिनानि यत्र\nन चैव शास्त्राणि न वेदवादाः ।\nन चैव दैत्यादिसुरादिभेदो\nजगन्मया तादृगथात्मदीप्तम् ॥७\nविद्याधरामरविहारविमानभूमा-\nवभ्रंलिहाचलनितम्बकदम्बकच्छे ।\nआसं समाः समरसोऽमरसोमनामा\nसप्तान्यसप्त ससमुद्रतटे तपस्वी ॥८॥\nपवनवहनसंनिवेशनाना-\nसुहयपयोधरदेहकैरनेकैः ।\nगजहरिणमृगेन्द्रवृक्षवल्ली-\nमृगनगपन्नगपक्षिभिः परीतम् ॥९॥\nगगनमवनितः समेत्य वह्ने -\nर्वरविभवेन जगत्यनन्तकोशम् ।\nक्वचिदहमभितो दिदृक्षुरग्रे\nसृत उरगाशनवद्वलादविद्याम् ॥१०॥\nक्वचिदहं जगतः परिनिर्गतः\nपतित एकमहार्णवविस्तृते ।\nनभसि तत्र निवासिनिभे सितः\nसमयमन्वभवं पतनं तथा ॥११॥\nआकाशकोशपतनानुभवैकवृत्तेः\nश्रान्तस्य मे पदमकार्यथ निद्रयान्तः ।\nतादृक्सुषुप्तवपुषाथ मयोपलब्धं\nस्वप्नात्मजाग्रति तदात्मनि तत्र विश्वम् ॥१२॥\nभूयो दिगन्तभुवनामरमन्दराद्रि-\nसंसारचञ्चलतया लतयेव पक्षी ।\nअक्षीणवातबलया परिचाल्यमान-\nस्तन्मासु तासु पतितो हि जगद्गुहासु ॥१३॥\nविषयाशा दृशो यावत्तावद्यातः क्षणादहम् ।\nपुनस्तथैव पश्यंस्तु दृश्यं यातः पुनःपुनः ॥१४॥\nइति दृश्यमदृश्यं च गम्यं चागम्यमेव च ।\nवेगाल्लङ्घयतो देशं मम वर्षगणा गताः ॥१५॥\nदृश्याख्याया अविद्याया न त्वन्तं प्राप्तवानहम् ।\nमिथ्यैव हृदि रूढायाः पिशाच्या इव बालकः ॥१६॥\nनेदं नेदं सदित्येव विचारानुभवे स्थितम् ।\nतथापीदमिदं चेति दुर्दृष्टिर्न निवर्तते ॥१७॥\nप्रतिक्षणं सुखैर्दुःखैर्देशकालैः समागमैः ।\nसरिद्वारिवदालोला नवमायान्ति यान्ति च ॥१८॥\nतालीतमालबकुलातुलतुङ्गश्रृङ्ग-\nमुन्नादवातजवमेकमहं स्मरामि ।\nसूर्यादिभिर्विरहितं प्रकटं स्वकान्त्या\nसस्थावराद्रितटजङ्गममेव विश्वम् ॥१९॥\nयदेतदेकान्तविहारहारि\nस्वच्छन्दमेकामितमस्तशङ्कम् ।\nक्वचिन्मया चारुजगत्सु दृष्टं\nतुल्या न तस्यामरराजलक्ष्मीः ॥२०॥"
  },
  {
    "text": "इत्यार्षे श्रीवासिष्ठमहा० वा० दे० मो० नि० उ० अवि० वि० भासवर्णितस्वजन्मपरम्परा नाम द्वात्रिंशाधिकशततमः सर्गः ॥१३२॥"
  }
]
[
  {
    "text": "श्रीवसिष्ठ उवाच ।\nभूपीठेन सता तत्र मया तदनु मानव ।\nअनुभूतं नदनदीस्वसंवेदनसंस्थितेः ॥१॥\nक्वचिन्मरणसाक्रन्दनारीकरुणवेदनम् ।\nक्वचिदुत्ताण्डवस्त्रैणमहोत्सवमहासुखम् ॥२॥\nक्वचिद्दुर्वारदुर्भिक्षदुराक्रन्दं दुरीहितम् ।\nक्वचित्सकलसस्यौघसंपन्नघनसौहृदम् ॥३॥\nक्वचिदग्निमहादाहदग्धदेहोग्रवेदनम् ।\nक्वचिज्जलप्लवालूनपुरपत्तनखण्डकम् ॥४॥\nक्वचिच्चपलसामन्तकृतलुण्ठनमण्डलम् ।\nक्वचिदुद्दामदौरात्म्यरक्षःपैशाचमण्डलम् ॥५॥\nक्वचिज्जलाशयोल्लासवेल्लनोत्पुलकाग्रकम् ।\nकन्दरोदरनिष्क्रान्तवातवेल्लितवारिदम् ॥६॥\nसंविद्बोधोन्नमत्स्वाङ्गकेशोत्थाङ्कुरलोमकम् ।\nवारिवाहनविक्षोभनतोन्नतलसत्तलम् ॥७॥\nसशृङ्गभैरवश्वभ्रपुराद्रिवनपत्तनम् ।\nसंविन्मण्डलसंचाललेखाङ्कमृदुकम्पनम् ॥८॥\nक्वचित्सामन्तसंक्षुब्धसैन्यसंहरणं रणे ।\nक्वचित्सौम्यसुखासीनसर्वसामन्तमण्डलम् ॥९॥\nअरण्यं क्वचिदाशून्यमुल्लसद्वातझंकृति ।\nजंगलं क्वचिदालूनव्युप्तसंपन्नसस्यकम् ॥१०॥\nहंसकारण्डवाकीर्णसरः फुल्लाम्बुजं क्वचित् ।\nक्वचिन्मरुस्थलस्थूलस्तम्भनार्जुनमारुतम् ॥११॥\nक्वचिन्नदनदीवाहहेलानिकषघर्घरम् ।\nक्वचिदङ्कुरकार्याङ्गसिक्तबीजस्य जृम्भणम् ॥१२॥\nक्वचिदन्तस्तु कीटास्यमृदुस्पन्दनवेदनम् ।\nमां त्वमेवाशु बुद्ध्वेह त्रायस्वेतीव बोधनम् ॥१३॥\nशाखापरिकराभोगं मृद्भागाङ्गनिपीडनैः ।\nमूलजालमवष्टभ्य क्वचिद्विटपधारिणम् ॥१४॥\nअन्योन्यमलमाक्रम्य दिक्तटाङ्गनिपीडनैः ।\nक्वचिदद्र्य(?)स्थिनिबिडैरर्णवोल्लासवेल्लितम् ॥१५॥\nशुष्कपल्लवसंकोचनिबिडाङ्गनिपीडनम् ।\nअमर्षणैः करैरार्कैः स्वरसाकर्षणं क्वचित् ॥१६॥\nशृङ्गमन्दिरमातङ्गप्रहाराशनिभूरुहाम् ।\nनिबिडाङ्गोत्कटस्थैर्यपरुषापतनं क्वचित् ॥१७॥\nनिमीलितैक्षणानन्दतनूनामसमाक्रमम् ।\nक्वचित्सूक्ष्मतरोल्लेखमङ्कुरोल्लासनं नवम् ॥१८॥\nमक्षिकायौकमशकनिवाससदृशं क्वचित् ।\nकुड्यलेशकुभृङ्गारिहलहेलानिकर्षणम् ॥१९॥\nशीतं शीतविशीर्णाङ्गजर्जरत्वग्विकीर्णवत् ।\nपाषाणीभूतसलिलं क्वचित्परुषमारुतम् ॥२०॥\nउद्दालीभूतमृद्वङ्गमज्जदन्तःकृमिव्रजम् ।\nक्वचिदुद्भवदङ्गादिमूलं जलनिमज्जनम् ॥२१॥\nशनैरन्तर्निलीनाम्बुकृताह्लादं बहिश्च र-\n-सोन्नामाङ्कुररोमौघं क्वचिद्वर्षविजृम्भितम् ॥२२॥\nतनुतरपवनविकम्पितकोमलनलिनीदलास्तरणैः ।\nविहरणमिव मे विहितं सरोभिरङ्गेषु निर्वाणम्॥"
  },
  {
    "text": "इत्यार्षे श्रीवासिष्ठमहा० वाल्मी० दे० मो० निर्वाणप्रकरणे उ० पाषा० भूमण्डलगतविशेषवर्णनं नामाष्टाशीतितमः सर्गः ॥८८॥"
  }
]
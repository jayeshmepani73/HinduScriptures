[
  {
    "text": "श्रीवसिष्ठ उवाच ।\nआकाशः शब्दतन्मात्रं स्पर्शतन्मात्रकोऽनिलः ।\nतत्सङ्गोत्कर्षजं तेजस्तच्छान्तिश्चेत्यपां स्थितिः ॥१॥\nभूरेषां सङ्घः स्वप्नाभे जगद्भाने क्रमस्त्विति ।\nकथं नाम किलामूर्ताद्व्योम्नो मूर्तिः प्रवर्तते ॥२॥\nगत्वा सुदूरमप्येतज्ज्ञप्तेश्चेत्परिकल्प्यते ।\nतदादावेव सत्यर्थे दोषोऽस्मिन्क इवामले ॥३॥\nज्ञप्तिरेवातिविमला स्वरूपात्मनि भाति यत् ।\nतदेव जगदित्युक्तं सत्यमित्येव सत्यतः ॥४॥\nन क्वचित्सन्ति भूतानि पञ्च कुट्यादयो न वा ।\nअसन्त्यप्यनुभूतानि ननु स्वप्नदशास्विव ॥५॥\nस्वभाव एव विमलो यथा स्वप्ने पुरादिवत् ।\nकचत्येवं जाग्रतीदं जगद्वद्वस्तुतस्तु खम् ॥६॥\nचेतनाकाश एवाहं तदेवेदं जगत्स्थितम् ।\nइत्यहं जगदित्येकं खमेवैकं शिलाघनम् ॥७॥\nयदादिसर्गजननं यत्कल्पान्तविवर्तनम् ।\nयद्वा भुवनसंस्थानं तद्धि व्योम निराकृति ॥८॥\nसति वाऽसति वा देहे\nनिर्दुःखसुखत्वमक्षयं मोक्षः ।\nबुद्धेऽमले स्वभावे\nनिर्भरविश्रान्तिरस्तु सर्वेह ॥९॥"
  },
  {
    "text": "इत्यार्षे श्रीवासिष्ठमहारामायणे वाल्मी० दे० मो० निर्वाणप्रकरणे उ० जगदसत्ताप्रतिपादनं नाम चतुरधिकशततमः सर्गः ॥१०४॥"
  }
]
[
  {
    "text": "श्रीवसिष्ठ उवाच ।\nयदा चितिः प्रसरति तदाहंताजगद्भ्रमः ।\nअसदेवाभ्युदेतीव स्पन्दादपि च वायुता ॥१॥\nउदितोऽपि न खेदाय ब्रह्मरूपत्ववेदनात् ।\nपरमाय त्वनर्थाय जगच्छब्दार्थभावनात् ॥२॥\nरूपानुभवमादत्ते चक्षुःप्रसरणाद्यथा ।\nचितिः प्रसरणात्तद्वज्जगद्विभ्रममास्थिता ॥३॥\nयासौ प्रसरति व्यर्थं चेत्याभावान्न सा सती ।\nअसत्कथं प्रसरति वन्ध्यापुत्रः क्व नृत्यति ॥४॥\nअयं त्वनुभवादेव मुधैवानुभवन्स्थितः ।\nअसदेवाननुभवन्स्वयमर्भकयक्षवत् ॥५॥\nअहंभावोऽपि दुःखार्थमहमित्येव वेदनात् ।\nअवेदनान्नाहमतः स्वायत्ते बन्धमुक्तते ॥६॥\nतद्ध्यानं स समाधिर्वा यदवेदनमासितम् ।\nअजडानां जडमिव समं शान्तमनामयम् ॥७॥\nद्वैताद्वैतसमुद्भेदैर्वाक्यसंदर्भविभ्रमैः ।\nमा विषीदत दुःखाय विबुधा अबुधा इव ॥८॥\nअसदाश्रयते दुःखं स्वप्नवद्धनवासनः ।\nरूपालोकमनस्कारान्संकल्परचितानिव ॥९॥\nदुःखं सदेव नाश्नाति सुप्तवत्तनुवासनः ।\nरूपालोकमनस्कारान्संकल्परहितानिव ॥१०॥\nअत्यन्ततनुतामेत्य वासनैवैति मुक्तताम् ।\nदेशकालक्रियायोगात्पदार्थे भावनामिव ॥११॥\nअत्यन्ततनुतां याता वासनैवैति मुक्तताम् ।\nपराणुपरिणामेन खतां खेऽभ्रादिका यथा ॥१२॥\nअहंभावनया बोधे वासना घनतानवा ।\nविपश्चित्संगमाभ्यासात्पाण्डित्यमिव मूढता ॥१३॥\nनाहमस्तीह मद्युक्त्या निश्चयोऽन्तः शमात्मकः ।\nजीवतोऽजीवतश्चास्ति रूढबोध इति स्मृतः ॥१४॥\nवायौ द्वन्द्वमिवात्रेदं जगदादि च भासते ।\nकोऽहं कथमिदं चेति विचारेणैव शाम्यति ॥१५॥\nनाहमित्येव निर्वाणं किमेतावति मूढता ।\nसत्संगमविचाराभ्यामेतदाश्ववगम्यते ॥१६॥\nक्षीयते तत्त्ववित्सङ्गादहमित्येव बन्धनम् ।\nआलोकेनेव तिमिरं दिवसेनेव यामिनी ॥१७॥\nकोऽहं कथमिदं दृश्यं को जीवः किं च जीवनम् ।\nइति तत्त्वज्ञसंयोगाद्यावज्जीवं विचारयेत् ॥१८॥\nजीवितं भुवनं भाति ततोऽहमिति नश्यति ।\nतत्त्वमेकेन तज्ज्ञार्कसेवनात्स निषेव्यताम् ॥१९॥\nयो यो बोधातिशयवांस्तं तं पृथगुपास्व भो ।\nसंगमे कथयोदेति तेषां वादपिशाचिका ॥२०॥\nवादयक्षेऽप्यभ्युदिते बालस्येव विपश्चितः ।\nयुक्तियुक्तमलं मुख्यमुदेत्यहमिति भ्रमः ॥२१॥\nअतः प्रत्येकमेकान्ते प्राज्ञः सेवेत पण्डितम् ।\nएकीकृत्य तदुक्तांस्तानर्थान्बुद्ध्या विचारयेत् ॥२२॥\nविचारयेत्तदुक्त्यर्थं बुद्ध्या बुद्धिविवृद्धये ।\nसर्वसंकल्पमुक्तं यत्तत्सत्तन्मयतां व्रजेत् ॥२३॥\nविपश्चित्संगमैर्बुद्धिं नीत्वा परमतीक्ष्णताम् ।\nअज्ञानलतिका सैका कणशः क्रियतामलम् ॥२४॥\nएषोऽर्थः संभवत्येव तेनेदं कथयाम्यहम् ।\nस्वानुभूतं वयं बाला नासमञ्जसवादिनः ॥२५॥\nव्योम्नोऽम्बुवाहादिविजृम्भयेव\nतरङ्गभंग्येव महाजलस्य ।\nन युज्यते नापि च नश्यतीह\nनाशोदयौ निर्मननस्य किंचित् ॥२६॥\nइदं हि सर्वं मृगतृष्णिकाम्बुव-\nन्निरामये ब्रह्मणि शान्त आतते ।\nविचारिते नाहमितीह विद्यते\nकुतः क्व कस्मान्मननादिविभ्रमः ॥२७॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मो० निर्वाणप्रकरणे उत्तरार्धे सत्यावबोधनोपदेशो नाम द्वात्रिंशः सर्गः ॥३२॥"
  }
]
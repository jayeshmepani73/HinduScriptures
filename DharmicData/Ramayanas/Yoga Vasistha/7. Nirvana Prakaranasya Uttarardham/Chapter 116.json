[
  {
    "text": "अनुचरा ऊचुः ।\nदेव पश्यात्र संग्रामलग्नसीमान्तभूभृताम् ।\nकचन्ति हेतिसंघाता विसरन्ति बलानि च ॥१॥\nहतान्हतानभिमुखान्वीरान्वीरैः सहस्रशः ।\nआरोप्यारोप्य खं यान्ति पश्य पश्याङ्गनारथैः ॥२॥\nविजिगीषोः पुनः प्राप्ते संकटे प्रकटे रणे ।\nधर्म्यं विराजते युद्धं यौवने सुरतं यथा ॥३॥\nलोकैरनिन्दिता लक्ष्मीरारोग्यं श्रीसमन्वितम् ।\nधर्म्यं युद्धं परार्थेन जीवितस्योत्तमं फलम् ॥४॥\nअविरोधेन धर्मस्य युद्धे संमुखमागतम् ।\nयोधानुरूपं यो हन्ति शूरः स्वर्ग्यः स नेतरः ॥५॥\nहस्तस्थितासिवरनीलसरोजदाम-\nश्यामो हयोत्थघनरेणुनिशागमोऽत्र ।\nआलोकय क्रमणमेष कथं करोति\nप्रोन्नामहेतिभरभूषणभाजि लक्ष्म्याः ॥६॥\nएते कचन्ति शरशक्तिगदाभुशुण्डी-\nशूलासिकुन्तपटुतोमरचक्रपूर्णाः ।\nतापाः सताण्डवकचप्रचले चलेऽब्धौ\nदेहेन वल्गति भुवीव फणीन्द्रसंघाः ॥७॥\nपश्याम्बरं बलवदम्बुधराब्धिपूर्णं\nपश्याम्बरं तरलतारकतारहारम् ।\nपश्याम्बरं सुघनसक्तमसैकसारं\nपश्याम्बरं विशदचन्द्रकरावसिक्तम् ॥८॥\nयत्रानेकसुरासुरास्पदघटा तारापदेशं गता\nऋक्षाणां च यदास्पदं विसरतां सर्वोन्नतानां च यत् ।\nतस्मिञ्छून्यमिति प्रतीतिरधुनाप्यस्तं गता नाम्बरे\nकोऽन्यो मार्जयितुं जनोऽज्ञरचितं लोकापवादं क्षमः ॥९॥\nमेघाटोपैः प्रलयदहनैरद्रिपक्षाभिघातै-\nस्तारापूरैरमरदितिजक्षुब्धसंग्रामसंघैः ।\nव्योमाद्यापि प्रकृतिविकृतिं नाम नायात्यसंख्यै-\nरन्तः साराशयगुणवतां लक्ष्यते नो महिम्नः ॥१०॥\nआन्दोलयस्यविरलं गगनार्कमङ्के\nनारायणं च शशिनं च तथेतराणि ।\nतेजांसि भासुरतडित्प्रभृतीनि साधो\nचित्रं तथापि न जहासि यदान्ध्यमन्तः ॥११॥\nआकाश काशसि तु यत्र शशाङ्कबिम्बं\nत्वत्कीर्णकज्जलतमो मलिनोऽसितत्वम् ।\nसङ्गान्न यन्नयसि तत्खलु चित्रमुच्चैः\nको नाम वान्तरमलं मलिनीकरोति ॥१२॥\nपूर्णस्यापि जगद्दोषैः सर्वदैवाविकारिणः ।\nखस्य मन्ये बुधस्येव सुखं सर्वार्थशून्यता ॥१३॥\nकल्पाभ्रद्रुमवीरुदुन्नतिदृशां कर्तासि धर्तासि च\nआकाशेन्दुघनार्ककिन्नरमरुत्स्कन्धामराणामपि ।\nसर्वं रम्यमसंकुलाशय समस्वच्छस्वभावस्य ते\nयत्त्वेतद्दहनत्वमङ्ग तदहो मुख्याय खेदाय नः ॥१४॥\nआकाश काशमसि निर्मलमच्छमुच्चै-\nराधार उन्नततयोत्तममुत्तमानाम् ।\nत्वामेत्य किंतु विरलं करकाघनोऽयं\nलोकं विमर्दयति तेन परोऽसि नीचैः ॥१५॥\nआकाश कर्षकष एव निकर्षणं ते\nमन्ये चिरं समचितं न तु किंचिदन्यत् ।\nशून्योऽसि यज्जलधरर्क्षविमानचन्द्र-\nसूर्यानिलान्वहसि भासि न चार्थशून्यः ॥१६॥\nअह्नि प्रकाशमसि रक्तवपुर्दिनान्ते\nयामासु कृष्णमथ चाखिलवस्तुरिक्तम् ।\nनित्यं न किंचिदपि सद्वहसीति मायां\nन व्योम वेत्ति विदुषोऽपि विचेष्टितं ते ॥१७॥\nअकिंचनोऽपि कार्याणि साधयत्यातताशयः ।\nअन्तःशून्यमपि व्योम सर्वस्योन्नतिकारणम् ॥१८॥\nन तृणसलिलं नैव ग्रामो न नाम च पत्तनं\nन च दलभरस्निग्धच्छायस्तरुर्न च सत्प्रपा ।\nतदपि गगनाध्वानं सूर्यः प्रयाति दिने दिने\nविषममपि यत्प्रारब्धं तत्त्यजन्ति न सात्त्विकाः ॥१९॥\nयामा ध्वान्तपटेन शीतलरुचिः कर्पूरपूरैः करै-\nरर्कालोकनवांशुकेन दिवसस्तारौघपुष्पोत्करैः ।\nद्यौरम्भोदतुषारवारिकुसुमैः सर्वर्तवो भूषय-\nन्त्येते कालकलात्मनोस्त्रिभुवने व्योमाङ्गणं नाथयोः\nधूमाभ्ररेणुतिमिरार्कनिशेशसंध्या\nताराविमानगरुडाद्रिसुरासुराणाम् ॥२०॥\nक्षोभैरपि प्रकृतिमुज्झति नान्तरिक्षं\nचित्रोत्थिता स्थितिरहो नु महाशयस्य ॥२१॥\nदिग्भित्तिबद्धमिदमूर्ध्वतलान्तरिक्ष\nमुर्वीतलं घनपुराचलभूरिभाण्डम् ।\nविद्याधरामरमहोरगजालकारं\nलोकौघसंसरणसंघपिपीलिकाढ्यम् ॥२२॥\nकालः क्रिया च भुवनं भवनं चिराय\nनामाधितिष्ठत इवोपवनं विकासि ।\nआशङ्क्यते प्रतिदिनं ननु नष्टमेव\nनाद्यापि नश्यति च केयमहो नु माया ॥२३॥\n[ युगलकम् ।]\nखं मन्ये पादपादीनां रोधयत्यधिकोन्नतिम् ।\nअकर्तुरेव महतो महिम्नोदेति कर्तृता ॥२४॥\nजगतां यत्र लक्षाणि न भवन्त्युद्भवन्ति च ।\nतच्छून्यमुच्यते व्योम धिक्पाण्डित्यमखण्डितम ॥२५॥\nव्योमन्येव प्रलीयन्ते व्योमतः प्रोद्भवन्ति च ।\nगच्छतोन्मत्ततामेतामीश्वरान्यभिदा कृता ॥२६॥\nआयान्ति यान्ति निपतन्ति तथोत्पतन्ति\nसर्गश्रियः कणघटा इव पावकोत्थाः ।\nयत्रामलं तदहमेकमनादिमध्यं\nमन्ये खमेव न तु कारणमीश्वराख्यम् ॥२७॥\nआधारमायततरं त्रिजगन्मणीना-\nमङ्गे बिभर्त्यमितमन्तरशेषवस्तु ।\nव्योमैव चिद्वपुरहं परमेव मन्ये\nयत्रोदयास्तमयमेति जगद्भ्रमोऽयम् ॥२८॥\nवनावनौ वनचरचारुकामिना\nमनोहरद्रुमगहनेषु गीयते ।\nइतो गिरेः शिरसि विलोक्यतेऽमुना\nवियोगिना पथि वहता रसाकुलम् ॥२९॥\nगीतं श्रृङ्गतरूच्चपल्लवपुटे निःश्वस्य सोत्कण्ठया\nकंठाश्लिष्टगिरा वियोगहतया विद्याधराणां स्त्रिया ।\nयन्नामात्र तदेष नाथ पथिकः सोच्छ्वासमाकर्णयन्\nदोलान्दोलनयेव चञ्चलधिया नो याति नोनूच्यते ॥३०॥\nगायत्यद्रिशिरस्तरौ दलपुटे निःश्वस्य विद्याधरी\nकाकल्याऽतिलकं वियोगविधुरा बाष्पाकुलैषा पुरः ।\nनाथोत्सङ्गगृहे गृहीतचिबुकं स्मेरं भवच्चुम्बनं\nस्मृत्वास्वाद्य रसायनं हतसमा नीता मयैता इति ॥३१॥\nअस्याः प्राग्भवसत्पतिः स मुनिना शापेन वृक्षीकृतो\nवर्षद्वादशकं तदेव गणयन्त्येषैव सात्र स्थिता ।\nगायत्युत्कलिता तदेव दयितं तं पादपं संश्रिता\nमार्गे मार्गविहारिणां वदनतो राजन्ममैतच्छ्रुतम् ॥३२॥\nपश्यैष सोऽस्मदवलोकनशान्तशापो\nविद्याधरो विटपितामवमुच्य बालाम् ।\nकण्ठेकरोति विटपाकृतिविप्रलम्भै-\nस्तैरेव बाहुभिरलं स्फुटपुष्पहासः ॥३३॥\nशिखरिणां करिणां कुसुमोत्करो\nविटपिषु स्फुटरोमसु राजते ।\nगगनविच्युततारकलीलया\nशिखरमेष तुषारसमानया ॥३४॥\nमीनावलीसरभसप्लुतिघट्टिताम्बु-\nवीचीविलोलविरुवत्कुररीकराला ।\nकावेर्यहो कुसुमशुक्लपटाऽवभाति\nनिःशङ्करङ्कुकुलसंकुलकूलकच्छा ॥३५॥\nभात्यत्र पश्य रविणा कटके सुवेल-\nशैलस्य काञ्चनशिला सकलामलश्रीः ।\nवेलावलोलवरुणालयवीचिभङ्ग-\nपर्यस्तवाडवकृशानुकणोपमाना ॥३६॥\nआसन्नपीनजलदावलितालयानां\nगेहोपशल्यपरिफुल्लवनद्रुमाणाम् ।\nलक्ष्मीः पलाशपटलावलिताम्बराणां\nघोषौकसां समवलोकय पर्वतेषु ॥३७॥\nउन्निद्रपुष्पपटुपाण्डुरपुष्पखण्डा\nमन्दारभाण्डविशिखण्डिकरण्डकच्छाः ।\nग्रामाः प्रपातजलजालविलासवाद्या\nवल्गद्गुहागहनगीतजना जयन्ति ॥३८॥\nउन्निद्रकन्दलदलान्तरलीयमान-\nकूजन्मदान्धमधुपोन्मदपामराणाम् ।\nमन्ये न सा भवति तुष्टिरिहामराणां\nया गोकुलेषु गिरिगह्वरिणां नराणाम् ॥३९॥\nभृङ्गावदोलितलताकुलकाननान्त-\nर्गायत्पुलिन्ददयिताननदत्तनेत्रम् ।\nलीलाकुला गतघृणं गिरिगह्वरेषु\nकिं घ्नन्ति शत्रुमिव मुग्धमृगं किराताः ॥४०॥\nनानाविकासिकुसुमोत्करसारलब्ध-\nवल्लीदलावलनशीतलिताध्वगाङ्गाः ।\nसाम्भःप्रथप्रसरणेन तरत्तरङ्गा\nग्रामा गिरीन्द्रगहनेषु जयन्ति चन्द्रम् ॥४१॥\nकूजन्निर्जरवारयः परिसरत्प्रोन्निद्रतालद्रुमा\nहेलोल्लासितपुष्पपल्लववलद्वल्लीवितानाम्बराः ।\nपर्यन्तोन्नतसाललम्बिजलदा रम्या गिरिग्रामका-\nश्चन्द्राश्वत्थमितावनिं शशिपुरस्योद्यानभागा इव ॥४२॥\nआसन्नपीतघनघर्घरमेघनाद-\nनृत्यच्छिखण्डिनवताण्डवविप्रकीर्णैः ।\nग्रामाः कलापिकुलकोमलबर्हखण्डैः\nप्रोड्डीनचन्द्रकमणिप्रकरा जयन्ति ॥४३॥\nपार्श्वस्थचारुशशिमण्डलमण्डनेषु\nविश्रान्तवारिगुरुवारिदवारणेषु ।\nग्रामेषु या गिरितटेषु विलासलक्ष्मी\nराज्येषु सा विभववत्सु कुतो विरिंचेः ॥४४॥\nस्वामोदनन्दनवनान्तरसुन्दरेषु\nसंतानकस्तवकहासिनिकुञ्जकेषु ।\nउन्निद्रमन्द्रमधुपाकुलपारिभद्र-\nसान्द्रद्रुमेष्वभिरमे गिरिगह्वरेषु ॥४५॥\nहरिणीरावरम्येषु हारिहारीतहारिषु ।\nगिरिग्रामेषु पुष्पेषुपुरेष्विव रतिर्नृणाम् ॥४६॥\nस्फाटिकस्तम्भसंभाररम्यनिर्झरवारिणि ।\nनृत्यन्त्येताः शिखण्डिन्यः पश्यास्मिन्ग्रामगह्वरे ॥४७॥\nशिखण्डिन्यो विलासिन्यः पुष्पभारनता लताः ।\nअत्र नृत्यन्ति कुञ्जेषु रणनिर्झरपुष्करे ॥४८॥\nहारीतहारिहरितोपवनद्रुमासु\nवापीप्रमाणरणितामलकाकलीषु ।\nग्रामस्थलीषु गिरिगह्वरगोपितासु\nमन्ये मुदैष रमते स्वरसेन कामः ॥४९॥\nश्रीमद्वृत्तमहाशयातपहरप्रोच्चैर्गभीराकृते\nभूभृन्मूर्धसु भूषणं भवसि भो भूमे रसैकास्पदम्।\nएतत्तु क्षपयेन्मनांसि यदिदं मेघ त्वया वर्षता\nहर्षादूषरपल्वलस्थलतरुष्वम्भोविभागक्रमः ॥५०॥\nनित्यं स्नासि सुतीर्थवारिविसरैरुच्चैःपदस्थोऽम्बुदः\nशुद्धः सन्विपिनावनौ निवससि प्रारब्धमौनव्रतः ॥५१॥\nरिक्तस्याप्यतिकान्तिरेव भवतः कायाश्रया लक्ष्यते\nप्रोत्थायाशनिमातनोषि किमिदं तुच्छं तवाचेष्टितम्\nवस्त्वस्थानगतं सर्वं शुभमप्यशुभं भवेत् ।\nदुर्मेघं स्थानमासाद्य वारि त्वसिततां गतम् ॥५२॥\nअहो नु मेघेन जलं विमुक्त-\nमहो नु तोयेन विपूरिता भूः ।\nअहो नु भूमौ परिपोषितश्च\nजलैर्धनाढ्यैः प्रणयीव दीनः ॥५३॥\nनैर्घृण्यमस्थैर्यमथाशुचित्वं\nरथ्याचरत्वं परिकुत्सितत्वम् ।\nश्वभ्यो गृहीतं किमु नाम मूर्खै-\nमूर्खेभ्य एवाथ शुना न जाने ॥५४॥\nगुणैः कतिपयैरेव बहुदोषोऽपि कस्यचित् ।\nउपादेयो भवत्येव शौर्यसंतोषभक्तिभिः ॥५५॥\nउन्मत्तमत्तपतनोन्मुखधावमान-\nमानाधिकान्विषयवीथिषु दत्तमूर्तिः ।\nयन्मन्यते तृणलवाग्र विलोकयेच्छा-\nसत्त्वं जडत्वमुत वास्य विचार्यतां तत् ॥५६॥\nकोलाहलः समानेऽपि तिर्यक्त्वे क्षुब्धमानसैः ।\nअन्यथा सह्यते सिंहैर्मीलितैरन्यथा श्वभिः ॥५७॥\nनित्याशुचे प्रियजने भषणैकनिष्ठ\nरथ्यान्तरभ्रमणनीतसमस्तकाल ।\nकौलेयकाशयसमानतयैव मन्ये\nमूर्खेण केनचिदहो बत शिक्षितोसि ॥५८॥\nनित्यं सर्वं जगदसदृशं कुर्वतोच्चैर्विधात्रा\nदौहित्रेऽस्मिञ्छुनि समदृशे निर्मितं सर्वमेव ।\nवासोऽमेध्यावकरकुहरे भोजनं गूथपूयं\nसर्वालोके कुरतिकुरतिः सर्वनिन्द्यं शरीरम् ॥५९॥\nत्वत्तः कोऽधम इत्युदीरितवते श्वोवाच हासान्वितं\nमत्तो मौर्ख्यममेध्यमान्ध्यमशुभं यः सेवते सोधिकः\nशौर्यं भक्तिरकृत्रिमा धृतिरिति श्रीमान्गुणो योस्ति मे\nमूर्खादेष गुणः प्रयत्ननिचयैरन्विष्य नो लभ्यते ॥६०॥\nभुङ्क्तेऽमेध्यममेध्य एव रमते नित्यं महावस्करे\nतूष्णीमत्ति सचेतनं कृतरतिर्निश्चेतनं कृन्तति ।\nसर्वैरेत्य रते शुनीविवलिते लोष्टैर्जनैस्ताड्यते\nधात्रा खेलसमन्वितस्थितिरलं लोके कृतो नेश्वरः ॥६१॥\nलिङ्गस्योर्ध्वं रटत्काक आत्मानं दर्शयत्ययम् ।\nसर्वाधःपातकोत्तुङ्गगतं पश्यत मामिति ॥६२॥\nकाकक कटुकल्कारव\nकवलितगुणकर्दमे भ्रमन्सरसि ।\nअन्तरयसि मधुपरवं\nयदतो मे शिरसि फलभूतः ॥६३॥\nकवलयति नरकनिकरं\nपरिहरति मृणालिकां ध्वाङ्क्षः ।\nयदतोऽस्तु मा स्मयस्ते\nस्वभ्यस्तं सर्वदा स्वदते ॥६४॥\nविविधवनकुसुमकेसर-\nधवलवपुर्हस इव दृष्टः ।\nकाकः कृमिकुलकवलं\nक्लिन्नमथो कवलयन् ज्ञातः ॥६५॥\nकोकिला तुल्यवर्णच्छदैः कृष्णः संगतैः किल कोकिलैः ।\nकेन विज्ञायते काकः स्वयं यदि न भाषते ॥६६॥\nअरण्यान्या मृदः स्थाणौ स्थितः काको निरीक्षते ।\nचैत्याद्दशदिशश्चोरो निशि सुप्ते जने यथा ॥६७॥\nसरभससारसविदल-\nत्पुष्करमकरन्दसुन्दरे सरसि ।\nकथमिह विहरति काकः\nस्फुरदवकरनिकरधूसरस्कन्धः ॥६८॥\nहा कष्टमिष्टवपुषि स्फुटपुण्डरीक-\nकोशे कषाहननयोग्यमुखः पिशाचः ।\nपश्यैष काक उपविश्य कुपल्वलेऽस्मिन्\nलीलाःकरोति विविधाः सह राजहंसैः ॥६९॥\nहे काक कर्कशरव क्रकचैकचिह्न\nतादृक्स्वशङ्कनमपि क्व नु तेऽद्य यातम् ।\nकस्मादनर्थकमिदं पिकपाकमेक-\nपुत्राशया तदपि ते ह्युपहाससिद्ध्यै ॥७०॥\nआलोक्य पङ्कजवने सविलासवन्तं\nकाकं कलङ्कसदृशं भृशमारटन्तम् ।\nहा कष्टशब्दशतनष्टविचेष्टितो यो\nनो रोदिति क्रकचकेन विदार्यतां सः ॥७१॥\nविशरारुशरारुमये\nवकमद्गुघने च पल्वले चपलाः ।\nस्युर्यदि कौशिककाका-\nस्तत्स्यादेषा समन्विता गोष्ठी ॥७२॥\nकोकिलः काकसंघातैः समसंवरणाकृतिः ।\nगदितैर्व्यक्ततामेति सभायामिव पण्डितः ॥७३॥\nमृदुकुसुमाङ्कुरदलनं\nसोढुमलं कोकिलस्य कुसुमलता ।\nन तु कङ्कगृध्रमद्गुक-\nबककुक्कुटवायसादीनाम् ॥७४॥\nश्रोत्रोत्सवं तव कलं कलकण्ठ कोऽत्र\nनादं श्रृणोति रतिविग्रहसंधिदूतम् ।\nकाकैरुलूककलहैरिह गुल्मकेषु\nक्रेंकारघर्घररवैः श्रुतिरागतास्तम् ॥७५॥\nवाचाकोमलया सुकोकिलशिशुः कल्याणकल्पां कथां\nसर्वावर्जनमार्जवेन कुरुते यावत्पुरो रागिणाम् ।\nतावन्मत्तनयोऽयमित्यविरतं द्रांकारभीमारवै-\nर्ध्वांक्षेणोपवने निपत्य नभसः सर्वे कृता नीरसाः ॥७६॥\nकिं किं कोकिल कूजसि द्रुतरवं हर्षात्समुल्लासितं\nग्रीवाकोटरतः प्रवेशय पुनर्मा भूच्चिरं ते भ्रमः ॥७७॥\nउद्दामैः कुसुमैर्निरन्तरतरं नेदं मधोर्जृम्भितं\nहेमंतेन कृतास्तुषारनिकरैः शुष्का अमी पादपाः\nकूजत्कोकिल कोमलं कलरवैर्नित्यं प्रशस्ताकृते\nकेनेदं बत शिक्षितोसि वचनं दुःखप्रदं दुर्भगम् ।\nचैत्रे चित्रनवाङ्कुरे विरहिणी वक्ति त्वया यात्मनः\nकस्यायं मधुरित्यतस्तव तवेत्युक्तं त्वरोच्चैस्तरोः ॥७८॥\nमौनस्पन्दविहारवर्णवपुषां साम्येऽपि काकव्रजेऽ-\nकाकः कोकिल एष कान्तिरुचिरो दूरात्परिज्ञायते\nमध्ये मूर्खजनस्य पण्डित इव स्वाकारभव्यक्रियः\nसर्वो हि प्रथिमानमेति सदृशस्वान्तश्चमत्कारतः ॥७९॥\nभ्रातः कोकिल कूजितैरलमलं नायात्यनर्घ्यो गुण-\nस्तूष्णीमास्व विशीर्णपर्णपटलच्छन्ने क्वचित्कोटरे ।\nउद्दामद्रुमकन्दरे कटुरटत्काकावलीसकुलः\nकालोयं शिशिरस्य संप्रति सखे नायं वसंतोत्सवः ॥८०॥\nचित्रं मातरमेष कोकिलशिशुः संत्यज्य काकीं गतः\nसैषैनं तुदतीति यावदहमप्याचिन्तयामि क्षणम् ।\nतावत्सोऽपि तथाशु मातृसदृशं श्लिष्टो रसाद्वर्धितुं\nयामायाति दिशं स्वभावसुभगः सैवास्य माहात्म्यदा ॥८१॥"
  },
  {
    "text": "इत्यार्षे श्रीवा० बा० दे० मो० निर्वा० उ० अवि० विपश्चि० श्वकाककोकिलान्योक्तिवर्णनं नाम षोडशाधिकशततमः सर्गः ॥११६॥"
  }
]
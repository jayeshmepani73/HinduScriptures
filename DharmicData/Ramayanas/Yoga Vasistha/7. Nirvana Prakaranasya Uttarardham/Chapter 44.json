[
  {
    "text": "श्रीराम उवाच ।\nक्रमात्समाधानतरोराजीवफलशालिनीम् ।\nसलताकुसुमां ब्रूहि सत्तां विश्रान्तिदां मुने ॥१॥\nश्रीवसिष्ठ उवाच ।\nआजीवमुद्यदुत्सेधं विवेकिजनकानने ।\nपत्रपुष्पफलोपेतं समाधानतरुं शृणु ॥२॥\nयथाकथंचिदुदितं दुःखेन स्वयमेव च ।\nसंसारवननिर्वेदं बीजमस्य विदुर्बुधाः ॥३॥\nशुभजालहलाकृष्टं रसासिक्तमहर्निशम् ।\nप्रवहच्छ्वसनाकुल्यं क्षेत्रमस्य विदुर्बुधाः ॥४॥\nसमाधिबीजं संसारनिर्वेदः पतति स्वयम् ।\nचित्तभूमौ विविक्तायां विवेकिजनकानने ॥५॥\nस्वचित्तभूमौ पतितं ध्यानबीजं महाधिया ।\nसेकैरमीभिर्यत्नेन संसेक्तव्यमखेदिना ॥६॥\nशुद्धैः स्निग्धैः पवित्रैश्च मधुरैरात्मनोहितैः ।\nसत्संगमनवक्षीरैरैन्दवैरमृतैरिव ॥७॥\nअन्तःशून्यप्रदैः पूर्णैः स्वच्छैरमृतशीतलैः ।\nविसृतैरमृताकुल्याशास्त्रार्थवरवारिभिः ॥८॥\nस्वचित्तभूमौ पतितं परिज्ञाय महाधिया ।\nबीजं संसारनिर्वेदो रक्ष्यं ध्यानस्य यत्नतः ॥९॥\nतपःप्रकारदानेन पदार्थघटनेशितैः ।\nतीर्थायतनविश्रान्तिवृतिविस्तारकल्पनैः ॥१०॥\nकर्तव्योऽङ्कुरितस्यास्य रक्षिता शिक्षिताशयः ।\nसंतोषनामा प्रियया नित्यं मुदितयान्वितः ॥११॥\nपश्चात्स्थिताशाविहगान्परप्रणयपक्षिणः ।\nअस्मादापततः कामगर्वगृध्रान्निवारयेत् ॥१२॥\nमृदुभिः सत्क्रियाकुन्तैर्विवेकार्कातपैरपि ।\nअचिन्त्यालोकदैरस्मान्मार्जितव्यं रजस्तमः ॥१३॥\nसंपदः प्रमदाश्चैव तरङ्गा भोगभङ्गुराः ।\nपतन्त्यशनयस्तस्मिन्दुष्कृताभ्रसमीरिताः ॥१४॥\nधैर्यौदार्यदयामन्त्रैर्जपस्नानतपोदमैः ।\nविनिवारयितव्यास्ताः प्रणवार्थत्रिशूलिना ॥१५॥\nइति संरक्षितादस्माद्ध्यानबीजात्प्रवर्तते ।\nआभिजात्योन्नतः श्रीमान्विवेकाख्यो नवाङ्कुरः ॥१६॥\nतेन सा चित्तभूर्भाति सप्रकाशा विकासिनी ।\nभवत्यालोकरम्या च खं यथाभिनवेन्दुना ॥१७॥\nतस्मादङ्कुरतः पत्रे उभौ विकसतः स्वयम् ।\nएकं शास्त्राभिगमनं द्वितीयं साधुसंगमः ॥१८॥\nस्तम्भमेष निबध्नाति स्थैर्यं नाम समुन्नतिम् ।\nसंतोषत्वग्विवलितं वैराग्यरसरञ्जितम् ॥१९॥\nवैराग्यरसपुष्टात्मा शास्त्रार्थप्रावृषान्वितः ।\nस्वल्पेनैव स्वकालेन परामेति समुन्नतिम् ॥२०॥\nशास्त्रार्थसाधुसंपर्कवैराग्यरसपीवरः ।\nरागद्वेषकपिक्षोभैर्न मनागपि कम्पते ॥२१॥\nअथ तस्मात्प्रजायन्ते विज्ञानालंकृताकृतेः ।\nलता रसविलासिन्य इमा विततदेशगाः ॥२२॥\nस्फुटता सत्यता सत्ता धीरता निर्विकल्पता ।\nसमता शान्तता मैत्री करुणा कीर्तिरार्यता ॥२३॥\nलताभिर्गुणपत्राभिः स ध्यानतरुरूर्जितः ।\nयशःपुष्पाभिरेताभिः पारिजातायते यतेः ॥२४॥\nइत्यसौ ज्ञानविटपी लतापल्लवपुष्पवान् ।\nभविष्यज्ज्ञानफलदो दिनानुदिनमुत्तमः ॥२५॥\nयशःकुसुमगुच्छाढ्यो गुणपल्लवलासवान् ।\nवैराग्यरसविस्तारी प्रज्ञामञ्जरिताकृतिः ॥२६॥\nसर्वाः शीतलयत्याशाः प्रावृषीव पयोधरः ।\nसर्गातपं शमयति सूर्यतापमिवोडुपः ॥२७॥\nप्रतनोति शमच्छायां छायामिव घनागमः ।\nनिरोधमास्फारयति शमोऽनिल इवाम्बुदम् ॥२८॥\nनिबध्नात्यात्मना पीठं कुलाचल इव स्थितम् ।\nफलस्य रचयत्यूर्ध्वं घटिकां मङ्गलादिताम् ॥२९॥\nविवेककल्पवृक्षे तु वर्धमाने दिने दिने ।\nछायावितानवलिते पुंसो हृदयकानने ॥३०॥\nप्रवर्तते शीतलता तलतापापहारिणी ।\nअभ्युल्लसन्मतिलता तुषारोदरसुन्दरी ॥३१॥\nयस्यामवान्तरश्रान्तो विश्राम्यति मनोमृगः ।\nआजन्मजीर्णपथिकः पथि कोलाहलाकुलः ॥३२॥\nसत्तामात्रात्मशारीरचर्मार्थं प्रेक्षितोऽरिभिः ।\nनानातासारसाकारगोपयज्जर्जरोन्मुखः ॥३३॥\nसंसारारण्यविसरद्वासनापवनेरितः ।\nअहंतातापसरिता सर्वदा विप्रदारदी ॥३४॥\nदीर्घादरी दूरचितसारसंचारजर्जरः ।\nपुत्रपौत्रपरामर्शप्रतापात्पतितोऽवटे ॥३५॥\nलक्ष्मीलताविलुठनात्संकटैः कुण्ठिताङ्गकः ।\nतृष्णाश्रीसरितं गृह्णन्कल्लोलैर्दूरमाहतः ॥३६॥\nतं व्याधिदुर्व्याधवैधुर्यपलायनपरायणः ॥\nअशङ्कितविधिर्व्याधपातादिव कृताकृतिः ॥३७॥\nज्ञेयास्पदसमायातदुःखसायकशङ्कितः ।\nवैरिविद्रवणव्यग्रो दृषदाहरणाङ्कितः ॥३८॥\nउन्नतानतसंपातनिपातेनातिघूर्णितः ।\nविकारोपलनिर्घातैः पारम्पर्येण चूर्णितः ॥३९॥\nतृष्णाचारुलताजालप्रवेशवशविक्षतः ।\nस्वप्रज्ञारचिताचारः परमायास्वशिक्षितः ॥४०॥\nइन्द्रियग्राममागत्य प्रपलायनतत्परः ।\nसुदुर्ग्रहगजेन्द्रोग्रविस्फूर्जनविमर्दितः ॥४१॥\nविषयाजगरोदारविषफूत्कारमूर्च्छितः ।\nकामुकः कामिनीभूमौ रसात्प्रायो विपोथितः ॥४२॥\nकोपदावानलप्लुष्टपृष्ठविस्फोटदाहवान् ।\nसदा गतागतानेकदीर्घदुःखप्रदाहवान् ॥४३॥\nस्वात्मलग्नाभिलाषांशदंशदोषैरुपद्रुतः ।\nभोगलोभलसन्मोदशृगालचिरविद्रुतः ॥४४॥\nस्वकर्मकर्तृतोद्भान्तदारिद्र्यद्वीप्यनुद्रुतः ।\nव्यामोहमिहिकान्धत्वकूटावटलुठत्तनुः ॥४५॥\nमानसिंहसमुल्लासहृदयोत्कम्पनातुरः ।\nमरणेन रणे येन वृकपुष्पमिवेक्षितः ॥४६॥\nगर्वेण गिरणायाशु दूरतोजनसेवितः ।\nकामैः समन्ततो दन्तवितानितयवाङ्कुरः ॥४७॥\nतारुण्यनारीसुहृदा क्षणमालिङ्ग्य वर्जितः ।\nदुःसंचारेषु पवनैः कुपितैरिव वर्जितः ॥४८॥\nकदाचिन्निर्वृतिं याति सशमं च तरौ क्वचित् ।\nमनोहरिणको राजन्नाजीवमिव भास्वति ॥४९॥\nतालीतमालबकुलादिकवृक्षगुल्म-\nविश्रान्तिषु प्रचुरपुष्पविलासहासैः ।\nनामापि यस्य न विदन्ति सुखस्य मूढाः\nप्राप्नोति तच्छमतरोः स्वमनोमृगो वः ॥५०॥"
  },
  {
    "text": "इत्यार्षे श्रीवासिष्ठमहारामायणे वाल्मी० दे० मोक्षो० निर्वाणप्रकरणे उ० मनोमृगविपद्वर्णनं नाम चतुश्चत्वारिंशः सर्गः ॥४४॥"
  }
]
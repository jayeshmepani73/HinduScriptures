[
  {
    "text": "श्रीराम उवाच ।\nसर्वात्मसर्वभावेषु येन येन यदा यदा ।\nयथा भाति स्वयंबोधस्तथानुभवति स्वयम् ॥१॥\nस्वभाव एव तिष्ठन्ति सर्गाः संमिलिता अपि ।\nअत्रापि स्वीकृता एव नानारत्नांशवो यथा ॥२॥\nअत्र दृष्टमदृष्टं च मिथो विशति गच्छति ।\nजगद्रश्मिघनं रत्नं नानारत्नघनं यथा ॥३॥\nदीपानामिव सर्गाणां बहूनां ज्वलतां परम् ।\nकेषांचिदस्त्यनुभवो मिथः केषांचिदेव नो ॥४॥\nअप्स्वप्स्विव रसोऽम्भोधावावर्तरमणावनौ ।\nसर्गेऽस्ति प्रत्यणुं तस्मिन्नापि सर्गास्तथा क्रमः ॥५॥\nसर्वत्र सर्वतो नित्यं चिद्धनस्याम्बुवेदनम् ।\nसंख्यातुं केन शक्यन्ते सर्गाधारपरम्पराः ॥६॥\nयथावयविता भिन्ना नैवावयविनः क्वचित् ।\nशब्दभेदादृते भिन्ना न तथा सर्गता परे ॥७॥\nएकस्यानन्तरूपस्य कारणाभावतः स्वयम् ।\nनोदेति न च यात्यस्तं जगदादिः स्वभावतः ॥८॥\nतपन्ती ज्ञप्तिरेवेयमखण्डज्ञेयतामिमाम् ।\nकरोत्यकर्तृरूपैव समालोकमिवार्कभाः ॥९॥\nवैतृष्ण्यात्सर्वभावानां समाप्त्यैवाक्षयं स्वयम् ।\nसंपद्यते समाधानं यत्तन्निर्वाणमुच्यते ॥१०॥\nन बुद्ध्या बुद्ध्यते बोधो बोधाबुद्धेर्न बोध्यते ।\nन बुद्ध्यते वा तेनापि बोध्यो बोधः कथं भवेत् ॥११॥\nप्रबुद्ध एव सुप्ताभः स्वयंबोधो विबुध्यते ।\nदेशकालाद्यभावेऽपि मध्याह्नेऽर्कातपो यथा ॥१२॥\nसर्वकर्मवितृष्णानां शान्तेच्छानां प्रबोधतः ।\nसतामनिच्छतामेव निर्वाणं संप्रवर्तते ॥१३॥\nप्रबुद्धबोधो ध्यानस्थः स्वभावे केवले स्थितः ।\nन किंचिदपि गृह्णाति न किंचिदपि चोज्झति ॥१४॥\nयो यथास्थित एवास्ते पश्यन्दीप इवाक्रियः ।\nअमनोमानमननो मनोमननवानपि ॥१५॥\nव्युत्थाने विश्वरूपाख्यमन्यत्र ब्रह्मसंज्ञितम् ।\nसर्गासर्गात्म चिन्मात्रं सत्यं सर्वत्र भासते ॥१६॥\nअभिन्नबोधसद्रूपस्वरूपानुभवे स्थितः ।\nव्युत्थितः सन्निरुद्धश्च यः पश्यति स शाम्यति ॥१७॥\nजगत्पदार्थसार्थानां बोधमात्रैकनिष्ठताम् ।\nविना नास्त्यपरा सत्ता व्योम्नः शून्येतरा यथा ॥१८॥\nशिष्यते स्फीतबोधानां केवलानन्तबोधता ।\nसापि स्वपरिणामेन परेणायात्यवाच्यताम् ॥१९॥\nतद्विश्रान्तौ परा सत्ता शिष्यते वा न शिष्यते ।\nया काप्यत्यन्तशान्तानां न वाग्गोचरमेति सा ॥२०॥\nया समस्य पराकाष्ठा सैव बोधस्य सन्मयी ।\nसर्गस्तन्मय एवातः सकलं शान्तमव्ययम् ॥२१॥\nनिर्वाणाय वितृष्णाय स्वच्छशीतलसंविदे ।\nस्पृहयन्ति सदा सत्तां ब्रह्मविष्णुहरा अपि ॥२२॥\nसर्वार्थात्मैव सर्वत्र सर्वदा सर्वथोदितम् ।\nचेतनं शुद्धमेवास्ति नाशो नास्योपपद्यते ॥२३॥\nअत्यन्ततप्तः संसारो निर्वाणमतिशीतलम् ।\nअतिशीतलमेवास्ति तप्तस्त्वेव न विद्यते ॥२४॥\nसंचेतन्ति शिलान्तस्था यथालं शालभञ्जिकाः ।\nअनुत्कीर्णास्तथा ब्रह्म चेततीदमखण्डितम् ॥२५॥\nयथा चेतति सौम्याम्बुकोशस्थं वीचिमण्डलम् ।\nतथा चेतति कोशस्य महाचिच्चेत्यमव्ययम् ॥२६॥\nअविभक्तो विभागस्थैरिव शान्तैरनन्तकैः ।\nपरमार्थाम्बराभोगैस्त्वबोधात्मत्वमन्थरैः ॥२७॥\nयैर्यैर्यथास्व आत्मान्तर्भावितश्चेतितश्चिरम् ।\nभोगमोक्षप्रभेदेषु तेषां तेषां तथोदितः ॥२८॥\nमृते वाप्यमृते बन्धौ स्वप्ने स्वप्नविबोधिनः ।\nन यथोदेति सत्याख्या तथा दृश्येषु तद्विदः ॥२९॥\nयदिदं किल दृश्यादि तच्छान्तमखिलं शिवम् ।\nभावितेऽवगतेऽष्यन्तीरति भ्रान्तेः क उद्भवः ॥३०॥\nसर्वथा देहसंख्येषु वैतृष्ण्यमुपजायते ।\nसम्यग्बोधे सति स्वप्न इवापि स्वार्थकादिषु ॥३१॥\nवैतृष्णावृधेते बोधो वोधाद्वैतृष्ण्यवर्धनम् ।\nपरस्परेण प्रकटे एते कुड्यप्रकाशवत् ॥३२॥\nयेन बोधेन वैतृष्ण्यं धनदारसुतादि वा ।\nस्वनूनमपि संपन्नं जाड्यं तत्संस्थितं तथा ॥३३॥\nएतावदेव बोधस्य बोधत्वं यद्वितृष्णता ।\nपाण्डित्यं नाम तन्मौर्ख्य यत्र नास्ति वितृष्णता ॥३४॥\nन तु वैतृष्ण्यवोधाढ्यौ न परस्परवर्धितौ ।\nअसत्यावेव तौ नाम नष्टौ चित्रहुताशवत् ॥३५॥\nपरमा बोधवैतृष्ण्यसंपत्तिर्मोक्ष उच्यते ।\nतत्रानन्ते पदे शान्ते वसता च नशोच्यते ॥३६॥\nगतं गम्यं कृतं कायं दृष्टं दृश्यमशेषतः ।\nयावत्सर्वे शिवं शान्तमेकमाद्यमनामयम् ॥३७॥\nआत्मारामस्य शान्तस्य वैतृष्ण्यस्यानहकृतेः ।\nअसंकल्पैव भवति स्थितिः स्वस्येव निर्मला ॥३८॥\nसहस्रेभ्यः सहस्रेभ्यः कश्चिदुत्थाय वीर्यवान् ।\nभिनत्ति वासनाजालं पञ्जरं केसरी यथा ॥३९॥\nप्राप्तज्योतिर्बोधशुद्धिः परमन्तःप्रकाशवान् ।\nनीहारः शरदीवाशु स्वयमेवोपशाम्यति ॥४०॥\nज्ञातज्ञेयस्त्वसंकल्पः संकल्पातिशयाशयः ।\nअवासनो व्यवहृतौ वातवत्स्पन्दते न वा ॥४१॥\nआसीद्धीरान्मनस्कारैर्भ्रान्तिमात्रैकनिश्चयात् ।\nयः सर्वत्र खवद्भावस्तदवासनमासितम् ॥४२॥\nनिर्वासने भाव उदारसत्त्वे\nब्रह्माखिलं दृश्यमिति प्रबुद्धे ।\nस्थिरैकनिर्वाणमतावनन्तो\nमोक्षाभिधानः प्रशमोऽभ्युदेति ॥४३॥"
  },
  {
    "text": "इत्यार्षे श्रीवत्सिष्ठमहारामायणे वाल्मी० दे० मो० निर्वा- उ० रामविश्रानयुपगमो नाम चतुर्नवत्यधिकशततमः सर्गः ॥१९४॥"
  }
]
[
  {
    "text": "भुशुण्ड उवाच ।\nतस्य शक्रस्य कुलजः कश्चिदासीत्सुराधिपः ।\nतत्रोत्तमगुणः श्रीमान्पाश्चात्या यस्य सा तनुः ॥१॥\nअथेन्द्रकुलपुत्रस्य तस्य तत्र बभूव ह ।\nप्रतिभाज्ञानसंप्राप्तिर्बृहस्पतिगिरोदिता ॥२॥\nततो विदितवेद्योऽसौ यथाप्राप्तानुवृत्तिमान् ।\nचकार जगतां राज्यमाज्यपानामधीश्वरः ॥३॥\nयुयुधे दानवैः सार्धमजयत्सर्वशात्रवान् ।\nशतं चकार यज्ञानामज्ञानोत्तीर्णमानसः ॥४॥\nउवास कार्यवशतो बिसबालान्तरे चिरम् ।\nअन्यान्यपि च वृत्तान्तशतान्यनुबभूव ह ॥५॥\nकदाचिदासीत्तस्येच्छा प्रबोधबलशालिनः ।\nब्रह्मतत्त्वमवेक्षेऽहं यथावद्ध्यानवानिति ॥६॥\nसोऽपश्यत्प्रणिधानेन तत एकान्तसंस्थितः ।\nसबाह्याभ्यन्तरेऽशेषकारणत्यागशान्तधीः ॥७॥\nसर्वशक्तिपरं ब्रह्म सर्ववस्तुमयं ततम् ।\nसर्वथा सर्वदा सर्वं सर्वैः सर्वत्र सर्वगम् ॥८॥\nसर्वतः पाणिपादान्तं सर्वतोक्षिशिरोमुखम् ।\nसर्वतः श्रुतिमल्लोके सर्वमावृत्य संस्थितम् ॥९॥\nसर्वेन्द्रियगुणैर्मुक्तं सर्वेन्द्रियगुणान्वितम् ।\nअसक्तं सर्वभृच्चैव निर्गुणं गुणभोक्तृ च ॥१०॥\nबहिरन्तश्च भूतानामचरं चरमेव च ।\nसूक्ष्मत्वात्तदविज्ञेयं दूरस्थं चान्तिके च तत् ॥११॥\nसर्वत्र चन्द्रार्कमयं सर्वत्रैव धरामयम् ।\nसर्वत्र पर्वतमयं सर्वत्राब्धिमयं तथा ॥१२॥\nसर्वत्र सारगुरुकं सर्वत्रैव नभोमयम् ।\nसर्वत्र संसृतिमयं सर्वत्रैव जगन्मयम् ॥१३॥\nसर्वत्रैव च मोक्षात्म सर्वत्रैवाद्यचिन्मयम् ।\nसर्वत्र सर्वार्थमयं सर्वतः सर्ववर्जितम् ॥१४॥\nघटे पटे वटे कुड्ये शकटे वानरे तथा ।\nधाम्नि व्योम्नि तरावद्रावनिले सलिलेऽनले ॥१५॥\nनानाचारविचाराणि विविधावृत्तिमन्ति च ।\nपरमाण्वंशमात्रेऽपि त्रिजगन्ति ददर्श सः ॥१६॥\nमरिचस्यान्तरे तैक्ष्ण्यं शून्यत्वमिव चाम्बरे ।\nत्रिजगत्सत्यसति च विद्यते चिन्मयात्मनि ॥१७॥\nइत्येवं भावयन्मुक्तभावया शुद्धसंविदा ।\nशक्रः क्रमेण तेनैव तथैव ध्यानवानभूत् ॥१८॥\nध्यानेन सर्वमेकत्र पश्यंश्चिरमुदारधीः ।\nददर्शेममसौ सर्गमस्मदीयं महामतिः ॥१९॥\nततोऽस्मिन्विचरन्सर्गे शक्रान्ते शक्रतां गतः ।\nचकार राजतां राज्यं वृत्तान्तशतशोभितम् ॥२०॥\nविद्याधरकुलाधीश इत्यद्यैव स देवराड् ।\nतस्येन्द्रस्य कुलोत्पन्न इति विद्धि यथास्थितम् ॥२१॥\nततो हृदयबीजस्थप्राङ्मुख्याभ्यासयोगतः ।\nबिसबालनिवासादिवृत्तान्तमनुभूतवान् ॥२२॥\nयथैष शक्रः कथितस्त्रसरेणूदरास्पदः ।\nबिसबालास्पदश्चैतत्कुलजः कान्तिमानथ ॥२३॥\nतथा शतसहस्राणि तत्रेतश्चान्यतश्च खे ।\nतादृशव्यवहाराणि समतीतानि सन्ति च ॥२४॥\nवहतीयमविच्छिन्ना चिरायैवं तरङ्गिणी ।\nतावदृश्यसरित्प्रौढा रूढारूढे च तत्पदे ॥२५॥\nइति मायेयमादीर्घा प्रसृता प्रत्ययोन्मुखी ।\nसत्यावलोकमात्रातिविलयैकविलासिनी ॥२६॥\nयतः कुतश्चिन्मायेयं यत्र क्वचन वानघ ।\nयथाकथचित्संपन्नमात्रैव परिदृश्यते ॥२७॥\nअहंभावचमत्कारमात्रादृष्टरिवाम्बुदात् ।\nजायते मिहिकेवाशु प्रेक्षामात्रविनाशिनी ॥२८॥\nयेनायताभिमतदर्शनद्रष्टृदृश्य-\nमुक्तस्वभावमवभासनमात्मतत्त्वम् ।\nसर्वार्थशून्यमत एव च शून्यरूप-\nमेकं खमात्रमिव मात्रविकल्पमेव ॥२९॥"
  },
  {
    "text": "इत्यार्षे श्रीवा० वा ० दे ० मो० नि० उ० विद्याधरोपाख्यानान्तर्गतेन्द्राण्वाख्याने सर्गसंकल्पयोरैक्यप्रतिपादनं नाम चतुर्दशः सर्गः ॥१४॥"
  }
]
[
  {
    "text": "श्रीवसिष्ठ उवाच ।\nअथेत्युक्तवती पृष्टा सा मया कल्पितासना ।\nसंकल्पितासनस्थेन स्थितेन नभसि स्थिता ॥१॥\nकथं शिलोदरे बाले त्वद्विधानां भवेत्स्थितिः ।\nकथं संचलनं तत्र किमर्थं तत्र चास्पदम् ॥२॥\nविद्याधर्युवाच ।\nमुने यथेदं भवतां जगत्स्फारं विराजते ।\nतथास्माकं जगत्तत्र सर्गसंसारयुक् स्थितम् ॥३॥\nस्फुरन्ति नागाः पाताले तिष्ठन्ति भुवि पर्वताः ।\nआपश्छलछलायन्ते वहन्ति व्योम्नि वायवः ॥४॥\nअर्णवा अर्णसा भान्ति यान्त्यन्तः शनकैः प्रजाः ।\nभूतान्यजस्रं जायन्ते म्रियन्तेऽविरतं यथा ॥५॥\nवान्ति वाता वहन्त्यापो भान्ति चाभान्ति खे सुराः ।\nतिष्ठन्त्यगाः समुद्यन्ति ग्रहा यान्ति महीं नृपाः ॥६॥\nदेवासुरमनुष्याणां व्यवहारपरम्पराः ।\nलोलाः प्रवृत्ता आकल्पमासमुद्रमिवापगाः ओ ॥७॥\nदिनपद्मानि भूलोकसरस्याकल्पमानभः ।\nलोलाभ्रालीनि फुल्लानि मीलितोन्मीलितान्यलम् ॥८॥\nचन्द्रचर्चाश्चतुर्दिक्कं चन्दनेनात्मतेजसा ।\nरचयन्रात्रिरोहिण्योस्तमो हन्त्यपि हृद्गतम् ॥९॥\nस्वदशास्वादनरता वातयन्त्रसुचारिता ।\nरोदःसद्मनि सूर्याख्या दीप्यते दिवि दीपिका ॥१०॥\nब्रह्मसंकल्पितो रुद्धो वातसंचारचारिभिः ।\nखेऽनिशं चक्रमृक्षाणां गुणावर्तो विवर्तते ॥११॥\nभूततण्डुलमासृष्टेः पिनष्टि ध्रुवकीलकः ।\nनियत्या चलितो रोदः कपाटाम्भोदघर्घरः ॥१२॥\nद्वीपाब्धिशैलैर्भूपीठं विमाननगरैर्नभः ।\nदेत्यदानवनागौघैः पूर्णं पातालमण्डलम् ॥१३॥\nकुण्डलं त्रिजगल्लक्ष्म्या नीलं भूतलमण्डलम् ।\nस्थितं चञ्चलमाचारचञ्चलायाः स्फुरन्मणि ॥१४॥\nबुद्ध्यादिरहितां स्पन्दसंविदं वायवीमिव ।\nस्थावरं जंगमं चैव सूक्ष्ममादाय जायते ॥१५॥\nमुनिमौनैर्धरा वार्भिर्मारुतैः कपिचापलम् ।\nआकाशैरवकाशित्वं तेजोभिर्भासनं श्रितम् ॥१६॥\nवृक्षोर्व्यब्ध्यद्रिखचराः प्राणिनोन्तः स्फुरन्त्यलम् ।\nमृतिजन्मोन्मुखाः कीटसुरासुरजलौकसः ॥१७॥\nससुरासुरगन्धर्वाः कालः कलयति प्रजाः ।\nदोर्भिः कल्पयुगाब्दैश्च स्वपशूनिव पालकः ॥१८॥\nअनन्तविपुलागाधगम्भीरे कालसागरे ।\nउत्पत्त्योत्पत्त्य लीयन्ते ते त्वावर्तविवर्तया ॥१९॥\nचतुर्दशविधा वातवेल्लिता भूतपांसवः ।\nनाशाकाशे विलीयन्ते शरदम्भोदलीलया ॥२०॥\nभुवनं बोधयन्ती द्यौश्चन्द्रार्ककरचामरैः ।\nस्थिताकाशांशुकाकल्पतारकोत्करशेखरा ॥२१॥\nस्थिताः पवनभूकम्पमेघतापसहिष्णवः ।\nस्वं प्रदेशमनुज्झन्त्यः ककुभः स्तम्भिता इव ॥२२॥\nउत्पातमेघनिर्ह्रादभूमिकम्पग्रहग्रहैः ०\nअप्यातैरपि विज्ञातैर्भूतानां जायते गतिः ॥२३॥\nसप्तानां जलमब्धीनामौर्वाग्निः पिबति ज्वलन् ।\nलोकान्तराणामाकल्पं कालो भूतगणं यथा ॥२४॥\nपातालमाविशति याति नभोबिलं च\nदिङ्मण्डलं भ्रमति भूतगणः समन्तात् ।\nपर्येति पर्वतमहार्णवमण्डलानि\nद्वीपान्तराणि च मरुत्सरणक्रमेण ॥२५॥"
  },
  {
    "text": "इत्यार्षे श्रीवासिष्ठमहारामायणे वा० दे० मोक्षो० निर्वाणप्रकरणे उत्तरार्धे पाषाण० शिलान्तरवर्णनं नाम षट्षष्टितमः सर्गः ॥६६॥"
  }
]
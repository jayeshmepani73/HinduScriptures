[
  {
    "text": "श्रीवसिष्ठ उवाच ।\nएतस्मिन्नन्तरे चक्षुर्व्योमस्थोऽहमथात्यजम् ।\nब्रह्मलोके महालोके प्रभातेऽर्कप्रभामिव ॥१॥\nयावद्दृष्टो मया तत्र शैलादिव विनिर्मितः ।\nपरमेष्ठी समाधिस्थः प्रधानपरिवारवान् ॥२॥\nसमूहश्चैव देवानां मुनीनां भावितात्मनाम् ।\nशुक्रो बृहस्पतिश्चैव शक्रो वैश्रवणो यमः ॥३॥\nसोमोऽथ वरुणोऽग्निश्च तथान्येऽपि सुरर्षयः ।\nदेवगन्धर्वसिद्धानां साध्यानां च विनायकाः ॥४॥\nलिपिकर्मार्पिताकाराः सर्वे ध्यानपरायणाः ।\nबद्धपद्मासनास्तत्र निर्जीवा इव संस्थिताः ॥५॥\nअथ ते द्वादशादित्यास्तमेवोद्देशमागताः ।\nबद्धपद्मासनास्तस्थुस्तथैवाशु यथैव ते ॥६॥\nततो मुहूर्तमात्रेण दृष्टवानहमब्जजम् ।\nपुरो विनिद्रतां यातः स्वप्नदृष्टमिवाग्रगम् ॥७॥\nब्रह्मलोकजनं सर्वं महतामिव वासनाम् ।\nनापश्यं स्वप्ननगरं बुध्यमान इवाग्रगम् ॥८॥\nअरण्यशून्यमेवासीत्तद्ब्रह्ममननं तदा ।\nकठिनाकाण्डविध्वस्तं पृथिव्यामिव पत्तनम् ॥९॥\nसर्व एव न च क्वापि ते तथा तादृशास्तदा ।\nऋषयो मुनयो देवा वेदा विद्याधरादयः ॥१०॥\nज्ञातं ततोऽवधानेन मया नभसि तिष्ठता ।\nयावन्निर्वाणमापन्ना ब्रह्मवत्सर्व एव ते ॥११॥\nवासनायां विलीनायामदर्शनमुपागताः ।\nस्वप्नलोकाः प्रबुद्धानामिव स्वं रूपमागताः ॥१२॥\nआकाशात्मैव देहोऽयं भाति वासनया स्फुटः ।\nतदभावात्तु नो भाति स्वप्नो बोधवतो यथा ॥१३॥\nअन्तरिक्षगतो देहो यथा स्वप्ने विलोक्यते ।\nबोधे तद्वासनाशान्तौ न किंचिदपि लक्ष्यते ॥१४॥\nजाग्रत्यपि तथैवायं वासनायाः परिक्षये ।\nनैवातिवाहिको नैव लक्ष्यतेऽत्राधिभौतिकः ॥१५॥\nस्वप्नानुभव एषोऽत्र दृष्टान्तत्वेन लक्ष्यते ।\nआबालमेतत्संसिद्धमनुभूतं श्रुतं स्मृतम् ॥१६॥\nअपह्नुते च वा योऽपि स्वमेवानुभवं शठः ।\nस त्याज्यः को ह्यलीकेन सुप्तमुद्वोधयेत्किल ॥१७॥\nदेहकारणकः स्वप्नो देहाभावान्न दृश्यते ।\nइति चेत्तददेहानां परलोकोऽपि नास्ति च ॥१८॥\nइत्येतदभविष्यच्चेत्तच्छरीरकसंक्षये ।\nनाभविष्यदयं सर्गः स चास्त्येव च सर्वदा ॥१९॥\nअवयवविभागात्मन्यवश्यंभाविनि क्षये ।\nन कदाचिदनित्थं तज्जगदित्यप्यसंस्थितम् ॥२०॥\nन कदाचिज्जगन्नाशो देहोद्भूतगुणादिकम् ।\nमदशक्तिरिव ज्ञप्तिरुदेतीति च वक्षि चेत् ॥२१॥\nतत्पुराणेतिहासानां सर्वसंक्षयवादिनाम् ।\nस्मृत्यादीनां सवेदानां वैयर्थ्यमुपजायते ॥२२॥\nअप्रमाणतयैतस्मिन्नर्थे तेषां महामते ।\nअन्यत्राणि प्रमाणत्वं वन्ध्यादावपि किं भवेत् ॥२३॥\nन चैतदिष्यते लोके जगदुच्छेदकारणात् ।\nअन्यच्चास्तामेतदङ्ग ममेदमपरम श्रृणु ॥२४॥\nमदशक्त्यात्मनि ज्ञाने दृष्टा देशान्तरेषु या ।\nप्रसृतानां पिशाचादिदेहता सा न सिध्यति ॥२५॥\nअथ सापि मुधा भ्रान्तिर्यावद्देहं प्रदृश्यते ।\nइति चेत्तन्मुधा नाम सत्यमित्येव वो भवेत् ॥२६॥\nएवं चेत्तत्परो लोकः सत्स्वर्गनरकादिकम् ।\nइत्येषापि न संवित्किं सत्यतामुपगच्छति ॥२७॥\nन पिशाचप्रमा सत्या मदशक्तिमतोऽपि हि ।\nप्रतिभास्य न सत्या स्यात्परलोकात्मिका कथम् ॥२८॥\nपिशाचोऽस्तीति चेत्संवित्सत्यार्था तेन संविदः ।\nमृतस्यास्ति परो लोक इत्यस्यां किं न सत्यता ॥२९॥\nकाकतालीयवद्देहात्पैशाची ज्ञप्तिरस्ति चेत् ।\nपरलोकार्थसंवित्तिः कथं नास्ति सकारणा ॥३०॥\nयान्तर्वेत्ति यथा संवित्सा तथानुभवत्यलम् ।\nअस्तु सत्यमसत्यं वा सिद्धमित्यनुभूतितः ॥३१॥\nमृतस्यास्ति परो लोको विदित्येवंमयी भवेत् ।\nसति वाऽसति देहेऽस्मिंस्तेन किं सदसच्च किम् ॥३२॥\nतस्मात्स्वभावः प्रथमं प्रस्फुरन्वेत्ति संविदम् ।\nवासनाकारणं पश्चाद्बुद्ध्वा संपश्यति भ्रमम् ॥३३॥\nतत्क्षयाच्छममायाति द्रष्टृदृश्यदृगामयः ।\nतत्सत्तायामुदेतीयं संसृत्याख्या पिशाचिका ॥३४॥\nउपलम्भ उदेत्यादौ ब्रह्मणो वासना ततः ।\nतच्छान्तिं विद्धि निर्वाणं तत्सत्तां संसृतिभ्रमम् ॥३५॥\nउत्पन्नैव च सानादौ परब्रह्मण्यसंभवात् ।\nउत्पन्ना समयाद्यासौ ब्रह्मैव परमेव सत् ॥३६॥\nएतावद्यत्परिज्ञानं तन्निर्वाणं विदुर्बुधाः ।\nयदत्रैवापरिज्ञानं तं बन्धं विद्धि राघव ॥३७॥\nविज्ञानघन एवायं कचनाकचनात्मकः ।\nस्वयमेव कचत्यन्तर्न कचत्येव वा स्वयम् ॥३८॥\nसंविदंशपरावृत्तिमात्रे पेलवरूपिणि ।\nबन्धदृङ्मोक्षदृक् चेति क्लेशस्तत्साधनं कियत् ॥३९॥\nसंविदुद्वोधने बन्धस्तदनुद्वोधने शिवम् ।\nअसत्सद्वज्जगद्भाति संविदुद्वोधनोदरम् ॥४०॥\nअजडं वेदनं सुप्तं मोक्ष इत्यभिधीयते ।\nप्रबुद्धं बन्ध इत्याहुर्यदिच्छसि तदाहर ॥४१॥\nनिर्वाणवासनमनन्तमनाद्यमच्छ-\nबोधैकतानमपयन्त्रणमस्तशङ्कम् ।\nअद्वैतमैक्यरहितं च निरस्तशून्य-\nमाकाशकोशविशदाशयशान्तमास्व ॥४२॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मो० निर्वा० उ० पा० वासनाभावप्रतिपादनं नामैकोनाशीतितमः सर्गः ॥७९॥"
  }
]
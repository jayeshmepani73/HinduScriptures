[
  {
    "text": "श्रीवाल्मीकिरुवाच ।\nएतच्छ्रुत्वा वसिष्ठस्य वचः संसदि पार्थिवाः ।\nसिक्ता इवामृतापूरैरन्तःशीतलतां ययुः ॥१॥\nरामः कमलपत्राक्षो रराज वदनेन्दुना ।\nक्षीरोद इव संपूर्णः सुधापूरेण चारुणा ॥२॥\nवामदेवादयः सर्वे तत्त्वज्ञानविशारदाः ।\nअहो भगवता ज्ञानमुक्तमित्यूचुरादरात् ॥३॥\nशान्तान्तःकरणो राजा मुदा दशरथो बभौ ।\nतुष्ट्यैव संप्रहृष्टाङ्गो नवां द्युतिमुपागतः ॥४॥\nज्ञातज्ञेयेषु बहुषु साधुवादकथास्वथ ।\nउवाच गलिताज्ञानो रामो वाक्यमिदं पुनः ॥५॥\nश्रीराम उवाच ।\nभगवन्भूतभव्येश त्वयास्माकमलं मलम् ।\nसंप्रमृष्टमिदं हेम्नः श्यामत्वमिव वह्निना ॥६॥\nअभूम वयमात्मीयकायमात्रदृशः पुरा ।\nप्रभो संप्रति संपन्ना विष्वग्विश्वावलोकिनः ॥७॥\nस्थितोऽस्मि सर्वसंपूर्णः संपन्नोऽस्मि निरामयः ।\nजातोऽस्मि विगताशङ्को बुधो जागर्मि संप्रति ॥८॥\nआनन्दितोऽस्म्यखेदाय सुखितोस्मि चिराय च ।\nस्थितोऽनस्तमयायैव शाश्वतार्थोदयो मम ॥९॥\nअहो बत पवित्रेण शीतेन ज्ञानवारिणा ।\nत्वया सिक्तोस्मि हृष्यामि पद्मवद्धृदये स्वयम् ॥१०॥\nइयमद्य मया लब्धा पदवी त्वत्प्रसादतः ।\nयस्यां स्थितस्य मे सर्वममृतत्वं गतं जगत् ॥११॥\nअन्तःप्रसन्नमतिरस्तसमस्तशोकः\nशोभां गतोऽहममलाशय एव शान्त्या ।\nआनन्दमात्मनि गतः स्वयमात्मनैव\nनैर्मल्यमभ्युपगतोऽस्मि नमोस्तु मह्यम् ॥१२॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मो० नि० उत्तरार्धे आत्मविश्रामाङ्गीकरणं नाम द्व्यधिकद्विशततमः सर्गः ॥२०२॥"
  }
]
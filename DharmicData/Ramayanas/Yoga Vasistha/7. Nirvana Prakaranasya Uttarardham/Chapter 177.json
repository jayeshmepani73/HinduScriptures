[
  {
    "text": "श्रीराम उवाच ।\nअकारणकमेवेदं जगद्ब्रह्म परात्पदात् ।\nयदि प्रवर्तते नाम स्वप्नसंकल्पनादिवत् ॥१॥\nतदकारणतः सिद्धेः संभवेऽन्यदकारणम् ।\nकथं न जायते वस्तु क्वचित्किंचित्कदाचन ॥२॥\nश्रीवसिष्ठ उवाच ।\nयद्यथा कल्पितं येन स संपश्यति तत्तथा ।\nकल्पनैवान्यथा न स्यात्तादृक्कारणविच्युतेः ॥३॥\nयथेदं कल्पितं दृश्यं मनसा येन तत्तथा ।\nवेत्त्यसौ यादृगन्येन कल्पितं वेत्त्यसौ तथा ॥४॥\nकल्पनाकल्पनात्मैकं तच्च ब्रह्म स्वभावतः ।\nकल्पनात्मेदृशं जन्तुर्यथा केशनखादिमान् ॥५॥\nअकारणपदार्थत्वं सकारणपदार्थता ।\nब्रह्मणि द्वयमप्यस्ति सर्वशक्त्यात्म तद्यतः ॥६॥\nयतः स्याद्ब्रह्मणस्त्वन्यत्क्वचित्किंचित्कदाचन ।\nतत्कारणविकल्पेन संयोगस्तस्य युज्यते ॥७॥\nयत्र सर्वमनाद्यन्तं नानानानात्म भासते ।\nब्रह्मैव शान्तमेकात्म तत्र किं कस्य कारणम् ॥८॥\nनेह प्रवर्तते किंचिन्न च नाम निवर्तते ।\nस्थितमेकमनाद्यन्तं ब्रह्मेव ब्रह्म खात्मकम् ॥९॥\nकिं कस्य कारणं केन किमर्थं भवतु क्व वा ।\nकिं कस्य कारणं केन किमर्थं मास्तु वा क्वचित् ॥१०॥\nनेह शून्यं न वा शून्यं न सन्नासन्न मध्यता ।\nविद्यते न महाशून्ये न नेति न न नेति च ॥११॥\nइदं न किंचित्किंचिद्वा यन्नामास्त्यथ नास्ति वा ।\nसर्वं ब्रह्मैव तद्विद्धि यत्तथैवातथैव तत् ॥१२॥\nश्रीराम उवाच ।\nअतज्ज्ञविषये ब्रह्मन्कार्ये कारणसंभवे ।\nकिमकारणतात्म स्यात्कथं वेति वद प्रभो ॥१३॥\nश्रीवसिष्ठ उवाच ।\nअतज्ज्ञो नाम नास्त्येव तावत्तज्ज्ञजनं प्रति ।\nअसतो व्योमवृक्षस्य विचारः कीदृशस्ततः ॥१४॥\nएकबोधमयाः शान्तविज्ञानघनरूपिणः ।\nतज्ज्ञास्तेषामसद्रूपे कथमर्थे विचारणा ॥१५॥\nअतज्ज्ञत्वं च बोधेऽन्तरवभाति तदङ्गता ।\nगते स्वप्नसुषुप्तेऽन्तरिव निद्रात्म केवलम् ॥१६॥\nतथाप्यभ्युपगम्यापि मूर्खनिश्चय उच्यते ।\nमयेदमणु सर्वात्म यस्माद्ब्रह्म निरामयम् ॥१७॥\nसन्त्यकारणका एव सन्ति कारणजास्तथा ।\nभावाः संविद्यथा यस्मात्कल्प्यते लभ्यते तथा ॥१८॥\nसर्वकारणसंशान्तौ सर्वानुभवशालिनाम् ।\nसर्गस्य कारणं नास्ति तेन सर्गस्त्वकारणः ॥१९॥\nहृदयंगमतात्यक्तमीश्वरादि प्रकल्प्यते ।\nयदत्र किंचिद्दुःस्वादु व्यर्थं वाग्जालमेव तत् ॥२०॥\nअन्यथानुपपत्त्यैव स्वप्नाभाकलनादृते ।\nस्थूलाकारात्मिका काचिन्नास्ति दृश्यस्य दृश्यता ॥२१॥\nस्वप्नपृथ्व्याद्यनुभवे किमबुद्धस्य कारणम् ।\nचित्स्वभावादृते ब्रूहि स्वप्नार्थो नाम कीदृशः ॥२२॥\nस्वप्नार्थो ह्यपरिज्ञातो महामोहभरप्रदः ।\nपरिज्ञातो न मोहाय यथा सर्गास्तथैव च ॥२३॥\nशुष्कतर्कहठावेशाद्यद्वाप्यनुभवोज्झितम् ।\nकल्प्यते कारणं किंचित्सा मौर्ख्याभिनिवेशिता ॥२४॥\nअग्नेरौष्ण्यमपां शैत्यं प्राकाश्यं सर्वतेजसाम् ।\nस्वभावो वाखिलार्थानां किमबुद्धस्य कारणम् ॥२५॥\nकिं ध्यातृशतलब्धस्य ध्येयस्यैकस्य कारणम् ।\nकिं च गन्धर्वनगरे पुरे भित्तिषु कारणम् ॥२६॥\nधर्माद्यमुत्रामूर्तत्वान्मूर्ते देहे न कारणम् ।\nदेहस्य कारणं किं स्यात्तत्र सर्गादिभोगिनः ॥२७॥\nभित्त्यभित्त्यादिरूपाणां ज्ञानस्य ज्ञानवादिनः ।\nकिं कारणमनन्तानामुत्पन्नध्वंसिनां मुहुः ॥२८॥\nस्वभावस्य स्वभावोऽसौ किल कारणमित्यपि ।\nयदुच्यते स्वभावस्य सा पर्यायोक्तिकल्पना ॥२९॥\nतस्मादकारणा भ्रान्तिर्भावा भान्ति च कारणम् ।\nअज्ञे ज्ञे त्वखिलं कार्यं कारणाद्भवति स्थितम् ॥३०॥\nयद्वत्स्वप्नपरिज्ञानात्स्वप्ने द्रव्यापहारिभिः ।\nन दुःखाकरणं तद्वज्जीवितं तत्त्वदर्शनात् ॥३१॥\nसर्गादावेव नोत्पन्नं दृश्यं चिद्गगनं त्विदम् ।\nस्वरूपं स्वप्नवद्भाति नान्यदत्रोपपद्यते ॥३२॥\nअन्या न काचित्कलना दृश्यते सोपपत्तिका ।\nअस्मान्न्यायादृते कस्माद्ब्रह्मैवैषानुभूतिभूः ॥३३॥\nऊर्म्यावर्तद्रवत्वादि शुद्धे जलघने यथा ।\nतथेदं सर्गपर्यायं ब्रह्मणि ब्रह्म भासते ॥३४॥\nस्पन्दावर्तविवर्तादि निर्मले पवने यथा ।\nतथायं ब्रह्मपवने सर्गस्पन्दोऽवभासते ॥३५॥\nयथानन्तत्वसौषिर्यशून्यत्वादि महाम्बरे ।\nस सन्नासन्नबोधात्म तथा सर्गः परापरः ॥३६॥\nएषु निद्रादिकेष्वेते सूपलब्धा अपि स्फुटम् ।\nभावा असन्मया एवमेतेऽनन्यात्मका यतः ॥३७॥\nसर्गप्रलयसंस्थानान्येवमात्मनि चिद्धने ।\nसौम्ये स्वप्नसुषुप्ताभा शुद्धे निद्राघने यथा ॥३८॥\nस्वप्नात्स्वप्नान्तराण्यास्ते निद्रायां मानवो यथा ।\nसर्गात्सर्गान्तरान्मास्ते स्वसत्तायामजस्तथा ॥३९॥\nपृथ्व्यादिरहितोऽप्येष ब्रह्माकाशो निरामयः ।\nअतद्वांस्तद्वदाभाति यथा स्वप्नानुभूतिषु ॥४०॥\nस्थिता यथास्यां पश्यन्त्यां शब्दा घटपटादयः ।\nजाताजाताः स्थिताः सर्गास्तथानन्ये महाचिति ॥४१॥\nपश्यन्त्यामेव पश्यन्ती यथा भाति तथैव च ।\nयथा शब्दास्तथा सर्गाश्चितैव चिति चिन्मयाः ॥४२॥\nकिं शास्त्रकं तत्रकथाविचारै-\nर्निर्वासनं जीवितमेव मोक्षः ।\nसर्गे त्वसत्येवमकारणत्वा-\nत्सत्येव नास्त्येव न नाम काचित् ॥४३॥\nएषा च सिद्धेह हि वासनेति\nसा बोधसत्तैव निरन्तरैका ।\nनानात्वनानारहितैव भाति\nस्वप्ने चिदेवेह पुरादिरूपा ॥४४॥"
  },
  {
    "text": "इत्यार्षे श्रीवासिष्ठमहारामायणे वा० दे० मो० नि० उ० ब्रह्मगीतासु सत्यवर्णनं नाम सप्तसप्तत्यधिकशततमः सर्गः ॥१७७॥"
  }
]
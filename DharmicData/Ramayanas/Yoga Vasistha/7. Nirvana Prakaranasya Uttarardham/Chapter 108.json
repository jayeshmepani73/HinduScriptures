[
  {
    "text": "श्रीराम उवाच ।\nअविद्या दृश्यरूपेयं कचन्ती यस्य विद्यते ।\nचिन्नभःस्वप्ननगरी दृश्यमानापि शून्यकम् ॥१॥\nतस्याज्ञस्य कियत्कालं किंरूपा स्यात्किमात्मिका ।\nकियती सा च वेत्येवं मुने मे कथ्यतां पुनः ॥२॥\nश्रीवसिष्ठ उवाच ।\nअविद्या विद्यते येषामज्ञानां भूतलादिका ।\nतेषामस्यां ब्रह्मणीव नास्त्यन्तोऽत्र कथां श्रृणु ॥३॥\nसदृशं जगतोऽस्यास्ति क्वचिदम्बरकोणके ।\nकस्मिंश्चिद्त्रिजगत्किंचिदनयैव व्यवस्थया ॥४॥\nअस्ति कश्चिद्भुवो भागो भूषणं तत्र भूस्थितेः ।\nपुरी ततमितिर्नाम्ना सुव्यक्तकलनाऽवनौ ॥५॥\nतत्रासीत्पार्थिवः कश्चिद्विपश्चिदिति विश्रुतः ।\nयः सभायां सुसभ्यायां विपश्चित्त्वाद्विराजते ॥६॥\nराजहंस इवाब्जिन्यामृक्षचक्र इवोडुराट् ।\nसुमेरुरिव शैलौघे यः सभायामराजत ॥७॥\nनिवर्तते यतोऽशक्त्या वचनं गुणवर्णनात् ।\nकवीनामचलाकारा भवेद्भा भूधरो यथा ॥८॥\nप्रातःप्रातर्विकसितात्सर्वाशाभासनोद्यतात् ।\nयतः प्रतापजनितश्रीरुदेत्यम्बुजादिव ॥९\nस ब्रह्मण्यमतिर्मानी वह्निमेवाधिदैवतम् ।\nअपूजयत्समं भक्त्या देव वेत्ति स्म नेतरम् ॥१०॥\nसमत्स्यमकरव्यूहा गजवाजिगणान्विताः ।\nआवर्तचक्रव्यूहाढ्याः कल्लोलबलमालिताः ॥११॥\nमर्यादापालने युक्ता अकम्पनबलाधिकाः ।\nमन्त्रिष्वप्यस्य चत्वारो दिक्षु सत्सागरा इव ॥१२॥\nतैरशेषककुप्चक्रनाभिराभासितावनिः ।\nआसीत्सुदुर्जयो जेता स सुदर्शनचक्रवत् ॥१३॥\nतमेकदा ययौ पूर्वदिङ्मुखाच्चतुरश्चरः ।\nस उवाच रहो रंहोगतिघोराक्षरं वचः ॥१४॥\nदेव दोर्द्रुमविश्रान्तधरागोबन्धनाच्युत ।\nश्रूयतां मन्मुखात्पश्चाद्यथाप्राप्तं विधीयताम् ॥१५॥\nपूर्वदिङ्मुखसामन्तो ज्वरेणास्तमुपागतः ।\nमन्ये जेतुं यमं यातस्त्वयारब्धो जितारिणा ॥१६॥\nतस्मिन्समन्ततो जेतुं दक्षिणापथनायकः ।\nपूर्वापराभ्यामाक्रम्य बलाभ्यामरिणाऽऽहतः ॥१७॥\nतस्मिन्मृते समागम्य यावद्वारुणदिक्पतिः ।\nबलेनायाति ककुभौ ते समादातुमादृतः ॥१८॥\nपूर्वदेशनृपैः सार्धं दक्षिणापथपार्थिवैः ।\nतावदेवारिभिरसावर्धमार्गे रणे हतः ॥१९॥\nश्रीवसिष्ठ उवाच ।\nअथास्मिन्कथयत्येवं त्वरार्तमपरश्चरः ।\nउपप्लवजडोत्पीड इव हर्म्यं विवेश ह ॥२०॥\nचर उवाच ।\nउत्तराशाबलाध्यक्षो देवारिभिरुपद्रुतः ।\nइत आयाति सबलो भग्नसेत्वम्बुपूरवत् ॥२१॥\nश्रीवसिष्ठ उवाच ।\nइति श्रुत्वा महीपालः कालक्षेपमवास्तवम् ।\nमन्यमान उवाचेदं निर्गच्छन्वरमन्दिरात् ॥२२॥\nराज्ञः सन्नह्य सामन्तानानीयन्तां च मन्त्रिणः ।\nउद्धाट्यन्तां हेतिशाला दीयन्तां घोरहेतयः ॥२३॥\nश्लेष्यन्तां कंकटा देहेष्वागच्छन्तु पदातयः ।\nगण्यन्तामाशु सैन्यानि क्रियन्तां वरकल्पनाः ॥२४॥\nकल्प्यन्तां च बलाध्यक्षाः प्रेष्यन्तामभितश्चराः ।\nश्रीवसिष्ठ उवाच ।\nवदत्येवं त्वरायुक्तं संरम्भवति राजनि ॥२५॥\nप्रतीहार उवाचेदं प्रविश्याकुलमानतः ।\nप्रतीहार उवाच ।\nउत्तराशाबलाध्यक्षो देव द्वार्यवतिष्ठति ।\nकाङ्क्षत्यब्जमिवार्कस्य देवदेवस्य दर्शनम् ॥२६॥\nराजोवाच ।\nगच्छाविलम्बितं तावदेनमेव प्रवेशय ।\nजानीमः किं दिगन्तेषु वृत्तं वृत्तान्तसंश्रवात् ॥२७॥\nश्रीवसिष्ठ उवाच ।\nइत्युक्त उत्तराशेशं प्रतिहारप्रवेशितम् ।\nप्रणामपरमग्रेऽसौ राजाऽपश्यद्वलाधिपम् ॥२८॥\nक्षतविक्षतसर्वाङ्गमङ्गमङ्गेषुसंततम् ।\nश्वासाकुलं वमद्रक्तं धैर्येणाबलनिर्जितम् ॥२९॥\nस प्रणम्य त्वरायुक्तमुवाचेदमुपक्रमम् ।\nसंस्तभ्याङ्गव्यथामाशु संततोच्छ्वासमुच्छ्वसन् ॥३०॥\nबलाध्यक्ष उवाच ।\nदेव त्रयोऽपि दिक्पाला बलेन बहुना सह ।\nत्वदाज्ञयेव निर्जेतुं यमं यमपुरं गताः ॥३१॥\nतद्देशपालनाद्यर्थमशक्तं मामिमं ततः ।\nअनुद्रवन्तो बहवो भूपाः प्राप्ता बलादिह ॥३२॥\nमहत्परबलं प्राप्तमिदं देवस्य मण्डलम् ।\nविधीयतां तथाप्राप्तं न देवस्यास्ति दुर्जयम् ॥३३॥\nश्रीवसिष्ठ उवाच ।\nअथ तस्मिन्वदत्येवमार्तिमत्याजिविक्षते ।\nसहसैवाभ्युवाचेदं प्रविश्य पुरुषोऽपरः ॥३४॥\nपुरुषा मण्डलस्यास्य विपुला दललीलया ।\nस्थितान्यरिबलान्युच्चैश्चतुर्दिक्कं नरेश्वर ॥३५॥\nकचच्चक्रगदाप्रासकुन्तकाननकान्तिभिः ।\nवलिता नोऽरिभिर्भूमिर्लोकालोकतटैरिव ॥३६॥\nपताकायुधयोध्रङ्गाश्चलत्परिकराकुलाः ।\nविसरन्ति रथास्तत्र प्रोड्डीनत्रिपुरौघवत् ॥३७॥\nकरानुन्नामयन्तः खे मांसवृक्षवनोपमाः ।\nबृंहन्ति वारणव्यूहा वर्षावारिदवृन्दवत् ॥३८॥\nनतोन्नतानि कुर्वन्तः स्पन्देनोर्वीनतोन्नतैः ।\nहेषन्ते हयसंघाता वातस्पन्दमहाब्धिवत् ॥३९॥\nरसन्ति तुरगापुराः फेनिलावर्तपातिनः ।\nसर्वतो वलयाकारा लवणार्णववारिवत् ॥४०॥\nआकाशकान्तिसन्नाहैर्दिशं प्रति बलं बलम् ।\nउदेत्यलघुकल्लोलैः प्रलयार्णवपूरवत् ॥४१॥\nशरास्त्रशस्त्रसन्नाहमुकुटाभरणत्विषः ।\nकचन्ति त्वत्प्रतापाग्नेर्ज्वाला इव तदङ्गगाः ॥४२॥\nसमत्स्यमकरव्यूहाः सचक्रावर्तवृत्तयः ।\nउद्यन्ति सैन्यसंघट्टैः कल्लोला जलधेरिव ॥४३॥\nपरस्परपरामर्शात्कुन्ताद्यायुधपङ्क्तयः ।\nकोपादिवोग्रहुंकारैर्ज्वलन्ति विरटन्ति च ॥४४॥\nइति कर्तुमहं देव विज्ञप्तिं स्वामिनेरितः ।\nतस्मान्मण्डलसीमान्तगुल्माद्युद्धाय गच्छता ॥४५॥\nतमहं देव गच्छामि शक्त्यृष्टिशरसंगतः ।\nमयेहावेदितं सर्वं देवो जानात्यतः परम् ॥४६॥\nश्रीवसिष्ठ उवाच ।\nइत्युक्त्वाथ प्रणामं च स कृत्वा त्वरया ययौ ।\nकृत्वा गुलुगुलारावं शान्तो वीचिरिवाम्बुधेः ॥४७॥\nसंभ्रान्तमन्त्रिनृपयोधनियोगिनाग-\nनारीरथाश्वपरिचारकनागरौघम् ।\nराज्ञो गृहं स्वभयतोलितहेतिसार्थं\nचण्डानिलाकुलमहावनतुल्यमासीत् ॥४८॥"
  },
  {
    "text": "इत्यार्षे श्रीवा०वा०दे०मो०नि०उ० अविद्योपाख्यानान्तर्गतविपश्चिदुपा०अविद्याक्षेपणे पार्थिवसंरम्भवर्णनं नामाष्टोत्तरशततमः सर्गः ॥१०८॥"
  }
]
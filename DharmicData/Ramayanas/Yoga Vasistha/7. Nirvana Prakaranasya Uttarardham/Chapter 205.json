[
  {
    "text": "श्रीराम उवाच ।\nएवं यथैतद्भगवन्स्वप्ने दृश्यं परं नभः ।\nतथैव जाग्रतीत्यत्र न चेत्संदेहजालिका ॥१॥\nइदं मे भगवन्ब्रूहि महाप्रश्नमनुत्तमम् ।\nकथं भवत्यदेहा चिज्जाग्रत्स्वप्न स्वदेहवत् ॥२॥\nश्रीवसिष्ठ उवाच ।\nदृश्यं जाग्रत्यथ स्वप्ने खाधारं खात्मकं खजम् ।\nखं च नान्यत्परं जातु संदेहोऽस्त्युपपत्तितः ॥३॥\nसमस्तकारणाकारप्रत्यस्तमयरूपिणि ।\nसर्गादावेव भूतानि संभवन्ति न कानिचित् ॥४॥\nपृथ्व्यादिनियतस्तेन देहोऽयं नास्ति किंचन ।\nभूतान्येव किलैतानि देहस्तानि न सन्त्यलम् ॥५॥\nतेन स्वप्नवदाभासमिदं पश्यति चिन्नभः ।\nस्वरूपमात्रकचनमाकारवदिवाकुलम् ॥६॥\nभानमाभानमात्रत्वमिदं यत्तच्चिदात्मना ।\nनभसा स्वप्नशब्देन कथ्यते जगदाकृतिः ॥७॥\nयदेतद्वेदनं नाम चिद्व्योम्नो व्योमनिर्मलम् ।\nएतदन्तश्चितो रूपं स्वप्नो जगदिति स्थितम् ॥८॥\nएतस्मिन्नेव तेनाथ स्वभावकचने तते ।\nचिद्रूपेण कृताः संज्ञाः पृथक्पृथ्व्यादिका इमाः ॥९\nचिद्भानमेव तत्स्वप्नजगच्छब्दैः प्रकथ्यते ।\nभानं चास्याः स्वभावः खं तत्कदाचिन्न शाम्यति ॥१०॥\nबह्वयः सर्गदृशो भिन्ना ब्रह्मेव ब्रह्मखे च ताः ।\nशून्यतानभसी वातस्तिष्ठन्ति च विशन्ति च ॥११॥\nश्रीराम उवाच ।\nसर्गाणां कोटयः प्रोक्ता भगवन्भवता किल ।\nकाश्चिद्ब्रह्माण्डकोशस्थाः काश्चिदण्डविवर्जिताः ॥१२॥\nकाश्चिन्महीकोशगताः काश्चिदाकाशसंस्थिताः ।\nतेजःकोशगताः काश्चित्काश्चित्पवनकोशगाः ॥१३॥\nकाश्चिद्व्योमस्थभूपीठा ऊर्ध्वाधस्थविनिश्चयाः ।\nबुध्नाकाशादूर्ध्वखुरा लम्बमानवनाचलाः ॥१४॥\nकाश्चिद्वातात्मभूतौघाः काश्चिन्नित्यं तमोधराः ।\nव्योमसंस्थानकाः काश्चित्काश्चित्क्रिमिकुलाकुलाः ॥१५॥\nकाश्चिदाकाशकोशस्थाः काश्चिच्चोपलकोशगाः ।\nकाश्चित्सकुण्डकोशस्थाः काश्चित्खे खगवत्स्थिताः ॥१६॥\nतासां मध्ये यथा हीदं ब्रह्माण्डं यादृशं स्थितम् ।\nअस्माकं भगवंस्तन्मे ब्रूहि तत्त्वविदां वर ॥१७॥\nश्रीवसिष्ठ उवाच ।\nयदपूर्वमदृष्टं वा नानुभूतं न वा श्रुतम् ।\nतद्वर्ण्यते सुदृष्टान्तैर्गृह्यते च तदूह्यते ॥१८॥\nइदं तु राम ब्रह्माण्डमागमैर्मुनिभिः सुरैः ।\nशतशो वर्णितं तच्च ज्ञातमेतत्त्वयाऽखिलम् ॥१९॥\nयथेदं भवता ज्ञातमागमैर्वर्णितं यथा ।\nस्थितं तदेतदखिलं किमन्यदिह वर्ण्यते ॥२०॥\nश्रीराम उवाच ।\nकथमेतद्वद ब्रह्मन्संपन्नं चिन्महानभः ।\nकियत्प्रमाणमेतद्वा कियत्कालं च वा स्थितम् ॥२१॥\nश्रीवसिष्ठ उवाच ।\nअनादिनिधनं ब्रह्म नित्यमस्त्येतदव्ययम् ।\nआदिमध्यान्तता नास्ति नाकाराः परमाम्बरे ॥२२॥\nब्रह्माकाशमनाद्यन्तमेतदव्ययमाततम् ।\nएतन्मयमिदं विश्वं विष्वगाद्यन्तवर्जितम् ॥२३॥\nपरमस्यास्य चिद्व्योम्नः स्वयं यद्भानमात्मनि ।\nतदेतद्विश्वमित्युक्तं स्वयं तेनैव तन्मृषा ॥२४॥\nपुरुषस्य यथा स्वप्नपुरसंदर्शनं तथा ।\nतत्तस्य भानं पुरवत्तदिदं विश्वमुच्यते ॥२५॥\nकठिना नेह गिरयो न द्रवाणि जलानि च ।\nन शून्यमेतदाकाशं कालो न कलनात्मकः ॥२६॥\nयद्यथा चाव्ययं यत्र स्वतः संचेतितं चिता ।\nतत्तथा तत्र चित्तत्त्वे अलं शैलादिवत्स्थितम् ॥२७॥\nअशिलैव शिला स्वप्ने नभ एवानभो यथा ।\nभवेत्तथेह सर्गादि स्वप्ने दृश्यस्थितिश्चितौ ॥२८॥\nअनाकारैव चिच्छान्ता स्वप्नवत्यत्स्वचेतनम् ।\nवेत्ति तज्जगदित्युक्तं तच्चानाकारमेव सत् ॥२९॥\nवायोः स्पन्दो यथान्तस्थो वात एव निरन्तरः ।\nतथेदं ब्रह्मणि ब्रह्म न चोदेति न शाम्यति ॥३०॥\nद्रवत्वमम्भसि यथा शून्यत्वं नभसो यथा ।\nयथा वस्तुनि वस्तुत्वं ब्रह्मणीदं जगत्तथा ॥३१॥\nन प्रयातं न वाऽऽयातमकारणमकारणात् ।\nन च नास्ति न वास्तीदं भिन्नं ब्रह्मपदे जगत् ॥३२॥\nन चानादि निराभासं निराकारं चिदम्बरम् ।\nदृशः कारणमन्यस्याः क्वचिद्भवितुमर्हति ॥३३॥\nतस्माद्यथावयविनोऽवयवाः स्वात्ममात्रकाः ।\nतथानवयवे ब्रह्मव्योस्नि व्योम जगत्स्थितम् ॥३४॥\nसर्वं शान्तं निरालम्बं ज्ञप्तिमात्रमनामयम् ।\nनेह सत्ता न वासत्ता न च नानास्ति किंचन ॥३५॥\nसंकल्पस्वप्ननगरनृत्तवत्सर्वमाततम् ।\nस्थितमेव समं शान्तमाकाशमजमव्ययम् ॥३६॥\nपरमचिदम्बरहृदयं\nचित्त्वाद्यत्कचति कान्तममलमलम् ।\nतदिदं जगदिति कलितं\nतेनैव तदात्मरूपमाकल्पम् ॥३७॥"
  },
  {
    "text": "इत्यार्षे श्रीवासिष्ठमहारामायणे वा० दे० मो० नि० उ० सर्गकारणनिरासो नाम पञ्चाधिकद्विशततमः सर्गः ॥२०५॥"
  }
]
[
  {
    "text": "व्याध उवाच ।\nअनन्तरं मुनिश्रेष्ठ तस्मिन्हृदि तदोजसि ।\nस्थितस्य तव किं वृत्तं नामतो भ्रान्तिरूपिणि ॥१॥\nमुनिरुवाच ।\nअनन्तरं तदा तत्र श्रृणु किंवृत्तमङ्ग मे ।\nतेजोधातुनिषण्णस्य तज्जीवावलिताकृतेः ॥२॥\nतस्मिंस्तदा वर्तमाने घोरे कल्पान्तसंभ्रमे ।\nतृणवत्प्रौढशैलेन्द्रे वहति प्रलयानिले ॥३॥\nगिरिवृष्टिर्झटित्येव कुतोऽपि समुपाययौ ।\nउह्यमानवनाभोगशिखरग्रामपत्तना ॥४॥\nतस्यान्तस्तत्र संप्राप्तं तदा परिणतं यदा ।\nतदा तदेव सूक्ष्मोऽहमपश्यं शैलवर्षणम् ॥५॥\nतेनान्नलवशैलोच्चपूरेण प्रतिपिण्डितः ।\nसुषुप्तमन्धतामिश्रमहमन्वभवं घनम् ॥६॥\nअथ कंचित्तदा कालमनुभूय सुषुप्तताम् ।\nतदा पद्माकर इव शनैर्बोधोन्मुखोऽभवम् ॥७॥\nयथा दृष्टिश्चिराद्ध्वान्ते भाति चक्रकरूपिणी ।\nसुषुप्तमेव तत्रासीत्तथा स्वप्नत्वमागतम् ॥८॥\nतथा सुषुप्तविश्रान्तेः स्वप्ने निद्रामहं विशम् ।\nअपश्यं दृश्यमोजोऽन्तः स्वमूर्मित्वमिवार्णवः ॥९॥\nसंवित्कोशात्मकं दृश्यं तत्तथा मामुपागतम् ।\nअस्पन्दस्यानिलस्यान्तरनन्यत्स्पन्दनं यथा ॥१०॥\nअग्न्यादौ च यथोष्णत्वं जलादौ द्रवता यथा ।\nमरीचादौ यथा तैक्ष्ण्यं चिद्व्योम्नश्च जगत्तथा ॥११॥\nचित्स्वभावैकरूपत्वाज्जगद्दृश्यं तदाततम् ।\nतत्सुषुप्तात्मनो दृश्यात्प्रसूतं बालपुत्रवत् ॥१२॥\nव्याध उवाच ।\nतत्सुषुप्तात्मनो दृश्यादिति तद्व्यपदेशतः ।\nसुषुप्तदृश्यं किं वक्षि वद मे वदतां वर ॥१३॥\nतत्सुषुप्तात्मनो दृश्यात्त्वत्सुषुप्तात्मनोऽपि च ।\nकिमन्यज्जायते जन्यमथवान्यसुषुप्तता ॥१४॥\nमुनिरुवाच ।\nजायते भाति कचति घटादि जगदादि च ।\nइति द्वैतोपतप्तानां प्रलापः कल्पनात्मकः ॥१५॥\nजातशब्दो हि सन्मात्रपर्यायः श्रूयतां कथम् ।\nप्रादुर्भावे जनिस्तूक्तः प्रादुर्भावस्य भूर्वपुः ॥१६॥\nसत्तार्थ एव भूः प्रोक्तस्तस्मात्संजातमुच्यते ।\nसर्गतो जात इत्युक्ते सन्सर्ग इति शब्दितम् ॥१७॥\nबुधानामस्मदादीनां न किंचिन्नाम जायते ।\nन च नश्यति वा किंचित्सर्वं शान्तमजं च सत् ॥१८॥\nसर्वसत्तात्मकं ब्रह्म सर्वसत्तात्मकं जगत् ।\nविधयः प्रतिषेधाश्च वद तत्र लगन्ति के ॥१९॥\nया नाम शक्तिः काचित्सा तत्रैवास्ति च नास्ति च\nयस्मात्तदात्म तद्ब्रह्म तथैवात्म तदात्मकम् ॥२०॥\nजाग्रत्स्वप्नसुषुप्तादिपरमार्थविदां विदाम् ।\nन विद्यते किंचिदपि यथास्थितमवस्थितम् ॥२१॥\nस्वप्नसंकल्पपुरयोर्नास्त्यप्यनुभवस्थयोः ।\nमनागपि यथा रूपं सर्गादौ जगतस्तथा ॥२२॥\nद्रष्टास्याः स्वप्नदृष्टेस्तु जीवः संभवतीह हि ।\nचिदचेत्या तु सर्गादौ भात्यच्छा गगनादपि ॥२३॥\nनेह द्रष्टास्ति नो भोक्ता सर्वमस्तीह तादृशम् ।\nयन्न किंचिच्च किंचिच्च मौनमेवातिवागपि ॥२४॥\nसर्गादौ कारणाभावाद्यद्यथा कचितं चितौ ।\nतत्तथास्ते चिरं रूपं स्वप्नसंकल्पपूर्यथा ॥२५॥\nतथास्माच्चेतनाद्द्वैताद्बिभेति न बिभेति वा ।\nअङ्गसंस्थाद्यथा चित्रात्स्वरूपात्पुरुषः स्वयम् ॥२६॥\nअनादिमध्यान्तमनन्तमेक-\nमत्यच्छमेवातिविकारि नाना ।\nयथास्थितं भास्वरमप्यशान्त-\nमिदं समस्तं परिशान्तमेव ॥२७॥"
  },
  {
    "text": "इत्यार्षे श्रीवासिष्ठमहारा० वा० दे० मो० निर्वा० उ० अ० वि० श० सुषुप्तविचारो नाम षट्चत्वारिंशदधिकशततमः सर्गः ॥१४६॥"
  }
]
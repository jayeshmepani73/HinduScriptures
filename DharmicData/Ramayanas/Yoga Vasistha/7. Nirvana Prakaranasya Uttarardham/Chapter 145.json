[
  {
    "text": "मुनिरुवाच ।\nबहिष्ठैर्बाह्यमेवान्तरन्तस्थैः स्वप्नमिन्द्रियैः ।\nजीवो वेत्ति द्वयस्थातितीव्रसंवेगिभिर्द्वयम् ॥१॥\nयदेन्द्रियाणि तिष्ठन्ति बाह्यतश्च समाकुलम् ।\nतदा म्लानानुभवनः संकल्पार्थोऽनुभूयते ॥२॥\nयदा त्वन्तर्मुखान्येव सन्त्यक्षाणि तदा जगत् ।\nअणुमात्रं स्ववपुषि जीवस्तेनातिवेत्ति तत् ॥३॥\nजगप्सप्रतिघं नास्ति किंचिदेव कदाचन ।\nजीवेक्षणानामक्षाणां दृष्टिरप्रतिघा जगत् ॥४॥\nजीवनेत्राणीन्द्रियाणि यदा बाह्यमयान्यलम् ।\nतदा बाह्यात्मकं वेत्ति चिति जीवो जगद्वपुः ॥५॥\nश्रोत्रं त्वगीक्षणं घ्राणं जिह्वा चेतीहितात्मकः ।\nसंघातः प्रोच्यते जीवश्चिद्रूपोऽनिलमूर्तिमान् ॥६॥\nसर्वत्र सर्वदा जीवः सर्वेन्द्रियमयः स्थितः ।\nचिच्चिद्व्योमाव्ययस्तेन सर्वं सर्वत्र पश्यति ॥७॥\nश्लेष्मात्मना रसेनान्तर्जीव आपूर्यते यदा ।\nतेऽक्षाणुकेऽणुरूपात्मा तदा तत्रैव विन्दति ॥८॥\nक्षीरार्णव इवोड्डीनो नभश्चन्द्रोदयान्वितम् ।\nसरांसि फुल्लपद्मानि कह्लारवलितानि च ॥९॥\nपुष्पाभ्रप्रतिधानानि परिगीतानि षट्पदैः ।\nवसन्तान्तःपुराण्यन्तरुद्यानान्युदितानि खे ॥१०॥\nउत्सवान्मङ्गलाकीर्णांल्लीलालोलाङ्गनागणान् ।\nभक्ष्यभोज्यान्नपानश्रीपरिपूर्णगृहाजिरान् ॥११॥\nसपुष्पाः फेनहसनास्तरलातरलेक्षणाः ।\nविलासेनाम्बुधिं यान्ति सरितो मत्तयौवनाः ॥१२॥\nहिमवच्छुभ्रशृङ्गाणि सौधानि शिशिराण्यलम् ।\nसुधावधौतभित्तीनि कृतानीन्दुतलैरिव ॥१३॥\nशिशिरासारहेमन्तप्रावृण्मेघवृतानि च ।\nस्थलानि नीलनलिनीलताशाद्वलवन्ति च ॥१४॥\nपुष्पप्रकरसंछन्ना विश्रान्तहरिणाध्वगाः ।\nस्निग्धपत्रतरुच्छायाः पुरोपवनभूमिकाः ॥१५॥\nकदम्बकुन्दमन्दारमकरन्देन्दुकान्तिभिः ।\nभासमानासनस्थानसंस्थानाः कुसुमस्थलीः ॥१६॥\nनलिनीजालिनीर्नीलाः पुष्पकस्थलधारिणीः ।\nवनावलीर्विलीनाभ्रनिर्मलाकाशकोमलाः ॥१७॥\nकदलीकन्दलीकुन्दकदम्बकृतशेखराः ।\nगिरिमालाश्चलच्चारुलीलापल्लवपेलवाः ॥१८॥\nहेलावलितधम्मिल्लमुक्तमालतिकालताः ।\nइव बालाङ्गना नृत्यं तन्वानास्तनुगात्रिकाः ॥१९॥\nउत्फुल्लश्वेतनलिनीनिभा नरपतेः सभाः ।\nचारुचामरभृङ्गारवितानकशतावृताः ॥२०॥\nवल्लीवलयविन्यासविलासवलिताङ्गिकाः ।\nवनमाला विलोलाम्बुप्रणालीकाकलीकलाः ॥२१॥\nधराभरकरालाङ्गधाराधरधराधराः ।\nदिशः सीकरनीहारहारोदरधरा दश ॥२२॥\nपित्तात्मना रसेनान्तर्जीव आपूर्यते यदा ।\nओजोन्तरणुमात्रात्मा तदा तत्रैव विन्दति ॥२३॥\nपवनस्पन्दसंशुष्ककिंशुकद्रुमशोभनाः ।\nज्वालालीरुज्ज्वलाम्भोजदलपल्लवपेलवाः ॥२४॥\nसंतप्तसिकतासेकसनीहारसरिच्छिराः ।\nदावानलशिखाश्यामधूमश्यामलदिङ्मुखाः ॥२५॥\nकृशानुकर्कशानर्कांश्चक्रधाराशितत्विषः ।\nदावदाहविषावेशविपरीतरसाकरान् ॥२६॥\nस्वेदमुष्णीकृताब्धिं वा स्विन्नं त्रैलोक्यमण्डलम् ।\nक्षरत्क्षाराण्यरण्यानि प्रतर्दगहनान्यपि ॥२७॥\nप्रतरन्मृगतृष्णाम्बुसरत्सारसरूपि च ।\nस्थलान्यदृष्टपूर्वाणि भूतपूर्वतरूणि च ॥२८॥\nअध्वगं संभ्रमवशात्तप्तधूलिविधूसरम् ।\nदूरादमृतवद्दृष्टं स्निग्धच्छायाध्वपादपम् ॥२९॥\nज्वरज्वालितमाकारं भुवनं तप्तमग्निवत् ।\nपांसूपहतदेशानि दिङ्मुखानि च खानि च ॥३०॥\nग्रहग्रामार्णवाद्व्यब्धिवनव्योमाग्निका दिशः ।\nतुहिनाहारहानन्तासंख्याम्बुदघटोद्भटान् ॥३१॥\nशरद्ग्रीष्मवसन्तांश्च तापानातपदायिनः ।\nतृणपत्रलतौघाभ्रराश्यूष्मपिहितावनीः ॥३२॥\nसौवर्णमम्बरतलं भूतलं दिक्तटानि च ।\nतप्तान्यदभ्रसरसीहिमशैलस्थलानि व ॥३३॥\nरसानुरिक्ते वातेन जीव आपूर्यते यदा ।\nओजोन्तरणुमात्रात्मा तदा तत्रैव विन्दते ॥३४॥\nवातविक्षुब्धसंवित्त्वादपूर्वं वसुधातलम् ।\nअपूर्वा नगरग्रामशैलाब्धिवनमण्डलीः ॥३५॥\nउड्डीयमानमात्मानं शिलाः शैलस्थलानिव ।\nघनघुंघुमसारावानचक्रभ्रमणादि च ॥३६॥\nहयोष्ट्रगरुडाम्भोदहंसयानावरोहणम् ।\nयक्षविद्याधरादीनां गत्यागमनसंचरम् ॥३७॥\nसाद्रिद्यूर्वीनदीशानां वनभूग्रामपूर्दिशाम् ।\nकम्पं भयोन्मुखाङ्गानां बुद्बुदानामिवार्णवे ॥३८॥\nअन्धकूपे निपतितं विपुले संकटेऽथवा ।\nअथवा रूढमात्मानं खमाभं पादपं गिरिम् ॥३९॥\nवात्पित्तश्लेष्मयुक्तो जीव आपूर्यते यदा ।\nभागैर्वातवशं प्राप्तैरार्तोऽसौ विन्दते तदा ॥४०॥\nपतन्तीं पार्वतीं वृष्टिं सुशिलावृष्टिसंकटम् ।\nस्फुटाट्टकटकारावभ्रमत्पादपमण्डलम् ॥४१॥\nभ्रमद्भिर्वनविन्यासैः संदिग्धाम्भोधरोत्कटम् ।\nसिंहवारणवर्षाभ्रनिरन्तरदिगन्तरम् ॥४२॥\nतालीतमालहिंतालमालाज्वलनसंकुलम् ।\nगुहाघुंघुमनिर्ह्रादभांकारघनघर्घरम् ॥४३॥\nमन्द्रमन्दरमन्थानशब्दसंदर्भसुन्दरीम् ।\nदरीं दलनदुर्वारमिथःसंघट्टघट्टिताम् ॥४४॥\nश्रृङ्गसंघट्टसदृशाः क्रेंकारोत्करकर्कशाः ।\nनदीर्मुक्तालतापातसस्रग्दामनभस्तलाः ॥४५॥\nशिलाशकलपूर्णार्णपूर्णाम्बरमहार्णवम् ।\nवहद्वनघनोद्धातघट्टितब्रह्ममण्डलम् ॥४६॥\nपरस्परविनिर्मृष्टदशदर्शनदन्तुरम् ।\nचटत्कटकटारावस्फुटत्कटकटङ्कितम् ॥४७॥\nखपातपवनाधूतवनवातलतोदयम् ।\nरणदात्मदृषच्चूर्णकर्बुराम्बुजधारिणम् ॥४८॥\nप्राग्भटोद्भटभेदोत्थैर्मन्द्रैर्मरमरारवैः ।\nक्रूराक्रन्दैरिवाभाति विराजितजगत्र्त्रयम् ॥४९॥\nइति तैः काष्ठपाषाणमृद्युग्वातभटैर्वृतः ।\nपरिपीडित एवास्ते यदा जीवो जडीकृतः ॥५०॥\nमृदन्तःकीटकणवच्छिलान्तर्गतभेकवत् ।\nगर्भस्थापक्वशिशुवत्फलान्तर्गतबीजवत् ॥५१॥\nबीजोदरस्थाङ्कुरवद्द्रव्यपिण्डोदराणुवत् ।\nअश्रान्तस्तम्बकोशस्थदारुपुत्रकदेहवत् ॥५२॥\nसौषिर्यासंभवात्प्राणपवनस्पन्दवर्जितः ।\nप्रोन्नमत्पर्शुपूरेण शिलापूरेण तर्जितः ॥५३॥\nतदा निविडतेजोन्तरेवानुभवति स्वयम् ।\nसुषुप्तं शैलकोशाभमन्धकूपोदरोपमम् ॥५४॥\nयदा परिणतं यत्नं पुनः सौषिर्यमागतम् ।\nपुनर्वेत्ति तदा जीवः स्वप्नं प्राणावबोधितः ॥५५॥\nयदा तस्मिन्प्रदेशेऽन्तर्भागभागान्पतन्ति ते ।\nदेहे परिणमन्तोऽन्तस्तदेवात्यद्रिवर्षणम् ॥५६॥\nबह्वेव वह्निबहुना स्वल्पेनाल्पं प्रपश्यति ।\nवातपित्तादियोगेन बहिरन्तश्च संभ्रमम् ॥५७॥\nपश्यत्येतद्यथैवान्तरेष जीवो वशीकृतः ।\nवातपित्तादिवलितो बहिर्वेत्त्येवमेति वा ॥५८॥\nक्षुब्धैरन्तर्बहिश्चैव स्वल्पैः स्वल्पं प्रपश्यति ।\nसमैः सममिदं दृश्यं वातपित्तकफादिना ॥५९॥\nबहिः पश्यत्ययं जीवः कुपितैरेभिरावृतः ।\nस्पन्दं भूम्यद्रिनभसां ज्वलनं वानलोच्चयैः ॥६०॥\nआकाशगमनं चैव चन्द्रोदयहिमाचलान् ।\nगहनं वृक्षशैलानां नभःप्लवनमर्णसाम् ॥६१॥\nमज्जनोन्मज्जनं वाब्धौ सुरतं सुरसद्मसु ।\nशैलोपवनशुभ्राभ्रपीठविश्रमणोच्चयम् ॥६२॥\nबृहत्क्रकचनिष्पेषं नरकानुभवभ्रमम् ।\nतालीतमालहिंतालमालावलनमम्बरे ॥६३॥\nचक्रवृत्तैश्च पतनं झगित्युत्पतनं दिवि ।\nशून्येऽपि जनतावृन्दं स्थलेऽप्यब्धिनिमज्जनम् ॥६४॥\nविचित्रं विपरीतं च व्यवहारं महानिशि ।\nअह्नीव भास्करालोकं दुर्भेद्यं चाह्नि वा तमः ॥६५॥\nसाद्रिभूतलमाकाशे कुड्यबन्धे घने स्थलम् ।\nकुड्यबन्धांश्च गगने मित्रभावं च विद्विषि ॥६६॥\nस्वजने परताबुद्धिं सुजनत्वं च दुर्जने ।\nसुसमस्थलतां श्वभ्रे श्वभ्रत्वं सुसमे स्थले ॥६७॥\nउद्गीतालापमसृणान्सुधाधौतान्सुचित्रितान् ।\nअद्रीञ्छ्वेतमयान्वापि नवनीतमयान्श्च वा ॥६८॥\nकदम्बनीपजम्बीरपत्रस्तबकसद्मसु ।\nसुखविश्रमणं स्त्रीभिः नाकं पद्मेष्विवालिनः ॥६९॥\nअन्तर्निमीलिता ह्येताः पश्यन्त्युन्मीलिता बहिः ।\nधातूनामिति वैषम्याद्भ्रान्तिमिन्द्रियवृत्तयः ॥७०॥\nएवंविधान्यनेकानि पश्यन्त्यनुभवन्ति च ।\nबहिरेव यथा स्वप्ने वस्तुन्यसमधातवः ॥७१॥\nबहिश्चान्तश्च दृश्यन्ते विपरीतान्यनेकशः ।\nकार्याण्यतिकरालानि जीवैरसमधातुभिः ॥७२॥\nसमेषु धातुष्वेषोऽन्तर्जीवोऽनुभवति स्वयम् ।\nतेजोन्तर्गत एवेमां व्यवहारस्थितिं समाम् ॥७३॥\nयथास्थितां पुरग्रामपत्तनारण्यसंततिम् ।\nसौम्यवारितरुच्छायादेशाध्वगगमागमम् ॥७४॥\nसुखातपमयेन्द्वर्कताराहोरात्रमण्डितम् ।\nएवमेतदसद्भूतं सद्भूतमिव भासते ॥७५॥\nदृश्योपलम्भं चित्तत्त्वे स्पन्दनं पवने यथा ।\nअसदेव सदाभासमभिन्नं भिन्नवत्स्थितम् ॥७६॥\nशान्तादुदेति सकलं जगदम्बरात्म\nशान्तं न किंचन न नाम सदित्युदेति ।\nतद्व्योमनीदृशमनन्तचितेः शरीरे\nभामात्रमाततमनन्तवपुर्विभाति ॥७७॥"
  },
  {
    "text": "इ० वा० महारामा० वा० दे० मो० नि० उ० अ० वि० श० जाग्रत्स्वप्नसुषुप्तिवर्णनं नाम पञ्चचत्वारिंशदधिकशततमः सर्गः ॥१४५॥"
  }
]
[
  {
    "text": "श्रीवसिष्ठ उवाच ।\nजगन्नाम नभः स्वच्छं सद्ब्रह्म नभसि स्थितम् ।\nनभो नभसि भातीदं जगच्छब्दार्थ इत्यजम् ॥१॥\nत्वमहं जगदित्यादि शब्दार्थो ब्रह्म ब्रह्मणि ।\nशान्तं समसमाभासं स्थितमस्थितमेव सत् ॥२॥\nसमुद्रगिरिमेघोर्वीविस्फोटमयमप्यजम् ।\nकाष्ठमौनवदेवेदं जगद्ब्रह्मावतिष्ठते ॥३॥\nद्रष्टा द्रष्टैव दृश्यस्य स्वभावात्स्वात्मनि स्थितः ।\nकर्ता कर्तैव कर्तव्याभावतः कारणादृते ॥४॥\nन ज्ञत्वं न च कर्तृत्वं न जडत्वं न भोक्तृता ।\nन शून्यता न चार्थत्वमिह नापि नभोर्थता ॥५॥\nशिलाजठरवत्सत्यं घनमेकमजं ततम् ।\nसर्वं शान्तमनाद्यन्तमेक विधिनिषेधयोः ॥६॥\nमरणं जीवितं सत्यमसत्यं च शुभाशुभम् ।\nसर्वमेकमजं व्योम वीचिजालजलं यथा ॥७॥\nविभाग एव दृश्यत्वं द्रष्ट्रत्वं चैव गच्छति ।\nएतच्च कल्पनं स्वप्नपुरादिष्वनुभूयते ॥८॥\nएवमच्छं पराकाशे स्वप्नपत्तनवज्जगत् ।\nभाति प्रथममेवेदं ब्रह्मैवेत्थमतः स्थितम् ॥९॥\nतदिदं तादृशं विद्धि सर्वम् सर्वात्मकं च यत् ।\nदेशाद्देशान्तरप्राप्तौ विदो मध्यमनङ्कितम् ॥१०॥\nचिद्व्योम्नः शान्तशान्तस्य मध्यमे चैवमास्थितम् ।\nजगत्तथैव सलिलमेवोर्म्यादितया यथा ॥११॥\nयदुदेत्युदितं यच्च यच्च नोदेति नोदितम् ।\nदेशाद्देशान्तरप्राप्तौ विदो मध्यान्न भेदितम् ॥१२॥\nअतः किलास्य सर्गस्य कारणं शशशृङ्गवत् ।\nप्रयत्नेनापि चान्विष्टं न किंचिदुपलभ्यते ॥१३॥\nयदकारणकं भाति तदभातं भ्रमात्मकम् ।\nभ्रमस्यासत्यरूपस्य सत्यता कथमुच्यते ॥१४॥\nकारणेन विना कार्यं किल किं नाम विद्यते ।\nयदपुत्रस्य सत्पुत्रदर्शनं स भ्रमो न सत् ॥१५॥\nयस्त्वकारणको भाति स स्वभावो विजृम्भते ।\nसर्वरूपेण संकल्पगन्धर्वनगरादिवत् ॥१६॥\nदेशाद्देशान्तरप्राप्तौ क्षणान्मध्यं विदो वपुः ।\nस्वरूपमजहत्त्वेव राजतेऽर्थविवर्तवत् ॥१७॥\nबोध एव कचत्यर्थरूपेण स च स्वादणुः ।\nदृष्टान्तोऽत्रानुभूतोऽन्तः स्वप्नसंकल्पपर्वतः ॥१८॥\nश्रीराम उवाच ।\nविद्यते वटबीजान्तर्यथा भाविमहाद्रुमः ।\nपरमाणौ तथा सर्गो ब्रह्मन्कस्मान्न विद्यते ॥१९॥\nश्रीवसिष्ठ उवाच ।\nयत्रास्ति बीजं तत्र स्याच्छाखा विततरूपिणी ।\nजन्यते कारणैः सा च वितता सहकारिभिः ॥२०॥\nसमस्तभूतप्रलये बीजमाकारि किं भवेत् ।\nसहकार्यथ किं तस्य जायते यद्वशाज्जगत् ॥२१॥\nयत्तु ब्रह्म परं शान्तं का तत्राकारकल्पना ।\nपरमाणुत्वयोगोऽपि नात्र केवात्र बीजता ॥२२॥\nकारणस्येति बीजस्य सत्यासत्यैककारिणः ।\nअसंभवाज्जगत्सत्ता कथं केन कुतः क्व का ॥२३॥\nजगदास्ते परस्याणोरन्तरित्यपि नोचितम् ।\nसार्षपे कणके मेरुरास्त इत्यज्ञकल्पना ॥२४॥\nसति बीजे प्रवर्तन्ते कार्यकारणदृष्टयः ।\nनिराकारस्य किं बीजं क्व जन्यजनकक्रमः ॥२५॥\nअतो यत्परमं तत्त्वं तदेवेदं जगत्स्थितम् ।\nनेह प्रथयते किंचिन्न च किंचिद्विनश्यति ॥२६॥\nचिदाकाशश्चिदाकाशे हृदि चित्त्वाज्जगद्भमम् ।\nअशुद्धवदिवाशुद्धे शुद्धं शुद्धे प्रपश्यति ॥२७॥\nस्वमेवाभासते तस्य रूपं स्पन्द इवानिले ।\nसर्गशब्दार्थकलना नेह काश्चन सन्ति नः ॥२८॥\nयथा शून्यत्वमाकाशे द्रवत्वं च यथा जले ।\nअन्यतात्ममयी शुद्धा सर्गतेय तथात्मनि ॥२९॥\nभारूपमिदमाशान्तं जगद्ब्रह्मैव नस्ततम् ।\nअनादिनिधनं सत्यं नोदेति न च शाम्यति ॥३०॥\nदेशाद्देशान्तरप्राप्तौ क्षणान्मध्ये विदो वपुः ।\nयत्तज्जगदितीवेदं व्योमात्मनि व्यवस्थितम् ॥३१॥\nयथा स्पन्दोऽनिले तोये द्रवत्वं व्योम्नि शून्यता ।\nतथा जगदिदं भातमनन्याश्लेषमात्मनि ॥३२॥\nसंविन्नभो ननु जगन्नभ इत्यनर्क-\nमात्मन्यवस्थितमनस्तमयोदयं क्व ।\nतत्त्वङ्गभूतमखिलं तदनन्यदेव\nदृश्यं निरस्तकलनोऽम्बरमात्रमास्व ॥३३॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मो० निर्वाणप्रकरणे उत्तरार्धे अद्वैतैक्यप्रतिपादनं नाम चतुःपञ्चाशः सर्गः ॥५४॥"
  }
]
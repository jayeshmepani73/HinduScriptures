[
  {
    "text": "श्रीवाल्मीकिरुवाच ।\nनिर्वाणवाक्यसंदर्भसमाप्तौ मुनिनायके ।\nपाश्चात्यवाक्यविरतिं कुर्वति क्रमपालिताम् ॥१॥\nनिर्विकल्पसमाधानसमतां समुपागते ।\nशान्तस्वच्छमनोवृत्तौ सर्वस्मिंश्च सभाजने ॥२॥\nसत्त्वकोटिमुपारूढे परां पावनतां गते ।\nसंवित्तत्त्वे समग्रस्य जनस्य श्रुतशालिनः ॥३॥\nझटित्येवाम्बरहृता पूर्वमुक्तधियां मुखात् ।\nसिद्धानां साधुवादेन व्योमकोटरवासिनाम् ॥४॥\nतथा सभास्थितानां च मुनीनां भावितात्मनाम् ।\nगाधेयप्रमुखानां च साधुवादगिरोच्चया ॥५॥\nकोलाहलः समुदभूद्भूरिपूरितदिंमुखः ।\nमधुरः पवनात्तानां कीचकानामिवारवः ॥६॥\nसिद्धानां साधुवादेन सह वै सहसा ततः ।\nदेवदुन्दुभयो नेदुः प्रतिश्रुत्पूरिताचलाः ॥७॥\nदेवदुन्दुभिभिः सार्धं तुषारासारसुन्दरी ।\nदिग्भ्यः स्थगितदिक्चक्रा पुष्पवृष्टिः पपात ह ॥८॥\nपुष्पौघपूरितस्थानः शब्दापूरितकन्दरः ।\nरजःसंरञ्जिताकाशो गन्धरञ्जितमारुतः ॥९॥\nस साधुवादशब्दस्य देवतूर्यरवस्य च ।\nकुसुमासारघोषस्य समवायो रराज ह ॥१०॥\nउन्मुखाखिलसभ्याक्षिरश्मिश्यामलितान्तरः ।\nउत्कर्णमृगमातङ्गहयपक्षिपशुश्रुतः ॥११॥\nसविस्मयभयोन्नेत्रबालकान्ताजनेक्षितः ।\nविस्मयस्मेरवदनराजलोकावलोकितः ॥१२॥\nकुसुमासारसारेण शब्दशोभातिशायिना ।\nसंरम्भेण जगामाशु रोदोरन्ध्रमपूर्वताम् ॥१३॥\nपुष्पवर्षसुधाधौतं रटद्भूतसुघुंघुमम् ।\nसमतां सदनेनागात् ध्मातशङ्खशतेन खम् ॥१४॥\nभुवनं भूरिभांकारभासुरं सुरचारणैः ।\nवृतं मत्तोत्सवं रेजे समं कुसुममण्डितम् ॥१५॥\nशनैर्दुन्दुभिसिद्धौघवाक्यपुष्पभरः समम् ।\nप्रययौ रोदसीरन्ध्रे वेलाचलमिवाम्बुधौ ॥१६॥\nतस्मिन्विबुधसंरम्भे क्षणेन समये गते ।\nवाक्यानीमानि सिद्धानामभिव्यक्तिमुपाययुः ॥१७॥\nसिद्धा ऊचुः ।\nआकल्पं सिद्धसङ्घेषु मोक्षोपायाः सहस्रशः ।\nव्याख्याताश्च श्रुताश्चालमीदृशास्तु न केचन ॥१८॥\nतिर्यञ्चो वनिता वाला व्यालाश्चानेन निर्वृतिम् ।\nमुनेर्वाक्यविलासेन यान्ति नास्त्यत्र संशयः ॥१९॥\nदृष्टान्तैर्हेतुभिर्युक्त्या यथा रामोऽवबोधितः ।\nतथा चारुन्धती साक्षात्संबोधयति वा न वा ॥२०॥\nअनेन मोक्षोपायेन तिर्यञ्चोऽपि गतामयाः ।\nस्थिता मुक्ता भविष्यन्ति के नाम भुवि नो नराः ॥२१॥\nश्रवणाञ्जलिभिः पीत्वा ज्ञानामृतमिदं वयम् ।\nपरां पूर्णनवीभूतसिद्धयः श्रियमागताः ॥२२॥\nइति शृण्वन्सभां लोको विस्मयोत्फुल्ललोचनः ।\nकुसुमासारसंपूर्णां राजीवानां ददर्श ताम् ॥२३॥\nमन्दारादिमहापुष्पच्छन्नच्छादनसंचयाम् ।\nपारिभद्रलतागुच्छनीरन्ध्राजिरभूमिकाम् ॥२४॥\nपारिजातप्रसूनाढ्यमहीतलविराजिताम् ।\nसंतानकमहाम्भोदव्याप्तसभ्यशिरःकराम् ॥२५॥\nमौलिरत्नविटंकाग्रविश्रान्तहरिचन्दनाम् ।\nवारिपूरप्रलम्बाभ्रवदालम्बिवितानकाम् ॥२६॥\nइति पश्यन्सभां लोकः साधुवादेन भूरिणा ।\nतत्कालोचितवाक्येन तेन तेन तथोद्यतः ॥२७॥\nवसिष्ठं पूजयामास सर्वेन्द्रियगणानतः ।\nकुसुमाञ्जलिमिश्रेण प्रणामसहितेन च ॥२८॥\nनृपप्रणाममालासु किंचिच्छान्तासु तास्वथ ।\nमुनिमापूजयन्नाह सार्घ्यपात्रकरो नृपः ॥२९॥\nदशरथ उवाच ।\nक्षयातिशयमुक्तेन परमेणात्मवस्तुना ।\nपरान्तः पूर्णतोत्पन्ना बोधेनारुन्धतीपते ॥३०॥\nन तदस्ति महीपीठे दित्य देवेषु वापि च ।\nमहत्किंचिद्यदप्राप्तं तव पूज्यस्य पूजनम् ॥३१॥\nतथाप्यात्मक्रमं ब्रह्मन्निमं नेतुमवन्ध्यताम् ।\nअहं वच्मि यथाप्राप्तं न कोपं कर्तुमर्हसि ॥३२॥\nआत्मना सकलत्रेण लोकद्वयशुभेन च ।\nराज्येनाखिलभृत्येन भवन्तं पूजयाम्यहम् ॥३३॥\nएतत्सर्वं तव विभो स्वायत्तं स्व इवाश्रमः ।\nनियोजय यथादेशं यथाभिमतयेच्छया ॥३४॥\nश्रीवसिष्ठ उवाच ।\nप्रणाममात्रसंतुष्टा ब्राह्मणा भूपते वयम् ।\nप्रणामेनैव तुष्यामः स एव भवता कृतः ॥३५॥\nपातुं त्वमेव जानासि राज्यं भाति तवैव च ।\nभवत्वेतत्तवैवेह ब्राह्मणाः क्व महीभृतः ॥३६॥\nदशरथ उवाच ।\nकियन्मात्रं तु राज्यं स्यादिति लज्जामहे मुने ।\nप्रकर्षेणात्र तेनेश यथा जानासि तत्कुरु ॥३७॥\nश्रीवाल्मीकिरुवाच ।\nइत्युक्तवति भूपाले रामः पुष्पाञ्जलिं ददत् ।\nउवाच प्रणतो वाक्यं पुरस्तस्य महागुरोः ॥३८॥\nनिरुत्तरीकृतमहाराज ब्रह्मन्प्रणौमि ते ।\nप्रणाममात्रसारोऽहं रामः पादाविमौ प्रभो ॥३९॥\nइत्युक्त्वा पादयोस्तस्य शिरोवन्दनपूर्वकम् ।\nतत्याजाञ्जलिपुष्पाणि हिमानीव वनं गिरेः ॥४०॥\nआनन्दबाष्पसंपूर्णनयनो नयकोविदः ।\nगुरुं परमया भक्त्या प्रणनाम पुनःपुनः ॥४१॥\nशत्रुघ्नो लक्ष्मणश्चैव तथान्ये तत्समाश्च ये ।\nनिकटस्थास्तथैवाशु ते प्रणेमुर्मुनीश्वरम् ॥४२॥\nदूरप्रणामैर्दूरस्थाः पुष्पाञ्जलिसमीरणैः ।\nराजानो राजपुत्राश्च प्रणेमुर्मुनयश्च तम् ॥४३॥\nअस्मिन्नवसरे तत्र कुसुमाञ्जलिवर्षणैः ।\nहिमैरिव हिमाद्रीन्द्रो मुनिरन्तर्धिमाययौ ॥४४॥\nअथ शान्ते सभाक्षोमे प्रणामनिवहे तथा ।\nसंस्मरञ्छासनं किंचित्सत्ये कृष्णसिताशयम् ॥४५॥\nमुनिः कुसुमराशिं तं बाहुभ्यां प्रविचाल्य सः ।\nमुखं संदर्शयामास सिताभ्रादिव चन्द्रमाः ॥४६॥\nशान्ते सिद्धवचोराशौ तथा दुन्दुभिनिःस्वने ।\nनभःकुसुमवर्षे च सभाकलकले तथा ॥४७॥\nप्रणामानन्तरं तस्मिन्रामाद्यैः स्वसभाजने ।\nशान्तवात इवाम्भोदे जने सौम्यत्वमागते ॥४८॥\nआकर्णयन्साधुवादं विश्वामित्रं मृदुस्वनम् ।\nउवाचेदमनिन्द्यात्मा वसिष्ठो मुनिनायकः ॥४९॥\nमुने गाधिकुलाम्भोज वामदेव निमे क्रतो ।\nभरद्वाज पुलस्त्यात्रे घृष्टे नारद शाण्डिले ॥५०॥\nहे भासभृगुभारण्डवत्सवात्स्यायनादयः ।\nमुनयस्तुच्छमेतन्नु भवद्भिर्मद्वचः श्रुतम् ॥५१॥\nयदत्रानुचितं किंचित्तदनुग्रहतोऽधुना ।\nदुरर्थं विगतार्थं वा भवन्तः कथयन्तु मे ॥५२॥\nसभ्या ऊचुः ।\nवसिष्ठवचने ब्रह्मन्परमार्थैकशालिनि ।\nदुरर्थो भवतीत्यद्य नवैव खलु गीः श्रुता ॥५३॥\nयत्संभृतमनन्तेन जन्मदोषेण नो मलम् ।\nतत्प्रमृष्टं त्वयेहाद्य हेम्नामिव हविर्भुजा ॥५४॥\nब्रह्मबृंहितया वाचा विभो विकसिता वयम् ।\nकुमुदानीन्दुदीप्त्येव परमामृतशीतया ॥५५॥\nसर्वसत्त्वमहाबोधदायिनं मुनिनायकम् ।\nभवन्तमेकान्तगुरुं प्रणमाम इमे वयम् ॥५६॥\nश्रीवाल्मीकिरुवाच ।\nइत्युक्त्वा मुनिनाथाय नमस्त इति ते पुनः ।\nवदन्त एकशब्देन तारेणाब्दरवौजसा ॥५७॥\nअर्वाक्पुष्पाञ्जलिव्रातैः खात्सिद्धैः सममुज्झितैः ।\nवसिष्ठं पूरयामासुर्हिमैरब्दा इवाचलम् ॥५८॥\nइत्थं दशरथं भूपं शशंसुश्चाथ राघवम् ।\nमाधवं चतुरात्मानं राघवोदन्तकोविदाः ॥५९॥\nसिद्धा ऊचुः ।\nनमाम चतुरात्मानं नारायणमिवापरम् ।\nरामं सभ्रातरं जीवन्मुक्तं राजकुमारकम् ॥६०॥\nचतुरब्धिनिखातान्तधरावलयपालकम् ।\nत्रिकालस्थमहीपालचिह्नं दशरथं नृपम् ॥६१॥\nमुनिसेनाधिपं भूपं भास्करं भूरितेजसम् ।\nवसिष्ठं सुप्रवादाढ्यं विश्वामित्रं तपोनिधिम् ॥६२॥\nएषामेव प्रभावेन ज्ञानयुक्तिं परामिमाम् ।\nश्रुतवन्तो वयं सर्वे भ्रान्तिसंरम्भनाशिनीम् ॥६३॥\nश्रीवाल्मीकिरुवाच ।\nइत्युक्त्वा गगनात्सिद्धा भूयः पुष्पाणि चिक्षिपुः ।\nसभायामथ तूष्णीं च तस्थुर्मुदितचेतसः ॥६४॥\nतथैव व्योमगाः सिद्धाः शशंसुस्तं जनं पुनः ।\nतथैव सभ्यास्तांस्तत्र समानर्चुर्घनस्तवम् ॥६१॥\nनभश्चरा धरणिचरा मुनीश्वरा\nमहर्षयो विबुधगणा द्विजा नृपाः ।\nअपूजयन्निति जनमोजसैव ते\nगिरोच्चया सह कुसुमार्घ्यदानया ॥६६॥"
  },
  {
    "text": "इत्यार्षे श्रीवासिष्ठमहारामायणे वा० दे० मो० निर्वा० उ० साधुवादसपर्यादिवर्णनं नाम द्विशततमः सर्गः ॥२००॥"
  }
]
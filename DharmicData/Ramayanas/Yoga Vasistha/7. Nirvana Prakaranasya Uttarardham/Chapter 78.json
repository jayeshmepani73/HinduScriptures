[
  {
    "text": "श्रीवसिष्ठ उवाच ।\nवातवर्षहिमोत्पातपातभग्ने धरातले ।\nजडवेगोऽगमद्वृद्धिं कलाविव महीपतिः ॥१॥\nगङ्गाप्रवाहपतितधारापातविवर्धितः ।\nसरित्सहस्रैः सहसा मेरुमन्दरभासुरैः ॥२॥\nआदित्यपथसंप्राप्तकन्दरो जडमन्थरः ।\nएकार्णवः समुच्छून आसीन्मूर्ख इवेश्वरः ॥३॥\nविपुलावर्तवृत्त्यात्तविवृत्ताद्रिजरत्तृणः ।\nस्फुरत्तुङ्गतरङ्गाग्रनिगीर्णादित्यमण्डलः ॥४॥\nमेरुमन्दरकैलासविन्ध्यसह्यजलेचरः ।\nगलितावनिपङ्कान्तर्लीनव्यालमृणालकः ॥५॥\nअर्धदग्धद्रुमवनव्यूहशैवलसंकटः ।\nत्रैलोक्यभस्मसंसृष्ट आसीत्कर्दमकुत्सितः ॥६॥\nनभःस्तम्भवृहद्धानोत्तालभास्करपुष्करः ।\nधाराजालमहाम्भोदविलीननलिनीदलः ॥७॥\nडिण्डीरपर्वतप्रान्तनददुन्मत्तवारिदः ।\nभ्रमदिन्द्रानिलार्केन्दुपुरपत्तनपूरणैः ॥८॥\nकाष्ठवत्प्रोह्यमाणोग्रसुरासुरजनोत्करः ।\nशनैः क्रमोच्छूनतया लिहन्नादित्यमण्डलम् ॥९॥\nतरत्तारतरारावधाराधरसमुद्भवैः ।\nबुद्बुदैः परिसंदिग्धप्रोह्यमाणमहाचलः ॥१०॥\nभ्रमद्बुद्बुदविश्रान्तभ्रान्तकल्पान्तवारिदः ।\nउत्तालैस्तैरनाधारैः पश्यन्नपरवारिदम् ॥११॥\nमहाप्रवाहवार्योघघोषघुंघुमिताम्बरः ।\nएकप्रवाहमहितसव्योमकुलपर्वतः ॥१२॥\nचण्डवातकृतापूर्वजलौघकुलपर्वतैः ।\nमहाघुरघुरारावघर्घरोग्रमहारयः ॥१३॥\nब्रह्माण्डखण्डसंघट्टपरावृत्तिभिरुद्धतः ।\nकुर्वन्योजनलक्षाणि विततान्युन्नतानि च ॥१४॥\nतृणैरिव तरङ्गेषु दोलान्दोलनमद्रिभिः ।\nकुर्वद्भिरुपलाघातभग्नभास्करमण्डलः ॥१५॥\nशून्यब्रह्माण्डविषुलजलघातकुलायके ।\nनीलानचलकाकोलाञ्जहन्सलिलजालकैः ॥१६॥\nमृतामृतमहद्भूतमज्जनोन्मज्जनाकुलान् ।\nतरंगमकरावर्तप्रतिबिम्बान्वितानिव ॥१७॥\nमृतशिष्टान्पुरभ्रष्टान्फेनाद्रितटिकोटिषु ।\nदधज्जलबलश्रान्तांस्त्रिदशान्मशकानिव ॥१८॥\nविपुलाद्यतनाकाशविपुलानम्बुबुदुदान् ।\nसद्वस्रसंख्यान्कलयंल्लोचनानीव वासवः ॥१९॥\nशरद्व्योमसमाभ्गेगैर्वलद्भिर्बुद्गुदेक्षणैः ।\nपश्यन्निव नदीधारान्भेघानाताम्रपूरकान् ॥२०॥\nपुष्करावर्तकाभ्राणां बहुभिर्वीचिमण्डलैः ।\nकुर्वन्नालिङ्गनानीव सपक्षाद्रिवदुत्थितैः ॥२१॥\nत्रिजगद्ग्राससंतृप्तः प्रगायन्निव घर्घरैः ।\nस्वैर्नृत्यन्निव चोग्राद्रिकटकैर्वीचिदोर्द्रुमैः ॥२२॥\nनदीधाराधरैरूर्ध्वे मध्ये दग्धैर्धराधरैः ।\nअधो धराधरैर्नागैरधरः पङ्कगैर्वृतः ॥२३॥\nधारात्रिपथगापूरैर्निपतद्भिर्निरन्तरम् ।\nमग्नोन्मग्नो ह्यमानाद्रिशृङ्गडिण्डीरबुद्बुदः ॥२४॥\nउह्यमानदलत्स्वर्गखण्डक्रन्दन्नभश्चरः ।\nवहद्विद्याधरीवृन्दपद्मिनीसुन्दरान्तरः ॥२५॥\nएकार्णवपयःपूरैर्घर्घरारावरंहसि ।\nत्रैलोक्यखण्डसंहारे प्रोह्यमाणे महाम्भसि ॥२६॥\nनासीत्कश्चित्परित्राता हन्ताऽवीचिवशोऽपि च ।\nशक्नोति कः परित्रातुं कालेन कवलीकृतम् ॥२७॥\nनाकाशमासीन्न दिगन्त आसी-\nदधोऽपि नासीन्न तदूर्ध्वमासीत् ।\nभूतं न आसीन्न च सर्ग आसी-\nदासीत्परं केवलमेव वारि ॥२८॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे उ० पा० एकार्णववर्णनं नामाष्टसप्ततितमः सर्गः ॥७८॥"
  }
]
[
  {
    "text": "श्रीराम उवाच ।\nविचित्राणामसंख्यानां भावानां नियतिः कुतः ।\nकथं स्वभावो भावानामेकरूपः स्थितोऽचलः ॥१॥\nसत्स्वसंख्येषु देवेषु सूर्य एवोग्रभाः कथम् ।\nदीर्घत्वमथ ह्रस्वत्वं दिवसानां तु किंकृतम् ॥२॥\nश्रीवसिष्ठ उवाच ।\nकाकतालीयवद्भानं यत्परे नियतं स्वतः ।\nयथास्थितं यथारूपं स्थिते तज्जगदुच्यते ॥३॥\nसर्वशक्तेर्यथा यद्यद्भाति तत्तत्तथैव सत् ।\nसंविन्सारतया यायात्कथं भातमभातताम् ॥४॥\nयथा स्थितं यथा भाति चित्त्वाद्ब्रह्म चिराय यत् ।\nतस्य भानमभानाभं नियत्यभिधमेव तत् ॥५॥\nइदमित्थमिदं चेत्थं स्वयं ब्रह्मेति भाति यत् ।\nतन्नियत्यभिधं प्रोक्तं सर्गसंहाररूपधृक् ॥६॥\nजाग्रत्स्वप्नसुषुप्ताख्यं यत्स्वतः कचनं चिति ।\nतत्ततोऽनन्यदेकाच्छं द्रवत्वमिव वारिणि ॥७॥\nयथा शून्यत्वमाकाशे कर्पूरे सौरभं यथा ।\nयथौष्ण्यमातपे नान्यज्जाग्रदादि तथा चिति ॥८॥\nसर्गप्रलयनाम्न्येकप्रवाहानन्यसत्तया ।\nचिन्मात्रगगनात्मैकब्रह्मात्मन्येव संस्थितम् ॥९॥\nसर्गोऽयमिति तद्बुद्धं क्षणं यत्कचनं चितः ।\nकल्पोऽयमिति तद्बुद्धं क्षणं तत्कचनं चितः ॥१०॥\nतत्कालस्तत्क्रिया तत्त्वं देशद्रव्योदयादि तत् ।\nयत्स्वप्न इव चिन्मात्रकचनं स्वस्वभावतः ॥११॥\nरूपालोकमनस्कारदेशकालक्रियादि तत्॥\nचित्त्वं कचति चिद्व्योम्नि यन्नामानाकृति स्वतः ॥१२॥\nयद्यथा कचितं कालं यत्किंचित्कल्पितं तथा ।\nतेनैवेयं हि नियतिरित्यप्याकाशरूपकम् ॥१३॥\nआकल्पाख्यं निमेषं यत्कचनं चैकरूपकम् ।\nस्वाभाविकाः स्वभावं तं प्राहुः प्रसृतबुद्धयः ॥१४॥\nएकस्य संविन्मात्रस्य पदार्थशतता तथा ।\nयथेदं संविदंशस्य रूपं स्वं स्वमनुज्झतः ॥१५॥\nसंविन्मये संविदो याः कचन्तीव परे तथा ।\nताभिस्तेषां स्वदेहानां यासां सा कलना कृता ॥१६॥\nचिदुर्वी सलिलं तेजः स्पन्दः शून्यत्वमेव च ।\nप्रत्येकमाकरस्त्वेषां तानि स्वप्न इवाम्बरम् ॥१७॥\nतत्र सप्रतिघस्यास्य कठिनस्याकरो महान् ।\nभूपीठं जनताधारो राजव्राजेव राजते ॥१८॥\nअपामब्धिः प्रधानानां तेजसामेष भास्करः ।\nस्पन्दस्य पवनो व्योम शून्यताया जगद्गतम् ॥१९॥\nपञ्चानामिति भूतानामाकरत्वेन संविदः ।\nपञ्च तान्युचिता ब्राह्म्यः प्रश्नः किं भास्करं प्रति ॥२०॥\nबुधा संविच्चिदित्युक्ता सर्वगा सर्वरूपिणी ।\nसर्वत्र स्वमहिम्नैषा सर्वेणैवानुभूयते ॥२१॥\nब्रह्मात्मा ब्रह्मबालोऽयं स्वसंवित्स्फुरणामिमाम् ।\nव्योमात्मक्षौमभूनाम्नीं स्फारयत्यम्बराकृतिः ॥२२॥\nसा यदैतत्तथैतच्च चिरमत्त्यजसंविदा ।\nतदा तदङ्गस्यार्कादेर्नाऽतो नोत्पादि चञ्चलम् ॥२३॥\nसंकल्पपूर्वमशकजालवद्धिष्ण्यचक्रकम् ।\nआवर्तवर्तिना भाति चिद्व्योमेदं च दृश्यवत् ॥२४॥\nतत्र प्रभास्वराः केचित्केचिदप्यल्पभास्वराः ।\nकेचिच्चाभास्वरा भाताः पदार्थाश्चित्ररूपिणः ॥२५॥\nपदार्थजातं त्वेतावन्न जातं न च दृश्यते ।\nज्ञस्याजातमिदं भाति खमात्मा स्वप्नदृश्यवत् ॥२६॥\nचिन्मात्रमात्मा सर्वेशः सर्व एवातिदृश्यवत् ।\nनश्यतीव विदेहे स्वे न च भाति न नश्यति ॥२७॥\nस्वप्नदर्शनवद्भाति यच्चिद्व्योम चिदम्बरे ।\nचिद्व्योमत्वादृते रूपं तदस्य जगतः कुतः ॥२८॥\nयद्यथा स्फुरितं तस्य यावत्सत्तं स्फुरद्वपुः ।\nतत्स्वभावनियत्याख्यैः शब्दैरिह निगद्यते ॥२९॥\nगगनाङ्गस्य सत्तान्तः शब्दतन्मात्रकल्पया ।\nकुसूलबीजाङ्कुरवत्तिष्ठत्याशान्तरूपिणी ॥३०॥\nसंपद्यते तत इदमितीयं रचनेहया ।\nकृता सा मुग्धबोधाय मूर्खैर्विरचिता मुधा ॥३१॥\nनास्तमेतीह नोदेति तत्कदाचन किंचन ।\nशिलाजठरवच्छान्तमिदं नित्यं सदप्यसत् ॥३२॥\nयथावयविनो नान्तः सदैवावयवाणवः ।\nनास्तं यान्ति न चोद्यन्ति जगन्त्यात्मपदे तथा ॥३३॥\nब्रह्म व्योम्नि जगद्व्योम व्योम व्योम्नीव विद्यते ।\nतत्कथं किल संशुद्धमस्तमायात्युदेति वा ॥३४॥\nतस्यानन्तप्रकाशात्मरूपस्याततचिन्मणेः ।\nसत्तामात्रात्मकचनं यदजस्रं स्वभावतः ॥३५॥\nतदात्मना स्वयं किंचिच्चेत्यतामिव गच्छति ।\nअगृहीतात्मकं संविदूहामर्शनसूचकम् ॥३६॥\nभाविनामार्थकलनैः किंचिदूहितरूपकम् ।\nआकाशादणु शुद्धं च सर्वस्मिन्भाविबोधनम् ॥३७॥\nततः सा परमा सत्ता सती तच्चेतनोन्मुखी ।\nचिन्नामयोग्या भवति किंचिल्लभ्यतया तया ॥३८॥\nघनसंवेदनात्पश्चाद्भाविजीवादिनामिका ।\nसा भवत्यात्मकलना यद्भवन्ती परं पदम् ॥३९॥\nगर्भीकृत्य स्थिताऽनाख्या चिदाकाशापिधानताम् ।\nसंप्रति त्वतिशुद्धस्य पदस्यानन्यरूपिणी ॥४०॥\nस्वतैकभावनामात्रसारसंसरणोन्मुखी ।\nतदा विनाभावकृता अनुतिष्ठन्ति तामिमाः ॥४१॥\nशून्यरूपा स्वसत्तैका शब्दादिगुणगर्भिणी ।\nचिद्भावनाभिसंपन्ना भविष्यदभिधार्थता ॥४२॥\nअहंतोदेति तदनु सह वै कालसत्तया ।\nभविष्यदभिधार्थे ते बीजं मुख्यं जगत्स्थितेः ॥४३॥\nचितिशक्तेः परायास्तु स्वसंवेदनमात्रकम् ।\nजगज्जालमसद्रूपं चेतनात्सदिव स्थितम् ॥४४॥\nएवंप्रायात्मिका सा चिद्बीजं संकल्पशाखिनः ।\nअहंतां भावयत्यन्तः सैवेह भवति क्षणात् ॥४५॥\nजीवाभिधाना सैषाद्य भावाभावप्लवभ्रमैः ।\nभ्रमत्यात्मपदे वीचिरूपैर्वारीव वारिणि ॥४६॥\nचिदेवंभावनवती व्योमतन्मात्रभावनाम् ।\nस्वतो घनीभूय शनैः खतन्मात्रं प्रचेतति ॥४७॥\nभाविनामार्थरूपं तद्बीजं शब्दौघशाखिनः ।\nपदवाक्यप्रमाणाढ्यवेदार्थादिविकारि च ॥४८॥\nतस्मादुदेष्यत्यखिला जगच्छ्रीः शब्दतत्त्वतः ।\nशब्दौघनिर्मितार्थौघपरिणामविसारिणी ॥४९॥\nचिदेवंव्यवसाया सा जीवशब्देन कथ्यते ।\nभाविशब्दार्थजालेन बीजं भूतौघशाखिनः ॥५०॥\nचतुर्दशविधं भूतजातमावलिताम्बरम् ।\nजगज्जठरकर्णौघं तस्मात्संप्रसरिष्यति ॥५१॥\nअसंप्राप्ताभिधाचारा जीवत्वाच्चेतनेन चित् ।\nकाकतालीयवत्स्पन्दचिन्मात्रं चेतति स्वयम् ॥५२॥\nपवनस्कन्धरूपस्य बीजं त्वक्स्पर्शशाखिनः ।\nसर्वभूतक्रियास्पन्दस्तस्मात्संप्रसरिष्यति ॥५३॥\nतत्र यच्चिद्विलासस्य प्रकाशानुभवो भवेत् ।\nरूपतन्मात्रकं तद्वद्भविष्यदभिधार्थदम् ॥५४॥\nप्रकाशचेतनं तेजो न तेजोऽन्यकृतं भवेत् ।\nस्पर्शसंवेदनं स्पर्शो नेतरस्पर्शसंभवः ॥५५॥\nशब्दसंवेदनं शब्दः स्वत एवानुभूयते ।\nखं खेनेव स्वयं कोशे नान्यच्छब्दकृदस्ति हि ॥५६॥\nकिल तस्यामवस्थायां कोऽपरः शब्दकृद्भवेत् ।\nयथा तथा तदाद्यापि द्वैतैक्यस्यात्यसंभवात् ॥५७॥\nएवं हि रसतन्मात्रं गन्धतन्मात्रमेव च ।\nअसत्यमेव सदिव स्वप्नाभमिव चेत्यते ॥५८॥\nतेजः सूर्यादिजृम्भाभिर्बीजमालोकशाखिनः ।\nतस्माद्रूपविभेदेन संसारः प्रसरिप्यति ॥५९॥\nभविष्यदभिधस्याथ खतः स्वत इवासतः ।\nस्वदनं तस्य संघस्य रसतन्मात्रमुच्यते ॥६०॥\nभविष्यद्रूपसंकल्पनामासौ सकलो गणः ।\nसंकल्पात्माथ तन्मात्रं गन्धाद्यमनुचेतति ॥६१॥\nभाविभूगोलकत्वेन बीजमाकृतिशाखिनः ।\nसर्वाधारात्मनस्तस्मात्संसारः प्रसरिष्यति ॥६२॥\nअजात एव संजातस्तन्मात्राणां गणस्त्विति ।\nअनाकारोऽपि साकारः संपन्नः कल्पनावशात् ॥६३॥\nएष तन्मात्रकगणः काकतालीयवत्स्वयम् ।\nरूपं येन प्रदेशेन वेत्त्यक्षीति तदुच्यते ॥६४॥\nशब्दं येन प्रदेशेन वेत्ति श्रोत्रं तदुच्यते ।\nस्पर्शं येन प्रदेशेन वेत्ति तत्तु त्वगिन्द्रियम् ॥६५॥\nरसं येन प्रदेशेन वेत्ति तद्रसनेन्द्रियम् ।\nगन्धं येन प्रदेशेन वेत्ति घ्राणेन्द्रियं तु तत् ॥६६॥\nदिक्कालभेदाज्जीवोऽयं नियतामाकृतिं गतः ।\nसर्वेणाङ्गेन नो सर्वं वेत्त्यसर्वात्मतावशात् ॥६७॥\nइति कलनमनन्तमात्मनोन्त-\nर्गतमनुमेयमनन्यदात्मभूतम् ।\nन तदुदयमुपैति नास्तमेति\nस्थितमुपलोदरवद्धनं सुमौनम् ॥६८॥"
  },
  {
    "text": "इत्यार्षे श्रीवासि० वाल्मी० दे० मो० नि० उ० जीवत्वसंसृतिप्रतिपादनं नाम सप्ताशीत्यधिकशततमः सर्गः ॥१८७॥"
  }
]
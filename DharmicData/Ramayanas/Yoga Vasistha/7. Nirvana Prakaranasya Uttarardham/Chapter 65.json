[
  {
    "text": "विद्याधर्युवाच ।\nअथ कालेन महता सोऽनुरागो विरागताम् ।\nप्राप्तो मम शरच्छान्तौ विरसः पल्लवो यथा ॥१॥\nवृद्ध एकान्तरसिको नीरसः स्नेहवर्जितः ।\nभर्ताऽजिह्ममतिर्मौनी किं मन्ये जीवितेन मे ॥२॥\nवरं वैधव्यमाबाल्याद्वरं मरणमेव च ।\nवरं व्याधिरथापद्वा नाहृद्यप्रकृतिः पतिः ॥३॥\nएतावज्जन्मसाफल्यं सौभाग्यमविखण्डितम् ।\nरसिकः पेशलाचारो यन्नार्यास्तरुणः पतिः ॥४॥\nहता नीरसनाथा स्त्री हताऽसंस्कारिणी च धीः ।\nहता दुर्जनभुक्ता श्रीर्हता वेश्याहृता च ह्रीः ॥५॥\nसा स्त्री यानुगता भर्त्रा सा श्रीर्यानुगता सता ।\nसा धीर्या मधुरोदारा साधुता समदृष्टिता ॥६॥\nनाधयो व्याधयो नैव नापदो न दुरीतयः ।\nकुर्वन्ति मनसो बाधां दंपत्योरनुरक्तयोः ॥७॥\nउत्फुल्लाः कुसुमस्थल्यो नन्दनोद्यानभूमयः ।\nधन्वायन्ते कुनाथानां विनाथानां च योषिताम् ॥८॥\nसर्व एव जगद्भावा यथेच्छं गुणलेशतः ।\nसंत्यज्यन्ते प्रमादात्तु वर्जयित्वा पतिं स्त्रिया ॥९॥\nस्थिरयौवनया दुःखान्येतानि मुनिनायक ।\nभुक्तानि वर्षवृन्दानि पश्य दौर्भाग्यजृम्भितम् ॥१०॥\nअथ क्रमेण तेनैव सरागो मे विरागताम् ।\nआययौ हिमदग्धाया नलिन्या इव नीरसः ॥११॥\nविरागवासनास्तेन सर्वभावानुरञ्जना ।\nतवोपदेशेनेच्छामि मुने निर्वाणमात्मनः ॥१२॥\nअप्राप्ताभिमतार्थानामविश्रान्तधियां परे ।\nमरणैरुह्यमानानां जीवितान्मरणं वरम् ॥१३॥\nस मद्भर्ताद्य निर्वाणमीहमानो दिवानिशम् ।\nराजा राज्ञेव मनसा मनो जेतुं प्रबुध्यते ॥१४॥\nब्रह्मंस्तस्य च मद्भर्तुर्मम चाज्ञानशान्तये ।\nन्यायोपपन्नया वाचा कुरु स्मरणमात्मनः ओ ॥१५॥\nयदा मामनपेक्ष्यैव स मद्भर्तात्मनि स्थितः ।\nतदा विरागो वैरस्यमनयन्मे जगत्स्थितिम् ॥१६॥\nसंसारवासनावेशवर्जितास्मि ततोऽवसम् ।\nनिबध्याभिमतां तीव्रां व्योमसंचारधारणाम् ॥१७॥\nअर्जयित्वा तथा व्योम्नि गतिं धारणया मया ।\nअभ्यस्ता धारणा भूयः सिद्धसङ्गफलप्रदा ॥१८॥\nततः स्वजगदाधारपूर्वापरनिरीक्षया ।\nस्थिताहं धारणां बद्ध्वा सापि सिद्धिं समागता ॥१९॥\nअथ स्वजगतो दृष्ट्वा हृदयं तस्य बाह्यगा ।\nअहं दृष्टवती स्थूलां लोकालोकगिरेः शिलाम् ॥२०॥\nएतावतापि कालेन दंपत्योरावयोर्मुने ।\nपरं द्रष्टुमभूदिच्छा न काचन कदाचन ॥२१॥\nमद्भर्ता केवलं शुद्धवेदार्थैकान्तचिन्तया ।\nन च यातं न चायातं वेत्त्यहो विगतैषणः ॥२२॥\nतेनासौ मत्पतिर्विद्वानपि न प्राप्तवान्पदम् ।\nअद्य सोऽहं च वाञ्छावः प्रयत्नेन परं पदम् ॥२३॥\nतदेतामर्थिता ब्रह्मन्सफलां कर्तुमर्हसि ।\nमहतामर्थिनो व्यर्था न कदाचन केचन ॥२४॥\nभ्रमन्ती सिद्धसेनासु सदा नभसि मानद ।\nत्वदृते नेह पश्यामि घनाज्ञानदवानलम् ॥२५॥\nब्रह्मन्विनैव करुणाकरकारणेन\nसन्तो यतोऽर्थिजनवाञ्छितपूरणानि ।\nकुर्वन्ति तेन शरणागततामुपेतां\nमामर्हसीह न तिरस्करणेन योक्तुम् ॥२६॥"
  },
  {
    "text": "इत्यार्षे श्रीवासिष्ठमहारा० वा० दे० मोक्षो० निर्वाण० उ० पाषाणो० विद्याधरीजन्मव्यवहारवर्णनं नाम पञ्चषष्टितमः सर्गः ॥६५॥"
  }
]
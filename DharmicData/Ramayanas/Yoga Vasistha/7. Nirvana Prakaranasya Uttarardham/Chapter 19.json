[
  {
    "text": "श्रीराम उवाच ।\nमुने जीवस्य यद्रूपमाकृतिग्रहणं तथा ।\nयथा च परमात्मत्वं स्थानं यच्चास्य तद्वद ॥१॥\nश्रीवसिष्ठ उवाच ।\nस्वसंकल्पेन चेत्योक्तं चिदित्यपरनामकम् ।\nअनन्तं चेतनाकाशं जीवशब्देन कथ्यते ॥२॥\nन पराणुर्न च स्थूलं न शून्यं न च किंचन ।\nचिन्मात्रं स्वानुभूत्यात्म सर्वगं जीव उच्यते ॥३॥\nअणीयसामणीयांसं स्थविष्ठं च स्थवीयसाम् ।\nन किंचिन्मात्रकं चैव सर्वं जीवं विदुर्बुधाः ॥४॥\nयस्य यस्य पदार्थस्य यो भावस्तेन तत्र तम् ।\nस्थितं विद्धि तदाभासं तदात्मैकान्तवेदनात् ॥५॥\nस चेतति यथा यत्र यद्यदाशु तदेव हि ।\nतथा तत्र तदा राम भवत्यनुभवात्मकम् ॥६॥\nपवनस्य यथा स्पन्दश्चेत्यं जीवस्य वै तथा ।\nस्वसंविन्मात्रनिर्णेयं नोपदेशाम यक्षवत् ॥७॥\nयथैवास्पन्दनाद्वातः सन्नेवैत्य सदात्मताम् ।\nतथैवाचेतनाज्जीवो जीवन्नेति परां गतिम् ॥८॥\nजीवश्चिद्धनरूपत्वादहमित्येव चेतनात् ।\nदेशकालक्रियाद्रव्यशक्तीर्निर्माय तिष्ठति ॥९॥\nदेशकालक्रियाद्रव्यचर्चिताचर्चितां स्वयम् ।\nअसत्यां सत्यवत्स्फारां तावन्मात्रशरीरिकाम् ॥१०॥\nचेतसा ह्यसदाकारां प्रालेयपरमाणुताम् ।\nपश्यत्यात्मन्यथात्मत्वे स्वप्ने स्वमरणोपमाम् ॥११॥\nस्वप्नस्वावयवान्यत्वसदृशीं तां विभावयन् ।\nविस्मृत्य चेतनां सत्तां तत्तामेवाशु गच्छति ॥१२॥\nएवंरूपो बुध्यमानः प्रोच्छूनत्वमथात्मनि ।\nपश्यत्याशु स्वमात्मानं चन्द्रबिम्बमिव द्रुतम् ॥१३॥\nआत्मन्यथेन्दुबिम्बात्मन्यसौ संवित्तिपञ्चकम् ।\nकाकतालीयवद्भिन्नमुदितं चेतति स्वयम् ॥१४॥\nपञ्चानां संविदां पञ्च भिन्नान्यङ्गान्यसावथ ।\nबुध्यते तानि तद्रूपरन्ध्राण्यनुभवत्यपि ॥१५॥\nस पञ्चावयवः पश्चाद्राजते पुरुषो विराट् ।\nअनन्ताकारसंवित्तिरव्यक्तात्मा निरामयः ॥१६॥\nमनोमयोऽसावुदितः परस्मात्प्रथमोत्थितः ।\nआकाशविशदः शान्तो नित्यानन्दविभामयः ॥१७॥\nस चाप्यपञ्चभूतात्मा पञ्चभूतात्मकोपमः ।\nविराडात्मैकपुरुषः परमः परमेश्वरः ॥१८॥\nस्वयमेवाशु भवति स्वयमेव विलीयते ।\nस्वयमेव प्रसरति स्वयं संकोचमेति च ॥१९॥\nस्वसंकल्पकृतेनासौ कल्पौघेन क्षणेन च ।\nयदृच्छयोदेति पुनः पुनर्भूत्वोपशाम्यति ॥२०॥\nमनोमात्रैकरूपात्मा प्रकृतेर्देह एष सः ।\nएष पुर्यष्टकं प्रोक्तः सर्वस्यैवातिवाहिकः ॥२१॥\nसूक्ष्मः स्थूलोऽम्बरात्मैष व्यक्तोऽव्यक्तोन्तवर्जितः ।\nसर्वस्य बहिरन्तश्च न किंचित्किंचिदेव च ॥२२॥\nअङ्गानि राम तस्याष्टौ मनःषष्ठानि पञ्च च ।\nसाहंभावानीन्द्रियाणि भावाभावमयानि च ॥२३॥\nतेन गीता इमे वेदाः सहशब्दार्थकल्पनाः ।\nनियतिः स्थापिता तेन तथाद्यापि यथास्थिता ॥२४॥\nअनन्तमूर्ध्वं मूर्धास्य तथाधः पादयोस्तलम् ।\nअपराकाशमुदरमिदं ब्रह्माण्डमण्डपम् ॥२५॥\nलोकान्तराण्यनन्तानि पार्श्वकाः क्षतजं पयः ।\nमांसपेश्यः क्षितिधराः सरितः संतताः शिराः ॥२६॥\nरक्ताधारा जलधयो द्वीपान्येवान्त्रवेष्टनम् ।\nबाहवः ककुभः स्फारास्तारका रोमसंततिः ॥२७॥\nपञ्चाशदनिलस्कन्धा एकोनाः प्राणवायवः ।\nमार्तण्डमण्डलं चण्डं पित्तं जठरपावकः ॥२८॥\nशशाङ्कमण्डलं जीवः श्लेष्मा शुक्रं सितं बलम् ।\nमनः संकल्पकोशात्म सारात्मा परमामृतम् ॥२९॥\nमूलं शरीरवृक्षस्य बीजं कर्मद्रुमस्य च ।\nप्रसवात्सर्वभावानामिन्दुरानन्दकारणम् ॥३०॥\nयदिन्दुमण्डलं नाम स सम्राड् जीव उच्यते ।\nशरीरकर्ममनसां बीजं मूलं च कुरणम् ॥३१॥\nअस्मादिन्दुविराड्जीवात्प्रसरन्ति जगत्त्रये ।\nजीवा मनांसि कर्माणि सुखान्यत्रामृतानि च ॥३२॥\nविराज एते संकल्पा ब्रह्मविष्णुहरादयः ।\nतस्य चित्तचमत्काराः सुरासुरनभश्चराः ॥३३॥\nचित्स्वभावो बुध्यमानः प्रालेयपरमाणुताम् ।\nयदादौ भावयत्याशु तदा तत्रैव तिष्ठति ॥३४॥\nतेनैतदेव जीवस्य स्थानं विद्धि रघूद्वह ।\nपञ्चावयवमेतत्तच्छरीरमनुभूयते ॥३५॥\nविराड्जीवाच्चन्द्रमसो जीवभूतानि देहिनाम् ।\nप्रसरन्त्यन्नजातानि प्रालेयविसरात्मना ॥३६॥\nतान्येव देहिदेहेषु जीवा जीवन्ति जीविषु ।\nमनो भूत्वा विचेष्टन्ते कर्म जन्मसु कारणम् ॥३७॥\nएवं विराट्सहस्राणि महाकल्पशतानि च ।\nगतान्यथ भविष्यन्ति नानाचाराणि सन्ति च ॥३८॥\nसर्वतोऽनुभवरूपयानया\nसत्तयोत्तमपदादभिन्नया ।\nअन्तवर्जितमहाङ्गसङ्गया\nतिष्ठतीति पुरुषः परो विराट् ॥३९॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मो० निर्वाणप्रकरणे उत्तरार्धे विराडात्मवर्णनं नामैकोनविंशः सर्गः ॥१९॥"
  }
]
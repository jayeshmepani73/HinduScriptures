[
  {
    "text": "श्रीराम उवाच ।\nअवेदनं वेदनस्य मुनीन्द्र क्रियते कथम् ।\nनासतो विद्यते भावो नाभावो विद्यते सतः ॥१॥\nश्रीवसिष्ठ उवाच ।\nनासतो विद्यते भावो नाभावो विद्यते सतः ।\nयदा तदैव सुकरं वेदनावेदनं स्वयम् ॥२॥\nएतौ वेदनशब्दार्थौ रज्जुसर्पभ्रमोपमौ ।\nअसत्यावुदितौ विद्धि मृगतृष्णाम्भसा समौ ॥३॥\nअबोधस्त्वनयोः श्रेयान्बोधो दुःखाय चैतयोः ।\nतस्मात्सदेव बुद्ध्यस्व माऽसद्बुद्ध्यस्व राघव ॥४॥\nजन्तोर्वेदनशब्दार्थबोधो दुःखकरः परः ।\nनिष्कृत्य ज्ञप्तिशब्दार्थबोधं तिष्ठ यथास्थितम् ॥५॥\nसर्वावबोधावसरे ज्ञप्तिशब्दार्थयोरिह ।\nनिर्वाणोदय इत्येव परमोमिति शाम्यताम् ॥६॥\nशुभाशुभात्मकर्म स्वं नाशनीयं विवेकिना ।\nतन्नास्तीत्यवबोधेन तत्त्वज्ञानेन सिध्यति ॥७॥\nकर्ममूलनिकाषेण संसारः परिशाम्यति ।\nसुविचारितमन्विष्टं यावत्कर्म न विद्यते ॥८॥\nचिद्रूपो बिल्वमज्जान्तश्चित्तसंज्ञां यदात्मनि ।\nकरोति तद्यथा बिल्वान्न स्वल्पमपि भिद्यते ॥९॥\nन यथा संनिवेशान्तः संनिवेशस्ततः पृथक् ।\nतथा नभोर्थादि पृथङ् न परस्मान्मनागपि ॥१०॥\nयदेवाम्भस्तदेवान्तर्द्रवत्वमपृथग्यथा ।\nचित्त्वमेव तथा चित्तं तद्रूपत्वात्तदर्थयोः ॥११॥\nयथा द्रवत्वं पयसि यथाऽऽलोकश्च तेजसि ।\nतथा ब्रह्मण्यतद्भावं चित्त्वं चित्तं च विद्यते ॥१२॥\nचेतनं कर्म तत्स्वान्तर्न्निर्मूलं भ्रमयक्षवत् ।\nउदेत्यहेतुकं तच्चेन्नोदितं तन्न विद्यते ॥१३॥\nचेतनं कर्म तच्चेतद्भाति स्पन्द इवानिलः ।\nअहेतुकं यदात्मैतद्बहिरन्तश्च सार्थधीः ॥१४॥\nविस्तारः कर्मणां देहः सोऽहंतात्मा ससंसृतिः ।\nअचेतनानहन्त्वेन शाम्यत्यस्पन्दवातवत् ॥१५॥\nअचेतनादनन्तात्मा भूत्वा ज्ञोऽप्युपलोपमः ।\nसंसारमूलकषणं कुरु क्रोडमुखाग्रवत् ॥१६॥\nकर्मबीजकलाकोशत्याग एवं कृतो भवेत् ।\nनान्यथा राघवान्तस्ते शान्तमस्तु सदा स्थितम् ॥१७॥\nकर्मबीजकलात्यागे त्वेतस्मादितरात्मनि ।\nअविद्यमाने जीवस्य तज्ज्ञैर्विदितवस्तुभिः ॥१८॥\nशान्तैर्न गृह्यते किंचिन्न च संत्यज्यतेऽपि च ।\nत्यागादानेन जानन्ति ततस्तैः शान्तमानसम् ॥१९॥\nआकाशशून्यहृदयैर्ज्ञैर्यथास्थितमास्यते ।\nक्रियते च यथाप्राप्तं नाप्येतैः क्रियतेपि च ॥२०॥\nप्रवाहपतितं सर्वं स्पन्दते शान्तमानसम् ।\nतेषां कर्मेन्द्रियाण्येवमर्धसंसुप्तबालवत् ॥२१॥\nरसे निर्वासने लब्धे रसा अप्यतिनीरसाः ।\nनान्तस्तिष्ठन्ति न बहिरज्ञाननिपुणा इव ॥२२॥\nकर्मणो वेदनं त्यागः स च सिद्धः प्रबोधतः ।\nअवस्तु नेतरेणार्थः किं कृतेनाकृतेन वा ॥२३॥\nअवेदनमसंवेद्यं यदवासनमासितम् ।\nशान्तं सममनुल्लेखं स कर्मत्याग उच्यते ॥२४॥\nअपुनःस्मरणं सम्यक् चिरविस्मृतकर्म तत् ।\nस्थितं स्तम्भोदरसमं स कर्मत्याग उच्यते ॥२५॥\nअत्यागं त्यागमिति ये कुर्वते व्यर्थबोधिनः ।\nसा भुङ्क्ते तान्पशूनज्ञान्कर्मत्यागपिशाचिका ॥२६॥\nसमूलकर्मसंत्यागेनैव ये शान्तिमास्थिताः ।\nनैव तेषां कृतेनार्थो नाकृतेनेह कश्चन ॥२७॥\nसमूलमलमुद्धृत्य कर्मबीजकलामिति ।\nनित्यमेकसमाधानास्तज्ज्ञास्तिष्ठन्त्यतः सुखम् ॥२८॥\nप्रवाहपतिते कार्ये ईषत्स्पन्दा अतन्मयाः ।\nघूर्णमाना इव क्षीबा यन्त्रसंचारिता इव ॥२९॥\nमोक्षलक्ष्म्या विलासिन्या व्यसनोपहता इव ।\nअर्धसुप्तप्रबुद्धाभाः कामप्यवनिमागताः ॥३०॥\nयत्समूलं परित्यक्तं तत्त्यक्तमिति कथ्यते ।\nअमूलकाषस्त्यागो यः स शाखालवनोपमः ॥३१॥\nअकृष्टमूलशाखाग्रलवनः कर्मपादपः ।\nपुनः शाखासहस्रेण दुःखाय परिवर्धते ॥३२॥\nअवेदनात्मना तेन कर्मत्यागोऽङ्ग सिध्यति ।\nक्रमेण नेतरेणात एतदेवाहरन्भव ॥३३॥\nये त्वेवं कर्मसंत्यागमकृत्वान्यत्प्रकुर्वते ।\nअत्यागं त्यागरूपात्म गगनं मारयन्ति ते ॥३४॥\nबोधात्मकतया कर्मत्यागः संपद्यते स्वयम् ।\nदग्धबीजा निरिच्छोच्चैरक्रियैव भवेत्क्रिया ॥३५॥\nबुद्धीन्द्रियेहितं कर्म सफलं रसभावनात् ।\nवेष्टितव्यं कुदाम्नेव स्पन्दोऽन्यो निष्फलोऽङ्गजः ॥३६॥\nकर्मत्यागे स्थिते बोधाज्जीवन्मुक्तो विवासनः ।\nगृहे तिष्ठत्वरण्ये वा शाम्यत्वभ्येतु वोदयम् ॥३७॥\nगेहमेवोपशान्तस्य विजनं दूरकाननम् ।\nअशान्तस्याप्यरण्यानि विजना सजना पुरी ॥३८॥\nपरिशान्तमतेर्ज्ञस्य स्वप्नेऽप्यप्राप्तमानवा ।\nनिर्मला वितता हृद्या हृद्येव वनभूमिका ॥३९॥\nज्ञस्य निर्वाणदृश्यस्य निस्पन्दार्था नभोमयी ।\nशान्ताशेषविशेषार्था जगदेव महाटवी ॥४०॥\nअनन्तसंकल्पवतो हृदयस्थजगत्स्थितेः ।\nहृद्येवावर्तते भूमिरज्ञस्याखिलसागरा ॥४१॥\nजनस्याज्ञस्य दीनस्य विविधद्वन्द्वसंकटा ।\nसारम्भा विविधाकारा हृद्येव ग्राममण्डली ॥४२॥\nविविधकार्यविकारदशामयी\nसपुरपत्तनमण्डलपर्वता ।\nमुकुरकोश इव प्रतिबिम्बिता\nहृदि भवत्यमला मलिने मही ॥४३॥"
  },
  {
    "text": "इत्यार्षे श्रीवासिष्ठमहारामायणे वाल्मी० दे० मोक्षोपायेषु निर्वाणप्रकरणे उत्तरार्धे दृश्योपशमयोगोपदेशो नाम तृतीयः सर्गः ॥३॥"
  }
]
[
  {
    "text": "श्रीराम उवाच ।\nपदार्था द्विविधाः सन्ति मूर्तामूर्ता जगत्त्रये ।\nयत्र सप्रतिघाः केचित्केचिदप्रतिघा अपि ॥१॥\nतानिहाप्रतिघानाहुर्नान्योन्यं वेल्लयन्ति ये ।\nतांश्च सप्रतिघानाहुरन्योन्यं वेल्लयन्ति ये ॥२॥\nइह सप्रतिघानां तु दृष्टमन्योन्यवेल्लनम् ।\nन त्वप्रतिघरूपाणां केषांचिदपि किंचन ॥३॥\nतत्र संवेदनं नाम यदिदं चन्द्रमण्डले ।\nइतः पतत्यप्रतिघं तत्सर्वेणानुभूयते ॥४॥\nअर्धप्रबुद्धसंकल्पविकल्पाद्वैतकल्पितम् ।\nवदाम्यभ्युपगम्येदं न तु बोधदशास्थितम् ॥५॥\nकः प्राणमारुतः क्षोभं जनयत्याशयस्थितः ।\nप्रवेशनिर्गममयं कथं वा वद मे प्रभो ॥६॥\nकथमप्रतिघं नाम वेदनं प्रतिघात्मकम् ।\nइमं देहं चालयति भारं भारहरो यथा ॥७॥\nयदि सप्रतिघं वस्तु वेल्लत्यप्रतिघात्मकम् ।\nकथं संवित्तिमात्रेण पुंसः शैलो न वल्गति ॥८॥\nश्रीवसिष्ठ उवाच ।\nविकासमथ संकोचमत्र नाली हृदि स्थिता ।\nयदा याति तदा प्राणश्छेदैरायाति याति च ॥९॥\nबाह्योपस्करभस्त्रायां यथाकाशास्पदात्मकः ।\nवायुर्यात्यपि चायाति तथात्र स्पन्दनं हृदि ॥१०॥\nश्रीराम उवाच ।\nबहिर्भस्त्रामयस्कारः संकोचनविकासनैः ।\nयोजयत्यान्तरं नाडीं कश्चालयति चालकः ॥११॥\nशतं कथं भवेदेकं कथमेकं शतं भवेत् ।\nकथं स चेतना एते काष्ठलोष्टोपलादयः ॥१२॥\nकस्मान्न स्थावरं वस्तु प्रस्पन्द्यपि चमत्कृतम् ।\nवस्तु जङ्गममेवेह स्पन्दि मात्रेव किं वद ॥१३॥\nश्रीवसिष्ठ उवाच ।\nअन्तःसंवेदनं नाम चालयत्यान्त्रवेष्टनम् ।\nबहिर्भस्त्रामयस्कार इव लोकेऽनुचेष्टनम् ॥१४॥\nश्रीराम उवाच ।\nवाय्वन्त्रादिशरीरस्थं सर्वं सप्रतिघं मुने ।\nकथमप्रतिघा संविच्चालयेदिति मे वद ॥१५॥\nसंविदप्रतिघाकारा यदि सप्रतिघात्मकम् ।\nचालयेदचलिष्यत्तद्दूरमम्भो यदिच्छया ॥१६॥\nसप्रतिघाप्रतिघयोर्मिथो यदि पदार्थयोः ।\nवेल्लनं स्यात्तदिच्छैव कर्तृकर्मेन्द्रियैः क्व किम् ॥१७॥\nसप्रतिघाप्रतिघयोः श्लेषो नास्ति बहिर्यथा ।\nतथैवान्तरहं मन्ये शेषं कथय मे मुने ॥१८॥\nअन्तः स्वयं योगिना वा यथैतदनुभूयते ।\nअमूर्तस्यैव मूर्तेन वेल्लनं तद्वदाशु मे ॥१९॥\nश्रीवसिष्ठ उवाच ।\nसर्वसंदेहवृक्षाणां मूलकाषमिदं वचः ।\nसर्वैकतानुभूत्यर्थं श्रृणु श्रवणभूषणम् ॥२०॥\nनेह किंचिन्न नामास्ति वस्तु सप्रतिघं क्वचित् ।\nसर्वदा सर्वमेवेदं शान्तमप्रतिघं ततम् ॥२१॥\nशुद्धं संविन्मयं सर्वं शान्तमप्रतिघात्मकम् ।\nपदार्थजातं पृथ्व्यादि स्वप्नसंकल्पयोरिव ॥२२॥\nआदावन्ते च नास्तीदं कारणाभावतोऽखिलम् ।\nभ्रान्त्यात्मा वर्तमानापि भाति चित्स्वप्नगा यथा ॥२३॥\nद्यौः क्षमा वायुराकाशं पर्वताः सरितो दिशः ।\nमहता कारणौघेन बोधमप्रतिघं विदुः ॥२४॥\nअन्तःकरणभूतादि मृत्काष्ठदृषदादि वा ।\nसर्वं शून्यमशून्यं च चेतनं विद्धि नेतरत् ॥२५॥\nतत्रैवमैन्दवाख्यानं श्रृणु श्रवणभूषणम् ।\nमया च पूर्वमुक्तं तत्किंचान्यदभिवर्ण्यते ॥२६॥\nतथापि वर्तमानोक्तप्रश्नबोधाय तच्छृणु ।\nयथेदं सर्वमन्द्यादि चिदित्येव तु भोत्स्यते ॥२७॥\nकस्मिंश्चित्प्राक्तनेनैव जगज्जालेऽभवद्द्विजः ।\nतपोवेदक्रियाधारो ब्रह्मन्निन्दुरिति स्मृतः ॥२८॥\nदश तस्याभवन्पुत्रा जगतो दिक्तटा इव ।\nमहाशया महात्मानो महतामास्पदं सताम् ॥२९॥\nस तेषां कालवशतः पिताऽन्तर्धिमुपाययौ ।\nदशानां भगवान् रुद्र एकादश इव क्षये ॥३०॥\nतस्यानुगमनं चक्रे भार्या वैधव्यभीतिभिः ।\nअनुरक्ता दिनस्येव संध्या ताराविलोचना ॥३१॥\nतयोस्ते तनया दुःखकलिता विपिनं गताः ।\nकृतौर्ध्वदेहिकास्त्यक्त्वा व्यवहारं समाधये ॥३२॥\nधारणानां समस्तानां का स्यादुत्तमसिद्धिदा ।\nधारणा यन्मयाः सन्तः स्याम सर्वेश्वरा वयम् ॥३३॥\nइति ते तत्र संचिन्त्य बद्धपद्मासना दश ।\nइदं संचिन्तयामासुर्निर्विघ्ने कन्दरोदरे ॥३४॥\nपद्मजाधिष्ठिताशेषजगद्धारणया स्थिताः ।\nभवामः पद्मजोपेतं जगद्रूपमविघ्नतः ॥३५॥\nइति संचिन्त्य सब्रह्मजगद्धारणया चिरम् ।\nनिमीलितदृशस्तस्थुस्ते चित्ररचिता इव ॥३६॥\nअथैतद्धारणाबद्धचित्तास्ते तावदच्युताः ।\nआसन्मासान्दशाष्टौ च यावत्ते तत्र देहकाः ॥३७॥\nशुष्काः कंकालतां याताः क्रव्यादैश्चर्विताङ्गकाः ।\nनाशमभ्याययुस्तत्र च्छायाभागा इवातपैः ॥३८॥\nअहं ब्रह्मा जगच्चेदं सर्गोऽयं भुवनान्वितः ।\nइति संपश्यतां तेषां दीर्घकालोऽभ्यवर्तत ॥३९॥\nतानि चित्तान्यदेहानि दशैकध्यानतस्ततः ।\nसंपन्नानि जगन्त्येव दश देहानि वै पृथक् ॥४०॥\nइति तेषां चिदिच्छा सा संपन्ना सकलं जगत् ।\nअत्यन्तस्वच्छरूपैव स्थिता चाकारवर्जिता ॥४१॥\nसंविन्मयत्वाज्जगतां तेषां भूम्यचलादि तत् ।\nसर्वं चिदात्मकं विद्धि नौ चेदन्यत्किमुच्यताम् ॥४२॥\nकिल यत्र्त्रिजगज्जालं तेषां किमात्म तत्तथा ।\nसंविदाकाशशून्यत्वमात्रमेवेतरन्न तत् ॥४३॥\nविद्यते न यथा किंचित्तरङ्गः सलिलादृते ।\nसंवित्तत्त्वादृते तद्वद्विद्यते चलनादिकम् ॥४४॥\nऐन्दवानि यथैतानि चिन्मयानि जगन्ति खे ।\nतथा चिन्मयमेतेषु काष्ठलोष्टोपलाद्यपि ॥४५॥\nयथैवैन्दवसंकल्पास्ते जगत्त्वमुपागताः ।\nतथैवाब्जजसंकल्पो जगत्त्वमयमागतः ॥४६॥\nतस्मादिहेमे गिरयो वसुधा पादपा घनाः ।\nमहाभूतानि सर्वं च चिन्मात्रमयमाततम् ॥४७॥\nचिद्वृक्षाश्चिन्मही चिद्द्यौश्चिदाकाशं चिदद्रयः ।\nनाचित्क्वचित्संभवति तेष्वैन्दवजगत्स्विव ॥४८॥\nचिन्मात्रखकुलालेन स्वदेहचलचक्रके ।\nस्वशरीरमृदा सर्गः कुतोयं क्रियतेऽनिशम् ॥४९॥\nसंकल्पनिर्मिते सर्गे दृषदश्चेन्न चेतनाः ।\nतदत्र लोष्टशैलादि किमेतदिति कथ्यताम् ॥५०॥\nकलनस्मृतिसंस्कारा दधत्यर्थं च नोदरे ।\nप्राडवृष्टं कल्पनादीनामन्यैवार्थकुलावताम् ॥५१॥\nतद्धाम संविदो धाम्नि मणिराशौ मणिर्यथा ।\nसर्वात्मनि तथा चित्ते कश्चिदर्थ उदेत्यलम् ॥५२॥\nअकार्यकरणस्यार्थो न भिन्नो ब्रह्मणः क्वचित् ।\nस्वभाव इति तेनेदं सर्वं ब्रह्मेति निश्चयः ॥५३॥\nयथा प्रवृत्तं चिद्वारि वहत्यावर्ततेऽवनौ ।\nस्वयत्नेनातितीव्रेण परात्मीयात्मना विना ॥५४॥\nपद्मलीला जगदिव प्रकचन्ति जगन्ति यत् ।\nचिन्मात्राद्ब्रह्मणः स्वस्मादन्यानि न मनागपि ॥५५॥\nअजातमनिरुद्धं च सन्मात्रं ब्रह्म खात्मकम् ।\nशान्तं सदसतोर्मध्यं चिद्भामात्रमिदं जगत् ॥५६॥\nयत्संविन्मयमद्व्यादि संकल्पजगति स्थितम् ।\nतदसंविन्मयमिति वक्ताऽज्ञो ज्ञैर्विहस्यते ॥५७॥\nजगन्त्यात्मेव संकल्पमयान्येतानि वेत्ति खे ।\nखात्मकानि तथेदं च ब्रह्म संकल्पजं जगत् ॥५८॥\nयावद्यावदियं दृष्टिः शीघ्रं शीघ्रं विलोक्यते ।\nतावत्तावदिदं दुःखं शीघ्रं शीघ्रं विलीयते ॥५९॥\nयावद्यावदियं दृष्टिः प्रेक्ष्यते न चिराच्चिता ।\nतावत्तावदिदं दुःखं भवेत्प्रतिघनं घनम् ॥६०॥\nदीर्घदुष्कृतमूढानामिमां दृष्टिमपश्यताम् ।\nसंसृतिर्वज्रसारेयं न कदाचित्प्रशाम्यति ॥६१॥\nनेहाकृतिर्न च भवाभवजन्मनाशाः\nसत्ता न चैव न च नाम तथास्त्यसत्ता ।\nशान्तं परं कचति केवलमात्मनीत्थं\nब्रह्माथवा कचनमप्यलमत्र नास्ति ॥६२॥\nआद्यन्तवर्जितमलभ्यलताग्रमूल-\nनिर्माणमूलपरिवेशमशेषमच्छम् ।\nअन्तस्थनिर्गगनसर्गकपुत्रकौघं\nनित्ये स्थितं ननु घनं गतजन्मनाशम् ॥६३॥\nसन्मात्रमन्तरहिताखिलहस्तजातं\nपर्यन्तहीनगणनाङ्गममुक्तरूपम् ।\nआत्माम्बरात्मकमहं त्विदमेव सर्वं\nसुस्तम्भरूपमजमौनमलं विकल्पैः ॥६४॥"
  },
  {
    "text": "इत्यार्षे श्रीवासिष्ठमहारामायणे वा० दे० मो० नि० उ० ब्रह्मगीतास्वैन्दवोपाख्यानं नामाष्टसप्तत्यधिकशततमः सर्गः ॥१७८॥"
  }
]
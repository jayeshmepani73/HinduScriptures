[
  {
    "text": "श्रीवाल्मीकिरुवाच ।\nविपश्चिति वदत्येवं तद्वृत्तान्तमवेक्षितुम् ।\nइव लोकान्तरं भानुः पादैर्दूरायतैर्ययौ ॥१॥\nउदभूत्पूरयन्नाशा दिनपर्यन्तदुन्दुभिः ।\nतुष्टाभिरिव निर्मुक्तो दिग्भिर्जयजयारवः ॥२॥\nविपश्चिते दशरथो गृहदारधनादिकम् ।\nराज्यानुरूपं विभवं प्रोत्तस्थौ कल्पयन्क्रमात् ॥३॥\nराजरामवसिष्ठाद्या मिथः कृत्वा विसर्जनम् ।\nयथाक्रमं पूजनं च प्रययुः स्वास्पदानि ते ॥४॥\nस्नात्वा भुक्त्वा निशां नीत्वा प्रभाते पुनराययुः ।\nतेनैव संनिवेशेन सा सभा संस्थिताऽभवत् ॥५॥\nक्रमान्मुनिरुवाचाथ तां यथाप्रस्तुतां कथाम् ।\nशशीवामृतमाह्लादमुद्गिरन्मुखदीप्तिभिः ॥६॥\nराजन्नेयमविद्येयमसत्येव सती स्थिता ।\nनेदृशेनापि यत्नेन निर्णीतैषा विपश्चिता ॥७॥\nअविद्यैवमविज्ञाता चिरानन्तावभासते ।\nपरिज्ञाता तु नास्त्येव मृगतृष्णानदी यथा ॥८॥\nमन्त्रिणस्ते महाबुद्धे भासस्यास्य विपश्चितः ।\nइतिवृत्तं त्वमित्यस्य स्वयमेव हि दृष्टवान् ॥९॥\nसदृशोऽयमितस्त्वाभिः कथाभिर्ज्ञाततत्पदः ।\nअविद्यायां प्रशान्तायां जीवन्मुक्तो भविष्यति ॥१०॥\nअविद्येति धृता संविद्ब्रह्मणात्मनि सत्तया ।\nतद्भ्रमेणासदप्यस्याः सद्रूपमिव लक्ष्यते ॥११॥\nयदा ब्रह्मात्मिकैवेयमविद्या नेतरात्मिका ।\nतदास्त्येषाऽपरिज्ञाता परिज्ञाता न भिद्यते ॥१२॥\nअविद्यैवमनन्तेयं नानाप्रसवशालिनी ।\nजडा हृद्या रसमयी मोहमाधवमञ्जरी ॥१३॥\nअन्तशून्या ग्रन्थिमती श्लक्ष्णा स्वङ्कुरकण्टका ।\nजडा रसमयी दीर्घा लतेव वनवैणवी ॥१४॥\nफलाशङ्का मुधैवातिनिष्फला चित्तहारिणी ।\nअकालपुष्पमालेव श्रेयसा नाभिनन्दिता ॥१५॥\nन किंचिद्रूपिणी पीना नानाभुवनपूरिणी ।\nभूताकुला निरालोका सुदीर्घेव तमोमयी ॥१६॥\nकेशोण्ड्रकभ्रान्तिरिव विचित्रग्रन्थिवेष्टना ।\nमिथ्यैव दृश्यमाना खेऽदृश्यमाना न किंचन ॥१७॥\nविचित्रवर्णा विगुणा शून्ये च वितताकृतिः ।\nजडस्पन्दोत्पातमयी शक्रचापलतेव खे ॥१८॥\nजडकल्लोलबहुला कलुषोल्लासफेनिला ।\nचक्रावर्ताक्षयमयी प्रावृषीव तरङ्गिणी ॥१९॥\nअनारतवहच्छून्यजगन्मृगनदीशता ।\nरजोराशिमयी रूक्षा शवभूरिव दुर्भगा ॥२०॥\nअन्तं प्राप्नोति न यथा चिरं स्वप्नपुरे चरन् ।\nजाग्रदाख्ये स्वप्नपुरे तथैवास्मिंश्चिरं चरन् ॥२१॥\nयानि संकल्पजालानि प्रतिष्ठामागतान्यलम् ।\nत्यक्तैकदृश्यजालस्थदेहानां दृढचेतसाम् ॥२२॥\nस्थितानि तानि चिद्व्योम कोशरत्नान्यसंकटम् ।\nविमानपुरभूम्यादिरूपेणेत्थं स्थितात्मना ॥२३॥\nतान्येव सिद्धसद्मानि व्योम्नि भान्ति परस्परम् ।\nअदृष्टान्यप्यसंख्यानि सूपलब्धान्यसन्त्यपि ॥२४॥\nसुवर्णमणिमाणिक्यमुक्तावनिमयानि च ।\nभक्ष्यभोज्यान्नपानाढ्यरसायनसरांसि च ॥२५॥\nमधुमद्यदधिक्षीरघृतकुल्याकुलानि च ।\nरसायनमयाकारवनितावलितानि च ॥२६॥\nसर्वर्तुपुष्पफलपल्लवपूरवन्ति\nलीलाविलोलललनाकुलितालयानि ।\nसंकल्पमात्ररचनेन च सर्वकालं\nसंपन्नसर्वविभवोत्करसंकुलानि ॥२७॥\nसहस्रचन्द्रबिम्बानि शतसूर्याणि कानिचित् ।\nसुवर्णामृतवेषाम्बुमयभूतानि कानिचित् ॥२८॥\nस्वेच्छातमःप्रकाशानि नित्यानन्दमयानि च ।\nकानिचिन्नीयमानानि तनुतूललघूनि च ॥२९॥\nक्षणोत्पत्तिविनाशानि कानिचित्कलनावशात् ।\nअनन्तस्वन्नपानानि निर्जरामरणानि च ॥३०॥\nविचित्रसंनिवेशानि विचित्रविभवानि च ।\nसर्वर्तुगुणरम्याणि सर्वकाममयानि च ॥३१॥\nतानि संकल्पजालानि किल कल्याणकारतः ।\nस्थिराणां मनसां भित्तिः कथमेवं भवेत्तु सा ॥३२॥\nनान्यत्किंचन नामेह ब्रह्ममात्रमयात्मनि ।\nसंभवत्यङ्ग तेनैतदुच्यतामस्तु किंमयम् ॥३३॥\nसर्गादावेव सर्गादि किंचनापीदमस्ति नो ।\nकारणाभावतस्तेन जगत्किंमयमस्त्विदम् ॥३४॥\nसंकल्प्यन्ते निरन्तानि किल तानि यथा यथा ।\nचितौ तथा तथा भान्ति केवात्र वद चित्रता ॥३५॥\nइदानीमपि हे साधो त्वमप्यन्येऽपि केऽपि वा ।\nतीव्रसंवेगसंकल्पनगराण्येवमेव खे ॥३६॥\nकुर्वन्त्येकरसाभ्यासाद्यदि नाम यदृच्छया ।\nतत्तानीदं वपुस्त्यक्त्वा प्राप्नुवन्त्यचिरेण खे ॥३७॥\nयस्त्विदं कल्पितं च द्वे वस्तुनी अनुवर्तते ।\nस्वर्गादिवदवाप्नोति प्राप्नोत्येवैकमेकधीः ॥३८॥\nसिद्धाः सदा विभान्त्येवं यथान्तःकल्पनावशात् ।\nनरकादीनि दुःखानि तथैवाभान्ति कल्पनात् ॥३९॥\nयद्यत्संवेद्यते किंचित्तत्तथाप्यनुभूयते ।\nसति वाऽसति देहेऽस्मिन्देह एव मनोमयः ॥४०॥\nजीवस्त्यजति यद्भावे एकां देहमयीं धियम् ।\nतद्भावैकमयीमन्यामाशु तत्रैव पश्यति ॥४१॥\nशुभा संविच्छुभांल्लोकान्संपश्यत्यशुभाऽशुभान् ।\nखात्मिका खात्मकानेव चिरं वानुभवत्यपि ॥४२॥\nशुद्धा सिद्धपुराण्येव पश्यत्यनुभवत्यपि ।\nचिदशुद्धानि रूपाणि दुःखानि नरकेष्वति ॥४३॥\nघूर्णत्पाषाणयमलगिरिचक्रकपेषणम् ।\nतत्रान्धकूपपतनं पुनरुद्धारवर्जितम् ॥४४॥\nदारुणेनातिशीतेन देहं पाषाणतां गतम् ।\nभूताङ्गारमयानन्तमरुमार्गास्पदं वपुः ॥४५॥\nपूताङ्गारमयाम्भोदसरदङ्गारवर्षणम् ।\nतप्तनाराचनिकरपरुषासारदारुणम् ॥४६॥\nवहत्पाषाणचक्रासिसरिदाकाशसंचरम् ।\nवक्षोमुक्ताम्बुदाकारकुठाराघातभेदनम् ॥४७॥\nतप्तायःपरुषाश्लेषच्छमिच्छमितिमज्जनम् ।\nवृहत्कटकटाशब्दशस्त्रयन्त्रनिपीडनम् ॥४८॥\nचक्रवज्रगदाप्रासशूलासिशरवर्षणम् ।\nशाल्मलीग्रहणं पाशं कुशक्तिशततोदनम् ॥४९॥\nतप्तसैकतसंभारपातपातालमज्जनम् ।\nदीपच्छन्नानलभयं बृहद्वायसचर्वणम् ॥५०॥\nनिर्निर्गमाकृशाङ्गारमहाङ्गारप्रवेशनम् ।\nशरशक्तिगदाप्रासभुशुण्डीचक्रवेधनम् ॥५१॥\nक्षुत्क्षोभपरुषप्रेतव्रातान्योन्याङ्गचर्वणम् ।\nतालोत्तालातिपरुषशिलातलनिपातनम् ॥५२॥\nरुधिरामेध्यपङ्काङ्कपूयनद्यादिसंकटम् ।\nशिलाशस्त्रमयाश्वेभपादपाषाणपेषणम् ॥५३॥\nश्वभ्राभोलूकलिखितं जनौघमुसलाहतम् ।\nशिरःकरखुरस्कन्धखण्डोत्कगृध्रमण्डलम् ॥५४॥\nएतस्मात्कुकृतादेतत्फलमित्येव भावनात् ।\nपश्यत्येवंदेशदृढादविसंवादिविस्तृतः ॥५५॥\nयन्नाम किंचन कदाचन चेतनं खे\nभातं न भातमथवा यदपूर्वमेव ।\nतत्कल्पनाद्भवति तन्मयमेव तद्धि\nतस्माच्चिरं च चलतीति यदृच्छयैव ॥५६॥"
  },
  {
    "text": "इत्यार्षे श्रीवासिष्ठ० वा० दे० मो० नि० उ० अ० वि० श० स्वर्गनरकोपलम्भवर्णनं नाम षष्ट्यधिकशततमः सर्गः ॥१६०॥"
  }
]
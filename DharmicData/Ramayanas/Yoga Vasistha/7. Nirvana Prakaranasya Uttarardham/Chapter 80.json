[
  {
    "text": "श्रीवसिष्ठ उवाच ।\nइति ते सर्वं आयाता ब्रह्मलोकनिवासिनः ।\nअदृश्यतामेव गता दीपाः क्षीणदशा इव ॥१॥\nअथ ते द्वादशादित्या ब्रह्मणि ब्रह्मतां गते ।\nजगद्वद्ब्रह्मलोकं तमदहन्भास्वरार्चिषः ॥२॥\nवैरिञ्चनगरं दग्ध्वा ध्यानं कृत्वा विरञ्चिवत् ।\nतेऽपि निर्वाणमाजग्मुर्निःस्नेहदशदीपवत् ॥३॥\nतत एकार्णवापूरो विरिञ्चनगरान्तरम् ।\nरात्रौ भुवमिव ध्वान्तं पूरयामास सूर्मिमान् ॥४॥\nआब्रह्मलोकमभवज्जगदापूर्णमर्णसा ।\nतुल्यं रसैकपूर्णेन पक्वद्राक्षाफलेन तत् ॥५॥\nतत्तदूर्मिगिरिव्रातखगैरावलिताः खिलाः ।\nविच्छिन्नाः कल्पजलदा जल एव निलिल्यिरे ॥६॥\nएतस्मिन्नन्तरे तत्र दृष्टवानहमम्बरात् ।\nयावदभ्युदितं भीमं भीतः किंचिन्नभोन्तरात् ॥७॥\nकल्पान्तजगदाकारं कृष्णमापूरिताम्बरम् ।\nआकल्पं संभृतं नैशं देहेनेवोत्थितं तमः ॥८॥\nतरुणादित्यलक्षाणां तेज आभास्वरं दधत् ।\nआदित्यत्रयसंकाशैः स्थिरविद्युच्चयोल्वणैः ॥९॥\nनेत्रैराभास्वरमुखं ज्वालापुञ्जसमुद्गिरम् ।\nपञ्चाननं दशभुजं त्रिनेत्रं शूलपाणिकम् ॥१०॥\nआयान्तमन्तमुक्तेऽपि व्योम्नीव वितताकृतिम् ।\nखमिवासि घनश्यामं देहमासाद्य संस्थितम् ॥११॥\nस्थितमेकार्णवापूर्णाद्ब्रह्माण्डाद्वहिरम्बरे ।\nव्योमेव हस्तपादादिसंनिवेशेन लक्षितम् ॥१२॥\nघोणानिलपरावृत्तिविधूतैकमहार्णवम् ।\nगोविन्दमिव दोर्दण्डक्षोभितक्षीरसागरम् ॥१३॥\nकल्पार्णवजलापूरं पुंस्त्वेनेव समुत्थितम् ।\nमूर्तियुक्तमहंकारमस्तकारणमागतम् ॥१४॥\nकुलाचलबृहद्वृन्दमिवोड्डयनडम्बरैः ।\nपक्षौघैरुत्थितं व्योम समस्तमभिपूरयत् ॥१५॥\nततस्त्रिशूलनयनैर्मया रुद्रोऽयमित्यसौ ।\nदूरादेव परिज्ञाय परमेशो नमस्कृतः ॥१६॥\nश्रीराम उवाच ।\nकिं स तादृग्विधो रुद्रः किं कृष्णः किं महाकृतिः ।\nकिं पञ्चवदनः कस्माद्दशबाहुः स तिष्ठति ॥१७॥\nकिं त्रिनेत्रः किमुग्रात्मा किमेकः किंप्रयोजनः ।\nकेनेरितः किमकरोच्छायासीद्वद का मुने ॥१८॥\nश्रीवसिष्ठ उवाच ।\nकाकुत्स्थ रुद्रनामासावहंकारतयोत्थितः ।\nविषमैकाभिमानात्मा मूर्तिरस्यामलं नभः ॥१९॥\nव्योमाकृतिः स भगवाम्व्योमवर्णो महाद्युतिः ।\nचिद्व्योममात्रसारत्वादाकाशात्मा स उच्यते ॥२०॥\nसर्वभूतात्मभूतत्वात्सर्वगत्वान्महाकृतिः ।\nयानि तस्यानुषक्तानि पञ्च खानीन्द्रियाण्यलम् ॥२१॥\nतानि तस्य मुखान्याहुस्तपद्रूपाणि सर्वतः ।\nकर्मेन्द्रियाणि विषयास्ते हि तस्य भुजा दश ॥२२॥\nसर्वभूतनरैः सार्धं ब्रह्मणा परमेयुषा ।\nयदासौ संपरित्यक्तस्तदा स्वां मूर्तिमागतः ॥२३॥\nस चैकांशैकरूपात्मा नास्ति तस्य हि साकृतिः ।\nतथा दृश्यत एवासौ भ्रान्तिमात्रेण मूर्तिमान् ॥२४॥\nचिदाकाशगते स्फारे भूताकाशे स तिष्ठति ।\nदेहे च सर्वभूतानां नित्यं वायुरिवेश्वरः ॥२५॥\nसर्वभूतपरित्यक्तस्तस्मिन्काले खमूर्तिमान् ।\nक्षोभयन्स क्षणं क्षीणः परमां शान्तिमेष्यति ॥२६॥\nये गुणाकृतयः कालाश्चित्ताहंकारबुद्धयः ।\nप्रणवस्य च ये वर्णा ये च वेदास्तथा त्रयः ॥२७॥\nरुद्रस्य तस्य ते नेत्रसंनिवेशेन संस्थिताः ।\nत्रिशूलं तेन त्रैलोक्यं गृहीतं करकोटरे ॥२८॥\nयस्मात्तद्व्यतिरेकेण सर्वभूतगणेष्वपि ।\nअन्यन्न विद्यते किंचिद्देहात्मैव ततः स्थितः ॥२९॥\nसर्वसत्त्वोपलम्भात्मा स्वभावोऽस्य प्रयोजनम् ।\nईरितः शिवरूपेण चिन्मात्राकाशरूपिणा ॥३०॥\nतेनैव च निगीर्णः सन्परमां शान्तिमेत्यसौ ।\nनिर्मलाकाशरूपाप्मा कृष्ण इत्येष ईश्वरः ॥३१॥\nकृत्वा कल्पं जगत्सर्वं तत्पीत्वैकार्णवं तदा ।\nस प्रयाति परां शान्तिमभूयःसंनिवृत्तये ॥३२॥\nअनन्तरं मया दृष्टस्तत्रासौ यावदुद्यमात् ।\nप्रवृत्तः प्राणवेगेन तमाक्रष्टुं महार्णवम् ॥३३॥\nअथ तस्य मुखं स्फारं ज्वालामालाकुलान्तरम् ।\nप्राणाकृष्टो महाम्भोधिर्वाडवाग्निमिवाविशत् ॥३४॥\nस एव वाडवो भूत्वा वह्निराकल्पमर्णवे ।\nअहंकारः पिबत्यम्बु रुद्रः सर्वं तु तत्तदा ॥३५॥\nपातालमिव पानीयं सर्पो बिलमिव क्षणात् ।\nपञ्चवायुरिवाकाशमविशत्तन्मुखं जवात् ॥३६॥\nसमुपेत्यापिबद्रुद्रः स मुहूर्तेन तत्पयः ।\nकृष्णाङ्गोऽर्क इव ध्वान्तं सत्संपर्क इवागुणम् ॥३७॥\nआब्रह्मलोकपातालं शान्तं शून्यमथाभवत् ।\nरजोधूमानिलाम्भोधिभूतमुक्तं समं नभः ॥३८॥\nकेवलं तत्र दृश्यन्ते चत्वारो व्योमनिर्मलाः ।\nइमे पदार्था निस्पन्दाः श्रृणु तान्रघुनन्दन ॥३९॥\nएकस्तावदसौ मध्ये रुद्रः कृष्णाम्बराकृतिः ।\nनिराधारः स्थितो व्योम्नि निस्पन्दामोदबिम्बवत् ॥४०॥\nद्वितीयोऽवस्थितो दूरे पृथ्व्याकाशतलोपमः ।\nभागो ब्रह्माण्डसदनस्याधः पातालसप्तकात् ॥४१॥\nपातालभूतलदिवां सशैलेन्द्रदिवौकसाम् ।\nव्याप्तः पार्थिवभागेन पङ्कमात्रात्मनात्मभाक् ॥४२॥\nतृतीयोऽत्र पदार्थोऽभूदूर्ध्वं ब्रह्माण्डभागभूः ।\nदृष्टिक्षयात्सुदूरत्वाद्दुर्लक्ष्यगगनासितः ॥४३॥\nदूरविश्लिष्टयोर्मध्यं यत्तद्ब्रह्माण्डखण्डयोः ।\nतदाकाशमनाद्यन्तं ब्रह्म निर्मलमाततम् ॥४४॥\nचतुर्थोऽसौ पदार्थस्तु तदा संलक्षितो मया ।\nचतुष्टयादत्र नान्यदेतस्मादेव किंचन ॥४५॥\nश्रीराम उवाच ।\nबहिः किं विद्यते ब्रह्मन्ब्रह्मसद्मकटाहतः ।\nकास्तत्रावरणा ब्रूहि कियत्यः संस्थिताः कथम् ॥४६॥\nश्रीवसिष्ठ उवाच ।\nब्रह्माण्डखण्डयोः पारे ततो दशगुणं जलम् ।\nसंध्याकाशमनन्तं तद्वर्जयित्वा ततः स्थितम् ॥४७॥\nततस्तथैव ज्वालात्म तेजो दशगुणं स्थितम् ।\nततस्तथैव पवनः पवनो निर्मलः स्थितः ॥४८॥\nततस्तथैव विमलं नभो दशगुणं स्मृतम् ।\nततः परममत्यच्छं ब्रह्माकाशमनन्तकम् ॥४९॥\nअन्यत्रान्यत्र तस्याथ दृष्टयोऽन्यास्तथैव खे ।\nकचन्त्यनन्ता दूरस्था मिथो दृष्टात्मसृष्टयः ॥५०॥\nश्रीराम उवाच ।\nऊर्ध्वे ब्रह्माण्डखण्डस्य तथाधस्तान्मुनीश्वर ।\nतज्जलादिमहाकारं क्व कथं केन धार्यते ॥५१॥\nश्रीवसिष्ठ उवाच ।\nस पार्थिवपदार्थानां स्थितः पुष्करपत्रवत् ।\nभागस्तमेवाधावन्ति ते सुता मातरं यथा ॥५२॥\nअतो यदेव नेदीयो ब्रह्माण्डाख्यं महावपुः ।\nतत्पदार्थाः प्रधावन्ति तृषिताः सलिलं यथा ॥५३॥\nअवलम्ब्य तदेवान्तः संस्थितास्तैजसादयः ।\nन स्थितिं प्रविमुञ्चन्ति स्वां यथावयवा इव ॥५४॥\nश्रीराम उवाच ।\nब्रह्मन्ब्रह्माण्डखण्डे ते तिष्ठतः कथमुच्यताम् ।\nकिमाकृती धृते केन कथं वा परिनश्यतः ॥५५॥\nश्रीवसिष्ठ उवाच ।\nअधृतं धृतमेवोच्चैरपतच्चैव वा पतत् ।\nअनाकृत्येव साकारं जगत्स्वप्नपुरं यथा ॥५६॥\nकिमस्य नाम पतति किंवा केनास्य धार्यते ।\nयथा संवित्ति कचनं तथैतदवतिष्ठते ॥५७॥\nयथा केशोण्ड्रकं व्योम्नि यथा च व्योम्नि शून्यता ।\nयथा वा पवने स्पन्दो जगच्चिद्गगने तथा ॥५८॥\nचितौ संकल्पनगरं ब्रह्माण्डाख्यं जगद्गृहम् ।\nखे खमेवाप्यनाकारं प्रत्याकारमिव स्थितम् ॥५९॥\nपातसंवित्समुद्भूतं पतदास्ते दिवानिशम् ।\nगच्छन्त्या संविदोद्भूतं गच्छदास्ते दिवानिशम्  ॥६०॥\nस्थितसंवित्समुद्भूतं तिष्ठदास्ते दिवानिशम् ।\nउत्पतन्त्या चितोद्भूतमुत्पतच्चैव तिष्ठति ॥६१॥\nएति नाशविदा नाशं महाकल्पादिवेदनैः ।\nजायते जन्मसंवित्त्या व्योम्नि सर्वादिवेदनैः ॥६२॥\nआभाति मौक्तिकगणः शरदम्बरान्त-\nर्दृष्टावसत्य उदितोऽप्यतिसत्यरुपः ।\nभ्रान्त्या यथा नभसि च स्फुरतां तथैषां\nसंख्यां विधातुमिह को जगतां समर्थः ॥६३॥"
  },
  {
    "text": "इत्यार्षे श्रीवासिष्ठमहारामायणे वाल्मी० दे० मो० निर्वाणप्रकरणे उ० पाषा० भ्रान्तिमात्रत्वप्रतिपादनं नामाशीतितमः सर्गः ॥८०॥"
  }
]
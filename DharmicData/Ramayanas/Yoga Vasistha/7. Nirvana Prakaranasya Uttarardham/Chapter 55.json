[
  {
    "text": "श्रीवसिष्ठ उवाच ।\nभावाभावग्रहोत्सर्गस्थूलसूक्ष्मचराचराः ।\nआदावेव हि नोत्पन्नाः सर्गादौ कारणं विना ॥१॥\nन त्वमूर्तो हि चिद्धातुः कारणं भवितुं क्वचित् ।\nस्वात्मा शक्तः स मूर्तानां बीजमुर्वीरुहामिव ॥२॥\nस्वभावमेव सततं भावयन्भावनात्मकम् ।\nआत्मन्येव हि चिद्धातुः सर्वोऽनुभववान्स्थितः ॥३॥\nआस्वादयति यं भावं चिद्धातुर्गगनात्मकः ।\nलब्धः सर्गः प्रलापेन क्षीबः क्षुब्धतया यथा ॥४॥\nयदा सर्वमनुत्पन्नं नास्त्येवापि च दृश्यते ।\nतदा ब्रह्मैव विद्धीदं समं शान्तमसत्समम् ॥५॥\nचिन्नभश्चिन्नभस्येव पयसीव पयोद्रवः ।\nचित्त्वात्कचति यत्तेन तदेवेदं जगत्कृतम् ॥६॥\nस्वप्ने तदेव जगदित्युदेति विमला यथा ।\nकाचकस्येव कचति तथेत्थं सादि सर्गखे ॥७॥\nचित्काचकस्य कचनं यथा स्वप्ने जगद्भवेत् ।\nतथैव जाग्रदविधं तत्स्वमात्रमिदं स्थितम् ॥८॥\nआदिसर्गे हि चित्स्वप्नो जाग्रदित्यभिशब्द्यते ।\nअद्य रात्रौ चितेः स्वप्नः स्वप्न इत्यपि शब्द्यते ॥९॥\nपूर्वप्रवृत्ता सरितां रूढाद्यापि यथास्थिता ।\nतरङ्गलेखा दृष्टीनां पदार्थरचना तथा ॥१०॥\nयथा वारितरङ्गश्रीः सरितां रचना मिता ।\nतथा चिद्व्योम्नि चिद्बीजसत्तान्तःसृष्टितामिता ॥११॥\nमृतस्यात्यन्तनाशश्चेत्तन्निद्रासुखमेव तत् ।\nभूयश्चोदेति संसारस्तत्सुखं नवमेव तत् ॥१२॥\nकुकर्मभ्यस्तु चेद्भीतिः सा समेह परत्र च ।\nतस्मादेते समसुखे सर्वेषां मृतिजन्मनी ॥१३॥\nमरणं जीवितं वास्तु सहजे वासने तयोः ।\nइति विश्रान्तचित्तोयः सोऽन्तःशीतल उच्यते॥१४॥\nसर्वसंवित्तिविगमे संविद्रोहति यादृशी ।\nभूयते तन्मयेनैव तेनासौ मुक्त उच्यते ॥१५॥\nअत्यन्ताभावसंवित्त्या सर्वदृश्यस्य वेदनम् ।\nउदेत्यपास्तसंवेद्यं सति वाऽसति सर्गके ॥१६॥\nयन्न चेत्यं न चिद्रूपं यच्चितेरप्यचेतितम् ।\nतद्भावैक्यं गतास्तज्ज्ञाः शान्ता व्यवहृतौ स्थिताः ॥१७॥\nचित्काचकाचकच्यं यज्जगन्नाम्ना तदुच्यते ।\nअत्यच्छे परमाकाशे बन्धमोक्षदृशः कुतः ॥१८॥\nचिन्नभःस्पन्दमात्रात्म संकल्पात्मतया जगत् ।\nसद्भूतमयमेवेदं न पृथ्व्यादिमयं क्वचित् ॥१९॥\nनेह देशो न कालोऽस्ति न द्रव्यं न क्रिया न खम् ।\nसदिवाखिलमुच्छूनं वाप्यनुच्छूनमप्यसत् ॥२०॥\nभाति केवलमेवेत्थं परमार्थघनं घनम् ।\nयन्न शून्यं न वाऽशून्यमत्यच्छं गगनादपि ॥२१॥\nसाकारमप्यनाकारमसदेवातिभास्वरम् ।\nअतिशुद्धैकचिन्मात्रस्फारं स्वप्नपुरं यथा ॥२२॥\nनिर्वाणमेवमिदमाततमित्थमन्त-\nश्चिद्व्योम्न आविलमनाविलरूपमेव ।\nनानेव न क्वचिदपि प्रसृतं न नाना\nशून्यत्वमम्बर इवाम्बुनिधौ द्रवत्वम् ॥२३॥"
  },
  {
    "text": "इत्यार्षे श्रीवासिष्ठमहारामायणे वा० दे० मो० निर्वाणप्रकरणे उ० जगतः परमार्थमयत्ववर्णनं नाम पञ्चपञ्चाशः सर्गः ॥५५॥"
  }
]
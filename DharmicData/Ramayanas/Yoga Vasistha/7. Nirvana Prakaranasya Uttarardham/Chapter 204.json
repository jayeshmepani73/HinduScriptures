[
  {
    "text": "श्रीवसिष्ठ उवाच ।\nभूय एव महाबाहो श्रृणु मे परमं वचः ।\nआदर्शो राजतेऽत्यर्थं पौनःपुन्येन मार्जितः ॥१॥\nअर्थो वेदनसंकेतः शब्दो जलरवोपमः ।\nदृश्यमेतच्चिदाभानं स्वप्नवत्क्वाभवज्जगत् ॥२॥\nजाग्रद्वै स्वप्नसंदृष्टः स्मरणात्म स्थितं पुरः ।\nसंविद्वेदनमात्रं सत्तदन्याकारवत्ततम् ॥३॥\nयथाच्छं संविदाकाशं मयि स्वप्नपुरात्मकम् ।\nसरूपमपि नीरूपं तथेदं भुवनत्रयम् ॥४॥\nश्रीराम उवाच ।\nसंपन्नेयं कथं भूमिः संपन्ना गिरयः कथम् ।\nकथं संपन्नमम्भश्च संपन्ना उपलाः कथम् ॥५॥\nकथं च तेजः संपन्नं संपन्ना च कथं क्रिया ।\nकथं च कालः संपन्नः संपन्नः पवनः कथम् ॥६॥\nकथं च शून्यं संपन्नं संपन्नं चिन्नभः कथम् ।\nइति ज्ञातं मया भूयो बोधाय वद मे प्रभो ॥७॥\nश्रीवसिष्ठ उवाच ।\nब्रूहि राघव तत्त्वेन स्वप्नदृष्टमहापुरे ।\nसंपन्ना भूः कथमिव संपन्नं कथमम्बरम् ॥८॥\nकथं वारि च संपन्नं संपन्ना उपलाः कथम् ।\nकथं च तेजः संपन्नं संपन्नाश्च कथं दिशः ॥९॥\nसंपन्नश्च कथं कालः संपन्ना च कथं क्रिया ।\nकथमेतन्निमित्तादि सर्वं संपन्नमुच्यताम् ॥१०॥\nकेनेदं निर्मितं दग्धमानीतं रचितं चितम् ।\nउत्पादितं प्रकटितं किमाचारं किमात्मकम् ॥११॥\nश्रीराम उवाच ।\nआत्मास्य केवलं व्योम न सद्भूम्यचलादिकम् ।\nजगतः स्वप्नरूपस्य निराकारो निरास्पदः ॥१२॥\nआत्मैव व्योमरूपोऽस्य निराधारो निराकृतिः ।\nविनाकृतेर्वा व्योम्नोऽस्य किमाधारेण कारणम् ॥१३॥\nन किंचिदेतत्संपन्नं सद्यथैतन्न संविदः ।\nएतच्चित्कचनं नाम मन एव तथा स्थितम् ॥१४॥\nदिक्कालाद्यत्र चिद्भानं चिद्भानमचलादिकम् ।\nचिज्जलादि तथा बोधाच्चित्खं वाय्वादि तद्विदः ॥१५॥\nसंविदेव किल व्योम तिष्ठति व्योमतामिता ।\nदृषत्तयास्ते काठिन्याद्द्रवाज्जलमिव स्थिता ॥१५॥\nवस्तुतस्तु न भूम्यादि किंचित्तन्न च दृश्यता ।\nचिदाकाशमनन्तं तत्सर्वमेकं तदात्मकम् ॥१७॥\nद्रवत्वादम्बु हृद्याब्धेर्नानावृत्तितया यथा ।\nअनानैव भवेन्नाना चिद्व्योमात्मनि वै तथा ॥१८॥\nकाठिन्यवेदनादुर्वी गिरितामागतेव चित् ।\nशून्यतावेदनाच्छून्यं वेत्ति व्योमेव चिद्वपुः ॥१९॥\nद्रवत्ववेदनाद्वेत्ति वारि स्पन्दतयानिलम् ।\nऔष्ण्यसंवित्ततो वह्निमत्यजन्ती निजं वपुः ॥२०॥\nएवंस्वभाव एवायं चिद्धातुर्गगनात्मकः ।\nयदेवं नाम कचति निष्कारणगुणक्रमम् ॥२१॥\nन चैतद्व्यतिरेकेण किंचिन्नापीह विद्यते ।\nअन्यच्छून्यत्ववारिभ्यामृते खार्णवयोरिव ॥२२॥\nन तु चिद्गगनादन्यन्न संभवति किंचन ।\nइदं त्वमहमित्यादि तस्मादाशान्तमास्यताम् ॥२३॥\nत्वं यथास्मिन् गृहे कुर्वन्नग्निशैलादिकां विदम् ।\nतदेव पश्यस्यवपुरेवं चिद्गगनं तथा ॥२४॥\nचिद्व्योम भाति देहाभं सर्गादौ न तु देहकः ।\nअकारणत्वादसतश्चिदुदेतीति चिन्त्यताम् ॥२५॥\nमनोबुद्धिरहंकारो भूतानि गिरयो दिशः ।\nशिलाजठरवन्मौनमयं सर्वे यथास्थितम् ॥२६॥\nएवं न किंचिदुत्पन्नं नष्टं न च न किंचन ।\nयथास्थितं जगद्रूपं चिद्ब्रह्मात्मनि तिष्ठति ॥२७॥\nचितौ यत्कचनं नाम स्वरूपप्रविजृम्भणम् ।\nतदेतज्जगदित्युक्तं द्रव एव यथा जलम् ॥२८॥\nइदं जगद्भानमभानमेव\nचिद्व्योम शून्यं परमार्थ एव ।\nयथ'र्थसंदर्शनबुद्धबुद्धे-\nरबुद्धबुद्धेस्तु यथा तथास्तु ॥२९॥"
  },
  {
    "text": "इत्यार्षे श्रीवासिष्ठमहारामायणे वा० दे० मो० नि० उ० चिदाकाशैकताप्रतिपादनं नाम चतुरधिकद्विशततमः सर्गः ॥२०४॥"
  }
]
[
  {
    "text": "श्रीराम उवाच ।\nविनेन्द्रियजयेनेदं नाज्ञत्वमुपशाम्यति ।\nतदिन्द्रियाणि जीयन्ते कथं कथय मे मुने ॥१॥\nश्रीवसिष्ठ उवाच ।\nन च प्रभूतभोगेषु न पुंस्त्वे न च जीविते ।\nन चेन्द्रियजयोन्मुक्तौ दीपस्तनुदृशो यथा ॥२॥\nतदिन्द्रियजये युक्तिमिमामविकलां श्रृणु ।\nसिद्धिमेति स्वयत्नेन सुखेन तनुरेतया ॥३॥\nचिन्मात्रं पुरुषं विद्धि चेतनाज्जीवनामकम् ।\nयच्चेतति स जीवोऽन्तस्तन्मयो भवति क्षणात् ॥४॥\nसंवित्प्रयत्नसंबोधनिशिताङ्कुशकर्षणैः ।\nमनोमतङ्गजं मत्तं जित्वा जयति नान्यथा ॥५॥\nचित्तमिन्द्रियसेनाया नायकं तज्जयाज्जयः ।\nउपानद्गूढपादस्य ननु चर्मावृतैव भूः ॥६॥\nसंविदं संविदाकाशे संरोप्य हृदि तिष्ठतः ।\nस्वयमेव मनः शाम्येन्नीहार इव शारदः ॥७॥\nस्वसंविद्यत्नसंरोधाद्यथा चेतः प्रशाम्यति ।\nन तथाङ्ग तपस्तीर्थविद्यायज्ञक्रियागणैः ॥८॥\nयच्च संवेद्यते किंचित्तत्तत्संविदि संविदा ।\nनूनं विस्मार्यते यत्नाद्भोगानामिति तज्जयः ॥९॥\nस्वसंवेदनयत्नेन विषयामिषतोऽनिशम् ।\nकिंचित्संरोधिता संवित्तत्प्राप्तं वैबुधं पदम् ॥१०॥\nस्वधर्मव्यवहारेण यदायाति तदेव मे ।\nरोचते नान्यदित्येव पदे वज्रदृढीभव ॥११॥\nसंवित्प्रवृत्तिमर्थेषु विरुद्धेषु विवर्जयन् ।\nअर्जयञ्छमसंतोषौ यः स्थितः स जितेन्द्रियः ॥१२॥\nसंविद्रसिकतास्वन्तस्तथा नीरसतासु च ।\nयस्य नोद्वेगमायाति मनस्तस्योपशाम्यति ॥१३॥\nसंवित्प्रयत्नसंरोधान्मनः स्वायनमुज्झति ।\nचेतश्चपलतोन्मुक्तं विवेकमनुधावति ॥१४॥\nविवेकवानुदारात्मा विजितेन्द्रिय उच्यते ।\nवासनावीचिवेगेन भवाब्धौ न स मुह्यते ॥१५॥\nसाधुसंपर्कसच्छास्त्रसमालोकनतोऽनिशम् ।\nजितेन्द्रियो यथावस्तु जगत्सत्यं प्रपश्यति ॥१६॥\nसत्यावलोकनाच्छान्तिमेति संसारसंभ्रमः ।\nमराविव जलज्ञानं मिथ्यापतनदुःखदम् ॥१७॥\nअचेत्यमेव चिन्मात्रमिदं जगदिति स्थितम् ।\nइत्येव सत्यबोधस्य बन्धमोक्षदृशौ कुतः ॥१८॥\nअनाकारं यथा वारि क्षीणं वहति नो पुनः ।\nअकारणं तथा दृश्यं ज्ञानच्छिन्नं न रोहति ॥१९॥\nवेदनं व्योममात्रं त्वमहमित्यादिरूपधृक् ।\nवर्जयित्वैतदन्यत्स्यादहमित्यादिकं जगत् ॥२०॥\nअविद्यामात्रमेवेदमहमित्यादिकं जगत् ।\nचिद्व्योम्न्येव स्थितं शान्तं शून्यमात्रशरीरकम् ॥२१॥\nइदं चिद्व्योम्नि चिच्छाया जगदित्येव भासते ।\nशून्यशून्यैव चिच्चासौ शून्या चेत्येव निश्चयः ॥२२॥\nस्वप्नदर्शनदृष्टान्तः केन नामात्र खण्ड्यते ।\nअसन्मयोऽनुभूतश्च स्वानुभूतोऽप्यसन्मयः ॥२३॥\nसोऽङ्ग संवित्तिमात्रात्मा यद्यद्राज्यं महीयते ।\nनकर्तृकर्मकरणं रूपं तद्वज्जगच्चितेः ॥२४॥\nअकर्तृकर्मकरणमहं चिद्धनमात्रकम् ।\nजगच्चेदमनिर्देश्यं स्वसंवेदनलक्षणम् ॥२५॥\nयथा स्वप्नेषु मरणमनुभूतं न विद्यते ।\nमरौ जलेच्छाऽविद्येयं विद्यमाना न विद्यते ॥२६॥\nचिद्व्योम्ना काचकच्यं स्वं सर्गादौ व्योम्नि चेतितम् ।\nजगदित्येव निर्मूलं काकतालीयवत्स्वयम् ॥२७॥\nनिर्मूलमेव भातीदमभातमपि भातवत् ।\nतस्माद्यद्भासुरमिदं तत्तदेव पदं विदुः ॥२८॥\nजीवादिकचनं त्वत्र यद्भातीदं तदेव तत् ।\nशून्यतैव भवेद्व्योम वार्येवावर्तवृत्तयः ॥२९॥\nयथावयविनो रूपमेकं सावयवं भवेत् ।\nएकं जीवाद्यवयवं ब्रह्मानवयवं तथा ॥३०॥\nआभासमात्रं दृश्यात्म चिन्मात्रं शान्तमव्ययम् ।\nस्थितमास्थाः किमेतस्मिन्स्वभावे स्वे विचार्यते ॥३१॥\nनाद्यन्तमन्तःकलनाः काश्चित्सन्ति परे पदे ।\nतद्रूपमेवाविद्येयं नाविद्या त्विह विद्यते ॥३२॥\nजीवः स्वप्नाद्विशञ्जाग्रज्जाग्रतः स्वप्नमाविशन् ।\nप्रबुद्धो वास्त्वबुद्धो वाप्येकरूपतया स्थितः ॥३३॥\nस्थिते सुषुप्ततुर्ये द्वे सदा स्वप्नेऽथ जाग्रति ।\nजाग्रत्स्वप्नावेकमेव तुर्यं वेत्ति तु बुद्धधीः ॥३४॥\nजाग्रत्स्वप्नः सुषुप्तं च सर्वं तुर्यं प्रबोधिनः ।\nनाविद्या विद्यते तस्य द्वयस्थोऽप्येव सोऽद्वयः ॥३५॥\nद्वैतमद्वैतमित्येतदहंत्वमिदमित्यपि ।\nनिरविद्यस्य कलना कुतः काप्यम्बरं कुतः ॥३६॥\nद्वैताद्वैतसमुद्भेदैर्वाक्यसंदर्भविभ्रमैः ।\nक्रीडन्त्यबुद्धाः शिशवो बोधवृद्धा हसन्ति तान् ॥३७॥\nद्वैताद्वैतविवादेहा हृदयाकाशमञ्जरी ।\nविनैतयेह नोदेति प्रबोधाकाशमार्जनम् ॥३८॥\nसुहृद्भूत्वा विवादेन द्वैताद्वैतविचारणा ।\nकृता हृदयगेहेऽन्तरविद्याभस्ममार्जनी ॥३९॥\nतच्चित्तास्तद्गतप्राणा बोधयन्तः परस्परम् ।\nकथयन्तश्च तन्नित्यं तुष्यन्ति च रमन्ति च ॥४०॥\nतेषां सततयुक्तानां भजतां प्रीतिपूर्वकम् ।\nजायते बुद्धियोगोऽसौ येन ते यान्ति तत्पदम्॥४१॥\nकिलोपकुरुते यत्नात्तृणमात्रावगोपने ।\nकथं सिध्यत्ययत्नेन त्रैलोक्यगणगोपनम् ॥४२॥\nअध्यात्मव्यसनोन्मुक्तं ततं हृत्स्थाऽधमाऽप्रभु ।\nउपहासास्पदं यस्या जगदप्युत्तमस्थितेः ॥४३॥\nकिं नामेदं किल सुखं यद्राज्यादिमनोङ्कुरम् ।\nतत्त्वज्ञानैकविश्रान्तौ देवराजपदं तृणम् ॥४४॥\nसुप्ताः प्रबुद्धाः पश्यन्ति दृश्यं दृश्ये रता यथा ।\nतथा दृश्येऽरताः शान्ताः सन्तः पश्यन्ति तत्पदम् ॥४५॥\nविना यत्नभरेणेदं न कदाचन सिद्ध्यति ।\nमहतोऽभ्यासवृक्षस्य फलं विद्धि परं पदम् ॥४६॥\nइदं बहूक्तमेतेन किमेतेनेति दुर्मतिः ।\nन ग्राह्यैतावताप्युक्ते नादत्ते नेदमज्ञधीः ॥४७॥\nभूयोभूयः परावृत्त्या चिरमास्वाद्यते यदि ।\nश्रूयते कथ्यते चेदं तज्ज्ञेनाज्ञेन भूयते ॥४८॥\nयस्त्वेकवारमालोक्य दृष्टमित्येव संत्यजेत् ।\nइदं स नाम शास्त्रेभ्यो भस्माप्याप्नोति नाधमः ॥४९॥\nइदमुत्तममाख्यानमध्येयं वेदवत्सदा ।\nव्याख्येयं पूजनीयं च पुरुषार्थफलप्रदम् ॥५०॥\nयदस्मात्प्राप्यते शास्त्रात्तत्तद्वेदादवाप्यते ।\nअस्मिन्ज्ञाते क्रिया ज्ञानं द्वयं याति पवित्रताम् ॥५१॥\nवेदान्ततर्कसिद्धान्तस्त्वस्मिन्ज्ञाते च बुध्यते ।\nइदमुत्तममाख्यानं व्याख्यातं शास्त्रदृष्टिषु ॥५२॥\nकारुण्याद्भवतामेतदहं वच्मि न मायया ।\nभवन्तस्त्ववगच्छन्ति मायामेतद्विचार्यताम् ॥५३॥\nअस्माच्छास्त्रवराद्वोधा जायन्ते ये विचारितात् ।\nलवणैर्व्यञ्जनानीव भान्ति शास्त्रान्तराणि तैः ॥५४॥\nअनार्यमिदमाख्यानमित्यनादृत्य दृश्यधीः ।\nमा भवंत्वात्महन्तारो भवन्तो भवभागिनः ॥५५॥\nतातस्य कूपोऽयमिति ब्रुवाणाः\nक्षारं जलं कापुरुषाः पिबन्ति ।\nयथा भवन्तो विविचारवन्त-\nस्तथानिशं मा भवताज्ञताप्त्यै ॥५६॥"
  },
  {
    "text": "इत्यार्षे श्रीवासिष्ठमहारामायणे वाल्मी० दे० मो० निवा० उ० इन्द्रियजयोपायशास्त्रवर्णनं नाम त्रिषष्ट्यधिकशततमः सर्गः ॥१६३॥"
  }
]
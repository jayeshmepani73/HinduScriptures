[
  {
    "text": "श्रीवसिष्ठ उवाच ।\nआत्मख्यातिरसत्ख्यातिः ख्यातिरख्यातिरन्यथा ।\nशब्दार्थदृष्टयस्तज्ज्ञं प्रत्येताः शशश्रृङ्गवत् ॥१॥\nकदाचनापि नामाङ्ग संभवन्ति न काश्चन ।\nशान्तमव्यपदेश्यात्मा ज्ञ आस्तेऽस्तङ्गतेङ्गनः ॥२॥\nएता उद्यन्ति चिन्मात्रादात्मख्यात्यादिका दृशः ।\nतच्च शुद्धतरं व्योम तन्मय्येव च दृश्यते ॥३॥\nअयमात्मा त्वियं ख्यातिरित्यन्तःकलनाभ्रमः ।\nन संभवत्यतश्चैनं शब्दं त्यक्त्वा भवार्थभाक् ॥४॥\nगच्छंस्तिष्ठन्नददपि सर्वे शान्तमतो जगत् ।\nआकाशमौनमेवाच्छमच्छिन्नं वाऽप्रवृत्तिमत् ॥५॥\nनानामहाशब्दमपि शिलामौनमवस्थितम् ।\nअनारतं गच्छदपि व्योमवच्छैलवत्स्थितम् ॥६॥\nनानाविधारम्भमपि महाशून्यमनङ्कितम् ।\nपञ्चभूतात्मकमपि खमिवालब्धपञ्चकम् ॥७॥\nपदार्थसंकुलमपि शून्यं संवित्तिमात्रकम् ।\nस्वप्ने महापुरमिव दृष्टमप्यच्छचिन्मयम् ॥८॥\nसारम्भमप्यनारम्भं संकल्पनगरं यथा ।\nआकाशमात्रं भ्रान्त्यात्म स्वप्नस्त्रीसंगमोपमम् ॥९॥\nअनुभूतमपि व्यर्थं प्रतिबिम्बाङ्गनासमम् ।\nनानानुभवनिर्माणं वस्तु शून्यं तु वस्तुतः ॥१०॥\nश्रीराम उवाच ।\nजाग्रत्स्वप्नात्मकमिदं मन्ये स्मृत्यैव दृश्यते ।\nसद्रूपबाह्यार्थकृता स्मृतिरेवेह कारणम् ॥११॥\nश्रीवसिष्ठ उवाच ।\nयत्तच्चित्काचकच्येन काकतालीयवद्वपुः ।\nव्योमात्माऽऽभाति भावानां सत्तामात्रमभित्तिमत् ॥१२॥\nतदेतदविनाशात्म सर्वत्र परमात्मनि ।\nसर्वदा विद्यते शान्ते पयसीव तरङ्गकाः ॥१३॥\nनिर्निमित्तं स्वरूपात्म तदेतत्परमात्मनि ।\nसर्वात्मन्यपि निर्वाणे व्योमात्मनि निरात्मनि ॥१४॥\nयदा यदावभात्यन्तर्येन तेन यथा तथा ।\nसर्वदा न कदाचिद्वा यत्र तत्र न किंचन ॥१५॥\nतस्यैव ब्रह्मभानस्य तेनैवं ब्रह्मणात्मना ।\nस्वच्छस्यैव स्वभावस्य स्वस्वभावमनुज्झता ॥१६॥\nइदं जाग्रदयं स्वप्नः सुषुप्तं तुर्यमित्यपि ।\nकृतं नाम स्वयं चित्वाद्ब्रह्म वात्मेति चात्मनि ॥१७॥\nवस्तुतस्त्वस्ति न स्वप्नो न जाग्रन्न सुषुप्तता ।\nन तुर्यं न ततोऽतीतं सर्वं शान्तं परं नभः ॥१८॥\nअथवा सर्वमेवेदं जाग्रद्रूपं सदैव च ।\nसर्वदैव च वा स्वप्नः सुषुप्तं सर्वदैव च ॥१९॥\nसर्वदैव च वा तुर्यं तदन्तः सर्वदैव वा ।\nतदिदं वा न यद्विद्मो वयमाशान्तरूपिणः ॥२०॥\nइदं फेनो न किंचिद्वा बुद्बुदो वा न कश्चन ।\nशून्यताम्भसि चिद्व्योम महार्णवमहोदरे ॥२१॥\nयथा संवेद्यते यद्यत्तथा तदनुभूयते ।\nसद्वासद्वा भवत्स्वप्ने व्योम्नीव सदसच्च तत् ॥२२॥\nसंवित्कचनमेवेदं यथा भानं विभासते ।\nव्योम व्योमनि चिद्रूपं चिद्रूपे विततात्मनि ॥२३॥\nसंविच्च चिन्नभोमज्जा सैवंरूपैव सर्वदा ।\nनास्तमेति न चोदेति तस्याः स्वाङ्गमिदं जगत्॥२४॥\nमहाप्रलयसर्गाद्या महाप्रलयरात्रयः ।\nतस्या एवावयवतां याताः केशनखादिवत् ॥२५॥\nतस्या भानमभानं तद्भास्वरं जिह्ममेव वा ।\nनान्यत्स्वभाववत्स्पन्द इव वायोर्महाचितेः ॥२६॥\nतस्मात्किं नाम जाग्रत्स्यात्कः स्वप्नः का सुषुप्तता ।\nकिं तुर्यं का स्मृतिः केच्छा तुच्छा एताः कुदृष्टयः ॥२७॥\nअन्तःसंवेदनं भाति स्वं बाह्यार्थतया यतः ।\nक्व द्वैतं क्व च वार्थश्रीः स्मृतिरेवमतः कुतः ॥२८॥\nतदिदं भाति निर्भित्ति तत्स्वभानं यदात्मना ।\nभानोर्नभसि भारूपमेव भूतविवर्जितम् ॥२९॥\nसद्रूपो यदि बाह्योऽर्थो विद्यते तत्तदुत्थिता ।\nस्मृतिः कारणतामेतु नामाद्यजगतः स्थितेः ॥३०॥\nकिंतु नास्त्येष बाह्योऽर्थो भूतानामत्यसंभवात् ।\nपञ्चानामादिसर्गादौ कारणानामभावतः ॥३१॥\nशशश्रृङ्गं यथा नास्ति यथा नास्ति खपादपः ।\nयथा वन्ध्यासुतो नास्ति यथा नास्त्यसितः शशी॥३२॥\nतथाऽज्ञप्रतिभातोऽर्थो जगदाद्यहमादिकः ।\nअप्रेक्षितोऽस्ति नास्त्येव प्रेक्षितः सन्न कश्चन ॥३३॥\nयथास्तीदं महाकारं न किंचिदूपमेव वा ।\nतत्त्वज्ञविषयं राम तथास्तीदमखण्डितम् ॥३४॥\nसंविद्धननभोमज्जा यथोदेति यदा यदा ।\nनित्योदितोपचारेण कल्पितास्तमयोदया ॥३५॥\nमुधा व्योम्न्येव पृथ्व्यादितया वेत्ति तदा तदा ।\nस्वस्यैव तस्य भानस्य धत्ते पृथ्व्यादिकल्पनाम् ॥३६॥\nस्वमेव भानमाकाशमात्रमेव महाचितिः ।\nपृथ्व्यादिव्यपदेशेन पश्चाद्व्यपदिशत्यजा ॥३७॥\nआकाश एव पृथ्वीयमिति धत्ते स्वसंविदम् ।\nमनोराज्यपुरं बाल इव चिन्मात्रमव्ययम् ॥३८॥\nकिं भानं किमभानं स्यात्तस्येति न विकल्प्यते ।\nस्पन्दास्पन्दस्वभावं तद्विद्धि वातमिवाम्बरे ॥३९॥\nयथा भाति चिदाकाशं तथेदमवभासते ।\nव्योम व्योम्न्येव नीरूपं नेदं पृथ्व्यादि सत्क्वचित् ॥४०॥\nयथा भाति चिदाकाशरूपत्वाद्भातमप्यलम् ।\nन सन्नासदिति किंचित्तन्न किंचिच्च किंचन ॥४१॥\nइदमित्थमनित्थं च सद्वाऽसद्वा यथास्थितम् ।\nलोकपर्यायवृत्तान्तं प्राज्ञो जानाति नेतरः ॥४२॥\nस एव हृदयाकाशे कचन्त्या दृश्यसंविदा ।\nबाह्यं ब्रह्माण्डमित्थं च सद्वाऽसद्वा यथास्थितम् ॥४३॥\nकिमत्र बाह्यं किं वान्तः किं दृश्यं कास्य दृश्यता ।\nशिवं शान्तमशान्तं च सर्वमोमिति शाम्यताम्॥४४॥\nनो वाच्यवाचकदृशा रहितो विचारः\nसंपद्यते स च विकल्पमयेन सिद्ध्यै ।\nसिद्धिश्च संभवति तेन विना न काचि\nद्दीपं विना निशि यथा नयनोपलम्भः ॥४५॥\nतस्मादपास्य परयाऽमलया धियान्तः-\nसंकल्पकल्पनमनल्पविकल्पजालम् ।\nकृत्वा मनः सकलशास्त्रमहार्थनिष्ठ-\nमुड्डीय गच्छ पदमुत्तममेकनिष्ठः ॥४६॥"
  },
  {
    "text": "इत्यार्षे श्रीवासिष्ठम० वा० दे० मो० नि० उ० जाग्रत्स्वप्नसुषुप्त्यभावप्रतिपादनं नाम सप्तषष्ट्यधिकशततमः सर्गः ॥१६७॥"
  }
]
[
  {
    "text": "विद्याधर्युवाच ।\nततः प्राचीनमभ्यासं बोधधारणयामले ।\nकुर्वः प्रकटतां तेन जगदेष्यति शैलगम् ॥१॥\nश्रीवसिष्ठ उवाच ।\nयुक्तियुक्ते तयेत्युक्ते विद्याधर्या धरोरसि ।\nबद्धपद्मासनोऽथाहं समाधाबुदितोऽभवम् ॥२॥\nसर्वार्थभावनात्यागे चिन्मात्रैकान्तभावितः ।\nअत्यजं तमहं पूर्वकथार्थकलनामलम् ॥३॥\nअथ चिद्व्योमतां प्राप्तः परां दृष्टिमहं गतः ।\nशरत्समयसंप्राप्तौ व्योम निर्मलतामिव ॥४॥\nततः सत्यावधानैकघनाभ्यासेन देहके ।\nममाधिभौतिकभ्रान्तिर्नूनमस्तमुपागता ॥५॥\nउदयास्तमयोन्मुक्ता सततोदयमय्यपि ।\nमहाचिद्व्योमतास्वच्छा प्रोदितेव तदाभवत् ॥६॥\nअथ पश्याम्यहं यावत्स्वस्यैवामलतेजसा ।\nवस्तुतस्तु न चाकाशं नोपलः परमेव तत् ॥७॥\nपरमार्थघनं स्वच्छं तत्तथा भाति तादृशम् ।\nतथाभावनया ह्यात्मा मदीयो दृष्टवांस्तथा ॥८॥\nयथा स्वप्ने सुमहती दृष्टा गेहगता शिला ।\nव्योमैव केवलं तद्वत्सुशुद्धं चिन्नभःशिला ॥९॥\nस्वयं स्वप्नान्वितोऽन्यस्य स्वप्नपुंस्त्वं गतो नरः ।\nस्वप्नेऽज्ञानप्रबुद्धस्य यादृक्तादृक्स्वरूपतः ॥१०॥\nस्वप्नस्थानां शिरश्छिन्नं येषां ते संसृतौ स्थिताः ।\nकालेन ज्ञानलाभेन विना कुर्वन्तु किं किल ॥११॥\nयोधः कालेन भवति महामोहवतामपि ।\nयस्मान्न किंचनाप्यस्ति ब्रह्मतत्त्वादृतेऽक्षयम् ॥१२॥\nअतस्तच्चिद्धनं स्वच्छं ब्रह्माकाशं शिलाकृति ।\nदृष्टं मया तथा तत्र न तु पृथ्व्यादि सत्क्वचित् ॥१३॥\nभूतानामादिसर्गे यच्छुद्धं यत्पारमार्थिकम् ।\nवपुस्तदेव ह्येतेषां ध्यानलभ्यमवस्थितम् ॥१४॥\nब्राह्मं वपुर्हि भूतानामात्मीयं यत्पुरातनम् ।\nतदेवाद्य मनोराज्यं संकल्प इति कथ्यते ॥१५॥\nसत्तातिवाहिको देहस्तत्परं परमार्थतः ।\nप्रत्यक्षं परमं यत्तत्तदाद्यं कचनं चितः ॥१६॥\nउद्यत्प्रथममध्यक्षं जीवस्य प्रथमं वपुः ।\nमनः प्रत्यक्षमित्युक्तं तत्तेनाद्यैव दुर्धिया ॥१७॥\nयोगिप्रत्यक्षमित्युक्तं मनःप्रत्यक्षमित्यपि ।\nतत्स्वमेव चितो रूपं गतमेवान्यतां मुधा ॥१८॥\nइदमद्यतनं नाम प्रत्यक्षमसदुत्थितम् ।\nअसत्प्रत्यक्षमेवेति विद्धि प्रत्यक्षमङ्ग तत् ॥१९॥\nअहो नु चित्रा मायेयं प्राक्प्रत्यक्षे परोक्षता ।\nनिर्णीतास्मिंस्त्वनध्यक्षे प्रत्यक्षकलनागता ॥२०॥\nआतिवाहिकदेहत्वं प्रत्यक्षं प्रथमोदितम् ।\nसत्यं सर्वगतं विद्धि मायैव त्वाधिभौतिकम् ॥२१॥\nअनुभूतापि नास्त्येव हेम्नः कटकता यथा ।\nतथातिवाहिकस्याधिभौतिकत्वं न विद्यते ॥२२॥\nभ्रममभ्रमतां यातमभ्रमं भ्रमतां गतम् ।\nवेत्ति जीवो विचारेण विनाहो नु विमूढता ॥२३॥\nआधिभौतिकदेहोऽयं विचारेण न लभ्यते ।\nआतिवाहिकदेहस्तु किल लोकद्वयेऽक्षयः ॥२४॥\nआधिभौतिकचिद्रूढा ह्यातिवाहिकदेहके ।\nमरौ मरीचिकास्वेव यथा मिथ्यैव वारिधीः ॥२५॥\nजाताधिभौतिकी संविदातिवाहिकचित्क्रमे ।\nदेहदृष्टिवशात्प्रौढा स्थाणौ पुरुषधीरिव ॥२६॥\nशुक्तौ रजतता तापे जलतेन्दौ यथा द्विता ।\nआधिभौतिकता तद्वन्माययैवातिवाहिके ॥२७॥\nयदसत्तत्कृतं सत्यं यत्सत्यं तदसत्कतम् ।\nअहो नु मोहमाहात्म्यं जीवस्यास्याविचारजम् ॥२८॥\nयोगिप्रत्यक्षमेवास्ति किंचिदस्ति तु मानसम् ।\nयस्माल्लोकद्वयाचारस्ताभ्यामेव प्रसिध्यति ॥२९॥\nआद्यं प्रत्यक्षमुत्सृज्य यः सत्येऽस्मिन्कृतस्थितिः ।\nप्रत्यक्षे मृगतृष्णाम्बु पीत्वा स सुखमास्थितः ॥३०॥\nयत्सुखं दुःखमेवाहुः क्षणनाशानुभूतिभिः ।\nअकृत्रिममनाद्यन्तं यत्सुखं तत्सुखं विदुः ॥३१॥\nप्रत्यक्षेणैवमध्यक्षं प्रत्यक्षं प्रविचार्यताम् ।\nयदाद्यं तत्सदध्यक्षं तत्प्रत्यक्षेण दृश्यताम् ॥३२॥\nलोकत्रयानुभवदं त्यक्त्वा प्रत्यक्षमैहिकम् ।\nमायात्मकं यो गृह्णाति नास्ति मूढतमस्ततः ॥३३॥\nआतिवाहिकमेवैषां भूतानां विद्यते वपुः ।\nअत्राधिभौतिकव्याप्तिरसत्यैव पिशाचिका ॥३४॥\nअजातसंकल्पमयं प्रत्यक्षं सत्कथं भवेत् ।\nस्वयमेव न यत्सत्यं तत्स्यात्कार्यकरं कथम् ॥३५॥\nयत्र प्रत्यक्षमेवासदन्यत्किं तत्र सद्भवेत् ।\nक्व तत्सत्यं भवेद्वस्तु यदसिद्धेन साध्यते ॥३६॥\nप्रत्यक्ष एव भावत्वे नष्टे क्वेवानुमादयः।\nउह्यन्ते वारणा यत्र तत्रोर्णायुषु का कथा ॥३७॥\nअतः प्रमाणसंसिद्धं दृश्यं नास्त्येव कुत्रचित् ।\nअनन्यदिदमस्तीव तत्तद्ब्रह्मघनं घनम् ॥३८॥\nस्वप्ने द्रष्टुः खमेवाद्रिर्गृहे नान्यस्य वै यथा ।\nतथा तद्भावनवतोरावयोः सा शिलैव चित् ॥३९॥\nअयं शैल इदं व्योम जगदेतदिदं त्वहम् ।\nइति चिन्मय आत्मान्तः खं चमत्कुरुते स्वयम् ॥४०॥\nपश्यत्येतत्प्रबुद्धात्मा नाप्रबुद्धः कदाचन ।\nश्रोतुः कथार्थसंवित्तिर्नाश्रोतुर्भवति क्वचित् ॥४१॥\nअप्रबुद्धमिति भ्रान्तिरेवेयं सत्यतां गता ।\nक्षीबस्य सुस्थिरा एव नृत्यन्ति तरुपर्वताः ॥४२॥\nसर्वत्राप्रतिहतमेकरूपबोधं\nप्रत्यक्षं शिवमनुबुध्य चित्स्वरूपम् ।\nप्रत्यक्षान्तरमिह पेलवं श्रयन्ते\nये मूढास्तृणतनुभिः शठैरलं तैः ॥४३॥"
  },
  {
    "text": "इत्यार्षे श्रीकसिष्ठमहारामायणे वाल्मीकीये दे०मो० नि०उ०पा० प्रमाणाप्रतिसिद्ध्या दृश्यानुपपत्तिवर्णनं नामाष्टषष्टितमः सर्गः ॥६८॥"
  }
]
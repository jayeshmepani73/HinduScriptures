[
  {
    "text": "श्रीवसिष्ठ उवाच ।\nशुभाशुभं यथोदेति प्रजानां गृहसंगमे ।\nअसंबद्धैरप्रतिघैर्दूरस्थैस्तदिदं श्रृणु ॥१॥\nब्रह्मसंकल्पनगरं जगत्तावदिदं स्थितम् ।\nयद्दृश्यं दृश्यबोधेन ब्रह्मैव ब्रह्मबोधतः ॥२॥\nयद्यत्संकल्पनगरे यदा संकल्प्यते यथा ।\nतथानुभूयते तत्तत्तादृग्विरचनं तदा ॥३॥\nएवमस्मिन्गृहे याते संपन्नैवमियं प्रजा ।\nएवं संकल्पसंपन्ने जगत्येवं भवत्यलम् ॥४॥\nएतत्स्वसंकल्पपुरे यादृशं ते तथा स्थितम् ।\nयथा संकल्पयसि यत्तत्तथा किल पश्यसि ॥५॥\nयथैव वरशापाभ्यां शुद्धसंविदवाप्यते ।\nसंवित्तथैव भवति ब्राह्ममेवेति कल्पनम् ॥६॥\nप्रजाविधिनिषेधाभ्यामेकयाऽऽस्थाव्यवस्थया ।\nतथैव फलमाप्नोति ब्राह्ममेवेति कल्पनम् ॥७॥\nदेहिनो ये जगत्यस्मिंस्तान्प्रत्यनुपलम्भतः ।\nअसदासीज्जगत्पूर्वं सत्यमित्युपलभ्यते ॥८॥\nचिद्रूपब्रह्मसंकल्पवशादेवैतदङ्ग सत् ।\nचिदुन्मेषनिमेषौ यौ तावेतौ प्रलयोदयौ ॥९॥\nराजोवाच ।\nकिं नोपलभ्यते पूर्वं किं पश्चादुपलभ्यते ।\nजगच्चलद्वपुरिदं सुस्थिरारम्भभास्वरम् ॥१०॥\nश्रीवसिष्ठ उवाच ।\nअस्मिंश्चिद्व्योमसंकल्पपुरस्थे भाव ईदृशः ।\nयद्भूत्वा न भवत्येव पुनर्भवति च क्षणात् ॥११॥\nबालसंकल्पपुरवद्व्योमकेशोण्ड्रकादिवत् ।\nकिलैते सदसद्रूपा भान्ति सर्गाश्चिदात्मनि ॥१२॥\nत्वं संकल्पपुरं कृत्वा विनाशयसि तत्क्षणात् ।\nस्वतोऽन्यसंविद्वशतः स्वस्वभावः स ते यथा ॥१३॥\nचिद्व्योमकल्पनपुरे यदुन्मज्जनमज्जनम् ।\nस्वभावकचनं तस्य तद्विद्धि विमलं तथा ॥१४॥\nसंविद्धनस्त्वनाद्यन्तव्योमैव त्रिजगन्नभः ।\nतेनासावद्य यन्नाम करोत्यपि च चेतति ॥१५॥\nतदनावरणस्यास्य योजनानां शतेष्वपि ।\nयुगैरपि स्वप्न इव कार्यकृद्वर्तमानवत् ॥१६॥\nकिल देशान्तरे नित्यमथ लोकान्तरेऽपि च ।\nनिरावृतो य एकात्मा स किं नाम न चेतति ॥१७॥\nयथा मणौ प्रकचति प्रोन्मज्जननिमज्जने ।\nपरावर्तः स्वभासास्य चिन्मणौ जगतां तथा ॥१८॥\nविधीनां प्रतिषेधानां लोकसंस्थाप्रयोजनम् ।\nसैव संविदि रूढत्वात्प्रेत्यापि फलदा स्थिता ॥१९॥\nन कदाचन यात्यस्तमुदेति न कदाचन ।\nब्रह्म ब्रह्मचिदाभानं सर्वदात्मन्यवस्थितम् ॥२०॥\nयथा तु द्रष्टृदृश्यत्वात्कल्पना कल्पनापुरम् ।\nस्वयं जगदिवाभाति जातमित्युच्यते तथा ॥२१॥\nयदा स्वभावात्कचनं संहृत्यात्मनि तिष्ठति ।\nब्रह्मचिद्गगनैकात्मा शान्त इत्युच्यते तथा ॥२२॥\nकचनाकचने यस्य स्वभावो निर्मलोऽक्षयः ।\nयथैतावात्मनो नान्यौ स्पन्दास्पन्दौ नभस्वतः ॥२३॥\nजरामरणहन्तृणि क्षणान्यत्र पृथक्पृथक् ।\nभवन्त्विति यथैतानि सन्ति त्वत्कल्पनापुरे ॥२४॥\nब्रह्मसंकल्पनगरे स्वभावा उदितास्तथा ।\nओषधीनां पदार्थानां सर्वेषां च जगत्त्रये ॥२५॥\nन संकल्पयिता राजन्संकल्पनगरे स्वयम् ।\nतृणं तृणं कल्पयति बालः क्रीडनकानिव ॥२६॥\nस्वयं स्वभाव एवैष चिद्धनस्यास्य सुस्फुटम् ।\nयद्यत्संकल्पयत्याशु तत्र तेऽवयवा अपि ॥२७॥\nचिदात्मकतया भान्ति नानात्मकतयात्मना ।\nअप्येकसारास्तिष्ठन्ति नानाकारस्वभावगाः ॥२८॥\nप्रत्येकं किल तत्रास्ति ब्रह्मचिन्मात्रतात्मनि ।\nसर्वात्मिका सा यत्रास्ते यथान्तर्भाति तत्तथा ॥२९॥\nअनादिमध्यान्तमनन्तवीर्यं\nकिंचिन्न किंचिच्च सदप्यसत्यम् ।\nस्थितं यथा यत्र तदात्म तत्र\nसर्वात्मभूर्भूततृणादिजातौ ॥३०॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मो० नि० उ० महाप्रश्नमोक्षणो नामाष्टोत्तरद्विशततमः सर्गः ॥२०८॥"
  }
]
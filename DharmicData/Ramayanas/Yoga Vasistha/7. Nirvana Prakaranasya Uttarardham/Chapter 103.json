[
  {
    "text": "श्रीवसिष्ठ उवाच ।\nभामात्रं भानमात्रं वा शान्तं भासत एव च ।\nचिन्मात्रं यदनाद्यन्तं तस्य नाशः कथं कदा ॥१॥\nतावन्मात्रं च पुरुषः कदाचित्स न नश्यति ।\nयदि नश्यति चिन्मात्रं भूयो जायेत किं कथम् ॥२॥\nन चान्यदन्यच्चिन्मात्रं क्वचित्किंचन कस्यचित् ।\nसर्वानुभवसादृश्ये कीदृशी नाम सान्यता ॥३॥\nसर्वस्यैव हिमं शीतमुष्णोऽग्निर्मधुरं पयः ।\nचिन्मात्रस्यावदातस्य कीदृगन्यत्वमत्र तु ॥४॥\nशरीरनाशे नाशश्चेच्चिन्मात्रस्य तदुच्यताम् ।\nहर्षस्थाने विषादः किं मरणे संसृतिक्षये ॥५॥\nन च नाम शरीरस्य नाशे नश्यति चिन्नभः ।\nदेहे नष्टेऽपि बन्धूनां म्लेच्छैर्दृष्टा पिशाचता ॥६॥\nयावच्छरीरसत्ता चेच्चेतनस्य तदुच्यताम् ।\nशवः कस्मान्न चलति सत्यखण्डे शरीरके ॥७॥\nपिशाचानुभवो जीवधर्मश्चेत्तत्स सर्वदा ।\nकिं न पश्यति किं बन्धौ मृते पश्यति तत्तथा ॥८॥\nजीवधर्मो विशिष्टश्चेत्तादृशस्तं नरः कथम् ।\nमिथ्या देशान्तरमृते पिशाचत्वं न पश्यति ॥९॥\nतस्मात्सर्वात्मकत्वे तच्चिन्मात्रं न नियन्त्रितम् ।\nयद्यद्यत्र यथा वेत्ति तत्तत्तत्रावगच्छति ॥१०॥\nअवाधितैवैकघना संविद्भवति यादृशी ।\nतादृश्येवानुभूतिर्हि तत्स्वभावोऽत्र कारणम् ॥११॥\nअन्यन्न संभवत्यत्र सर्गादावेव कारणम् ।\nयन्नाम तदिदानीं स्यात्कथ्यतां कीदृशं कथम् ॥१२॥\nसर्गादावेव नोत्पन्ना न चैवाद्यावभासते ।\nविकल्पश्रीर्जगद्भासा केवलं भाति चिन्नभः ॥१३॥\nआभासमात्रमेवेदं दृश्यमित्यवबुध्यते ।\nदृश्यमित्यवबोधेन तदृते स्यात्क्व दृश्यता ॥१४॥\nस्वचमत्कारचातुर्यं चारु चिन्नभसा रसात् ।\nबोधेन बुध्यते दृश्यमित्यबोधान्न बुध्यते ॥१५॥\nबोधोऽबोधश्च तद्रूपमेवमेव निरामयम् ।\nभेदोऽत्र वाचि न त्वर्थे तस्मान्नास्त्येव दृश्यता ॥१६॥\nया चासीद्दृश्यतैषां तां विद्धि त्वमविचारणाम् ।\nसा चेदानीं विचारेण विनष्टातः क्व दृश्यते ॥१७॥\nअस्मिन्नेव धियो यत्न आत्मज्ञानविचारणे ।\nयत्नेन परमोऽभ्यासः स लोकद्वयसिद्धिदः ॥१८॥\nअविद्योपशमस्त्वेष जातोऽपि भवतामिह ।\nअभ्यासेन विना साधो न सिद्धिमुपगच्छति ॥१९॥\nन्रोद्वेगं संपरित्यज्य गृहीत्वानुदिनं क्षणम् ।\nलोकद्वयहितं पथ्यमिदं शास्त्रं विचार्यताम् ॥२०॥\nविज्ञातमप्यविज्ञातमात्मज्ञानमिदं भवेत् ।\nभवतां भूरिभागानां संभूयाभ्यसनं विना ॥२१॥\nयोऽयमर्थं प्रार्थयते तदर्थं यतते तथा ।\nसोऽवश्यं तमवाप्नोति न चेच्छान्तो निवर्तते ॥२२॥\nतस्मादस्मान्निवर्तध्वमसच्छास्त्रविचारणात् ।\nशान्तिं प्राप्स्यथ सच्छास्त्राज्जयलक्ष्मीं यथा रणात् ॥२३॥\nविवेके चाविवेके च वहत्येषा मनोनदी ।\nयत्रैव वाह्यते यत्नात्तत्रैव स्थितिमृच्छति ॥२४॥\nअस्माच्छास्त्रादृते श्रेयो न भूतं न भविष्यति ।\nततः परमबोधार्थमिदमेव विचार्यताम् ॥२५॥\nस्वयमेव विचार्येदं परो बोधोऽनुभूयते ।\nसंसाराध्वश्रमहरो न त्वेतद्वरशापवत् ॥२६॥\nयन्न पित्रा न वा मात्रा न चापि सुकृतैः कृतम् ।\nश्रेयस्तद्वः परिज्ञातमिदमाशु करिष्यति ॥२७॥\nभवबन्धमयी साधो विषमेयं विषूचिका ।\nआत्मज्ञातादृते दीर्घा न कदाचन शाम्यति ॥२८॥\nमहामोहमयी माया मिथ्यैवाहमिति स्थिता ।\nशास्त्रार्थभावनेनाशु मुच्यतां परशोच्यता ॥२९॥\nयात माऽऽपातमधुरं व्योम व्योमैकरूपिणीम् ।\nशून्यं वायुं लिहन्तोऽन्तर्लेलिहाना इवाहयः ॥३०॥\nयान्ति वो दिवसाः कष्टमविज्ञातगमागमाः ।\nव्यवहारे हि तैरेव प्रतिपालयतां मृतिम् ॥३१॥\nतावदाश्वासनैषास्ति भवतां भयभागिनाम् ।\nदिनानि कतिचिद्यावन्नायाति मरणावधिः ॥३२॥\nआगच्छन्त्यां मृतौ कष्टं परितापमवाप्स्यथ ।\nतं यत्राङ्गाङ्गविच्छेदः शीतचन्दनलेपनम् ॥३३॥\nक्रीणन्ति प्राणपण्येन धनं मानं घनभ्रमाः ।\nयथाशास्त्रैः कथं बुद्ध्या न क्रीणन्त्यजरं पदम् ॥३४॥\nपदं परमयत्नेन क्रियते यैश्चिदम्बरे ।\nकथं तैः सह्यतेऽज्ञानशत्रुपादः स्वमूर्धनि ॥३५॥\nनिर्मानमोहमापन्ना गतिं गच्छत माधमाम् ।\nक्रियते स्वात्मबोधेन मूलकाषो महापदाम् ॥३६॥\nप्रलपन्तमहोरात्रं युष्मदर्थेन मामिमम् ।\nयं प्रदृश्येदमाकर्ण्य स्वात्मनैवात्मतार्प्यताम् ॥३७॥\nअद्यैव न चिकित्सां यः करोति मरणापदः ।\nसंप्राप्तायां मृतौ मूढः करिष्यति किमातुरः ॥३८॥\nअस्माद्ग्रन्थादृते ग्रन्थो नान्यः स्वात्मावबोधने ।\nनूनमर्थकरो ग्राह्यस्तिलस्तैलार्थिनामिव ॥३९॥\nआत्मज्ञानमिदं शास्त्रं प्रकाशयति दीपवत् ।\nपितेव बोधयत्याशु कान्तेव रमयत्यलम् ॥४०॥\nविद्यमानमपि ज्ञानं ज्ञातं शास्त्रगणान्न यत् ।\nदुर्बोधं मधुरं तत्तु ज्ञास्यन्तीतो न संशयः ॥४१॥\nइदमुत्तममाख्यानं मुख्यानां शास्त्रदृष्टिषु ।\nसुखेन बोधदं हृद्यमपूर्वं न तु किंचन ॥४२॥\nनानाख्यानकथाचित्रं विनोदेन विचारयेत् ।\nइदं शास्त्रं परं याति पुमान्नास्त्यत्र संशयः ॥४३॥\nयो ह्यद्यापि न संप्राप्तः पण्डितैरविखण्डितैः ।\nस इतः प्राप्यते बोधः सुवर्णमिव सैकतात् ॥४४॥\nशास्त्रकर्तरि मङ्कतव्यं न कदाचन कुत्रचित् ।\nशास्त्रार्थ एव तन्नित्यं युक्तियुक्तानुभूतिदे ॥४५॥\nअज्ञानान्मत्सरान्मोहादविचारिभिरेकता ।\nअवहेलितशास्त्रार्थैः कर्तव्या नात्महन्तृभिः ॥४६॥\nजानाम्येव यथैवेमा यदहं त्वं यथा धियः ।\nतथा बोधितकारुण्यात्स्वभावो हि ममेदृशः ॥४७॥\nयुष्मत्संविल्लवः शुद्ध एवं वक्तुमिह स्थितः ।\nअहं नरो न गन्धर्वो नामरो न च राक्षसः ॥४८॥\nसंविन्मात्रा भवन्तो हि तद्भावोऽस्त्यतिनिर्मलः ।\nस्थितोऽस्मीति भवत्पुण्यैर्ननु नास्मि न चापरः ॥४९॥\nश्यामायमाना नायान्ति यावन्मरणवासराः ।\nसारः संह्रियतां तावद्वैरस्यं वस्तुदृष्टिषु ॥५०॥\nइहैव नरकव्याधेश्चिकित्सां न करोति यः ।\nगत्वा निरौषधं स्थानं सरुजः किं करिष्यति ॥५१॥\nसर्वभावेषु वैरस्यं न यावत्समुपागतम् ।\nभावानां भावना तावत्तानवं नोपगच्छति ॥५२॥\nआत्मानमलमुद्धर्तुं वासनातानवादृते ।\nनास्त्युपायो महाबुद्धे कश्चनापि कदाचन ॥५३॥\nभावास्तु यदि विद्यन्ते तद्धिते वस्तुभावना ।\nकिं त्वेते नैव सन्तीह शशश्रृङ्गादयो यथा ॥५४॥\nसर्व एव जगद्भावा अविचारितचारवः ।\nअविद्यमानसद्भावा विचाराद्विशरारवः ॥५५॥\nप्रामाणिकविचारेषु न विद्यन्ते कृतेषु ये ।\nकथं सन्ति जगद्भावास्ते के सन्ति सदैव वा ॥५६॥\nसर्व एव जगद्भावाः कारणाभावतो भृशम् ।\nसर्गादावेव नोत्पन्ना यच्चेदं भाति तत्परम् ॥५७॥\nपदे सर्वेन्द्रियातीते मनःषष्ठेन्द्रियात्मनाम् ।\nभावानां कारणं नास्ति मनःषष्ठेन्द्रियात्मकम् ॥५८॥\nभावानां विविधाख्यानामनाख्यं कारणं कुतः ।\nकुतो वस्तुन्यवस्तुत्वं व्योमन्यव्योमता कुतः ॥५९॥\nसाकारस्य हि साकारं वटधानादिवद्भवेत् ।\nबीजं तद्वस्तु साकारं जायतेऽन्यत्कुतोऽन्यथा ॥६०॥\nन किंचिदपि यत्रास्ति बीजमाकृतिमन्मनाक् ।\nतत आकृतिमद्विश्वं भवतीति विडम्बनम् ॥६१॥\nकार्यकारणभावादि तस्मिन्नहि परे पदे ।\nवाचालत्वेन यन्नाम कल्प्यते मौर्ख्यमेव तत् ॥६२॥\nसहकारिनिमित्तानामभावे हि न कारणात् ।\nकार्यं भवेदन्यदेति बालैरप्यनुभूयते ॥६३॥\nतन्मात्रवेदनं भूयः पृथ्व्यादीनां च कारणम् ।\nकिमस्ति कथ्यतां छाया कथमास्ते वदातपे ॥६४॥\nपरमाणुसमूहा ये जगदित्यप्यवास्तवम् ।\nशशश्रृङ्गं धनुःप्रख्यमज्ञानादभिधीयते ॥६५॥\nपरमाणुसमूहश्चेत्संभूय कुरुते जगत् ।\nयदृच्छयैव तमसि शीर्यते च यदृच्छया ॥६६॥\nतदङ्गमिङ्गते नित्यं देशे देशे गृहे गृहे ।\nअपूर्वात्म रजः श्रृङ्गं खातं वा स्याद्दिने दिने ॥६७॥\nन च तद्दृश्यते किंचित्कस्य तत्कर्म तादृशम् ।\nभवेद्व्यर्थमभव्यस्य जडास्तु परमाणवः ॥६८॥\nनाबुद्धिपूर्वं तत्कर्म संभवत्यङ्ग कस्यचित् ।\nबुद्धिपूर्वं तु यद्व्यर्थं कुर्यादुन्मत्तको हि कः ॥६९॥\nजडस्य बुद्धिपूर्वेहा मरुतो नास्ति तां विना ।\nन संभवत्यणुचयो नान्यत्कर्तोपपद्यते ॥७०॥\nवयमात्मान एवेमे खात्मानः खात्मका जनाः ।\nतथा स्थिता यथा स्वप्ने भवतां स्वप्नमानवाः ॥७१॥\nतस्मान्न जायते किंचिद्विश्वं नापि च विद्यते ।\nइत्थं चिन्नभ एवाच्छं प्रकचत्यात्मनात्मनि ॥७२॥\nविश्वाकाशं चिदाकाशे विष्वग्विश्रान्तिमागतम् ।\nस्पन्दो द्रवत्वं शून्यत्वमनिलेऽम्भसि खे यथा ॥७३॥\nदेशाद्देशान्तरप्राप्तौ निमेषेणातिदूरतः ।\nसंविदो यद्वपुर्मध्ये चिद्व्योम्नो विद्धि तद्वपुः ॥७४॥\nस स्वभावो हि सर्वेषामर्थानां ते च तन्मयाः ।\nतादृशास्तन्नभोरूपास्तेन विश्वमतो नभः ॥७५॥\nस्वभावस्य परा वृत्तिर्मनागेवाशु तस्य सा ।\nस्वभावादविभिन्नैव सेदं जगदिति स्थिता ॥७६॥\nजगच्चिन्नभसोस्तस्मान्न कदाचन भिन्नता ।\nएकमेव द्वयो रूपं पवनस्पन्दयोरिव ॥७७॥\nदेशाद्देशान्तरप्राप्तौ विदो मध्ये हि यद्वपुः ।\nशान्ताशेषविशेषात्म तन्मुख्यं नेतरद्विदुः ॥७८॥\nस स्वभावोऽङ्ग भूतानां तत्र तिष्ठन्ति पण्डिताः ।\nतस्मान्न विचलन्त्येते नित्यध्यानाद्धरादयः ॥७९॥\nआभासाकाशमेवेदं भामात्रमवभासनम् ।\nविश्वमाकाररहितं स्वभावं विदुरव्ययम् ॥८०॥\nन जायते न म्रियते न भूत्वा भावि कुत्रचित् ।\nअनन्यदेव चिद्व्योम्नः शून्यत्वमिव खाज्जगत् ॥८१॥\nन विश्वमस्ति नैवासीन्न च नाम भविष्यति ।\nइदमाभासते शान्तं चिद्व्योम परमात्मनि ॥८२॥\nचिन्मात्रमेव कचति स्वप्ने पुरतया यथा ।\nतथैव जाग्रदाख्येऽस्मिन्स स्वप्ने कचति स्वयम् ॥८३॥\nसर्गादावेव भावानामसत्तेत्यस्ति देहकः ।\nकुतस्तस्माच्छरीरत्वं स्वप्न एव नभश्चितेः ॥८४॥\nस्वयंभ्वाख्यं शरीरं स्वं पूर्वः स्वप्नो महाचितेः ।\nइत उत्थानास्तदनु स्वप्नात्स्वप्नान्तरं वयम् ॥८५॥\nगण्डस्योपरि जातानां स्फोटानामत एव नः ।\nपरमेण प्रयत्नेन न मनो नाम यास्यति ॥८६॥\nब्रह्मैवासत्यपुरुषः सत्यवच्चानुभूयते ।\nस्थितं ततःप्रभृत्येव न त्वलीकमिदं ततम् ॥८७॥\nआब्रह्मस्तम्बपर्यन्तमलीकं जायते जगत् ।\nयथा स्वप्ने तथालीकमेवमाशु विनश्यति ॥८७॥\nचिद्व्योमैवैत्य विश्वत्वं यथा स्वप्ने विनश्यति ।\nअनुदित्वैव विश्वत्वं जाग्रदाख्ये तथैव च ॥८९॥\nअनुभूतमलीकं चाप्यलीकं सत्यवत्स्थितम् ।\nसंविदेव यथा स्वप्ने नगरादितयोदिता ॥९०॥\nसाकारेव निराकारा स्थिता तद्वज्जगत्तया ।\nसंविदाकाशमाकाशादणु मेरोरणुर्यथा ॥९१॥\nकिल यत्तस्य नाम स्यादाकाशादणुता कुतः ।\nकारणाभावतोऽन्यस्य नाकार उपपद्यते ॥९२॥\nसर्गादावेव योऽजातो जातोऽयं जगतः कुतः ।\nयदेव वेदनाकाशे पुरं स्वप्ने तदेव नः ॥९३॥\nभेदः स्वप्नाद्रिचिद्व्योम्नोर्न शून्याम्बरयोरिव ।\nयदेव चिन्नभो नाभ तदेव स्वप्नपत्तनम् ॥९४॥\nयदेव स्पन्दनं नाम स एव पवनो यथा ।\nस्पन्दास्पन्दैकरूपात्मा वायुर्व्योमोपमो यथा ॥९५॥\nतस्माच्चिन्नभ एवेदं जगदाकृति लक्ष्यते ।\nसर्वं शून्यं निरालम्बं भासनं चिद्विवस्वतः ॥९६॥\nशान्तमेवेदमखिलं निरस्तास्तमयोदयम् ।\nसकृद्विभातममलं दृषन्मौनमनामयम् ॥९७॥\nतस्माद्वद कथं भावाः कुतो भावाः क्व भावधीः ।\nक्व द्वैतं क्वैकता क्वाहं क्व भावाः क्व च भावनाः ॥९८॥\nनित्योदितो व्यवहरन्नपि निर्विकारो\nद्वित्वैक्यमुक्तमतिरुत्तमशीतलोऽन्तः ।\nनिर्वाण आस्व विगतामयशुद्धबोध-\nबोधैकतामुपगतोऽङ्ग न सन्ति भावाः ॥९९॥"
  },
  {
    "text": "इत्यार्षे श्रीवा० वाल्मी० दे० मो० निर्वा० उ० सकलभावाभावोपदेशेन परमार्थैकताप्रतिपादनं नाम त्र्यधिकशततमः सर्गः ॥१०३॥"
  }
]
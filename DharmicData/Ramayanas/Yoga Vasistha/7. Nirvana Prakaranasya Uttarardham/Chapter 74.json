[
  {
    "text": "श्रीवसिष्ठ उवाच ।\nतस्मिन्कल्पे तु संकल्पे तस्य यद्वपुरास्थितम् ।\nश्रृणु तत्र व्यवस्थेयं विचित्राचारहारिणी ॥१॥\nपरमं यच्चिदाकाशं तद्विराडात्मनो वपुः ।\nआद्यन्तमध्यरहितं लघु त्वस्य वपुर्जगत् ॥२॥\nसंकल्परहितो ब्रह्मा स्वाण्डं संकल्पनात्मकम् ।\nवपुषः परितो भास्वत्पश्यत्याकाशमेव तत् ॥३॥\nब्रह्मात्मैष स्वसंकल्पं स्वमण्डमकरोद्द्विधा ।\nतैजसं तैजसाकारः पुष्टः पुष्टं विहंगवत् ॥४॥\nअण्डस्यैकं नभो दूरं गतं संबुद्धवानसौ ।\nभुवोधःसंस्थितं भागं व्यतिरिक्तं च नात्मना ॥५॥\nब्रह्माण्डभाग ऊर्ध्वस्थो विराजः शिर उच्यते ।\nअधोभागोऽस्य पादाख्यो नितम्बो मध्यमात्रखम् ॥६॥\nदूरं विमुक्तयोः संधिः खण्डयोरिति विस्तृता ।\nअनन्ता व्योमलेखा सा श्यामा शून्येति दृश्यते ॥७॥\nद्यौस्तालु विपुलं तस्य तारारुधिरबिन्दवः ।\nसंविद्वातलवा देहे सुरासुरनरादयः ॥८॥\nदेहान्तः कृमयस्तस्य भूतप्रेतपिशाचकाः ।\nलोकान्तराणि रन्ध्राणि सुषिराण्यस्य देहके ॥९॥\nब्रह्माण्डखण्डमस्याधो विस्तृतं पादयोस्तलम् ।\nजानुमण्डलरन्ध्राणि पातालकुहराण्यधः ॥१०॥\nजलैश्चलचलायन्ती सुषिरानेकरन्ध्रिका ।\nभूरन्तर्मण्डली लोला समुद्रद्वीपवेष्टना ॥११॥\nजलैर्गुडगुडायन्त्यो नद्यो नाड्यः सरिद्रसः ।\nजम्बूद्वीपं हृदम्भोजमस्य हेमाद्रिकर्णिकम् ॥१२॥\nकुक्षयः ककुभः शून्या यकृत्प्लीहादयोऽचलाः ।\nमृद्व्यः स्निग्धाः पटाकारा मेदसो जालिका घनाः ॥१३॥\nचन्द्रार्कौ लोचने तस्य ब्रह्मलोको मुखं स्मृतम् ।\nतेजः सोमोऽस्य कथितः श्लेष्मा प्रालेयपर्वतः ॥१४॥\nअग्निलोकस्तथौर्वाग्निः पित्तमस्यातिदुःसहम् ।\nवातस्कन्धमहावाताः प्राणापाना हृदि स्थिताः ॥१५॥\nकल्पद्रुमवनान्यस्य सर्पवृन्दानि च क्वचित् ।\nलोमजालान्यनन्तानि वनान्युपवनानि च ॥१६॥\nऊर्ध्वं ब्रह्माण्डखण्डं तु समस्तमुरुमस्तकम् ।\nब्रह्माण्डप्रान्तरन्ध्रार्चिरस्य दीप्ता शिखोत्थिता ॥१७॥\nस्वयमेष मनस्तेन मनो नास्योपयुज्यते ।\nआत्मैव भोक्तृतामेति किल कस्य कथं कुतः ॥१८॥\nस्वयमेवेन्द्रियाण्येष तेनान्यत्रास्तिता कृता ।\nयतस्तत्कल्पनामात्रमेवेन्द्रियगणः किल ॥१९॥\nअवयवावयविनोरिवेहेन्द्रियचित्तयोः ।\nन मनागपि भेदोऽस्ति चैक्यमेकशरीरयोः ॥२०॥\nतस्य तान्येव कार्याणि जगतां यानि कानिचित् ।\nसंकल्पा एव पुंवृत्त्या चलन्त्यारूपितद्विताः ॥२१॥\nजागते तस्य विज्ञेये नान्येऽस्य मृतिजन्मनी ।\nस एवेदं जगत्यस्मत्संकल्पात्मास्य नेतरत् ॥२२॥\nतत्सत्तया जगत्सत्ता तन्मृत्यैव जगन्मृतम् ।\nयादृशी स्पन्दयमरुतोः सत्तैका तादृशी तयोः ॥२३॥\nजगद्विराजोः सत्तैका पवनस्पन्दयोरिव ।\nजगद्यत्स विराडेव यो विराट् तज्जगत्स्मृतम् ॥२४॥\nजगद्ब्रह्मा विराट् चेति शब्दाः पर्यायवाचकाः ।\nसंकल्पमात्रमेवैते शुद्धचिद्व्योमरूपिणः ॥२५॥\nश्रीराम उवाच ।\nसंकल्पात्स विराडेव खमेवाकृतिमागतम् ।\nअस्तु नाम स्वदेहान्तः कथं ब्रह्मैव तिष्ठति ॥२६॥\nश्रीवसिष्ठ उवाच ।\nयथा ध्यानेन देहान्तस्तिष्ठसि त्वं यथा स्थितम् ।\nतथास्ते निजदेहेऽन्तः संकल्पात्मा पितामहः ॥२७॥\nनृणां तथा च मुख्यानां जीवो ब्रह्मपुरोदरे ।\nउत्पत्तिपुत्रिकादेहः प्रतिबिम्बोपमोऽस्ति सः ॥२८॥\nयत्र त्वमपि देहान्तः कर्तुं शक्तोऽस्यलं स्थितम् ।\nसंकल्पात्मा विभुस्तत्र ब्रह्मा किं न करिष्यति ॥२९॥\nबीजान्तः स्थावरं ह्यास्ते पदार्थे यत्र जंगमः ।\nकिं नास्ते तत्र देहेऽन्तर्निजचित्कल्पनात्मिका ॥३०॥\nसाकारो गगनात्मास्तु निराकारं स्वप्नस्तु वा ।\nआस्ते बहिरथान्तश्च भिन्ने बाह्यान्तरे बहिः ॥३१॥\nआत्मारामः काष्ठमौनी न जडोऽपि दृषज्जडः ।\nअहंत्वमित्यादिमयो विराडात्मनि तिष्टति ॥३२॥\nआवेष्टितोज्झितलतातृणदारुपुंव-\nदुच्छब्दमम्बुरयवच्च विरोपिताङ्गः ।\nनानाविधेऽपि विहरन्नपि कार्यजाले\nतज्ज्ञः शिलाजठरशान्तमनस्क एव ॥३३॥"
  },
  {
    "text": "इत्यार्षे श्रीवासिष्ठमहारामायणे वा० दे० मोक्षोपायेषु निर्वाणप्रकरणे उ० पाषा० विराडात्मवर्णनं नाम चतुःसप्ततितमः सर्गः ॥७४॥"
  }
]
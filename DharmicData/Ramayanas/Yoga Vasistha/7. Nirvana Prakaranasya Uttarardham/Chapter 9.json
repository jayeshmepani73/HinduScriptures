[
  {
    "text": "भुशुण्ड उवाच ।\nअबुद्ध्यमानश्चेत्यादिचिद्रूपमपि चानघ ।\nशान्तचिद्धन एवास्व निर्मलाप्स्वन्तरंशुवत् ॥१॥\nअचेतनं चेतनान्तश्चेतनादेव विद्यते ।\nस्वेऽसादृश्येऽपि सदृशं पयोराशौ यथानलः ॥२॥\nसचेतनाचेतनयोर्हेतुश्चित्त्वात्तथैव चित् ।\nविनाशोत्पादयोर्वह्निज्वालायाः पवनो यथा ॥३॥\nनाहमस्तीति चिद्रूपं चिति विश्रान्तिरस्तु ते ।\nततो यथा यादृशेन भूयते तादृशो भव ॥४॥\nचिद्रूपः सर्वभावानामन्तर्बहिरसि स्थितः ।\nप्रसन्नाम्बुभरस्यान्तर्बहिश्चैव यथा पयः ॥५॥\nनाहमस्तीति चिद्रूपं चितौ चेल्लग्नमङ्ग ते ।\nन चान्यच्चेतितं ब्रह्म रूपं केनोपमीयते ॥६॥\nससुरासुरपातालभूविष्टपमिवोषितम् ।\nनानाभावाजवीभावक्रियाकालमिवाकुलम् ॥७॥\nयथा रङ्गमयं कुड्ये जगन्मौनमिव स्थितम् ।\nतथा चिच्चित्रकचितं खे कुड्ये चात्मसंस्थितम् ॥८॥\nतेनैव भूयते भूरि यच्चित्तं कचितं स्वतः ।\nअचेतनं चेतनं वा यथेच्छसि तथा कुरु ॥९॥\nचिच्चमत्कृतयो व्योम्नि स्फुरन्त्येता जगत्तया ।\nअर्कांशुवदरोधिन्यः स्वच्छा विदितवेदिनाम् ॥१०॥\nतिमिराक्रान्तदृष्टीनां यथा केशोण्ड्रकादि खे ।\nस्फुरत्येवं जगद्रूपमनात्मन्येव तिष्ठताम् ॥११॥\nएवं जगत्त्वमहमित्यवबोधरूपमाभासमात्रमुदितं न च नोदितं च ।\nअर्कांशुजालरचनानगराभमत्र कुड्यादि सत्यमिदमस्ति न खे लतेव ॥१२॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे उ० वि० चित्कचनयोगोपदेशो नाम नवमः सर्गः ॥९॥"
  }
]
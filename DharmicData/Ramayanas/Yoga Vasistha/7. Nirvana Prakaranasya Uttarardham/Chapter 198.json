[
  {
    "text": "श्रीवसिष्ठ उवाच ।\nभूयो निपुणबोधाय श्रृणु किंचिद्रघूद्वह ।\nपुनःपुनर्यत्कथितं तदज्ञेऽप्यवतिष्ठते ॥१॥\nराघव प्रथमं प्रोक्तं स्थितिप्रकरणं मया ।\nयेनेदमित्थमुत्पन्नमिति विज्ञायते जगत् ॥२॥\nततो जगति जातेन परोपशमशालिना ।\nभवितव्यमिति प्रोक्तं मयोपशमयुक्तिभिः ॥३॥\nउपशान्तिप्रकरणे प्रोक्तैरुपशमक्रमैः ।\nपरमोपशमं गत्वा वस्तव्यमिह विज्वरम् ॥४॥\nप्राप्तप्राप्येन तज्ज्ञेन यथा संसारदृष्टिषु ।\nविहर्तव्यं हि नः किंचित्स्वल्पं श्रोतव्यमस्ति ते ॥५॥\nजन्म संप्राप्य जगति बाल्य एव जगत्स्थितिम् ।\nयथाभूतामिमां बुद्ध्वा वस्तव्यमिह विज्वरम् ॥६॥\nसर्वसौहार्दजननीं सर्वस्याश्वासकारिणीम् ।\nसमतामलमाश्रित्य विहर्तव्यमिहानघ ॥७॥\nसर्वसंपत्तिसुभगं सर्वसौभाग्यवर्धनम् ।\nसमतासुलतायास्तु फलं भवति पावनम् ॥८॥\nसमतासुभगेहानां कुर्वतां प्रकृतं क्रमम् ।\nसर्वैवेयं जगल्लक्ष्मीर्भृत्यतामेति राघव ॥९॥\nन तदासाद्यते राज्यान्न कान्ताजनसंगमात् ।\nअनपायि सुखं सारं समत्वाद्यदवाप्यते ॥१०॥\nद्वन्द्वोपशमसीमान्तं संरम्भज्वरनाशनम् ।\nसर्वदुःखातपाम्भोदं समत्वं विद्धि राघव ॥११॥\nमित्रीभूताखिलरिपुर्यथाभूतार्थदर्शनः ।\nदुर्लभो जगतां मध्ये साम्यामृतमयो जनः ॥१२॥\nप्रबुद्धस्य स्वचित्तेन्दोर्निष्यन्दममृताधिकम् ।\nसाम्यमास्वाद्य जीवन्ति सर्वे वै जनकादयः ॥१३॥\nसाम्यमभ्यस्यतो जन्तोः स्वदोषोऽपि गुणायते ।\nदुःखं सुखायते नित्यं मरणं जीवितायते ॥१४॥\nसाम्यसौन्दर्यसुभगं वनिता मुदितादिकाः ।\nआलिङ्गन्ति महात्मानं नित्यं व्यसनिता इव ॥१५॥\nसमः समुदितो नित्यं समोऽनुदितधीः सदा ।\nन काश्चिदिह ताः सन्ति याः समस्य हि नर्धयः ॥१६॥\nसर्वकार्यसमं साधुं प्रकृतव्यवहारिणम् ।\nचिन्तामणिमिवोदारं प्रवाञ्छन्ति नरामराः ॥१७॥\nसम्यक्कारिणमुद्दाममुदितं समचेतसम् ।\nन दहन्त्यग्नयो राम नापः सिञ्चन्ति मानवम् ॥१८॥\nयद्यथा तत्तथा येन क्रियते दृश्यते तथा ।\nआनन्दोद्वेगमुक्तेन कस्तं तोलयितुं क्षमः ॥१९॥\nमित्राणि बन्धुरिपवो राजानो व्यवहारिणः ।\nसम्यक्कारिणि तत्त्वज्ञे विश्वसन्ति महाधियः ॥२०॥\nनानिष्टात्प्रपलायन्ते नेष्टादायान्ति तुष्टताम् ।\nप्रकृतक्रमसंप्राप्तास्तत्त्वज्ञाः समदर्शिनः ॥२१॥\nत्यक्त्वा सर्वानुपादेयान्राम भावाननिन्दितान् ।\nसमतायामदुःखायां दधाना वृत्तिमुत्तमाम् ॥२२॥\nविहसन्ति जगज्जालं जीवयन्ति निरामयाः ।\nपूज्यन्ते विबुधैः सर्वैः समतामुदिताशयाः ॥२३॥\nप्रकृतक्रमसंप्राप्तं मुखेन्दौ कोपमेव यः ।\nसमाशयो धारयति स्यात्सौम्यामृतवज्जनः ॥२४॥\nयत्करोति यदश्नाति यदाक्रामति निन्दति ।\nसमदृष्टिस्तदस्येयं स्तौति नित्यं जनावलिः ॥२५॥\nयच्छुभं वाशुभं यच्च यच्चिरेण यदद्य वा ।\nसमदृष्टिकृतं सम्यगभिनन्दति तज्जनः ॥२६॥\nसुखदुःखेषु भीमेषु संततेषु महत्स्वपि ।\nमनागपि न वैरस्यं प्रयान्ति समदृष्टयः ॥२७॥\nशिबिर्भूपः कपोताय मांसमङ्गविकर्तनम् ।\nददौ मुदितया बुद्ध्या समदृष्टितयानया ॥२८॥\nप्राणेभ्योऽपि प्रियतमां कान्तामग्रे विकालिताम् ।\nदृष्ट्वाप्यङ्ग महीपालो न मुमोह समाशयः ॥२९॥\nमनोरथशतप्राप्तं तनयं समया धिया ।\nराक्षसाय त्रिगर्तेशो ददौ स्वपणहारितम् ॥३०॥\nनगर्यां दह्यमानायां भूषितायां तथोत्सवे ।\nसम एव महीपालो जनको भूभृतां वर ॥३१॥\nन्यायतः परिविक्रीतं साल्वराट् समदर्शनः ।\nस्वमेव विचकर्ताशु शिरः पद्मदलं यथा ॥३९॥\nकुन्दप्रकरनिर्भासं यज्ञे पाण्डुमिवाचलम् ।\nजहौ जरत्तृणमिव सौवीरः समया धिया ॥३३॥\nसमयैव धिया नित्यं निजमभ्याहरन्क्रमम् ।\nमातङ्गः कुण्डपो नाम प्राप वैमानिकस्थितिम् ॥३४॥\nसर्वभूतक्षयकरीं साम्याभ्यासेन भूरिणा ।\nतत्याज राक्षसीं वृत्तिं कदम्बवनराक्षसः ॥३५॥\nबालचन्द्राभिजातोऽपि समबुद्धितया जडः ।\nगुडमोदकवन्न्यायप्राप्तमग्निमभक्षयत् ॥३६॥\nसमबुद्धितया क्रूरव्यवहारपरोऽपि सन् ।\nधर्मव्याधस्तनुं त्यक्त्वा जगाम परमं पदम् ॥३७॥\nनन्दनोद्यानसंस्थोऽपि पुरुषोऽपि कपर्दनः ।\nलुलुभे न सुरस्त्रीषु नूनं प्रणयिनीष्वपि ॥३८॥\nसमचित्ततयाऽस्पन्दः करञ्जगहनेष्वपि ।\nविन्ध्यकान्तारकच्छेषु राज्यं त्यक्त्वावसच्चिरम् ॥३९॥\nऋषयो मुनयश्चैव ये सिद्धाः सुरपूजिताः ।\nसमदृष्टितयोद्विग्ना न ते तासु व्रतर्द्धिषु ॥४०॥\nराजानः प्राकृताश्चैव धर्मव्याधादयोऽपरे ।\nसमदृष्टिपदाभ्यासान्महतां पूज्यतां गताः ॥४१॥\nइहामुत्र च सिद्ध्यर्थे पुरुषार्थप्रवृत्तये ।\nसमदृष्टितया नित्यं विचरन्ति सुबुद्धयः ॥४२॥\nअभिवाञ्छेन्न मरणमभिवाञ्छेन्न जीवितम् ।\nयथाप्राप्तसमाचारो विचरेदविहिंसकः ॥४३॥\nसमकलितगुणागुणैकभावः\nसमसुखदुःखपरावरो विलासी ।\nप्रविचरति समावमानमानः\nप्रकृतवरव्यवहारपूतमूर्तिः ॥४४॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मो० नि० उ० समदृष्टिप्रशंसा नामाष्टनवत्यधिकशततमः सर्गः ॥१९८॥"
  }
]
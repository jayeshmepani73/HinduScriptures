[
  {
    "text": "श्रीवसिष्ठ उवाच ।\nअथाग्रस्थब्रह्मलोको ब्रह्मणि ध्यानशालिनि ।\nनिक्षिप्ताक्षः शनैर्दिक्षु दृष्टवानहमग्रतः ॥१॥\nद्वितीयमर्कं मध्याह्ने पश्चादभ्युदितं स्फुटम् ।\nदिग्दाहमिव दिग्वक्रे वनदाहमिवाचले ॥२॥\nवह्निलोकमिव व्योम्नि वडवाग्निमिवार्णवे ।\nततोऽपश्यमहं दीप्तं सूर्यं नैर्ऋतदिङ्मुखे ॥३॥\nसूर्यं याम्ये ककुब्भागे सूर्यमग्निककुष्मुखे ।\nसूर्यमैन्द्रककुब्भागे सूर्यमीशानदिङ्मुखे ॥४॥\nकुबेरककुभि सूर्यं सूर्यं वायव्यदिक्तटे ।\nसूर्यं वरुणदिग्भागे तेन विस्मयवानहम् ॥५॥\nयावद्विचारयाम्याशु विधिवैधुर्यमाकुलम् ।\nउदभूद्भूतलात्तावदर्क और्व इवार्णवात् ॥६॥\nएकादशेऽखिलार्काणां प्रतिबिम्बमिवोत्थितम् ।\nउदभूत्त्रयमर्काणामन्तरे दिग्गणाम्बरे ॥७॥\nतद्धि रौद्रं वपुस्तत्र तन्मध्ये लोचनत्रयम् ।\nतद्द्वादशपरीमाणं दीप्तं वृन्दं विवस्वताम् ॥८॥\nसर्वदिक्कं ददाहोच्चैः शुष्कं वनमिवानलः ।\nअथोदभूज्जगत्खण्डशोषणग्रीष्मवासरः ॥९॥\nअनग्निरग्निदाहो द्रागदृश्योल्मुकगुल्मकः ।\nअनग्निनाग्निदाहेन तेन तामरसेक्षण ॥१०॥\nअङ्गानि दावदग्धानि खिन्नानीव ममाभवन् ।\nप्रदेशं तमथ त्यक्त्वा दूरमारूढवानहम् ॥११॥\nदृढहस्ततलाघातहतकन्दुकवन्नभः ।\nअपश्यं गगनस्थोऽहमुदितं चण्डतेजसम् ॥१२॥\nतपन्तं द्वादशादित्यगणं दिक्षु दशस्वपि ।\nबृहत्तत्र सतारावज्वालेव भगणं चलम् ॥१३॥\nमहाकुहकुहाशब्दं क्वथत्सप्ताब्धिडम्बरम् ।\nसज्वालोल्मुकनीरन्ध्रलोकान्तरपुरान्तरम् ॥१४॥\nज्वालाघनपटाटोपसिन्दुरीकृतपर्वतम् ।\nदीप्यमानमहागारस्थिरविद्युत्ककुत्पटम् ॥१५॥\nस्फुरत्कटकटाटोपचटत्पत्तनमण्डलम् ।\nविदधद्भूतलोद्भूतधूमदण्डैः शिलाघनैः ॥१६॥\nकाचस्तम्भसहस्राढ्यं भुवनस्थानमण्डपम् ।\nक्वथद्भूतमहाभूतताराक्रन्दातिघर्घरम् ॥१७॥\nभूतलोकपुरापातस्फुटच्चटचटोद्भटम् ।\nताराविशरणोद्धातघृष्टरत्नधरातलम् ॥१८॥\nसर्वस्थलालयचलद्दह्यमानजनव्रजम् ।\nक्षीणाक्रन्दक्वथद्भूतगणदुर्वासदिक्तटम् ॥१९॥\nउत्तप्ताम्बूदराखिन्नजलेचरमहार्णवम् ।\nसर्वदिक्कानलप्लोषक्षीणाक्रन्दपुरान्तरम् ॥२०॥\nविदलद्दग्धदिग्दन्तिदन्तोत्तम्भितभूधरम् ।\nधराधरदरीरन्ध्रधूममण्डलकुण्डलम् ॥२१॥\nपतत्पर्वतनिष्पिष्टप्लुष्टपत्तनमण्डलम् ।\nपचत्पचपचाशब्दशब्दिताद्रीन्द्रकुञ्जरम् ॥२२॥\nतापतप्तोन्नमद्भूतज्वरितार्णवपर्वतम् ।\nहृदयस्फोटनिःसारपतद्विद्याधराङ्गनम् ॥२३॥\nआक्रन्दरोदनश्रान्तमूर्धनिःसरणामरम् ।\nनागलोकज्वलज्ज्वालापातालोत्तप्तभूतलम् ॥२४॥\nशुष्कार्णवसदापक्वविवर्तोग्रजलेचरम् ।\nऔर्वेणाबिन्धनाभावात्प्रोड्डीयेव सहस्रधा ॥२५॥\nगतेन नृत्यतोत्थाय गृहीतगगनांगनम् ।\nअथोदभूज्ज्वलज्ज्वालाकिंशुकांशुकशोभितः ॥२६॥\nताण्डवायेव कल्पाग्निस्तरलोल्मुकमाल्यवान् ।\nतारं पटपटाटोपी रटद्भट इवोद्भटः ॥२७॥\nज्वालोद्भुजो धूमकचो जगज्जीर्णकुटीनटः ।\nजज्वलुर्वनजालानि पुराणि नगराणि च ॥२८॥\nमण्डलद्वीपदुर्गाणि जङ्गलानि स्थलानि च ।\nसर्वखानि महाकाशमाशा दश दिवः शिरः ॥२९॥\nश्वभ्ररूपारघट्टाट्टपट्टनोदारदिक्तटः ।\nश्रृङ्गाणि सिद्धवृन्दानि गिरयः सागरार्णवाः ॥३०॥\nसरः सरस्यः सरितो देवासुरनरोरगाः ।\nआशाः शनशनाशब्दैः पुरुषैश्च शिवार्चिषाम् ॥३१॥\nआसन्क्ष्वेडाकुराक्षस्यो ज्वालाजालोज्ज्वलोर्ध्वजाः ।\nभमद्भमिति भांकारैर्भीषणैर्भूरिभस्मभिः ॥३२॥\nज्वालाः श्वभ्राद्रिभूमीनां गुहाभ्यः परिनिर्ययुः ।\nज्वालोदरस्था अरुणाः समस्ता भूतजातयः ॥३३॥\nस्थलपद्मोदरालीनामाजहुः श्रियमश्रियः ।\nसद्यो निःसृतरक्ताभैः सिन्दूराम्भोदसुन्दरैः ॥३४॥\nधगद्धगिति गायद्भिर्ज्वालाजालैर्जगद्गतैः ।\nआसीद्रक्तांशुकैः कीर्णं संध्याभ्रैरिव वा नभः ॥३५॥\nउत्फुल्लकिंशुकवनैरुड्डीनैरिव वाऽऽवृतम् ।\nऔर्वेण चावृता आसन्फुल्लाशोकवना इव ॥३६॥\nइव स्थलाब्जवलिता राविरा इव चार्णवाः ।\nनानावर्णज्वलज्ज्वालाधूमविन्यासबन्धवान् ॥३७॥\nरूढं वह्निमिवाधातुं चित्रसौधलताश्रयम् ।\nअनन्त इव विन्यास वनयौवनपावकः ॥३८॥\nउदयास्तमयादिभ्यो विन्ध्यो विधुरतामगात् ।\nअङ्गारकल्पविटपैर्ज्वालावनविवल्गनैः ॥३९॥\nशनैरीषदिव क्षुब्धैः सह्योऽसह्यत्वमाययौ ।\nमध्यमध्यकचत्कार्ष्ण्यभ्रमद्धूमालिमालितम् ॥४०॥\nवलज्ज्वालाब्जमलिनं दृष्टं सर इवाम्बरम् ।\nखेऽद्रीणां शिखरे व्योम्नि शिखाशिखरशेखराः ॥४१॥\nननृतुर्नीरसा नाशनर्तक्यः केतुकुन्तलाः ।\nतलाहितानलज्वाला ब्रह्माण्डोर्ध्वकपाटभूः ॥४२॥\nतर्जनप्रोत्पतद्भूतधानौघा भ्रष्टभूमिका ।\nक्वणच्छ्रेणी मृज्जलाग्निर्नानावर्णाननारुणा ॥४३॥\nहृत्प्रकोष्ठे जगल्लक्ष्म्याः सौवर्णीवाभवत्तदा ।\nशैलाश्चटचटास्फोटैर्वृक्षाः कटकटारवैः ॥४४॥\nदेशा हलहलोल्लासैरलं विदलनं ययुः ।\nअब्धयः क्वथिताकाराः फेनिलोल्लासमांसलाः ॥४५॥\nवीचीकरतलाघातांश्चक्रुरर्कमुखे मुखे ।\nअन्योन्यवेल्लितोल्लोलभूतलाकारपर्वतम् ॥४६॥\nजह्णुर्वीचीकरैर्देहे जडाः प्रकुपिता इव ।\nआशाकाशाशिनामेषां गुहागुहगुहारवान् ॥४७॥\nपपाठ शब्द आग्नेयो ज्वालातटतटोद्भवः ।\nलोकपालपुरापाततप्ताङ्गाराद्रिभित्तयः ॥४८॥\nदिशो दशापि वैवश्यं ययुरुन्मत्तवृत्तयः ।\nकाञ्चनद्रवसाद्रीन्द्रद्रुमागारगुहागृहः ॥४९॥\nशनैश्चार्वाकृतिर्मेरुरासीद्धिम इवातपे ।\nक्षणेनैवानलात्तस्माद्धिमवाञ्जतुवद्द्रुतः ॥५०॥\nसर्वान्तःशीतलः शुद्धो दुर्जनादिव सज्जनः ।\nतस्यामपि दशायां तु मलयोऽमलसौरभः ॥५१॥\nआसीत्त्यजत्युदारात्मा न नाशेऽप्युत्तमं गुणम् ।\nनश्यन्नपि महान् ह्लादं न खेदं संप्रयच्छति ॥५२॥\nचन्दनं दग्धमप्यासीदानन्दायैव जीवताम् ।\nन कदाचन संयाति वस्तूत्तममवस्तुताम् ॥५३॥\nप्रलयानलनिर्दग्धमपि हेम न नष्टवत् ।\nद्वे हेमनभसी तस्मिन्न नष्टे प्रलयानले ॥५४॥\nतयोरेव वपुः श्लाघ्यं सर्वनाशेऽप्यनाशयोः ।\nनभो विभुतयाऽनाशि हेमाकृष्टतयाक्षयम् ॥५५॥\nसत्त्वमेकं सुखं मन्ये न रजो न च वा तमः ।\nचलदुच्चवनानीव विकीर्णाङ्गारवर्षणः ॥५६॥\nदग्धाब्दाद्रिर्महाधूमज्वालोऽभूद्वह्निवारिदः ।\nरसविस्मरणार्तानां शून्यानां स्फारदेहिनाम् ॥५७॥\nशुष्काणां व्योमविटपिपत्राणां पात्ररूपिणाम् ।\nवारिदानां सवारीणां दग्धानां प्रलयार्चिषा ॥५८॥\nज्ञस्येवाङ्ग न दोषाणां दृष्टं भस्मापि न क्वचित् ।\nन लङ्घयति कैलासं यावदुल्लसितोऽनलः ॥५९॥\nतावत्तं कल्पकुपितो रुद्रो नेत्राग्निनादहत् ।\nदाहस्फुटद्द्रुमस्थूलशिलाचटचटारवाः ॥६०॥\nलकुटोपललोष्टौघैरयुध्यन्तेव भूभृतः ।\nज्वालाघनघटाटोपसावतंसचलान्तिमाः ॥६१॥\nबभूवुर्व्योमविकसत्स्थूलपद्मवना इव ।\nसर्गः कदाचिदेवासीदित्यगात्स्मरणीयताम् ॥६२॥\nकल्पान्तः स्मारयन्मूर्खानगादस्मरणीयताम् ।\nतापोपतापपरमाः परमारणतत्पराः ।\nवह्नयोऽपह्नवं चक्रुर्जगतामसतामिव ॥६३॥\nववुरशनिनिपातपीडिताङ्गाः\nकचदनलोल्मुकगुल्ममण्डलाभाः ।\nप्रलयसमयवायवोऽनलान्ता-\nद्दलदमरावलयो लये लिहन्तः ॥६४॥\nव्यालोलस्फुटदानलद्रुमवनप्रोद्भूतभस्मोष्मणा\nदत्ताभ्राभ्रमदुल्मुकाहतिवहत्साङ्गारगौरार्चिषः ।\nभ्रश्यत्पावकशृङ्गमध्यविलसज्ज्वालावलीश्यामला\nनिःशेषाग्निनिकाशसुस्तवजवा वेगेन वाता ववुः ॥६५॥"
  },
  {
    "text": "इत्यार्षे श्रीवासिष्ठमहा० वा० दे० मो० निर्वाणप्रकरणे उ० पाषा० महाकल्पान्ताग्निवर्णनं नाम पञ्चसप्ततितमः सर्गः ॥७५॥"
  }
]
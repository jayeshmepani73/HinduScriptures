[
  {
    "text": "श्रीराम उवाच ।\nत्वामप्युदितनिर्वाणमहंकारपिशाचकः ।\nबाधते किमिति ब्रूहि मुने संदेहशान्तये ॥१॥\nश्रीवसिष्ठ उवाच ।\nअहंभावं विना देहस्थितिस्तज्ज्ञाज्ञयोरिह ।\nआधेयस्य निराधारा न संस्थेहोपपद्यते ॥२॥\nअयं त्वत्र विशेषस्तं शृणु विश्रान्तचेतसः ।\nश्रुतेन येनाहंभावपिशाचः शान्तिमेति ते ॥३॥\nअहंभावपिशाचोऽयमज्ञानशिशुनामुना ।\nअविद्यमान एवान्तः कल्पितस्तेन संस्थितः ॥४॥\nअज्ञानमपि नास्त्येव प्रेक्षितं यन्न लभ्यते ।\nविचारिणा दीपवता स्वरूपं तमसो यथा ॥५॥\nयथा यथा विलोक्यते तथा तथा विलीयते ।\nइहाज्ञतापिशाचिका तथा विचारिता सती ॥६॥\nकिल सत्यामविद्यायामज्ञतोदेति शाश्वती ।\nबुद्धिमोहात्मिका यक्षी निर्देहैव यथा निशि ॥७॥\nसति सर्गे त्वविद्यायाः संभवो नान्यतः क्वचित् ।\nसति द्वितीये शशिनि द्वितीयो विद्यते शशः ॥८॥\nसर्गस्त्वयमजातत्वादज्ञज्ञातो न विद्यते ।\nन जातः कारणाभावात्पूर्वमेव खवृक्षवत् ॥९॥\nपरमाकाशकोशान्तरादिसर्गे निरामये ।\nपृथ्व्यादेरुपलम्भस्य भवेत्किमिव कारणम् ॥१०॥\nमनःषष्ठेन्द्रियातीतं मनःषष्ठेन्द्रियात्मनः ।\nसाकारस्य निराकारं कथं भवति कारणम् ॥११॥\nबीजात्कारणतः कार्यमङ्कुरः किल जायते ।\nन बीजमपि यत्रास्ति तत्र स्यादङ्कुरः कुतः ॥१२॥\nकारणेन विना कार्य न च नामोपपद्यते ।\nकदा क इव खे केन दृष्टो लब्धः स्फुटो द्रुमः ॥१३॥\nसंकल्पेनाम्बरे यद्वद्दृश्यते विटपादिकम् ।\nस संकल्पस्तथाभूतो न तत्रास्ति पदार्थता ॥१४॥\nएवं येयं चिदाकाशे सर्गादावनुभूयते ।\nशून्यरूप इवाकाशे सर्गस्थितिरनर्गला ॥१५॥\nसम एव चिदाकाशः कचत्यात्मनि तत्तथा ।\nस्वभाव एव सर्गाख्यश्चित्त्वाच्चैतन्यमीश्वरः ॥१६॥\nस्वप्नसर्गोऽत्र दृष्टान्तः प्रत्यहं योऽनुभूयते ।\nस्वयं संवेदने स्वप्ने स्फुरत्यद्रिपुराकृतिः ॥१७॥\nचित्स्वभावे यथा स्वप्ने आस्ते सर्ग इवेह यः ।\nअसर्गे सर्गवद्भाति तथा पूर्व महाम्बरे ॥१८॥\nअवेद्यवेदनं शुद्धमेकं भात्यजमव्ययम् ।\nसर्गादौ यदनाद्यन्तं स्थितः सर्गः स एव नः ॥१९॥\nनेह सर्गोऽस्ति नैवायं पृथ्व्यादिगणगोलकः ।\nसर्व शान्तमनालम्बं ब्रह्मैव ब्रह्मणि स्थितम् ॥२०॥\nसर्वशक्त्यात्म तद्ब्रह्म यथा कचति यादृशम् ।\nरूपमत्यजदेवाच्छं तथा भवति तादृशम् ॥२१॥\nयथा स्वप्नपुरं जन्तोश्चिन्मात्रप्रविजृम्भितम् ।\nतथैव सर्गः सर्गादौ शुद्धचिन्मात्रजृम्भितम् ॥२२॥\nस्वच्छे चित्परमाकाशे चिदाकाशो य आस्थितः ।\nस्वभाव एव सर्गोऽसाविति तेनैव भावितः ॥२३॥\nभाव्यभावकभावादिभूमीनां भावनं भृशम् ।\nसर्वं चिन्नभ एवाच्छमात्मनात्मनि संस्थितम् ॥२४॥\nएवं स्थिते कुतः सर्गः कुतो विद्या क चाज्ञता ।\nब्रह्म शान्तं घनं सर्वं क्वाहंकारादयः स्थिताः ॥२५॥\nअहंभावस्य संशान्तिरेषाऽसौ कथिता तव ।\nअहंभावः परिज्ञातः पिशाच इव शाम्यति ॥२६॥\nमया त्वेवमहंभावः परिज्ञातो यदाखिलः ।\nतदा मे विद्यमानोऽपि निष्फलः शरदभ्रवत् ॥२७॥\nचित्राग्निदाहो विज्ञातो यथा दाह्येषु निष्फलः ।\nतथाहंभावसर्गादि ज्ञातं निष्फलतामियात् ॥२८॥\nइति मेऽहंकृतेस्त्यागे रागे च समता यदा ।\nतदा व्योम्न इवाव्योम्नः सर्गे सर्गे च मे स्थितिः ॥२९॥\nअहंभावस्य नैवाहं नाहंभावो ममेति च ।\nतेन विद्धि चिदाकाशमेवेदमिति निर्घनम् ॥३०॥\nयथा मम तथान्येषामपि बोधवतामिह ।\nअग्नित्वमिव चित्राग्नेर्नास्त्ययं बोधविभ्रमः ॥३१॥\nनाहमस्मि न चान्योऽस्ति सर्वं नास्तीति निश्चये ।\nप्रकृतव्यवहारस्त्वं शिलामौनमयो भव ॥३२॥\nआकाशकोशविशदाकृतिरेव तिष्ठ निर्देशवच्चिरमपह्नुतसर्वभावः ।\nअद्यादितश्च किल चिन्मयमेव सर्वे नो दृश्यमस्ति शिवमेवमशेषमित्थम् ॥३३॥"
  },
  {
    "text": "इत्यार्षे श्रीवासिष्ठमहारामायणे वाल्मी० दे० मोक्षोपायेषुनिर्वाणप्रकरणे उ० पा० विदितवेद्याहंकारविचारो नाम सप्तपञ्चाशः सर्गः ॥५७॥"
  }
]
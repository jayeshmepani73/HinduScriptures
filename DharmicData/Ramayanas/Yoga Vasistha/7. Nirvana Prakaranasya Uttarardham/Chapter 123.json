[
  {
    "text": "श्रीवसिष्ठ उवाच ।\nइत्येते दृश्यरूपाया अविद्याया विचारणे ।\nप्रवृत्ताः पादचारेण समुद्रद्वीपगामिनः ॥१॥\nअब्धेर्द्वीपं पुनर्द्वीपादब्धिं द्वीपं गिरिं वनम् ।\nलाघवाल्लङ्घयामासुश्छेदभेदविवर्जिताः ॥२॥\nपीतो विपश्चित्पाश्चात्यो मीनेनामरमानिना ।\nविष्णुमीनकुलोत्थेन वितस्तावाहनौजसा ॥३॥\nक्षीरोदं प्राप्य मत्स्येन तेनोद्गीर्णः सुदुर्जरः ।\nतेन क्षीरोदमुल्लङ्घ्य गतो दूरं दिगन्तरम् ॥४॥\nदक्षिणो यक्षनगरे संप्रेक्ष्येक्षुरसार्णवे ।\nशिक्षादक्षिणयाक्षिप्य यक्षिण्या कामुकीकृतः ॥५॥\nपूर्वो मकरमाक्रम्य यदा गङ्गां निकृत्तवान् ।\nगङ्गया स तदानीय कान्यकुब्जे समुज्झितः ॥६॥\nउत्तरस्तूत्तरकुरूनाराध्य प्राप्तवाञ्श्रियम् ।\nतं तयैनं न बाधन्ते दिगन्ते मृतभीतयः ॥७॥\nतया मकरमातङ्गनिगीर्णोद्गीर्णमूर्तिमान् ।\nअतिचक्राम सुबहून्द्वीपान्तरकुलाचलान् ॥८॥\nपश्चिमः पृष्ठमारोप्य हेमचूडेन पक्षिणा ।\nकुशद्वीपे कुशाङ्गश्रीस्तरसा तारतोऽर्णवान् ॥९॥\nक्रौञ्चद्वीपाचले पूर्वो निगीर्णो रक्षसा वने ।\nतद्रक्षः पाटितं तेन हृदयेऽन्त्रविकर्तनैः ॥१०॥\nदक्षिणो दक्षशापेन यक्षतामागतः क्षणात् ।\nशाकद्वीपे शतेनासौ वर्षाणां मोक्षमागतः ॥११॥\nउत्तरस्तरसोत्तीर्णतारावरतरङ्गिणः ।\nमहार्णवसुवर्णोर्व्यां सिद्धशापाच्छिलां गतः ॥१२॥\nततो वर्षशतेनासौ प्रसादाज्जातवेदसः ।\nतेनैवोन्मोचितस्तत्र सिद्धेन रतिमाप्तवान् ॥१३॥\nवर्षाण्यष्टावभूद्राजा नालिकेरनिवासिनाम् ।\nपूर्वः परमधर्मिष्ठः प्राप्तवान्प्राक्स्मृतिं ततः ॥१४॥\nकल्पवृक्षवने मेरोरुत्तरेऽप्सरसा सह ।\nउवास दशवर्षाणि नालिकेरफलाशनः ॥१५॥\nविहगाश्वासतत्त्वज्ञः शाल्मलिद्वीपशाल्मलौ ।\nपश्चिमः पक्षिणीनीडे क्रीडया न्यवसत्समाः ॥१६॥\nमन्दराद्रौ मृदुतले मन्दारतरुमन्दिरे ।\nकिन्नरी मन्दरीनाम्नी दिनमेकमसेवत ॥१७॥\nक्षीरोदवेलावनकल्पवृक्ष-\nवनावलीनन्दनदेवताभिः ।\nसार्धं समाः सप्ततिमप्सरोभि-\nर्निनाय कामाकुलितोऽथ पूर्वः ॥१८॥"
  },
  {
    "text": "इत्यार्षे श्रीवासिष्ठमहारामायणे वाल्मी० दे० मो० नि० उ० अवि० वि० दिग्विहरणं नाम त्रयोविंशाधिकशततमः सर्गः ॥१२३॥"
  }
]
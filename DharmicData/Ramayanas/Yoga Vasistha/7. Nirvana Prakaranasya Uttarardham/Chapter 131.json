[
  {
    "text": "दशरथ उवाच ।\nक्लिष्टोऽयं यदविद्यार्थं विपश्चिदविपश्चितः ।\nतदहं चेष्टितं मन्ये कष्टोऽवस्तुनि किंग्रहः ॥१॥\nश्रीवाल्मीकिरुवाच ।\nअस्मिन्नवसरे तत्र राज्ञः पार्श्वे व्यवस्थितः ।\nप्रसङ्गपतितं वाक्यं विश्वामित्रोऽभ्युवाच ह ॥२॥\nअप्राप्तोत्तमबोधानां बोधवेद्या विलक्षणाः ।\nभवन्त्येवंविधा राजन्बहूनां बहवो भृशम् ॥३॥\nअद्य सप्तदशं वर्षलक्षमक्षीणनिश्चयाः ।\nएवमेव भ्रमन्तोऽस्यां वटधाना भुवि स्थिताः ॥४॥\nभूमेरन्तावलोकार्थमद्याप्युद्वेगवर्जितम् ।\nप्रवृत्ता न निवर्तन्ते वहनात्सरितो यथा ॥५॥\nअयं खलु महालोको वर्तुलो व्योम्नि संस्थितः ।\nबालसंकल्पतरुवद्ब्राह्मसंकल्पनिश्चयः ॥६॥\nकन्दुके व्योम्नि संरुद्धे दशदिक्कं पिपीलिकाः ।\nइत्थं भ्रमन्ति भूतानि तदाधाराणि नित्यदा ॥७॥\nभूगोलकाधोभागानि तदङ्गान्यूर्ध्ववन्ति च ।\nतदा भूतानि तिष्ठन्ति तान्याविश्य भ्रमन्ति च ॥८॥\nतमेवाविश्य दूरेण सरितश्चर्क्षमण्डलम् ।\nअसंस्पर्शा भ्रमन्त्युऽच्चैः सचन्द्रार्कादि संततम् ॥९॥\nइहैव सर्वदिक्कं द्योस्तामावेष्ट्य व्यवस्थिता ।\nसर्वदिक्कं खमत्यूर्ध्वं तस्याधस्तान्महीतलम् ॥१०॥\nभावाः पतन्तो धावन्ति तस्याधः सर्वतोङ्गकम् ।\nयत्रोत्पतन्तो गच्छन्ति तदूर्ध्वमिति शब्दितम् ॥११॥\nतत्रैकदेशे विद्यन्ते वटधानाभिधानकाः ।\nजातास्तेषां त्रयो राजन् राजपुत्राः पुराभवन् ॥१२॥\nते ह्येवमेकसंकल्पा भूम्यादेर्दृश्यवर्त्मनः ।\nकोऽन्तः स्यादिति निर्याता विहर्तुं दृढनिश्चयाः॥१३॥\nपुनर्वारि पुनर्भूमिस्तेषामाक्रमतां चिरम् ।\nनवलब्धशरीराणां दीर्घकालो व्यवर्तत ॥१४॥\nस्वच्छकन्दुकवम्रीकन्यायेनानिशमत्र ते ।\nभ्रमन्तो नाप्नुवन्त्यन्तमन्यत्वं संविदन्ति च ॥१५॥\nव्योमस्थकन्दुकभ्रान्तपिपीलिकवदाकुलम् ।\nअद्यापि संस्थिता राजन्न च खेदं व्रजन्ति ते ॥१६॥\nदेशं भूगोलकस्यास्य यं यमासादयन्ति च ।\nइहेव तत्र तत्रोच्चैरधश्चोर्ध्वं तथा दिशः ॥१७॥\nते वदन्ति महाराज यद्यस्माभिरितोद्यतैः ।\nन तावदन्तः संप्राप्तः संचराम इतः परम् ॥१८॥\nइत्थं न किंचिदेवेदं ब्रह्मसंकल्पडम्बरम् ।\nकिंचित्संकल्पमज्ञानमनन्तं स्वप्नदृश्यवत् ॥१९॥\nकल्पनं तत्परं ब्रह्म परं ब्रह्मैव कल्पनम् ।\nचिद्रूपं नानयोर्भेदः शून्यत्वाकाशयोरिव ॥२०॥\nचिन्मात्रं यद्यदाभातं जलवाहविवर्तवत् ।\nतत्तादृक्कथमन्याभमन्यस्यासंभवाद्भवेत् ॥२१॥\nअभावः खे च खमिदं सर्गादौ परमाम्बरम् ।\nस्वयं जगदिवाभाति नान्यत्प्रलयसर्गकौ ॥२२॥\nयथा कषति चिद्रूपं तथैव रतिमेत्य तत् ।\nदृष्टादृष्टैः स्वसंसारैश्चिरमास्ते यथा चिरम् ॥२३॥\nदृश्यात्मकं रूपमेकमेकमस्यैवमक्षयम् ।\nस्वयमेवमजं भाति यन्न भातीव किंचन ॥२४॥\nचिदणोरुदरे सन्ति समस्तानुभवाणवः ।\nशिलाः शैलोदर इव स्वच्छाः खात्मनि खात्मिकाः॥\nस्वभावनिष्ठास्तिष्ठन्ति ते यदव्याकृतात्मनि ।\nमा तिष्ठन्ति तु वै ते यदव्यावृत्ताः परे पदे ॥२६॥\nतदेव जगदित्युक्तं ब्रह्म भारूपमाततम् ।\nपूर्वापरपरामर्शान्निपुणं निपुणाशयाः ॥२७॥\nअत्याश्चर्यमनष्टोऽयं परमात्सदनात्स्वयम् ।\nनानात्वबुद्ध्या नानैव जीवोऽहमिति ताम्यति ॥२८॥\nउच्यतां भास भो राजन्विपश्चिदपराख्य हे ।\nकियद्दृष्टं कियद्भ्रान्तं दृश्यं स्मरसि किंच वा ॥२९॥\nभास उवाच ।\nबहु दृष्टं मया दृश्यं बहु भ्रान्तमखेदिना ।\nबह्वेव बहुधा नूनमनुभूतं स्मराम्यहम् ॥३०॥\nमयानुभूतानि महान्ति राजं-\nश्चिरं सुदूरे विविधैः शरीरैः ।\nसुखानि दुःखानि जगन्त्यनन्ता-\nन्यनन्तमासाद्य महाम्बरं तत् ॥३१॥\nविचित्रदेहैर्वरशापयोगा-\nद्दृश्यान्यनन्तानि मया महात्मन् ।\nजन्मान्तरावर्तविवर्तनानि\nदृढैकचित्तेन वरात्कृशानोः ॥३२॥\nदृश्यात्मकोर्वीवपुषस्त्वविद्या-\nदृशो जवेनान्तपरीक्षणाय ।\nदेहेन देहेन जगत्प्रति प्राक्\nस्मृतेः सदाहं घनयत्नमासम् ॥३३॥\nसमाः सहस्रं विटपोऽहमास-\nमन्तर्मनाश्चेतनभुक्तदुःखः ।\nचित्तं विना पुष्पफलप्रताने\nवा कन्दवत्तत्तरसाङ्गरागः ॥३४॥\nसमाः शतं मेरुमृगोऽहमासं\nसुवर्णवर्णस्तरुपर्णकर्णः ।\nदूर्वाङ्कुरास्वादनगीतिनिष्ठ\nअहन्कनिष्ठो वनवासिमध्ये ॥३५॥\nपादाष्टकैरावलितात्मपृष्ठो\nमृतेऽम्भसः क्लेशकृतात्ममृत्युः ।\nसमाः शतार्धं शरभोऽहमासं\nक्रौञ्चाचले काञ्चनकन्दरासु ॥३६॥\nकालागुरुद्रुमलतावलितानिलेन\nविद्याधरीसुरतधर्मकलामृतानि ।\nपीतानि मे मलयसानुनि मन्दरे च\nमन्दारचन्दनकदम्बलतागृहेषु ॥३७॥\nहेमारविन्दमकरन्दपिशङ्गितानि\nपीतानि पञ्चदशवर्षशतानि मेरौ ।\nवैरिञ्चहंसतनयेन मया पयांसि\nतीरान्तरेषु रमतोपरि निर्झरिण्याः ॥३८॥\nक्षीरोदवेलावनगन्धवाह-\nविलोलनीलालकवल्लरीणाम् ।\nसमाः शतं शोकजरापहारि\nगीतं श्रुतं माधवसुन्दरीणाम् ॥३९॥\nकालञ्जरे मञ्जरिते करञ्ज-\nगुञ्जावने जम्बुकतां गतोऽहम् ।\nगजेन पिष्टे हरिणा हतोऽसौ\nहस्ती मयात्रार्थमृतेन दृष्टः ॥४०॥\nसंतानकप्रकरहासिनि सह्यसानौ\nकस्मिंश्चिदन्यजगतीन्दुमुखी सुरस्त्री ।\nएकाकिनी कृतयुगार्धमथाहमासं\nकल्पद्रुमस्तबकसद्मनि सिद्धशापात् ॥४१॥\nअद्रीन्द्रकच्छकरवीरलतालयेषु\nनीतं समाशतमशङ्कधिया मयान्यत् ।\nअन्यत्र दूरजगतीन्द्रगिरौ विरावि-\nवाल्मीकपक्षिवपुषाऽनिशमेककेन ॥४२॥\nअन्यत्र सानुनि मया परिलम्बमानाः\nसच्छायचन्दनवनावलिते लतानाम् ।\nदृष्टाः स्त्रियः फलमिवावलिता विलासै-\nभुक्ताश्च ता अपहृता अपि सिद्धपान्थैः ॥४३॥\nअन्यत्र पर्वतनितम्बकदम्बकच्छे\nनीतानि तापसतयोत्तमया दिनानि ।\nप्राप्यैकवस्त्वभिनिवेशविषूचिकात्त-\nचित्तेन तान्तमतिनाऽमतिना मयान्तः ॥४४॥\nब्रह्माण्डसंपूरितमन्यदस्ति\nजलेचराशेषदिगन्तभूतम् ।\nसंदिग्धतेजोम्बरवातसत्तं\nजलस्थभूताकृतिमात्रभूमि ॥४५॥\nएकत्र दृष्टा वनिता मयैका\nतस्याः शरीरे त्रिजगन्ति भान्ति ।\nप्रतिबिम्बितानीव सुदर्पणेऽन्त-\nराकाशशैलादिदिगादिमन्ति ॥४६॥\nपृष्टा मयासौ वरगात्रि कासि\nशरीरमेतच्च किमीदृशं ते ।\nतयोक्तमङ्गेह चिदस्मि शुद्धा\nममाङ्गमेतानि महाजगन्ति ॥४७॥\nयथाहमेवं स्मयदेहिकेयं\nसर्वं तथैवाङ्ग न चित्रमेतत् ।\nअन्यैः स्वभावो विदितो न शुद्धो\nयदा न पश्यन्ति तदेत्थमङ्ग ॥४८॥\nअवेदशास्त्रेण जगत्यशेषै-\nर्भूतैः स्वदेहालयभित्तिभागात् ।\nएतद्विधेयं न विधेयमेत-\nद्ध्वनिः स्वतः श्रूयत एव नित्यम् ॥४९॥\nईदृक्स्वभावैव पदार्थसत्ता\nसा तेऽत्र यद्भित्त्यचलादयोऽपि ।\nस्वप्नादिमायास्विव मे वदन्ति\nवाचं न युष्मास्वसमञ्जसं तत् ॥५०॥\nअस्त्रीकसंसारगतेन दृष्टं\nमया क्वचिद्यावदनन्यकामम् ।\nभूतानि निर्यान्ति बहूनि भूता-\nद्विशन्ति भूतानि बहूनि भूतम् ॥५१॥\nएकानि दृष्टानि मयाञ्जसानि\nखेऽभ्राण्यदभ्राङ्ग झणज्झणानि ।\nवृष्ट्या समन्तान्निपतन्ति खण्डै-\nर्भवन्ति तीक्ष्णानि जनायुधानि ॥५२॥\nअन्यत्र दृष्टं गगनेन याव-\nदिहान्धया ग्रामगृहाणि यान्ति ।\nविशन्त्यमुत्रान्त इहाभवद्वो\nग्रामः स एवान्यत एव लब्धः ॥५३॥\nनरामराऽहिप्रविभागमुक्ता-\nन्यन्यत्र भूतानि समानि सन्ति ।\nखादेव सर्वाणि समुद्भवन्ति\nतत्रैव काले न लयं प्रयान्ति ॥५४॥\nअचन्द्रतारार्कमनन्धकारं\nस्वयंप्रकाशाखिलभूतजातम् ।\nस्मरामि किंचिज्जगदेककान्तं\nज्वालोदराभं दिनरात्रिमुक्तम् ॥५५॥\nअपूर्वदैत्याहिनरामरादि-\nभूतान्यपूर्वद्रुमपत्तनानि ।\nअपूर्वलोकान्तरकार्यवन्ति\nस्मराम्यनन्तानि महाजगन्ति ॥५६॥\nदिगस्ति सा नो विहृतं न यस्यां\nन सोऽस्ति देशः खलु यो न दृष्टः ।\nयन्नानुभूतं न तदस्ति कार्य-\nमन्याश्रयं नापरमस्ति मर्शात् ॥५७॥\nक्षीरोदकभ्रमितमन्दररत्नश्रृङ्ग-\nधाराग्रनिर्दलनजातझणज्झणानाम् ।\nएकत्र संयुतमुपेन्द्रभुजाङ्गदानां\nशब्दं स्मरामि घनगर्जितशङ्कितेन ॥५८॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मो० नि० उ० अ० वि० भाससंसारवर्णनं नामैकत्रिंशाधिकशततमः सर्गः ॥१३१॥"
  }
]
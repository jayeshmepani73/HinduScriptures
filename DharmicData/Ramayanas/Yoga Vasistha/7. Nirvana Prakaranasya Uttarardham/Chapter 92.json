[
  {
    "text": "श्रीवसिष्ठ उवाच ।\nअथ वातमयीं कृत्वा जगत्प्रेक्षणकौतुकात् ।\nधारणां धीरया वृत्त्या विततामहमागतः ॥१॥\nसंपन्नोऽस्म्यनिलो वल्लीललनालोकलासकः ।\nकमलोत्पलकुन्दादिजालकामोदपालकः ॥२॥\nसीकरोत्करनीहारहेलाहरणतत्परः ।\nसुरतश्रान्तसर्वाङ्गसमाह्लादनतर्षुलः ॥३॥\nतृणगुल्मलतावल्लीदलताण्डवपण्डितः ।\nलतौषधिफलोल्लासकुसुमामोदमण्डितः ॥४॥\nमृदुर्मङ्गलकालेषु ललनालोकलालकः ।\nभीम उत्पातकालेषु पर्णवत्प्रौढपर्वतः ॥५॥\nनन्दने कुन्दमन्दारमकरन्दरजोरुणः ।\nनरकेऽङ्गारसंभारभूरिनीहारभासुरः ॥६॥\nसागरे सरलावर्तलेखानुमितसर्पणः ।\nदिवि वारिदसंचारमृष्टामृष्टेन्दुदर्पणः ॥७॥\nनक्षत्रक्षत्रसैन्यस्य रथो रंहोविबृंहितः ।\nत्रैलोक्यसिद्धसंचारविमानधरणे हितः ॥८॥\nसहोदर इव क्षिप्रगामित्वादस्य चेतसः ।\nअनङ्गोऽपि समस्ताङ्गः स्पन्दानन्दनचन्दनः ॥९॥\nतुषारसीकरासारजरारोमविजर्जरः ।\nआमोदयौवनोन्मादो मौनमार्दवशैशवः ॥१०॥\nनन्दनामोदमधुरो मधुरोदारसंसृतिः ।\nचारुचैत्ररथोन्मुक्तो हृतकान्तारतश्रमः ॥११॥\nचिरं गङ्गातरङ्गाङ्गदोलान्दोलनसश्रमः ।\nश्रमस्वरूपाज्ञतया निवारितततश्रमः ॥१२॥\nपुष्पभारानताः स्पर्शैर्वसन्तवनितालताः ।\nचिरं चपलयँल्लोलदलहस्तालिलोचनाः ॥१३॥\nचिरं भुकत्वेन्दुबिम्बाग्रं सुप्ता पूर्णाभ्रतल्पके ।\nविधूय कमलानीकमपनीतरतश्रमः ॥१४॥\nसमस्तरजसामेको व्योमगामी तुरंगमः ।\nआमोदमदमातङ्गसमुल्लासमहासुहृत् ॥१५॥\nधीरेणाप्य तडिच्छृङ्गं पयोदपशुपालकः ।\nतन्तुः सीकरमुक्तानामरिधर्मा रजोरुजाम् ॥१६॥\nआकाशकुसुमामोदः सर्वशब्दसहोदरः ।\nनाडीप्रणालीसलिलं भूताङ्गोपाङ्गवर्तकः ॥१७॥\nमर्मकर्मकरैकात्मा हृद्गुहागेहकेसरी ।\nनित्यमेकान्तपथिकः सारविज्जातवेदसः ॥१८॥\nआमोदरत्नलुण्टाको विमाननगरावनिः ।\nदाहान्धकारशीतांशुः शैत्येन्दुक्षीरसागरः ॥१८॥\nप्राणापानकलारज्ज्वा प्राणिनां यन्त्रवाहकः ।\nअरिर्मित्रं च द्वीपानां द्वीपसंचारणे रतः ॥२०॥\nपुरोगतोऽप्यदृश्यात्मा मनोराज्यपुरोपमः ।\nतालवृन्ततिलेतैलमालानं स्पन्ददन्तिनः ॥२१॥\nएकक्षणलवेनैव चालिताखिलभूधरः ।\nवर्णावलितरङ्गाणां गङ्गावाह इवैककृत् ॥२२॥\nधूमाम्बुवाहरजसां महावर्तकृदम्भसाम् ।\nद्युनदीवाहवार्योघनभोनीलोत्पलालिकः ॥२३॥\nशरीरावेष्टितोन्मुक्तपुराणतृणचोपनः ।\nस्पन्दपद्मवनादित्यः शब्दवर्षैकवारिदः ॥२४॥\nव्योमकाननमातङ्गः शरीरगृहगर्गटः ।\nधूलीकदम्बविपिनमालालिङ्गननायकः ॥२५॥\nस्त्यानीकरणसंशोषधृतिस्पन्दनसौरभैः ।\nसशैत्यैः कर्मभिः षड्भिरलब्धक्षण आक्षयम् ॥२६॥\nरसाकर्षणसव्यग्रो नित्यं भ्रातेव तेजसः ।\nहरणादानकर्तॄणामङ्गानां विनियोगकृत् ॥२७॥\nशरीरनगरे नाडीमार्गैर्गतिनिरर्गलः ।\nरसभाण्डे परावर्तादायुर्मणिमहावणिक् ॥२८॥\nशरीरनगरीनाशनिर्माणैकपरायणः ।\nरसकिट्टकलाधातुपृथक्करणकोविदः ॥२९॥\nप्रतिसूक्ष्माणुकं देहे ततो दृष्टं मया जगत् ।\nतत्रेत्थं रूपवानस्मि स्फुटमाभोगि सुस्थिरम् ॥३०॥\nपरमाणुप्रति त्वत्र प्रोह्यन्त इव सर्गकाः ।\nन च किंचित्किलोह्यन्ते स्वा(खा?)कृते किमिवोह्यते ॥३१॥\nसचन्द्रार्कानिलाग्नीन्द्रपद्मवैश्रवणेश्वराः ।\nसब्रह्महरिगन्धर्वा विद्याधरमहोरगाः ॥३२॥\nससागरगिरिद्वीपदिगन्तरमहार्णवाः ।\nसलोकान्तरलोकेशक्रियाकालकलाक्रमाः ॥३३॥\nसस्वर्गभूमिपातालततलोकान्तरान्तराः ।\nसभावाभाववैधुर्यजरामरणसंभ्रमाः ॥३४॥\nएवं नाम तदा राम भूतपञ्चकरूपिणा ।\nमया प्रविहृतं तत्र त्रैलोक्यनलिनोदरे ॥३५॥\nरसः पीतोऽनुभूतश्च क्ष्माजलानिलतेजसाम् ।\nमूलजालेन वृक्षाणां प्राणिनां वसता मया ॥३६॥\nरसायनघनाङ्गेषु चन्दनद्रवशोभिषु ।\nलुठितं चन्द्रबिम्बेषु तुषारशयनेष्विव ॥३७॥\nसर्वर्तुवनजालेषु नानामोदानि दिक्ष्वलम् ।\nभुक्तानि पुष्पजालानि प्रोच्छिष्टं ददताऽलये ॥३८॥\nततोन्नतासु मृद्वीषु स्वास्तीर्णास्वम्बराजिरे ।\nसुप्तं शुभ्राभ्रमालासु नवनीतस्थलीष्विव ॥३९॥\nसुमनःपत्रमृदुषु नीललक्ष्मीविलासिषु ।\nसुरसिद्धाङ्गनाङ्गेषु दूरास्तस्मरवासनम् ॥४०॥\nकृतः कुमुदकह्रारकमले नलिनीवने ।\nकोमलः कलहंसीभिर्लीलाकलकलारवः ॥४१॥\nसरत्सरिच्छिरासारा मूलभूमण्डलान्विताः ।\nअङ्गैरूढाः स्फुरद्भूता लोमालय इवाद्रयः ॥४२॥\nखाद्रयः प्रथिता दीर्घसरित्सूत्रैः समुद्रकैः ।\nआदर्शैरिव विश्रान्तमङ्गेषु प्रतिबिम्बिभिः ॥४३॥\nभूतसर्गेण विश्रान्तं सिद्धविद्याधरादिना ।\nमद्देहे चेतितेनेव मक्षिकायौकरूपिणा ॥४४॥\nमत्प्रसादेन मुदितैर्लब्धमर्कादिभिर्वपुः ।\nकृष्णरक्तसितापीतहरितैर्हरितैरिव ॥४५॥\nसमुद्रमुद्रया सप्तद्वीपसप्तात्मरूपया ।\nसंस्थया स्थापिता भूमिः प्रकोष्ठे वलयोपमा ॥४६॥\nविद्याधरपुरन्ध्रीणां परामृष्टाङ्गयष्टिना ।\nअदृष्टेनैव विहितः पुलकोल्लास आत्मना ॥४७॥\nसरिच्छिरामलस्फाररसानि सुषिराणि च ।\nजगन्त्येवास्थिजालानि ममासन्संस्थितानि च ॥४८॥\nअसंख्यैर्व्योममातङ्गैश्चन्द्रार्कचलचामरैः ।\nउदुम्बरान्तर्मशकैरिव मद्धृदये स्थितम् ॥४९॥\nसर्वपातालपादेन भूतलोदरधारिणा ।\nस्वमूर्ध्नापि तदा राम न त्यक्ताथ पराणुता ॥५०॥\nदिक्षु सर्वासु सर्वत्र सर्वदा सर्वकारिणा ।\nसर्वात्मनाप्यसर्वेण शून्यरूपेण संस्थितम् ॥५१॥\nकिंचित्त्वे सदकिंचित्त्वं साकृतित्वं निराकृति ।\nअनुभूतं सजाड्यं च चेतनत्वमलं मया ॥५२॥\nमैनाकमुग्धपीनस्य सागरस्यावनिं प्रति ।\nसन्ति सर्गसहस्राणि स्थाणुभूतान्यथो मया ॥५३॥\nजगन्त्यङ्गे मयोढानि गूढानि प्रकटान्यपि ।\nप्रतिबिम्बपुराणीव मुकुरेणाजडात्मना ॥५४॥\nएवं जलानिलाग्नित्वं भूमित्वं खात्मना मया ।\nकृतं चितेव स्वप्नेषु बत मायाविजृम्भितम् ॥५५॥\nअपि तस्यामवस्थायां जगन्त्याकाशकोशके ।\nमया दृष्टान्यसंख्यानि परमाणुकणं प्रति ॥५६॥\nपरमाणु प्रति व्योम परमाणु प्रति स्थितम् ।\nसर्गवृन्दं यथा स्वप्ने स्वप्नान्तरयुतं पुरम् ॥५७॥\nस्वमेवाहमभूवं भूमण्डलं द्वीपकुण्डलम् ।\nसर्वात्मनापि न व्याप्तं किंचनापि मया क्वचित् ॥५८॥\nसमुत्पादयताशेषं लतातरुतृणाङ्कुरम् ।\nभूतलेन रसाः कृष्टा मयार्थेनैव पुंभृताम् ॥५९॥\nअवदाततमे युद्धबोधकालमुपेयुषि ।\nजगल्लक्षाणि तिष्ठन्ति न तिष्ठन्ति च कानिचित् ॥६०॥\nचिति यास्तु चमत्कारं चमत्कुर्वन्ति यस्त्वतः ।\nस्वचमत्कृतयोऽन्तस्थास्तदेताः सृष्टिदृष्टयः ॥६१॥\nअनुभूतं कृतं कष्टं यावत्क्वचन किंचन ।\nपरमार्थचमत्कारादृते नेहोपलभ्यते ॥६२॥\nप्रत्येकं विश्वरूपात्मा सर्वकर्ता निरामयः ।\nप्रबुद्धः शुद्धबोधात्मा सर्वं ब्रह्मात्मकं यतः ॥६३॥\nसर्वः सर्वत्र सर्वात्मा सर्वगः सर्वसंश्रयः ।\nएतत्प्रबुद्धविषयमप्रबुद्धं न वेद्म्यहम् ॥६४॥\nआकाशकोशविशदात्मनि चित्स्वरूपे\nयेयं सदा कचति सर्गपरम्परेति ।\nसान्तस्तदेव किल ताप इवान्तरूष्मा\nभेदोपलम्भ इति नास्ति सदस्त्यनन्तम् ॥६५॥"
  },
  {
    "text": "इत्यार्षे श्रीवासिष्ठमहारामायणे वा० दे० मो० निर्वाणप्रकरणे उ० पाषा० परमार्थसर्गयोरैक्यप्रतिपादनं नाम द्विनवतितमः सर्गः ॥९२॥"
  }
]
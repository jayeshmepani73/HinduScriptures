[
  {
    "text": "श्रीवसिष्ठ उवाच ।\nअस्वभावस्वभावोऽयं सर्वोऽहंतादिवेदनः ।\nस्वभावैकस्वभावेन निर्वाणीक्रियतां स्वयम् ॥१॥\nयत्रादित्यो भवेत्तत्र यथालोकस्तथा भवेत् ।\nपरं विषयवैरस्यं तत्र यत्र प्रबुद्धधीः ॥२॥\nअकर्तृकर्मकरणमदृश्यद्रष्टृदर्शनम् ।\nजगदग्राह्यसंभारमभित्तौ चित्रमुत्थितम् ॥३॥\nन चोत्थितं किंच न वा शान्ते शान्तं यथास्थितम् ।\nअनामयं परं ब्रह्म सत्यमव्ययमेव तत् ॥४॥\nचिच्चमत्कारमात्रात्मकल्पनारङ्गरञ्जनाः ।\nसंख्यातुं केन शक्यन्ते खे जगच्चित्रपुत्रिकाः ॥५॥\nरसभावविकाराढ्यं नृत्यन्त्यभिनयैर्नवैः ।\nपरमाणुप्रति प्रायः खे स्फुरन्त्यम्बरात्मिकाः ॥६॥\nसर्वर्तुशेखरधरा दिग्बाहुलतिकाकुलाः ।\nपातालपादलतिका ब्रह्मलोकशिरोधराः ॥७॥\nचन्द्रार्कलोलनयनास्तारोत्करतनूरुहाः ।\nसप्तलोकाङ्गलतिकाः परितोच्छाम्बराम्बराः ॥८॥\nद्वीपाम्बुराशिवलया लोकालोकाद्रिमेखलाः ।\nभूतभारचलज्जीवप्रवहत्प्राणमारुताः ॥९॥\nवनोपवनविन्यासहारकेयूरभूषिताः ।\nपुराणवेदवचनाः क्रियाफलविनोदनाः ॥१०॥\nत्रिजगत्पुत्रिकानृत्यं यदिदं दृश्यते पुरः ।\nब्रह्मवारिद्रवत्वं तत्तद्ब्रह्मानिलवेपनम् ॥११॥\nअस्वभावस्थितैवास्य कारणं कारणात्मकम् ।\nअसुषुप्तं स्थिता स्वापे स्वप्नस्येव सतीव सा ॥१२॥\nअसुषुप्तसुषुप्तस्थः स्वभावं भावयन्भव ।\nजाग्रत्यपि गतव्यग्रो मा स्वप्नमिदमाश्रय ॥१३॥\nयज्जाग्रति सुषुप्तत्वं बोधादरसवासनम् ।\nतं स्वभावं विदुस्तज्ज्ञा मुक्तिस्तत्परिणामिता ॥१४॥\nअकर्तृकर्मकरणमदृश्यद्रष्टृदर्शनम् ।\nअरूपालोकमननं स्थितं ब्रह्म जगत्तया ॥१५॥\nकान्ते कान्तं प्रकचति पूर्णे पूर्णं व्यवस्थितम् ।\nद्वित्वैक्यरहिते भाति द्वित्वैक्यपरिवर्जितम् ॥१६॥\nसत्यं सत्ये स्थितं शान्तं सर्गात्मन्यात्मनि स्वयम् ।\nआकाशकोशसदृशं शिलाजठरसंनिभम् ॥१७॥\nसुरत्नजठराकारं घनमप्यम्बरोपमम् ।\nप्रतिबिम्बमिव क्षुब्धमप्यक्षुब्धमसच्च सत् ॥१८॥\nभविष्यन्नवनिर्माणं चेतसीव स्थितं पुरम् ।\nब्रह्म बृंहितभारूपमभेदीकृतमानसम् ॥१९॥\nयथा संकल्पनगरं संकल्पान्नैव भिद्यते ।\nतथायं जगदाभासः परमार्थान्न भिद्यते ॥२०॥\nहेमपीठमिवानेकभविष्यत्संनिवेशवत् ।\nलक्ष्यमाणमपि स्फारं शान्तमव्ययमास्थितम् ॥२१॥\nअजस्रनाशोत्पादाढ्यमेकरूपमनामयम् ।\nअनाशोत्पादमजरमनेकमिव कान्तिमत् ॥२२॥\nब्रह्मैव शान्तिघनभावगतं विभाति\nसर्गोदयेन विगतास्तमयोदयेन ।\nव्योमेव शून्यविभवेन गलत्स्वभाव-\nलाभं प्रति प्रसभमेव ननु प्रबुद्धे ॥२३॥"
  },
  {
    "text": "इत्यार्षे श्रीवासिष्ठमहारामायणे वाल्मी० दे० मो ० निर्वाणप्रकरणे उ० स्वरूपविश्रान्त्यर्थमुपदेशकरणं नामैकचत्वारिंशः सर्गः ॥४१॥"
  }
]
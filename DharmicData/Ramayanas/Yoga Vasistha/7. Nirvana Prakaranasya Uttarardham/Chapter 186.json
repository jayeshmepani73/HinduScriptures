[
  {
    "text": "श्रीवाल्मीकिरुवाच ।\nकुन्ददन्ते वदत्येवं वसिष्ठो भगवान्मुनिः ।\nउवाचेदमनिन्द्यात्मा परमार्थोचितं वचः ॥१॥\nश्रीवसिष्ठ उवाच ।\nबत विज्ञानविश्रान्तिरस्य जाता महात्मनः ।\nकरामलकवद्विश्वं ब्रह्मेति परिपश्यति ॥२॥\nकिलेदं भ्रान्तिमात्रात्म विश्वं ब्रह्मेति भात्यजम् ।\nभ्रान्तिर्ब्रह्मैव च ब्रह्म शान्तमेकमनामयम् ॥३॥\nयद्यथा येन यत्रास्ति यादृग्यावद्यदा यतः ।\nतत्तथा तेन तत्रास्ति तादृक्तावत्तदा ततः ॥४॥\nशिवं शान्तमजं मौनममौनमजरं ततम् ।\nसुशून्याशून्यमभवमनादिनिधनं ध्रुवम् ॥५॥\nयस्या यस्यास्त्ववस्थायाः क्रियते संविदा भरः ।\nसा सा सहस्रशाखत्वमेति सेकैर्यथा लता ॥६॥\nपरो ब्रह्माण्डमेवाणुश्चिद्व्योम्नोन्तःस्थितो यतः ।\nपरमाणुरेव ब्रह्माण्डमन्तःस्थितजगद्यतः ॥७॥\nतस्माच्चिदाकाशमनादिमध्य-\nमखण्डितं सौम्यमिदं समस्तम् ।\nनिर्वाणमस्तंगतजातिबन्धो\nयथास्थितं तिष्ठ निरामयात्मा ॥८॥\nस्वयं दृश्यं स्वयं द्रष्टृ स्वयं चित्त्वं स्वयं जडम् ।\nस्वयं किंचिन्न किंचिच्च ब्रह्मात्मन्येव संस्थितम् ॥९॥\nयथा यत्र जगत्येतत्स्वयं ब्रह्म खमात्मनि ।\nस्वरूपमजहच्छान्तं यत्र संपद्यते तथा ॥१०॥\nब्रह्म दृश्यमिति द्वैतं न कदाचिद्यथास्थितम् ।\nएकत्वमेतयोर्विद्धि शून्यत्वाकाशयोरिव ॥११॥\nदृश्यमेव परं ब्रह्म परं ब्रह्मैव दृश्यता ।\nएतन्न शान्तं नाऽशान्तं नानाकारं न चाकृतिः ॥१२॥\nयादृग्प्रबोधे स्वप्नादिस्तादृग्देहो निराकृतिः ।\nसंविन्मात्रात्मा प्रतिघः स्वानुभूतोऽप्यसन्मयः ॥१३॥\nसंविन्मयो यथा जन्तुर्निद्रात्मास्ते जडोभवत् ।\nजडीभूता तथैषास्ते संवित्स्थावरनामिका ॥१४॥\nस्थावरत्वाज्जडाच्चित्त्वं जङ्गमात्म प्रयाति चित् ।\nजीवः सुषुप्तात्मा स्वप्नं जाग्रच्चैव जगच्छतैः ॥१५॥\nआमोक्षमेषा जीवस्य भुव्यम्भस्यनिलेऽनले ।\nखे खात्मभिर्जगल्लक्षैः स्वप्नाभैर्भासते स्थितिः ॥१६॥\nचिच्चिनोति तथा जाड्यं नरो निद्रास्थितिर्यथा ।\nचिनोति जडतां चित्त्वं न नाम जडतावशात् ॥१७॥\nचिता वेदनवेत्तारं स्थावरं क्रियते वपुः ।\nचिता वेदनवेत्तारं जङ्गमं क्रियते वपुः ॥१८॥\nयथा पुंसो नखाः पादावेकमेव शरीरकम् ।\nतथैकमेवाप्रतिघं चितः स्थावरजङ्गमम् ॥१९॥\nआदिसर्गे स्वप्न इव यत्प्रथामागतं स्थितम् ।\nचितो रूपं जगदिति तत्तथैवान्त उच्यते ॥२०॥\nतच्चैवाप्रतिघं शान्तं यथास्थितमवस्थितम् ।\nन प्रथामागतं किंचिन्नासीदप्रथितं हितम् ॥२१॥\nअयमादिरयं चान्तः सर्गस्येत्यवभासते ।\nचितः सुघननिद्रायाः सुषुप्तस्वप्नकोष्ठतः ॥२२॥\nस्थित एको ह्यनाद्यन्तः परमार्थघनो यतः ।\nप्रलयस्थितिसर्गाणां न नामाप्यस्ति मां प्रति ॥२३॥\nप्रलयस्थितिसर्गादि दृश्यमानं न विद्यते ।\nएतन्न चात्मनश्चान्यच्चित्रे चित्रवधूर्यथा ॥२४॥\nकर्तव्यचित्रसेनास्माद्यथा चित्रान्न भिद्यते ।\nनानाऽनानैव प्रतिघा चित्तत्त्वे सर्गता तथा ॥२५॥\nविभागहीनयाप्येष भागश्चिद्धननिद्रया ।\nसुषुप्तान्मुष्यते मोक्ष इति स्वप्नस्तु चित्तकम् ॥२६॥\nप्रलयोऽयमियं सृष्टिरयं स्वप्नो घनस्त्वयम् ।\nभासोऽप्रतिघरूपस्य चित्सहस्ररुचेरिति ॥२७॥\nचिन्निद्रायाः स्वप्नमयो भागश्चित्तमुदाहृतम् ।\nतदेव मुच्यते भूतं जीवो देवासुरादिदृक् ॥२८॥\nएष एव परिज्ञातः सुषुप्तिर्भवति स्वयम् ।\nयदा तदा मोक्ष इति प्रोच्यते मोक्षकाङ्क्षिभिः ॥२९॥\nश्रीराम उवाच ।\nचित्तं देवासुराद्यात्म चिन्निद्रा स्वात्मदर्शनम् ।\nकियत्प्रमाणं भगवन्कथमस्योदरे जगत् ॥३०॥\nश्रीवसिष्ठ उवाच ।\nविद्धि चित्तं नरं देवमसुरं स्थावरं स्त्रियम् ।\nनागं नगं पिशाचादि खगकीटादिराक्षसम् ॥३१॥\nप्रमाणं तस्य चानन्तं विद्धि तद्यत्र रेणुताम् ।\nआब्रह्मस्तम्बपर्यन्तं जगद्याति सहस्रशः ॥३२॥\nयदेतदादित्यपथादूर्ध्वं संयाति वेदनम् ।\nएतच्चित्तं भूतमेतदपर्यन्तामलाकृति ॥३३॥\nएतदुग्रं चितो रूपमस्यान्तर्भुवनर्द्धयः ।\nयदायान्ति तदा सर्गश्चित्तादागत उच्यते ॥३४॥\nचित्तमेव विदुर्जीवं तदाद्यन्तविवर्जितम् ।\nखं घटेष्विव देहेषु चास्ते नास्ते तदिच्छया ॥३५॥\nनिम्नोन्नतान्भुवो भागान् गृह्णाति च जहाति च ।\nसरित्प्रवाहोऽङ्ग यथा शरीराणि तथा मनः ॥३६॥\nअस्य त्वात्मपरिज्ञानादेष देहादिसंभ्रमः ।\nशाम्यत्याश्ववबोधेन मरुवाःप्रत्ययो यथा ॥३७॥\nजगत्यन्तरणुर्यत्र तत्प्रमाणं हि चेतसः ।\nसदेव च पुमांस्तस्मात्पुंसामन्तःस्थितं जगत् ॥३८॥\nयावत्किंचिदिदं दृश्यं तच्चित्तं स्वप्नभूष्विव ।\nतदेव च पुमांस्तस्मात्को भेदो जगदात्मनोः ॥३९॥\nचिदेवायं पदार्थौघो नास्त्यन्यस्मिन्पदार्थता ।\nव्यतिरिक्ता स्वप्न इव हेम्नीव कटकादिता ॥४०॥\nयथैकदेशे सर्वत्र स्फुरन्त्यापोऽम्बुधौ पृथक् ।\nब्रह्मण्यनन्या नित्यस्थाश्चितो दृश्यात्मिकास्तथा ॥४१॥\nयथा द्रवत्वमम्भोधावापो जठरकोशगाः ।\nस्फुरन्त्येवं विदोऽनन्याः पदार्थौघास्तथापरे ॥४२॥\nयथास्थितजगच्छालभञ्जिकाकाशरूपधृक् ।\nचित्स्तम्भोयमपस्पन्दः स्थित आद्यन्तवर्जितः ॥४३॥\nयथास्थितमिदं विश्वं संविद्व्योम्नि व्यवस्थितम् ।\nस्वरूपमत्यजच्छान्तं स्वप्नभूमाविवाखिलम् ॥४४॥\nसमता सत्यता सत्ता चैकता निर्विकारिता ।\nआधाराधेयतान्योन्यं चैतयोर्विश्वसंविदोः ॥४५॥\nस्वप्नसंकल्पसंसारवरशापदृशामिह ।\nसरोब्धिसरिदम्बूनामिवान्यत्वं न वाथवा ॥४६॥\nश्रीराम उवाच ।\nवरशापार्थसंवित्तौ कार्यकारणता कथम् ।\nउपादानं विना कार्यं नास्त्येव किल कथ्यताम् ॥४७॥\nश्रीवसिष्ठ उवाच ।\nस्ववदातचिदाकाशकचनं जगदुच्यते ।\nस्फुरणे पयसामब्धावावर्तचलनं यथा ॥४८॥\nध्वनन्तोऽब्धिजलानीव भान्ति भावाश्चिदात्मकाः ।\nसंकल्पादीनि नामानि तेषामाहुर्मनीषिणः ॥४९॥\nकालेनाभ्यासयोगेन विचारेण समेन च ।\nजातेर्वा सात्त्विकत्वेन सात्त्विकेनामलात्मना ॥५०॥\nसम्यग्ज्ञानवतो ज्ञस्य यथा भूऽतार्थदर्शिनः ।\nबुद्धिर्भवति चिन्मात्ररूपा द्वैतैक्यवर्जिता ॥५१॥\nनिरावरणविज्ञानमयी चिद्ब्रह्मरूपिणी ।\nसंवित्प्रकाशमात्रैकदेहादेहविवर्जिता ॥५२॥\nसोऽयं पश्यत्यशेषेण यावत्संकल्पमात्रकम् ।\nस्वमात्मकचनं शान्तमनन्यत्परमार्थतः ॥५३॥\nअस्या इदं हि संकल्पमात्रमेवाखिलं जगत् ।\nयथा संकल्पनगरं यथा स्वप्नमहापुरम् ॥५४॥\nआत्मा स्वसंकल्पवरः स्ववदातो यथा यथा ।\nयद्यथा संकल्पयति तथा भवति तस्य तत् ॥५५॥\nसंकल्पनगरे बालः शिलाप्रोड्डयनं यथा ।\nसत्यं वेत्त्यनुभूयाशु स्वविधेयनियन्त्रणम् ॥५६॥\nस्वसंकल्पात्मभूतेऽस्मिन्परमात्मा जगत्त्रये ।\nवरशापादिकं सत्यं वेत्त्यनन्यत्तथात्मनः ॥५७॥\nस्वसंकल्पपुरे तैलं यथा सिद्ध्यति सैकतात् ।\nकल्पनात्सर्गसंकल्पैर्वरादीह तथात्मनः ॥५८॥\nअनिरावरणज्ञप्तेर्यतः शान्ता न भेदधीः ।\nततः संकल्पनाद्वैताद्वराद्यस्य न सिद्ध्यति ॥५९॥\nया यथा कलना रूढा तावत्साद्यापि संस्थिता ।\nन परावर्तिता यावद्यत्नात्कल्पनयान्यया ॥६०॥\nब्रह्मण्यवयवोन्मुक्ते द्वितैकत्वे तथा स्थिरे ।\nयथा सावयवे तत्त्वे विचित्रावयवक्रमः ॥६१॥\nश्रीराम उवाच ।\nअनिरावरणाज्ञानात्केवलं धर्मचारिणः ।\nशापादीन्संप्रयच्छन्ति यथा ब्रह्मंस्तथा वद ॥६२॥\nश्रीवसिष्ठ उवाच ।\nसंकल्पयति यन्नाम सर्गादौ ब्रह्म ब्रह्मणि ।\nतत्तदेवानुभवति यस्मात्तत्रास्ति नेतरत् ॥६३॥\nब्रह्म वेत्ति यदात्मानं स ब्रह्मायं प्रजापतिः ।\nस च नो ब्रह्मणो भिन्नं द्रवत्वमिव वारिणः ॥६४॥\nसंकल्पयति यन्नाम प्रथमोऽसौ प्रजापतिः ।\nतत्तदेवाशु भवति तस्येदं कल्पनं जगत् ॥६५॥\nनिराधारं निरालम्बं व्योमात्म व्योम्नि भासते ।\nदुर्दृष्टेरिव केशोण्ड्रं दृष्टमुक्तावलीव च ॥६६॥\nसंकल्पिताः प्रजास्तेन धर्मो दानं तपो गुणाः ।\nवेदाः शास्त्राणि भूतानि पञ्च ज्ञानोपदेशनाः ॥६७॥\nतपस्विनोऽथ वादैश्च यद्ब्रूयुरविलम्बितम् ।\nयद्यद्वेदविदस्तत्स्यादिति तेनाथ कल्पितम् ॥६८॥\nइदं चिद्ब्रह्मच्छिद्रं खं वायुश्चेष्टाग्निरुष्णता ।\nद्रवोऽम्भः कठिनं भूमिरिति तेनाथ कल्पिताः ॥६९॥\nचिद्धातुरीदृशो वासौ यद्यत्खात्मापि चेतति ।\nतत्तथानुभवत्याशु त्वमहं स इवाखिलम् ॥७०॥\nयद्यथा वेत्ति चिद्व्योम तत्तथा तद्भवत्यलम् ।\nस्वप्ने त्वमहमादीव सदात्माप्यसदात्मकम् ॥७१॥\nशिलानृतं यथा सत्यं संकल्पनगरे तथा ।\nजगत्संकल्पनगरे सत्यं ब्रह्मण ईप्सितम् ॥७२॥\nचित्स्वभावेन शुद्धेन यद्बुद्धं यच्च यादृशम् ।\nतदशुद्धोऽन्यथा कर्तुं न शक्तः कीटको यथा ॥७३॥\nअभ्यस्तं बहुलं संवित्पश्यतीतरदल्पकम् ।\nस्वप्ने जाग्रत्स्वरूपे च वर्तमानेऽखिलं च सत् ॥७४॥\nसदा चिद्व्योम चिद्व्योम्नि कचदेकमिदं निजम् ।\nद्रष्टृदृश्यात्मकं रूपं पश्यदाभाति नेतरत् ॥७५॥\nएकं द्रष्टा च दृश्यं च चिन्नभः सर्वगं यतः ।\nतस्माद्यथेष्टं यद्यत्र दृष्टं तत्तत्र सत्सदा ॥७६॥\nवाय्वङ्गस्पन्दनवज्जलाङ्गद्रवभाववत् ।\nयथा ब्रह्मणि ब्रह्मत्वं तथाजस्याङ्गं जगत् ॥७७॥\nब्रह्मैवाहं विराडात्मा विराडात्मवपुर्जगत् ।\nभेदो न ब्रह्मजगतोः शून्यत्वाम्बरयोरिव ॥७८॥\nयथा प्रपाते पयसो विचित्राः कणपङ्कतयः ।\nविचित्रदेशकालान्ता निपतन्त्युत्पतन्ति च ॥७९॥\nनिपत्त्यैवैकयाऽऽकल्पं मनोबुद्ध्यादिवर्जिताः ।\nआत्मन्येवात्मनो भान्ति तथा या ब्रह्मसंविदः ॥८०॥\nताभिः स्वयं स्वदेहेषु बुद्ध्यादिपरिकल्पनाः ।\nकृत्वोररीकृता सर्गश्रीरद्भिर्द्रवता यथा ॥८१॥\nतदेवं जगदित्यऽस्ति दुर्बोधेन मम त्विदम् ।\nअकारणकमद्वैतमजातं कर्म केवलम् ॥८२॥\nअस्तस्थितिः शरीरेऽस्मिन्यादृग्रूपानुभूयते ।\nउपलादौ जडा सत्ता तादृशी परमात्मनः ॥८३॥\nयथैकस्यां सुनिद्रायां सुषुप्तस्वप्नकौ स्थितौ ।\nतथैते सर्गसंहारभासौ ब्रह्मणि संस्थिते ॥८४॥\nसुषुप्तस्वप्नयोर्भातः प्रकाशतमसी यथा ।\nएकस्यामेव निद्रायां सर्गासर्गौ तथा परे ॥८५॥\nयथा नरोऽनुभवति निद्रायां दृषदः स्थितिम् ।\nपरमात्मानुभवति तथैतज्जडसंस्थितिम् ॥८६॥\nअङ्गुष्ठस्याथवाङ्गुल्या वाताद्यस्पर्शने सति ।\nयोऽन्यचित्तस्यानुभवो दृषदादौ स आत्मनः ॥८७॥\nव्योमोपलजलादीनां यथा देहानुभूतयः ।\nतथास्माकमचित्तानामद्य नानानुभूतयः ॥८८॥\nकाले कल्पेषु भान्त्येता यथाहोरात्रसंविदः ।\nतथाऽसंख्याः परे भान्ति सर्गसंहारसंविदः ॥८९॥\nआलोकरूपमननानुभवैषणेच्छा-\nमुक्तात्मनि स्फुरति वारिघने स्वभावात् ।\nआवर्तवीचिवलयादि यथा तथायं\nशान्ते परे स्फुरति संहृतिसर्गपूगः ॥९०॥"
  },
  {
    "text": "इत्यार्षे श्रीवा०वा०दे०मो०नि०उ० ब्रह्मगी० सर्वं खल्विदं ब्रह्मेति प्रतिपादनयोगोपदेशो नाम षडशीत्यधिकशततमः सर्गः ॥१८६॥"
  }
]
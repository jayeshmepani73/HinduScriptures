[
  {
    "text": "श्रीवसिष्ठ उवाच ।\nइति कल्पान्तसदृशे यत्ते समरसंभ्रमे ।\nपतन्तीषूत्पतन्तीषु सेनासु समरेजिरे ॥१॥\nतूर्यभेरीमहाशङ्खखङ्गेषु खे नदत्सु च ।\nधनुर्ध्वनिषु वीराणां तारक्रेंकारकारिषु ॥२॥\nअन्योन्यकठिनास्फोटविकटे भटपेटके ।\nकवत्कटकटाटोपे कटुकुट्टितकङ्कटे ॥३॥\nकिंचित्प्रभज्यमानासु विशत्कश्मासु संगरे ।\nविपश्चित्पक्षसेनासु लूयमानलतास्विव ॥४॥\nउदभूत्पूरयन्नाशा नृपनिर्याणदुन्दुभिः ।\nचतुर्धाशनिसंपूर्णकल्पाभ्ररवमांसलः ॥५॥\nस्फुटतां कुलशैलानां तुल्यकालमिवोत्कटः ।\nस्फुटच्चटचटास्फोटैर्जडिताखिलदिक्तटः ॥६॥\nलोकपालैरिवाकारैर्नारायणभुजैरिव ।\nस चतुर्भिश्चतुर्दिक्कं निर्जगाम महीपतिः ॥७॥\nचतुरङ्गेण महता सैन्येन परिवारितः ।\nअट्टालवलयात्कृच्छ्रान्निर्गत्य नगराद्बहिः ॥८॥\nददर्शात्मबलं रिक्तं बलवद्रिपुमण्डलम् ।\nगर्जन्तं च लयाकृत्या भीमं युद्धोद्धतार्णवम् ॥९॥\nशरसीकरनीरन्ध्रं मकरव्यूहसंकुलम् ।\nवारणव्यूहवलितं तरङ्गव्यूहविस्तृतम् ॥१०॥\nचक्रावर्तवहद्व्यूहकल्लोलकलितान्तरम् ।\nचलद्रथशतावर्तं पताकालहरीगणम् ॥११॥\nप्रस्फुरच्छत्रफेनाढ्यं हयहेषितफीत्कृतम् ।\nसमुल्लसद्धेतिजलं कचद्धाराकरं परम् ॥१२॥\nतरत्तरलमातङ्गतुरङ्गौघतरङ्गकम् ।\nहेत्यम्भसि कचत्पापमुद्यद्गुलुगुलोदरम् ॥१३॥\nदरीदलनसंक्षुब्धमरुज्जनितघुंघुमम् ।\nनतोन्नतकृताद्रीन्द्रमहास्पन्दशरीरकम् ॥१४॥\nमज्जन्मातङ्गतुरगहेलाहतमहीधरम् ।\nअपारविचरत्पूरकल्लोलालमहाजलम् ॥१५॥\nअकालकल्पान्तदशासमुत्थानघनाकृतिम् ।\nआक्रान्तरोदसीरन्ध्ररुधिरैकमहार्णवम् ॥१६॥\nकचदायुधखण्डौघडीनरत्नावृतोदरम् ।\nचलद्व्यूहचलट्यस्तयन्त्राश्मक्षेपणाश्मकम् ॥१७॥\nरत्नसीकरनीहारसंध्याभ्रपटलानतम् ।\nक्वचित्पांसुपयोवाहपीतहेतिपयोधरम् ॥१८॥\nतमालोक्य रणाम्भोधिमगस्त्योऽस्य भवाम्यहम् ।\nइति संचिन्त्य मनसा स पातुं तं रणार्णवम् ॥१९॥\nअस्त्रं सस्मार वायव्यं चतुर्दिक्कं च संदधे ।\nधनुषि शिखराधारे त्रिपुरान्त इवोद्यतः ॥२०॥\nआत्मीयदेशसैन्यानां श्रेयोर्थं शान्तयेऽनलम् ।\nनमस्कृत्याथ जप्त्वाशु स तत्तत्याज दारुणम् ॥२१॥\nयथा तथैव तत्याज तस्य साहायकाय सः ।\nपर्जन्यास्त्रं महास्त्रैशं द्विषदातपशान्तये ॥२२॥\nतस्मादस्त्रजुषो घोराद्धनुषः परिनिर्गताः ।\nअष्टमूर्तेश्चतुर्दिक्कमाशाकुहरपूरकाः ॥२३॥\nनिर्ययुर्बाणसरितस्त्रिशूलसरितस्तथा ।\nशक्तीनामुग्रसरितो भुशुण्डीसरितस्तथा ॥२४॥\nमुद्गराणां च सरितः प्रासानां सरितो रयात् ।\nचक्राणां चैव सरितः परश्वधनदीरयाः ॥२५॥\nतोमराणां च सरितो भिन्दिपालमहापगाः ।\nपाषाणानां च सरितो वाताः कल्पान्तशंसिनः ॥२६॥\nअशनीनां च सरितो विद्युतां सरितस्तथा ।\nजलधारासरित्पूराः खङ्गवर्षसमन्विताः ॥२७॥\nसनाराचा महावर्षहर्षलोत्पातपीवराः ।\nनागाश्च युगपर्यन्तस्फुटिताद्रीन्द्रजा इव ॥२८॥\nतेनास्त्रवर्षवेगेन धुतः सोऽरिबलार्णवः ।\nझटित्येव न कालेन पांसुराशिरिवाभितः ॥२९॥\nसलिलाशनिशस्त्राणामासारैश्चण्डमारुतैः ।\nसरांसीव विसेतूनि सैन्यानि परिदुद्रुवुः ॥३०॥\nचतुरङ्गश्चतुर्दिक्कं बलौघः स पराङ्मुखः ।\nययौ प्रावृङ्गिरिणदीमहावाह इव द्रुतः ॥३१॥\nवहत्स्विन्नबृहच्छिन्नपताकाकेतुपादपः ।\nमरीचिपुष्पशबलविलोलासिलतावनः ॥३२॥\nविलुठत्पुष्टपाषाणपृषद्रक्तद्रवावचः ।\nघोरैर्घुरघुरारावैरलं हृदयभङ्गदः ॥३३॥\nउह्यमानवृहद्दन्तिदन्तद्रुमविघट्टनैः ।\nस्फूर्जच्चटचटारावतर्जितोद्गर्जिताम्बुदः ॥३४॥\nहेतिवृत्तोग्रसंघट्टपुष्पजातझणज्झणः ।\nतरत्तरलसारावतुरङ्गमतरङ्गकः ॥३५॥\nरथादिभटचक्रौघशिलाक्रेंकारपीवरः ।\nपदातिरथहस्त्यश्वशिलासंघट्टसंकटः ॥३६॥\nकटुचंकारचीत्कारक्रेंकारपरिपीवरः ।\nमृता मृता वयमिति घनकोलाहलाकुलः ॥३७॥\nसेनावारिमहावर्तचलद्गुलुगुलारवः ।\nरक्तसीकरनीहारसंध्याम्बुदवितानकः ॥३८॥\nहेतिवीचिवटाच्छिन्नवारिवामनवारिदः ।\nवर्षपङ्किलभूपीठतटखण्डनमण्डितः ॥३९॥\nकुन्तशूलगदाप्रासवहत्तालतलाद्भुतः ।\nसाक्रन्दभीरुजनताप्रतपन्मृगपोतकः ॥४०॥\nमृतहस्त्यश्वयोधौघजीर्णपर्णनिरन्तरः ।\nपिष्टदेहवसामांसपङ्कसंजातकर्दमः ॥४१॥\nचूर्णीकृतखुरापिष्टमहास्थिघनसैकतः ।\nउह्यमानशिलापूरकाष्ठकोटिकटङ्कटः ॥४२॥\nउद्गर्जत्प्रलयाम्भोदैर्वहत्प्रलयवायुभिः ।\nप्रपतत्प्रलयासारैः प्रलयाशनिसंकटैः ॥४३॥\nपङ्किलाखिलभूपीठैः सलिलोपप्लुतस्थलैः ।\nसितशैत्यवशाश्यानधाराकृतखपञ्जरैः ॥४४॥\nसमग्रनगरग्रामगृहज्वलितवह्निभिः ।\nप्रजाश्वेभपदातीनामाक्रन्देनापि घर्घरैः ॥४५॥\nरथाम्भोधरनिर्ह्रादैर्दिवि भूमौ घनारवैः ।\nचतुर्दिक्कं घनं तारक्रेंकारस्य चतुष्टयैः ॥४६॥\nविद्युद्वलयविस्तारकारिसंघट्टघर्षणैः ।\nशरशक्तिगदाप्रासभिन्दिपालादिवर्षणैः ॥४७॥\nसर्वदिक्कमसंख्यानि बलानि बलशालिनाम् ।\nभूभृतां विद्रवन्त्याशु विनेशुर्मशकौघवत् ॥४८॥\nउद्दामपावकवनोपमहेतिसार्थ-\nमेघानलाकुलजनाशनिवर्षपातैः ।\nआसन्बलानि चपलाब्धिजलाबलानि\nपर्याकुलानि वडवाग्निमिवाविशन्ति ॥४९॥"
  },
  {
    "text": "इत्यार्षे श्रीवासिष्ठमहारामायणे वाल्मी० दे० मो० निर्वा० उ० वि० चतुर्दिग्गतबलद्रवणं नामैकादशाधिकशततमः सर्गः ॥१११॥"
  }
]
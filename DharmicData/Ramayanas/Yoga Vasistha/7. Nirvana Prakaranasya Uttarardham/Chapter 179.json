[
  {
    "text": "श्रीवसिष्ठ उवाच ।\nएवं चिन्मात्रमेवैकं शुद्धं सत्त्वं जगत्त्रयम् ।\nसंभवन्तीह भूतानि नाज्ञबुद्धानि कानिचित् ॥१॥\nतस्मात्कुतः शरीरादि वस्तु सप्रतिघं कुतः ।\nयदिदं दृश्यते किंचित्तदप्रतिघमाततम् ॥२॥\nस्थितं चिद्व्योम चिद्व्योम्निशान्ते शान्तं समं स्थितम् ।\nस्थितमाकाशमाकाशे ज्ञप्तिर्ज्ञप्तौ विजृम्भते ॥३॥\nसर्वं संविन्मयं शान्तं सत्स्वप्न इव जाग्रति ।\nस्थितमप्रतिघाकारं क्वासौ सप्रतिघा स्थितिः ॥४॥\nक्व देहावयवाः क्वान्त्रवेष्टनी क्वास्थिपञ्जरम् ।\nव्योमेवाप्रतिघं विद्धि देहं सप्रतिघोपमम् ॥५॥\nसंवित्करौ शिरः संवित्संविदिन्द्रियवृन्दकम् ।\nशान्तमप्रतिघं सर्वं न सप्रतिघमस्ति हि ॥६॥\nब्रह्मव्योम्नः स्वप्नरूपस्वभावत्वाज्जगत्स्थितेः ।\nइदं सर्वं संभवति सहेतुकमहेतुकम् ॥७॥\nन कारणं विना कार्यं भवतीत्युपपद्यते ।\nयद्यथा येन निर्णीतं तत्तथा तेन लक्ष्यते ॥८॥\nकारणेन विना कार्यं सद्वदित्युपपद्यते ।\nयथाभावितमेवार्थं संविदाप्नोत्यसंशयम् ॥९॥\nयथा संभवति स्वप्ने सर्वं सर्वत्र सर्वथा ।\nचिन्मयत्वात्तथा जाग्रत्यस्ति सर्वात्मरूपता ॥१०॥\nसर्वात्मनि ब्रह्मपदे नानानानात्मनि स्थिता ।\nअस्त्यकारणकार्याणां सत्ता कारणजापि च ॥११॥\nएकः सहस्रं भवति यथा ह्येते किलैन्दवाः ।\nप्रयाता भूतलक्षत्वं संकल्पजगतां गणैः ॥१२॥\nसहस्रमेकं भवति संविदां च तथा हि यत् ।\nसायुज्ये चक्रपाण्यादेः सर्गैरेकं भवेद्वपुः ॥१३॥\nएक एव भवत्यब्धिः स्रवन्तीनां शतैरपि ।\nएक एव भवेत्काल ऋतुसंवत्सरोत्करैः ॥१४॥\nसंविदाकाश एवायं देहः स्वप्न इवोदितः ।\nस्वप्नाद्रिवन्निराकारः स्वानुभूतिस्फुटोऽपि च ॥१५॥\nसंवित्तिरेवानुभवात्सैवाननुभवात्मिका ।\nद्रष्टृदृश्यदृशा भाति चिद्व्योमैकमतो जगत् ॥१६॥\nवेदनावेदनात्मैकं निद्रास्वप्नसुषुप्तवत् ।\nवातस्पन्दाविवाभिन्नौ चिद्व्योमेकमतो जगत् ॥१७॥\nद्रष्टा दृश्यं दर्शनं च चिद्भानं परमार्थखम् ।\nशून्यस्वप्न इवाभाति चिद्व्योमैकमतो जगत् ॥१८॥\nजगत्त्वमसदेवेशे भ्रान्त्या प्रथमसर्गतः ।\nस्वप्ने भयमिवाशेषं परिज्ञातं प्रशाम्यति ॥१९॥\nएकस्याः संविदः स्वप्ने यथा भानमनेकधा ।\nनानापदार्थरूपेण सर्गादौ गगने तथा ॥२०॥\nबहुदीपे गृहे च्छाया बह्वयो भान्त्येकवद्यथा ।\nसर्वशक्तेस्तथैवैका भाति शक्तिरनेकधा ॥२१॥\nयत्सीकरस्फुरणमम्बुनिधौ शिवाख्ये\nव्योम्नीव वृक्षनिकरस्फुरणं स सर्गः ।\nव्योम्न्येष वृक्षनिकरो व्यतिरिक्तरूपो\nब्रह्माम्बुधौ न तु मनागपि सर्गबिन्दुः ॥२२॥"
  },
  {
    "text": "इत्यार्षे श्रीवासिष्ठम० वा० दे० मो० नि० उ० ब्रह्म० ब्रह्ममयत्वप्रतिपादनं नामैकोनाशीत्यधिकशततमः सर्गः ॥१७९॥"
  }
]
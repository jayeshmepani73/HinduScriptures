[
  {
    "text": "मुनिरुवाच ।\nवर्तमाने तदा तस्मिन्कष्टे संभ्रान्तसंभ्रमे ।\nउह्यमानोऽहमत्यन्तं खेदमभ्यागतोऽभवम् ॥१॥\nअचिन्तयं तत्स्वप्नोऽयं परस्य हृदये मम ।\nतदतः परिनिर्वामि दुःखं पश्यामि किं मुधा ॥२॥\nव्याध उवाच ।\nकिंस्वित्स्यात्स्वप्न इत्येव किल संदेहशान्तये ।\nप्रविष्टो हृदयं तस्य किं तं निर्णीतवानसि ॥३॥\nकिमेतद्भवतां दृष्टं हृदये क्व महार्णवः ।\nजठरे कल्पवातः किं हृदि कल्पानलः कथम् ॥४॥\nद्यौः क्षमा वायुराकाशं पर्वताः सरितो दिशः ।\nकथं हृदि जगन्नाम कथयेति यथास्थितम् ॥५॥\nमुनिरुवाच ।\nअकारणत्वात्सर्गादावेवानुत्पादतः स्फुटात् ।\nअज्ञातौ सर्गशब्दार्थावेव न स्तो मनागपि ॥६॥\nतच्चैतौ सर्वशब्दार्थौ त्वज्ञातौ परमात्मनि ।\nयतस्तत्पदमज्ञानज्ञानात्मकमनामयम् ॥७॥\nअतः सुभग सिद्धान्ते त्वत्पक्षे बोधमागते ।\nमौर्ख्यशान्तावनाद्यन्ते पदे परमपावने ॥८॥\nवच्मीदं मूढसंवित्तौ यदिद तन्न वेद्म्यहम् ।\nवस्त्ववस्तुजमाभातं बोधमात्रमिदं ततम् ॥९॥\nक्व शरीरं क्व हृदयं क्व स्वप्नः क्व जलादि च ।\nक्व बोधो बोधविच्छित्तिः क्व जन्ममरणादि च ॥१०॥\nस्वच्छं चिन्मात्रमस्तीह तन्नाम यदपेक्षया ।\nस्थूलमेव खमप्यद्रिरणूनां निकटे यथा ॥११॥\nस्वभावात्स चिदाकाशः किंचिच्चेतति चिन्तया ।\nखमेव वपुराकाशं यत्तद्वेत्ति जगत्तया ॥१२॥\nयथा स्वप्ने पुरतया चिदेवाभाति केवला ।\nन तु किंचित्पुराद्येवं जगच्चिन्मात्रमेव खे ॥१३॥\nइदं शान्तमनाभातमनन्यन्नैतदात्मनि ।\nचिति दृशौ तमसि खे चक्रकादीव भाति ते ॥१४॥\nअस्माकं तु न चाभानं न चासन्न च सन्न खम् ।\nअनाकारमनाद्यन्तमेकं चिद्व्योम केवलम् ॥१५॥\nभात्यकारणकं स्वप्ने शुद्धौ द्रष्टैव केवलः ।\nतेनात्र कारणाभावो न द्रष्टास्ति न दर्शनम् ॥१६॥\nशुद्धं किमपि तद्भाति स्वानुभूतमपि स्फुटम् ।\nयदवाच्यमनाद्यन्तमेकं द्वैतैक्यवर्जितम् ॥१७॥\nएकः कालो यथा कल्पः प्रकाशश्चोभयात्मकः ।\nबीजं वा फलपुष्पान्तं ब्रह्म सर्वात्मकं तथा ॥१८॥\nयदन्यस्य महत्कुड्य तदन्यस्यामलं नभः ।\nदृष्टमेतत्स्थिरस्वप्नसंकल्पभ्रमभूमिषु ॥१९॥\nस्वच्छं तदा तदात्मैकं भाति चिन्मात्र खं यथा ।\nस्वप्ने जागृतिवत्तद्वज्जाग्रत्स्वप्नेऽपि नान्यथा ॥२०॥\nअदृश्ये पवने यद्वददृश्यं सौरभं स्थितम् ।\nचिन्मात्रेऽप्रतिघे तद्वज्जगदप्रतिघं स्थितम् ॥२१॥\nसमस्तमननत्यागे योऽसि सोऽसि निरामयः ।\nबहिरन्तरनन्तात्मा सुस्थितोऽपि निरन्तरम् ॥२२॥\nव्याध उवाच ।\nभगवन्प्राक्तनं कर्म केषामिह हि विद्यते ।\nकेषां न विद्यते तद्वद्विनापि भवतः कथम् ॥२३॥\nमुनिरुवाच ।\nसर्गादिषु स्वयं भान्ति ब्रह्माद्या ये स्वयंभुवः ।\nविज्ञप्तिमात्रदेहास्ते न तेषां जन्मकर्मणी ॥२४॥\nतेषामस्ति न संसारो न द्वैतं न च कल्पनाः ।\nविशुद्धज्ञानदेहास्ते सर्वात्मानः सदा स्थिताः ॥२५॥\nसर्गादौ प्राक्तनं कर्म विद्यते नेह कस्यचित् ।\nसर्गादौ सर्गरूपेण ब्रह्मैवेत्थं विजृम्भते ॥२६॥\nयथा ब्रह्मादयो भान्ति सर्गादौ ब्रह्मरूपिणः ।\nभान्ति जीवास्तथान्येऽपि शतशोऽथ सहस्रशः॥९७॥\nकिंतु ये ब्रह्मणोऽन्यत्वं बुध्यन्ते सात्त्विकोद्भवाः ।\nअबोधा ये त्वचिदाख्यं बुद्ध्वा द्वैतमिदं स्वयम् ॥२८॥\nतेषामुत्तरकालं तत्कर्मभिर्जन्म दृश्यते ।\nस्वयमेव तथा भूतैस्तैरवस्तुत्वमाश्रितम् ॥२९॥\nयैस्तु न ब्रह्मणोऽन्यत्वं बुद्धं बोधमहात्मनि ।\nनिरवद्यास्त एतेऽत्र ब्रह्मविष्णुहरादयः ॥३०॥\nसर्वात्म संविदोऽच्छत्वं ब्रह्मात्मन्येव संस्थितम् ।\nतत्क्वचिज्जीववद्भानं स्वयमात्मनि पश्यति ॥३१॥\nयत्र वेत्ति तु जीवत्वं तत्राविद्येति तिष्ठति ।\nतत्र संसृतिनाम्नात्मा धत्ते रूपं तथास्थितम् ॥३२॥\nस्वयमेव हि कालेन बुद्ध्वा स्वं रूपमात्मनः ।\nस्वयमेव स्वरूपस्थं ब्रह्मैव भवति स्वयम् ॥३३॥\nयथा द्रवत्वादम्ब्वन्तरेति चावर्ततामिव ।\nब्रह्म चित्त्वात्तथैतीव सर्गतामस्य सर्गकम् ॥३४॥\nब्रह्मभानमयं सर्गो न स्वप्नो न च जागरः ।\nकस्य कान्यत्र कर्माणि कीदृशानि कियन्ति वा॥३५॥\nवस्तुतः कर्म नास्त्येव नाविद्यास्ति न सर्गधीः ।\nस्वसंवेदनतः सर्वमसदेव प्रवर्तते ॥३६॥\nब्रह्मैव सर्गो भूतात्मा कर्म जन्मेति कल्पनाः ।\nस्वयं कुर्वदिदं भाति विभुत्वात्कल्पितार्थभाक् ॥३७॥\nन संभवति जीवस्य सर्गादौ कर्म कस्यचित् ।\nपश्चात्स्वकर्म निर्माय भुङ्क्ते कल्पनया स चित् ॥३८॥\nजलावर्तस्य को देहः कानि कर्माणि चोच्यताम् ।\nयथाम्बुमात्रमावर्तो ब्रह्ममात्रं तथा जगत् ॥३९॥\nयथा स्वप्नेषु दृष्टानां न प्राक्कर्म नृणां भवेत् ।\nआदिसर्गेषु जीवानां तथा चिन्मात्ररूपिणाम् ॥४०॥\nसर्गे सर्गतया रूढे भवेत्प्राक्कर्मकल्पना ।\nपश्चाज्जीवा भ्रमन्तीमे कर्मपाशवशीकृताः ॥४१॥\nसर्ग एव न सर्गोऽयं ब्रह्मेत्थं किल तिष्ठति ।\nयत्र तत्र क्व कर्माणि कानि वा कस्य तानि वा ॥४२॥\nअपरिज्ञानमात्रं यत्स्वयं वै परमात्मनः ।\nतदेतत्कर्म बन्धाय तत्तज्ज्ञस्योपशाम्यति ॥४३॥\nयावद्यावत्परिज्ञानं पण्डितस्य प्रवर्तते ।\nतावत्तावत्तदैवास्य कर्म शाम्यति बन्धनम् ॥४४॥\nयन्नाम किल नास्त्येव तच्छान्तौ का कदर्थना ।\nपरमार्थादृते बन्धः किंचिन्नाम न विद्यते ॥४५॥\nतावन्माया भवभयकरी पण्डितत्वं न याव-\nत्तत्पाण्डित्यं पतसि न पुनर्येन संसारचक्रे ।\nयत्नं कुर्यादविरतमतः पण्डितत्वेऽमलात्म-\nज्ञानोदारे भयमितरथा नैव वः शान्तिमेति ॥४६॥"
  },
  {
    "text": "इत्यार्षे श्रीवासिष्ठमहा० वा० दे० मो० नि० उ० अ० वि- शवो- कर्मनिर्णयो नाम द्विचत्वारिंशदधिकशततमः सर्गः ॥१४२॥"
  }
]
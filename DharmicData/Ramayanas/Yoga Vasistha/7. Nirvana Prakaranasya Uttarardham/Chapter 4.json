[
  {
    "text": "श्रीवसिष्ठ उवाच ।\nसाहंतादिजगच्छान्तौ बोधे संवित्कलात्मनि ।\nसंशान्तदीपसंकाशस्त्यागः सिद्ध्यति नान्यथा ॥१॥\nन त्यागः कर्मसंत्यागो बोधस्त्याग इति स्मृतः ।\nअजगत्प्रतिभैकात्मा योऽनहंतादिरव्ययः ॥२॥\nअयं सोहमिदं तन्म इति निःस्नेहदीपवत् ।\nशान्ते परमनिर्वाणे प्रबोधात्मेति शिष्यते ॥३॥\nअयं सोहमिदं तन्मे शान्तमित्येव यस्य नो ।\nन ज्ञानं तस्य नो शान्तिर्न त्यागो न च निर्वृतिः ॥४॥\nममेदमयमेवाहमित्येतावति यः क्षयः ।\nबोधात्मा शिवमाशान्तं तस्मादन्यन्न विद्यते ॥५॥\nअहमंशे विदा क्षीणे सर्वमेव क्षयं गतम् ।\nन किंचिच्च क्वचित्क्षीणं निर्वाणैकघनं स्थितम् ॥६॥\nअहविदनहंवित्त्वादेव शाम्यत्यविघ्नतः ।\nएतावन्मात्रसाध्येयं किमिवेयं कदर्थना ॥७॥\nअहंनाहमिति भ्रान्तिर्न च चित्त्वादृतेऽस्ति सा ।\nचित्त्वं चाकाशविशदमतः क्वैषा भ्रमस्थितिः ॥८॥\nन भ्रमो भ्रमणं नैव न भ्रान्तिर्भ्रामकोऽस्ति वा ।\nअनालोकनमेवेदमालोकान्नेदमस्ति ते ॥९॥\nविद्धि चिन्मात्रमेवेदमसद्रूपोपमं ततम् ।\nतेनालं मौनमास्स्वैवं सर्वं निर्वाणमात्रकम् ॥१०॥\nयेनैवाशु निमेषेण त्वहमित्येव चेतति ।\nतेनैव नाहमित्येव चेतित्वाशु न शोच्यते ॥११॥\nअहंभावं नभोर्थेन निर्वाच्यारूढबाणवत् ।\nअजस्रमाशु वाऽक्षीणं तिष्ठावष्टब्धतत्पदः ॥१२॥\nसनभोर्थामहन्तां त्वं चेतन्नेवमनारतम् ।\nसर्वभावैरनारूढो भव तीर्णभवार्णवः ॥१३॥\nस्वभावमात्रविजये स्वयं यस्य न वीरता ।\nतस्योत्तमपदप्राप्तौ पशोर्ब्रूहि कथैव का ॥१४॥\nषड्वर्गो निर्जितः पूर्वं येनोत्तमविदा स्वतः ।\nभाजनं स महार्थानां नेतरो नरगर्दभः ॥१५॥\nयस्य स्वान्तर्मनोवृत्तिर्जीयमाना जिताथवा ।\nविषयः स विवेकानां स पुमानिति कथ्यते ॥१६॥\nअर्थो दृषदिवाम्भोधौ यो य आपतति त्वयि ।\nतस्मादेव पलायस्व नाहमित्येव भावयन् ॥१७॥\nनाहमस्मीति बुद्ध्वापि सोपपत्तिकमप्यलम् ।\nजानानो ज्ञप्तिमात्रं च किमज्ञ इव मुह्यसि ॥१८॥\nन ज्ञेयमर्थतोऽस्तीह हेम्नीव कटकादिता ।\nभ्रान्तिमात्रादृते सा च शाम्यत्यस्मरणेन ते ॥१९॥\nयो यो भाव उदेत्यन्तस्त्वयि स्पन्द इवानिले ।\nनाहमस्मीति चिद्वृत्त्या तमनाधारतां नय ॥२०॥\nलोभो लज्जा मदो मोहो येनादाविति नो जिताः ।\nनिरर्थकमनर्थेऽस्मिन्स किमर्थं प्रवर्तते ॥२१॥\nअहन्त्वं पवने स्पन्द इव यत्त्वयि संस्थितम् ।\nपरमात्मनि तन्नान्यदेतत्स्पन्द इवानिले ॥२२॥\nअसर्गसंविदा सर्गः परेऽस्तोऽतिविराजते ।\nसंनिवेशविशेषेण दुरर्थोऽपि हि शोभते ॥२३॥\nपरमात्मा तु नोदेति नास्तं याति कदाचन ।\nन चास्मादन्यदस्तीति को भावोऽभाव एव वा ॥२४॥\nपरं परे पूर्णं पूर्णे शान्तं शान्ते शिवं शिवे ।\nइत्येवमात्रं विततं नाहं न च जगन्न धीः ॥२५॥\nअनिर्वाणे विनिर्वाणं शान्तं शान्ते शिवे शिवम् ।\nनिर्वाणमप्यनिर्वाणं सनभोर्थं न वापि तत् ॥२६॥\nशस्त्राघाताः प्रसह्यन्ते सह्यन्ते व्याधिवेदनाः ।\nनाहमित्येवमात्रस्य सहने का कदर्थना ॥२७॥\nजगत्पदार्थसार्थानामहमित्यक्षयोऽङ्कुरः ।\nतस्मिन्निर्मूलतां याते जगन्निर्मूलतां गतम् ॥२८॥\nबाष्पेणेवाहमर्थेन निःसारेणापि सारवत् ।\nव्यामलः परमादर्शस्तच्छान्तौ संप्रसीदति ॥२९॥\nअहमर्थः परे वायौ स्पन्दस्तत्प्रशमे तु तत् ।\nअनिर्देश्यमनाभासमनन्तमजमव्ययम् ॥३०॥\nअहमर्थः पुरो द्रव्यप्रतिबिम्बप्रदश्चिति ।\nतच्छान्तौ सा निराभासमनन्तमजमव्ययम् ॥३१॥\nअहमर्थाम्बुदे क्षीणे परमार्थशरन्नभः ।\nपरयानन्तया लक्ष्म्या स्वच्छयाच्छं विराजते ॥३२॥\nअहमर्थमलोन्मुक्तमव्यक्तं ताम्रमङ्ग चेत् ।\nतत्परं परमाभासं संपन्नं हेम कान्तिमत् ॥३३॥\nयथा निरभिधार्थश्रीर्भजत्यव्यपदेश्यताम् ।\nतथानहन्ताहन्तेयं ब्रह्मत्वमधिगच्छति ॥३४॥\nअस्त्यहन्त्वे स्थितं ब्रह्म सनामेव पदार्थवत् ।\nशान्तवत्सदिवाभासं तद्वत्स व्यपदेशवान् ॥३५॥ ।\nअहमर्थो जगद्बीजं यदि दग्धमभावनात् ।\nतदहन्त्वं जगद्बन्ध इत्यादेः कलनैव का ॥३६॥\nसद्ब्रह्म शिवमात्मेति परे नामकलङ्किता ।\nउदेत्यहन्ता कुम्भत्वादिव मृद्धातुविस्मृतिः ॥३७॥\nअहमर्थादियं बीजात्सत्ता बिम्बलतोत्थिता ।\nयस्यां जगन्त्यनन्तानि फलान्यायान्ति यान्तिच ॥३८॥\nसाद्र्यब्ध्युर्वीनदी सेयं रूपालोकैषणादिका ।\nअहमर्थस्य मरिचबीजस्यान्तश्चमत्कृतिः ॥३९॥\nद्यौः क्षमा वायुराकाशं पर्वताः सरितो दिशः ।\nइत्यामोदोऽहमर्थोग्रकुसुमस्य विकासिनः ॥४०॥\nअहमर्थः प्रविसृतः प्रकटीकुरुते जगत् ।\nसद्रूपालोकमननं प्रवृत्त इव वासरः ॥४१॥\nप्रवृत्तेन दिनेनार्थः प्रकटीक्रियते यथा ।\nअसज्जगदहन्त्वेन क्षणान्निर्मीयते तथा ॥४२॥\nअहमित्यर्थदुस्तैललवो ब्रह्मणि वारिणि ।\nप्रसृतो यत्तदाश्वेतत्त्रिजगच्चक्रकं स्थितम् ॥४३॥\nउन्मेषमात्रेणाहन्ता जगन्त्यनुभवत्यहो ।\nन निमेषेण दृगिव सत्यानीत्यप्यसन्त्यलम् ॥४४॥\nअहमर्थे प्रविसृते संसारो ह्यनुभूयते ।\nनान्तर्भूय परिक्षीणे लोचनस्येव तारके ॥४५॥\nअहमंशे निरंशत्वं नीते शाश्वतसंविदा ।\nशाम्यतीयमशेषेण संसारमृगतृष्णिका ॥४६॥\nस्वसंविद्भावनामात्रसाध्येऽस्मिन्वरवस्तुनि ।\nसिद्धमात्रात्मनि स्वैरं मा खेदं गच्छमा भ्रमीम् ॥४७॥\nस्वयत्नमात्रसंसाध्यादसहायादिसाधनात् ।\nअनहंवेदनान्नान्यच्छ्रेयः पश्यामि तेऽनघ ॥४८॥\nविस्मृत्याहं त्वमास्स्व प्रविसृतविभवः\nपूरिताशेषविश्वो\nविष्वक्शैलान्तरिक्षक्षितिजलधिमरु-\nन्मार्गरूपोऽमलात्मा ।\nस्वस्थः शान्तो विशोकः करणमलकला-\nवर्जितो निष्प्रपञ्चो\nनिःसंचारश्चरात्मा सकलमसकलं\nचेति सिद्धान्तसारः ॥४९॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मो० निर्वाणप्रकरणे उत्तरार्धे अहंतानिरासो नाम चतुर्थः सर्गः ॥४॥"
  }
]
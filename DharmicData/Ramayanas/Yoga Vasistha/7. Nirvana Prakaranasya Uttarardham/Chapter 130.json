[
  {
    "text": "अथ राम उवाचास्य मुने केन विपश्चितः ।\nस्यादुपायेन दुःखान्तः प्राक्तनात्मोदयादिति ॥१॥\nश्रीवसिष्ठ उवाच ।\nयेनैवाभ्युदिता यस्य तस्य तेन विना गतिः ।\nन शोभते न सुखदा न हिताय न सत्फला ॥२॥\nविपश्चितोऽग्निः शरणं तत्प्रवेशादयं मृगः ।\nपूर्वरूपमवाप्नोति निर्मलं कनकं यथा ॥३॥\nकरोम्येतदहं सर्वं दृश्यतां दर्शयामि वः ।\nअग्निप्रवेशं हरिणः करोत्येषोऽधुना पुरः ॥४॥\nश्रीवाल्मीकिरुवाच ।\nइत्युक्त्वा स मुनिस्तत्र वसिष्ठः श्रेष्ठचेष्टितः ।\nउपस्पृश्य यथान्यायं स्वकमण्डलुवारिणा ॥५॥\nदध्यावनिन्धनं वह्निं ज्वालापुञ्जमयात्मकम् ।\nतद्ध्यानेन सभामध्याज्ज्वालाजालं समुद्ययौ ॥६॥\nअङ्गाररहिताकारमिन्धनेन विवर्जितम् ।\nस्वच्छं धमधमायन्तमधूममपकज्जलम् ॥७॥\nमुग्धमुग्धकचत्कान्ति हेममन्दिरसुन्दरम् ।\nउत्फुल्लकिंशुकाकारं संध्याम्बुदवदुत्थितम् ॥८॥\nदूरापसृतसभ्यं तज्ज्वालाजालं विलोकयन् ।\nमृगः प्राग्भक्तिभावेन प्रोल्ललास विलोकितैः ॥९॥\nतं समालोकयन्वह्निं विविक्षुः क्षीणदुष्कृतः ।\nपश्चादुपससाराशु दूरं सिंह इवोत्पतन् ॥१०॥\nएतस्मिन्नन्तरे ध्याने विचार्य मुनिपुङ्गवः ।\nमृगं विलोकितैः क्षीणपापं कुर्वन्नुवाच ह ॥११॥\nसंस्मृत्य प्राक्तनीं भक्तिं भगवन्हव्यवाहन ।\nकुरु कारुण्यतः कान्तं मृगमेनं विपश्चितम् ॥१२॥\nवदत्येवं मुनौ दूराद्धावित्वा नृपसंसदि ।\nमृगोऽग्निं वेगनिर्मुक्तः शरो लक्ष्यमिवाविशत् ॥१३॥\nज्वालाजालं प्रविष्टोऽसावादर्श इव बिम्बितः ।\nसंध्याभ्र इव विश्रान्तो दृष्टः स्पष्टशरीरकः ॥१४॥\nस पश्यत्स्वेव सभ्येषु मृगोऽथ नरतामगात् ।\nज्वालोदरे नभस्यभ्रलवो रूपान्तरं यथा ॥१५॥\nअदृश्यताथ ज्वालायामन्तःकनककान्तिमान् ।\nपुरुषः पावनाकारः कान्तावयवसुन्दरः ॥१६॥\nअर्कबिम्ब इवादित्यश्चन्द्रबिम्ब इवोडुपः ।\nमहाम्भसीव वरुणः संध्याभ्र इव वा शशी ॥१७॥\nचक्षुःकनीनिकाकोशे मुकुरे सलिले मणौ ।\nप्रतिबिम्ब इवार्काभो भक्तिनाधारपावकः ॥१८॥\nअनन्तरं सभामध्याद्वातैर्दीप इवाहतः ।\nज्वालाजालं ययौ क्वापि संध्याम्बुद इवाम्बरात् ॥१९॥\nकुटीकुड्येषु भग्नेषु प्रतिबिम्ब इवामरः ।\nअतिष्ठत्पुरुषस्तत्र पटान्नट इवोद्गतः ॥२०॥\nअक्षमालाधरः शान्तो हेमयज्ञोपवीतवान् ।\nअग्निशौचाम्बरच्छन्नः सद्यश्चन्द्र इवोदितः ॥२१॥\nअहो भा इति सभ्योक्त्या तस्य वेषस्य भासनात् ।\nभास्वानिव विशालाभो भास इत्येष शब्दितः ॥२२॥\nअसौ मूर्त इवाभासो भासनाम्ना भविष्यति ।\nसभास्थैः कैश्चिदित्युक्तं तेन भासः स उच्यते ॥२३॥\nअथोपविश्य तत्रैव स भासो ध्यानसंस्थितः ।\nआत्मोदन्तमशेषेण सस्मार प्राक्तनं तनौ ॥२४॥\nसभालोके गतस्पन्दे स्मयेनात्मनि तिष्ठति ।\nभासो मुहूर्तमात्रेण दृष्ट्वा स्वोदन्तमक्षतम् ॥२५॥\nआययौ पूर्वजन्मभ्यो ध्यानालोकाद्व्यबुध्यत ।\nसभामालोकयामास समुत्थाय यथाक्रमम् ॥२६॥\nस चागत्य वसिष्ठाय प्रणाममकरोन्मुदा ।\nज्ञानार्कप्राणद ब्रह्मन्नमस्तेऽस्त्वित्युदाहरत् ॥२७॥\nतमुवाच वसिष्ठोऽपि हस्तेन शिरसि स्पृशन् ।\nअद्य ते सुचिराद्राजन्नविद्यायाः क्षयोऽस्त्विति ॥२८॥\nरामं जयेति जल्पन्तं नतं दशरथोऽथ तम् ।\nआसनात्किंचिदुत्तिष्ठन्समुवाच हसन्निव ॥२९॥\nदशरथ उवाच ।\nस्वागतं तेऽस्तु भो राजन्निदमासनमास्यताम् ।\nअनेकभवसंभारभ्रान्त विश्रम्यतामिह ॥३०॥\nश्रीवाल्मीकिरुवाच ।\nवदत्येवं दशरथे विपश्चिद्भासनामभृत् ।\nविवेश विष्टरे विश्वामित्रादीन्प्रणमन्मुनीन् ॥३१॥\nदशरथ उवाच ।\nअहो बत चिरं कालमालानेनेव दन्तिना ।\nवन्येनाविद्यया दुःखमनुभूतं विपश्चिता ॥३२॥\nअसम्यग्बोधदुर्दृष्टेरहो नु विषमा गतिः ।\nव्योम्न्येव दर्शयत्येषा सर्गाडम्बरसंभ्रमम् ॥३३॥\nकियन्त्याश्चर्यमेतानि जगन्ति विततात्मनि ।\nसंततानि चिरं तानि विभ्रान्तानि विपश्चिता ॥३४॥\nव्योमात्मनोऽपि महिमायमहो नु कीदृगस्य स्वभावविभवस्य चिदात्मवृत्तेः ।\nयः शून्य एव परमात्मघनेऽम्बरेऽन्तरेवंविधानि विविधानि जगन्ति भान्ति ॥३५॥"
  },
  {
    "text": "इत्यार्षे श्रीवासिष्ठमहा० वाल्मीकीये दे० मो० निर्वाण० उ० अ० वि० मृगवह्निप्रवेशो नाम त्रिंशदधिकशततमः सर्गः ॥१३०॥"
  }
]
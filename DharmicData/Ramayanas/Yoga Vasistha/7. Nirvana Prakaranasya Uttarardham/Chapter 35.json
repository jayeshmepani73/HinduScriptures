[
  {
    "text": "श्रीवसिष्ठ उवाच ।\nदेशाद्देशान्तरं दूरं प्राप्तायाः संविदः क्षणात् ।\nयद्रूपममलं मध्ये परं तद्रूमात्मनः ॥१॥\nगच्छन्श्रृण्वन्स्पृशञ्जिघ्रन्नुन्मिषन्निमिषन्हसन् ।\nनूनं निरामयत्वाय नित्यमेतन्मयो भव ॥२॥\nतत एव निराभासात्सत्यान्निर्वासनैषणात् ।\nयथास्थितं यथाचारमचलाऽमरशैलवत् ॥३॥\nएतद्रूपमविद्यायाः प्रेक्षिता यन्न लभ्यते ।\nप्रेक्षिता लभ्यते चेत्सा तद्विद्यैव पराभवत् ॥४॥\nअविद्यासंभवाच्चेत्यचित्त्वे संभवतः क्व किम् ।\nचेत्यते कथमेवान्तः शान्तिरेव बलोदिता ॥५॥\nसत्यं ब्रह्म जगच्चैकं स्थितमेकमनेकवत् ।\nसर्वं वाऽसर्ववद्भाति शुद्धं चाशुद्धवत्ततम् ॥६॥\nअशून्यं शून्यमिव च शून्यं वाऽशून्यवत्स्फुटम् ।\nस्फारमस्फारमिव तदस्फारं स्फारसन्निभम् ॥७॥\nअविकारं विकारीव समं शान्तमशान्तवत् ।\nसदेवासदिवादृश्यं तदेवातदिवोदितम् ॥८॥\nअविभागं विभागीव निर्जाड्यं जडवद्गतम् ।\nअचेत्यं चेत्यभावीव निरंशं सांशशोभनम् ॥९॥\nअनहं सोऽहमिव तदनाशमिव नाशवत् ।\nअकलङ्कं कलङ्कीव निर्वेद्यं वेद्यवाहिवत् ॥१०॥\nआलोकि ध्वान्तघनवन्नववच्च पुरातनम् ।\nपरमाणोरपि तनु गर्भीकृतजगद्गणम् ॥११॥\nसर्वात्मकमपि त्यक्तदृष्टं कष्टेन भूयसा ।\nअजालमपि जालाढ्यं चाशेषवदनेकधा ॥१२॥\nनिर्मायमपि मायांशुमण्डलामलभास्करम् ।\nब्रह्म विद्धि विदांनाथमपामिव महोदधिम् ॥१३॥\nजगद्रत्नमहाकोशं तुलायां तूलकाल्लघु ।\nमायामरीचिशशिनमपि नेक्षणगोचरम् ॥१४॥\nअनन्तमपि निष्पारं न च क्वचिदपि स्थितम् ।\nआकाशे वनविन्यासनगनिर्माणतत्परम् ॥१५॥\nअणीयसामणीयांसं स्थविष्ठं च स्थवीयसाम् ।\nगरीयसां गरिष्ठं च श्रेष्ठं च श्रेयसामपि ॥१६॥\nअकर्तृकर्मकरणमकारणमकारकम् ।\nअन्तःशून्यतयैवैतच्चिराय परिपूरितम् ॥१७॥\nजगत्समुद्गकमपि नित्यं शून्यमरण्यवत् ।\nअनन्तशैलकठिनमप्याकाशलवान्मृदु ॥१८॥\nप्रत्येकं प्रत्यहं प्रायः पुराणं पेलवं नवम् ।\nआलोकमन्धकाराभं तमस्त्वालोकमाततम् ॥१९॥\nप्रत्यक्षमपि दुर्लक्ष्यं परोक्षमपि चाग्रगम् ।\nचिद्रूपमेव च जडं जडमेव चिदात्मकम् ॥२०॥\nअहमेवानहंभावमनहं वाऽहमेव च ।\nअन्यदेव तदेवाहमहमेवान्यदेव तत् ॥२१॥\nअस्य पूर्णार्णवस्यान्तरिमे त्रिभुवनोर्मयः ।\nस्फुरन्त इव तिष्ठन्ति स्वभावद्रवतात्मकाः ॥२२॥\nबिभर्ति सर्वमङ्गस्थं तुषारमिव शुक्लताम् ।\nभाति सर्वस्त्वनेनैव तुषारेणेव शुक्लता ॥२३॥\nअदेशकालावयवोऽप्येष देवो दिवानिशम् ।\nअसज्जगत्तनोतीव यथा वारितरङ्गकम् ॥२४॥\nएतस्मिन्विकसन्तीमा विपुलाकाशकानने ।\nजगज्जरठमञ्जर्यः प्रसरत्पत्रपञ्चकाः ॥२५॥\nएष स्वप्रतिबिम्बस्य स्वयमालोकनेच्छया ।\nअत्यन्तनिर्मलाकारः स्वयं मुकुरतां गतः ॥२६॥\nव्योमवृक्षफलस्यास्य स्वेच्छावयव उज्ज्वला ।\nसर्गोपलम्भ उद्यच्च चमत्कुर्वन्ति संविदि ॥२७॥\nअन्तस्थेन बहिष्ठेन नानानानातयात्मनि ।\nएष सोऽन्तर्बहिर्भाति भावाभावविभावया ॥२८॥\nएतद्रूपा पदार्थश्रीरेतस्मिन्नेतदिच्छया ।\nचमत्करोत्येतदर्थं जिह्वेव स्वास्यकोटरे ॥२९॥\nअस्याम्भसो द्रवत्वं यत्तदिदं जगदुच्यते ।\nसंवित्स्यादूपलम्भाङ्गं भुवनावर्तवृत्तिमत् ॥३०॥\nशाम्यत्यत्र पदार्थश्रीः सर्वासामेव भास्वति ।\nएतस्मादेव चोदेति स्वालोक इव तेजसः ॥३१॥\nइदमेव जगत्सर्वं शुक्लत्वं तुहिने यथा ।\nअत एताः प्रवर्तन्ते विद इन्दोरिवांशवः ॥३२॥\nएतस्माद्रङ्गतोऽनङ्गाज्जगच्चित्रमिदं स्थितम् ।\nविद्ध्यभावविकारादिशान्तमेतन्मयं ततम् ॥३३॥\nअस्माद्वनतरोरेताः स्वरूढा गगनाङ्गणे ।\nदृश्यशाखाः प्रवर्तन्ते जगज्जालगुलुच्छकाः ॥३४॥\nव्ययोदयवती नूनमत्र दृश्यतरङ्गिणी ।\nनानातानन्तकुसुमा वहत्यविचलाचले ॥३५॥\nअस्मिन्व्योमात्मके रङ्गे भुवनाभिनयभ्रमैः ।\nमृत्यत्यविरतारम्भं वारैर्नियतिनर्तकी ॥३६॥\nजगत्कोटिमहाकल्पकल्पोन्मेषनिमेषणः ।\nविताने नाट्यते भूयो जन्यते कालबालकः ॥३७॥\nउद्यत्स्वपि जगत्स्वेष शान्तमेवावतिष्ठते ।\nअनिच्छ एव मुकुरः प्रतिबिम्बशतेष्विव ॥३८॥\nभूतानां वर्तमानानां सर्गाणां संभविष्यताम् ।\nएषोऽकारणकं बीजं सर्गाणामिव कारणम् ॥३९॥\nअस्योन्मेषो जगल्लक्ष्मीर्निमेषः प्रलयागमः ।\nअनुन्मेषनिमेषोऽसावात्मन्येवावतिष्ठते ॥४०॥\nउद्यन्त्यमूनि सुबहूनि महामहान्ति\nसर्गागमप्रलयजन्मदशा जगन्ति ।\nसर्वाणि तान्ययमपारस्वरूप एव\nप्रस्पन्दनानि मरुदेव यथास्व शान्तम् ॥४१॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे उ० परब्रह्मस्वरूपवर्णनं नाम पञ्चत्रिंशः सर्गः ॥३५॥"
  }
]
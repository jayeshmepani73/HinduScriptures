[
  {
    "text": "श्रीवसिष्ठ उवाच ।\nचित्तवत्कचनं शान्ते यत्तत्तस्मान्न भिद्यते ।\nअव्याकृतामलतया क्वाऽतः सर्गादिसंभवः ॥१॥\nचित्तदीपे गते यान्ति भ्रान्तिवद्भान्ति खे स्थिते ।\nरूपालोकमनस्कारसंविदोऽम्बुद्रवोर्मयः ॥२॥\nनिरस्तकरणापेक्षं मरुतः स्पन्दनं यथा ।\nयथा विसरणं भासस्तथा जगदिदं परे ॥३॥\nद्रवत्वमिव कीलाले शून्यत्वमिव चाम्बरे ।\nस्पन्दत्वं मरुतीवेदं किमप्यात्ममयं परे ॥४॥\nमहाचिति महाकाशे यदिदं भासते जगत् ।\nतच्चित्त्वमेव कचति निर्मलत्वं मणाविव ॥५॥\nयथा द्रवत्वं पयसि यथा शून्यत्वमम्बरे ।\nयथा प्रस्पन्दनं वायौ महाचिति तथा जगत् ॥६॥\nवेत्ति वायुर्यथा स्पन्दं तथा वेत्ति जगच्चितिः ।\nन द्वैतैक्यादिभेदानां मनागप्यत्र संभवः ॥७॥\nअविवेकविवेकाभ्यां भासुरं भङ्गुरं जगत् ।\nबोधे सदैव सद्रूपमभासुरमभङ्गुरम् ॥८॥\nज्ञप्तिमात्रादृते शुद्धादादिमध्यान्तवर्जितात् ।\nनान्यदस्तीह निर्णीतं महाचिन्मात्ररूपिणः ॥९॥\nतत्कस्यचिच्छिवं शान्तं कस्यचिद्ब्रह्म शाश्वतम् ।\nकस्यचिच्छून्यतामात्रं कस्यचिज्ज्ञप्तिमात्रकम् ॥१०॥\nतदनन्तात्म चिद्रूपं चेत्यतामिव भावयत् ।\nस्वसंस्थमेव ज्ञेयत्वमज्ञत्वमिव गच्छति ॥११॥\nचित्तया नास्ति सत्ता च चित्तता नास्ति तां विना ।\nविना विना यथा वायोर्यथा स्पन्देषु कारणम् ॥१२॥\nतथा महाचितोच्छायाः सर्गसंवित्तिवृत्तिषु ।\nनित्यं सत्त्वमसत्त्वं वा हेतोरन्यानपेक्षणात् ॥१३॥\nइत्यत्रार्थोऽभविष्यत्स द्वित्वैकत्वास्तितावशात् ।\nकोऽत्र कल्पयिता द्वित्वमेकत्वं वा महाम्बरे ॥१४॥\nविष्वग्विश्वमपारैकपरमाकाशकोशता ।\nयथा स्पन्दानिलद्वित्वं शाब्दमेव न वास्तवम् ॥१५॥\nविश्वविश्वेश्वरद्वित्वं तथैवासन्मयात्मकम् ।\nसदेवासंभवद्द्वित्वं महाचिन्मात्रकं च यत् ॥१६॥\nविश्वाभासं तदेवेदं न विश्वं सन्न विश्वता ।\nदेशकालादिमत्त्वेन कदाचिद्धेम्नि सत्यता ॥१७॥\nकटकत्वस्य भिन्नस्य विश्वस्य च तथा परे ।\nद्वित्वैक्यासंभवे चात्र कार्यकारणता कुतः ॥१८॥\nस्याच्चेत्तत्कल्पनामात्रमेवैतन्नान्यवस्तुता ।\nशून्यता नभसीवात्र द्रवत्वमिव चाम्भसि ॥१९॥\nखे खलेखाप्यभिन्नेव किलास्ति जगदादिता ।\nयद्रूपं ब्रह्म तद्रूपं जगत्क्वात्र द्वितैकते ॥२०॥\nयद्रूपं व्योम तद्रूपमेवं शून्यं किलाखिलम् ।\nएकात्मनि तते स्वच्छे चिन्मात्रे सर्वरूपिणि ॥२१॥\nशिलापुत्रकसेनायां पाषाणत्व इवास्थिते ।\nकार्यकारणवैचित्र्यं कथं संभवति क्व वा ॥२२॥\nकथमव्योमता व्योम्नि द्वितीयासंभवाद्भवेत् ।\nप्रतिभात्मैव भारूपो भाति सर्गो महाचिति ॥२३॥\nपुत्रिकेवोपलोत्कीर्णा तन्मयत्वात्तदात्मिका ।\nसाधो यथास्थितस्यैवं बुद्ध्वा विश्वं प्रलीयते ॥२४॥\nकाष्ठमौनदशाभासं संसारमवशिष्यते ।\nयथा निमीलिताक्षस्य रूपालोकमनोभ्रमः ॥२५॥\nस्वप्ने जाग्रत्यनग्रस्थोऽप्यसन्नेवास्तिभावनात् ।\nतथैवोन्मीलिताक्षस्य रूपालोकमनोभ्रमः ॥२६॥\nस्वप्ने जाग्रत्यनग्रस्थोऽप्यसन्नेवास्तिभावनात् ।\nभावनोपशमं कृत्वा शिलीभूय यथास्थितम् ॥२७॥\nअशिलीभूतमेवान्तः स्वभावं सममास्यताम् ।\nआविवेकोपहारेण यथाप्राप्तार्थपूजनैः ॥२८॥\nबोधाय पूज्यतां बुद्ध्या स्वभावः परमेश्वरः ।\nविवेकपूजितः स्वात्मा सद्यः स्फारवरप्रदः ॥२९॥\nरुद्रोपेन्द्रादिपूजात्र जरत्तृणलवायते ।\nविचारशमसत्सङ्गबलिपुष्पैकपूजितः ॥३०॥\nसद्योमोक्षफलः साधो स्वात्मैव परमेश्वरः ।\nसत्यालोकनमात्रैकपूजितोऽनुत्तमार्थदः ॥३१॥\nयत्रास्त्यात्मेश्वरस्तत्र मूढः कोऽन्यं समाश्रयेत् ।\nसत्सङ्गशमसंतोषविवेकापूजितात्मनः ॥३२॥\nशिरीषकुसुमायन्ते शस्त्राहिविषवह्नयः ।\nदेवार्चनतपस्तीर्थदानान्यतिकृतान्यपि ॥३३॥\nभस्मायन्ते निरर्थत्वादविवेकामहात्मनाम् ।\nएतान्यपि विवेकेन क्रियन्ते सफलानि चेत् ॥३४॥\nविवेक एव तत्कस्मात्स्फुटमन्तर्न साध्यते ।\nयथाभूतार्थविज्ञानाद्वासनोपरमे परे ॥३५॥\nयत्नो विवेकशब्दाख्यो भवत्यात्मप्रसादतः ।\nतथा तथा विवेकोऽन्तर्वृद्धिं नेयः शमामृतैः ॥३६॥\nयथा यथा पुनः शोषमुपयाति न विभ्रमैः ।\nदेहसत्तामनादृत्य यथा भूतार्थदर्शनात् ॥३७॥\nलज्जां भयं विषादेर्ष्ये सुखं दुःखं जयेत्समम् ।\nजगदादि शरीरादि नास्त्येवादौ कुतोऽद्य तत् ॥३८॥\nकार्यं चेत्कारणस्यैतत्तथापि ब्रह्ममात्रकम् ।\nप्रतिभामात्रमेवाच्छं न तु ज्ञप्तेर्घटादि सत् ॥३९॥\nज्ञानात्मिकैव प्रतिभा ज्ञप्तिरेवाखिलं जगत् ।\nज्ञप्तिरप्यात्मतत्त्वश्रीः परिज्ञातोपशाम्यति ॥४०॥\nज्ञेयाभावे त्वनिर्वाच्या शिष्यते शाश्वतं शिवम् ।\nअशरीराद्यविश्वात्म सर्वं शान्तमिदं ततम् ॥४१॥\nज्ञानज्ञेयज्ञप्तिमुक्तं दृषन्मौनमिव स्थितम् ।\nशान्तान्तःकरणाः स्वस्थाः शिलापुत्रककोशवत् ॥४२॥\nचलन्तश्चालयन्तश्च ज्ञरूपा एव तिष्ठत ।\nअज्ञेयज्ञत्वसद्रूपाः सदसत्साररूपिणः ॥४३॥\nआकाशकोशविशदा भवता भवभूमयः ।\nयथास्थितं च तिष्ठन्ति गच्छन्तश्च यथागतम् ॥४४॥\nयथाप्राप्तैककर्माणः संपद्यन्ते बुधाः परम् ।\nअथवा सर्वसंत्यागशान्तान्तःकरणोज्ज्वलाः ॥४५॥\nएकान्तेष्वेव तिष्ठन्तु चित्रकर्मार्पिता इव ।\nसंकल्पशान्तौ संकल्पपुरवत्सर्वदाखिलम् ॥४६॥\nस्वप्नवच्च प्रबुद्धस्य सदैवास्तं गतं जगत् ।\nसनेत्ररूपानुभवं जातितोऽन्ध इव भ्रमैः ॥४७॥\nनिर्वाणं वर्णयन्नज्ञस्ताप्यतेऽन्तर्न शाम्यति ।\nकल्पनांशोपदेशेन लोकोऽविद्यामयात्मना ॥४८॥\nयेन केनचिदज्ञत्वात्कृतार्थोऽस्मीति मन्यते ।\nअकृतार्थः कृतार्थत्वं जानन्मौर्ख्यविमोहितः ॥४९॥\nविज्ञास्यत्यकृतार्थत्वं क्षणान्तरकदर्थनैः ।\nउपायं कल्पनात्मानमनुपायं विदुर्बुधाः ॥५०॥\nदुःखदत्वान्निमेषेण भावाभावैषणभ्रमैः ।\nजगद्भ्रमं परिज्ञाय यदवासनमासितम् ।\nविरसाशेषविषयं तद्धि निर्वाणमुच्यते ॥५१॥\nआख्यायिकार्थप्रतिभानमेत्य\nसंवेत्स्यचिद्वारि भराद्द्रवात्मा ।\nअवेद्यचिद्रूपमशेषमच्छ\nपश्यन्विनिर्वासि जगत्स्वरूपम् ॥५२॥\nजात्यन्धरूपानुभवानुरूपं\nयदागमैर्बुद्धमबोधरूपम् ।\nअधस्पदीकृत्य तदान्तरेऽस्मि-\nन्बोधे निपत्यानुभवो भवाभूः ॥५३॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे उ० निर्वाणोपदेशो नाम द्विचत्वारिंशः सर्गः ॥४२॥"
  }
]
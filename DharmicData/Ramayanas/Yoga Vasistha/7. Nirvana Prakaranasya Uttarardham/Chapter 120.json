[
  {
    "text": "सहचरा ऊचुः ।\nएवंप्रायाः कथाः कुर्वत्पश्यैनन्मिथुनं महत् ।\nपानं प्रवृत्तवत्सारं पातुं पद्मनिभेक्षण ॥१॥\nकदलीकन्दलीस्वच्छगुच्छाच्छोटनपण्डिताः ।\nविविधा वायवो वान्ति पुष्पकेसरमण्डिताः ॥२॥\nवान्ति वाता वनोद्वान्तविविधामोदमांसलाः ।\nपीतघर्मकणाः क्रान्तललनालकलालकाः ॥३॥\nकुलाचलगुहागेहवलनोद्यन्मृगाधिपाः ।\nसरन्त्यसुरसंरम्भैर्लवणार्णवमारुताः ॥४॥\nतमालतालतरललीलान्दोलनलालिताः ।\nअनिलाजलकल्लोलोत्क्रान्तकोमलपल्लवाः ॥५॥\nललन्नवलतावान्तपुष्पधूलिविधूसराः ।\nसरन्ति मरुतो मन्दमुद्यानेषु नृपा इव ॥६॥\nमधुरं वंशविश्रान्तो गातुमेष वनानिलः ।\nप्रवृत्तः पाण्डुनगरनारीभिरिव शिक्षितः ॥७॥\nनिकारः कर्णिकारेण पवनस्य यदा कृतः ।\nतदा परिहरन्त्येनं भ्रमरा अपि दूरतः ॥८॥\nन ददाति फलं किंचिदर्थिने न च पल्लवम् ।\nतालः स्तम्भतयाऽऽरम्भं ह्यरूपैव विनाऽऽकृतिः ॥९॥\nराग एव हि शोभायै निर्गुणानां जडात्मनाम् ।\nराजेव राजते राजन्रागेणैवैष किंशुकः ॥१०॥\nआगच्छ कर्णिकारोऽयं विकारस्यैव भाजनम् ।\nनिरामोदः किमेतेन निर्गुणेनेव जन्तुना ॥११॥\nविलोलमञ्जरीजालतडित्सङ्गस्थितोऽसितः ।\nचातकस्याम्बुदभ्रान्तिं तमालः कुरुते मुधा ॥१२॥\nपत्राला घनसंघाताः सच्छायावृतभूभृतः ।\nगुणानां महतां योग्या वंशा वंशा इवोन्नताः ॥१३॥\nहेमसान्वासनस्थोऽग्र्यो वातव्याधितटोऽम्बुदः ।\nतडित्पीताम्बरं धत्ते क्षुब्धं हरिरिवोद्भवः ॥१४॥\nप्रवेशनिर्गमव्यग्रतरत्खगशिलीमुखः ।\nप्रफुल्लकिंशुको भाति वीरो रक्त इवासृजा ॥१५॥\nमन्दारमञ्जरीपुञ्जपिञ्जराम्भोदमन्दिरे ।\nमहेन्द्रमस्तके मत्ताः सुप्ता गन्धर्वकामिनः ॥१६॥\nकल्पद्रुमवनच्छाया विश्रान्ता विततान्विताः ।\nपश्य पार्थिव गायन्ति सिद्धविद्याधराध्वगाः ॥१७॥\nपश्य कल्पद्रुमस्यास्य पल्लवे पल्लवे वने ।\nविश्रान्ताः सुरसुन्दर्यो गायन्ति च हसन्ति च ॥१८॥\nमन्दिरं मन्दपालस्य मन्दरे मृदुमन्दिरे ।\nमुनेरिदमुदारस्य भार्या सा यस्य पक्षिणी ॥१९॥\nअन्योन्यामतसिंहेभनकुलोरगकेलिकाम् ।\nपश्य मुन्याश्रमश्रेणिं सर्वर्तुकुसुमद्रुमाम् ॥२०॥\nविद्रुमद्रुममिश्राणामम्भोधितटवीरुधाम् ।\nबिम्बितार्काः कचन्त्येते पल्लवेषूदबिन्दवः ॥२१॥\nवीचयो रत्नमाणिक्यपदेष्वावर्तवृत्तिभिः ।\nविलसन्ति विलासिन्यो वक्षःस्विव विलासिनाम् ॥२२॥\nनागलोकेन्द्रलोकस्त्रीगमनागमनोद्भवः ।\nदिव्यो भूषणझांकारः श्रूयते नभसः श्रृणु ॥२३॥\nश्रवणोपान्तविभ्रष्टमदमत्तालिनीस्वरैः ।\nऐरावणस्नानभुवो गायन्तीव गुहा गिरेः ॥२४॥\nह्रसतोऽनुदिनं कृष्णपक्षे कृष्णान्तलेखिकाः ।\nदृश्यन्ते कृशगात्रस्य वास्तुकावलयोऽम्बुधेः ॥२५॥\nआमोदगन्धश्वसना सच्छाया शीतलाङ्गिका ।\nएकान्तदर्शिताकारा नानाकुसुमपूरिता ॥२६॥\nवनविन्यासवसना निर्झरामलहासिनी ।\nआस्तीर्णपुष्पास्तरणा धन्या वनविलासिनी ॥२७॥\nरमन्ते नन्दनोद्याने न तथोदारबुद्धयः ।\nयथोपशान्तशब्दासु शुद्धासु वनभूमिषु ॥२८॥\nसुविरक्तं मुनेश्चेतो रक्तं च विषयार्थिनः ।\nरमयन्ति समं रम्या विजना वनभूमयः ॥२९॥\nसलिलाधौतवप्राणामम्भोधितटभूभृताम् ।\nनूपुरैरिव रत्नौघैः पादा भान्ति ध्वनन्ति च ॥३०॥\nपुंनागनगविश्रान्ताः कान्तकाञ्चनकान्तयः ।\nहेमचूडाः खगा भान्ति दिवि देवगणा इव ॥३१॥\nभ्रमराम्भोदधूमाढ्याः फुल्लचम्पककाननाः ।\nकम्पन्ते पश्य वातेन ज्वलिता इव पर्वताः ॥३२॥\nकुर्वन्तं करवीराग्रलतान्दोलावदोलकम् ।\nकोकिलं कोकिलालिङ्ग्य लोलालापयति प्रियम् ॥३३॥\nलसत्कलकलारावमेता लावणसैन्धवीः ।\nपूर्णास्तटभुवो भूपैः पश्योपायनपाणिभिः ॥३४॥\nआ पूर्वादाऽपरस्माल्लवणजलनिधेरोत्तराद्दक्षिणाद्वा\nदेवोदग्राजिशिष्टा इह नरपतयः पादपीठीक्रियन्तां\nदीयन्तां मण्डलानां दिशि दिशि च यथाशास्त्रमस्त्राण्यवन्या\nरक्षायै क्षान्तिपूर्वं चिरमतुलबलं शान्तया शासनानि ॥३५॥"
  },
  {
    "text": "इत्यार्षे श्रीवासि० वा० दे० मो० निर्वा० अविद्यो० विप० दिगन्तरवृत्तिवाय्वादिवर्णनं नाम विंशत्यधिकशततमः सर्गः ॥१२०॥"
  }
]
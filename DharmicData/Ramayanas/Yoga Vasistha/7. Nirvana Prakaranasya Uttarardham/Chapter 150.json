[
  {
    "text": "मुनिरुवाच ।\nएवंप्रकारया युक्त्या तेनायं मुनिना तदा ।\nतथाहं बोधितो येन गतो विदितवेद्यताम् ॥१॥\nततोऽसौ न मया त्यक्तश्चिरप्रार्थनया तया ।\nअवसत्तेन तत्रासौ मृतस्यापि तथैव च ॥२॥\nयेनैतन्मुनिना प्रोक्तमिन्दूदयशुभं वचः ।\nसोऽयं पश्य मुनिश्रेष्ठस्तव पार्श्वे व्यवस्थितः ॥३॥\nअनेनोक्तमनुक्तेन ममैतन्मोहघातिना ।\nदृश्यपूर्वापरज्ञेन यज्ञेनेवात्तमूर्तिना ॥४॥\nअग्निरुवाच ।\nतदाकर्ण्य वचस्तस्य मुनेर्व्याधोऽभवत्तदा ।\nप्रत्यक्षः स्वप्नसर्गः किमिति खिन्न इव स्मयात् ॥५॥\nव्याध उवाच ।\nअहो महच्चित्रमिदं मुने मनसि दुःसहम् ।\nकथितं मेऽद्य भवता भवतापापहारिणा ॥६॥\nयत्स्वप्नकथितस्येयं जाग्रत्प्रत्यक्षतोच्यते ।\nलभ्यतेऽपि च तन्नाम वेद चित्रमिदं मुने ॥७॥\nकथमेष महान्स्वप्नपुरुषः स मुनीश्वर ।\nजाग्रत्यपि स्थिरीभूतो भूतो बालमतेरिव ॥८॥\nएवमाश्चर्यमाख्यानमुच्यतां मे यथाक्रमम् ।\nकुतः कस्य किमेतद्वा परमो हि स विस्मयः ॥९॥\nमुनिरुवाच ।\nततः श्रृणु महाभाग वृत्तं चित्रं किमत्र मे ।\nकथयामि समासेन सहसा मां कुरु त्वराम् ॥१०॥\nअनेनैतत्तदा तत्र वर्णितं बोधनाय मे ।\nबुधोऽहमभवं चाशु महतोऽस्य तया गिरा ॥११॥\nतत एतद्गिरा पूर्वः स्वस्वभावः स्मृतो मया ।\nअवदातोऽवदातेन नभसेव तपात्यये ॥१२॥\nअहो नु सोऽहमभवं मुनिरित्युदिताशयम् ।\nअहमासं हृदा स्फीतात्स्नातोऽवस्थितविस्मयात्॥१३॥\nइमां भोगास्थयावस्थां प्राप्तोऽस्म्यज्ञ इवाध्वगः ।\nधावञ्छ्रमार्तिरम्ब्वर्थी व्यर्थया मृगतृष्णया ॥१४॥\nकष्टं दृश्योपलम्भेन भ्रान्तिमात्रात्मना सता ।\nबालो वेतालकेनेव प्राज्ञोऽपि च्छलितो ह्यहो ॥१५॥\nअहो नु चित्रमेतेन मिथ्याज्ञानेन वल्गता ।\nनीतः सर्वार्थशून्येन पदवीं कामिमामहम् ॥१६॥\nअथवा यः सोऽहमपि भ्रान्तिमात्रं न सन्मयः ।\nतथापि चित्रशतता यन्नामासद्विडम्ब्यते ॥१७॥\nनाहमस्मि न चैवेयमिदं नायमपि भ्रमः ।\nचित्रं सर्वमिदं मिथ्या सर्वं च सदिव स्थितम् ॥१८॥\nकिमिदानीं मया कार्यमिह बन्धभिदान्तरः ।\nविद्यते मेऽङ्कुरश्छेद्यं तत्तावत्संत्यजाम्यहम् ॥१९॥\nआस्तामेतदविद्यैषा व्यर्थरूपा किमेतया ।\nभ्रान्त्या भ्रान्तिरसद्रूपा त्यक्तैवैषा मयाधुना ॥२०॥\nउपदेष्टा मुनिरयमेषोऽत्र भ्रान्तिमात्रकम् ।\nब्रह्मैवाहमिवाभाति रूपमेतद्दिवाभ्रवत् ॥२१॥\nतदेवं तावदुदितज्ञानं वक्ष्ये महामुनिम् ।\nइति संचिन्त्य स मुनिस्तत्र प्रोक्त इदं मया ॥२२॥\nमुनिनायक गच्छामि तच्छरीरमिदं निजम् ।\nद्रष्टुं यच्च प्रवृत्तोऽस्मि शरीरं तदपीक्षितुम् ॥२३॥\nइत्याकर्ण्य स मामाह हसन्मुनिवरस्तदा ।\nकुतस्तौ भवतो देहौ तौ सुदूरतरं गतौ ॥२४॥\nगच्छात्मनैव वा पश्य वृत्तान्तं वृत्तकोविद ।\nपश्य तावद्यथावृत्तं दृष्टान्तं ज्ञास्यसि स्वयम् ॥२५॥\nइति संचिन्त्य तं देहं विदं भूसत्तयाऽऽस्मिकम् ।\nत्यक्त्वा चिदात्मा तत्प्राणात्पवने योजितो मया ॥२६॥\nप्राक्तनं देहमालोक्य यावदायाम्यहं मुने ।\nइहैव तावत्स्थातव्यमित्युक्त्वाहं गतोऽनिलम् ॥२७॥\nअथ वातरथारूढो गगनं भ्रान्तवानहम् ।\nपुष्पामोद इवानन्तं गत्वा च त्वरया चिरम् ॥२८॥\nततश्चिरमपि भ्रान्त्वा यदा गलविलं चलन् ।\nअहं न प्राप्तवांस्तस्य किंचिदस्याशयस्थितः ॥२९॥\nतदा खेदमुपायातः परमं पुनरागतः ।\nइदमेव जगज्जालमहमालानमात्मनः ॥३०॥\nइहेमं लब्धवानग्रे ततो मुनिमनुत्तमम् ।\nपृष्टवानहमेकाग्रस्तत एवमिदं गृहे ॥३१॥\nकिमेतद्भगवन्ब्रूहि पूर्वापरविदांवर ।\nत्वं पश्यसि यथावृत्तमुत्तमज्ञानचक्षुषा ॥३२॥\nयस्य देहं प्रविष्टोऽहं स च मद्वपुरेव च ।\nक्व तावुभौ गतौ देहौ न लब्धौ केन हेतुना ॥३३॥\nमयातिचिरमाभोगि भ्रान्तं संसारमण्डलम् ।\nस्थावरादाऽऽत्मनः कस्मात्प्राप्तं गलबिलं न तत् ॥३४॥\nगत्वेति पृष्टः स मुनिः समुवाच महाशयः ।\nजानासि तत्स्वयं कस्मादिति तामरसेक्षण ॥३५॥\nएतदालोकयसि चेत्स्वयं योगैकसंविदा ।\nतत्पश्यस्येव निःशेषं यथा करतलाम्बुजम् ॥३६॥\nतथापि यदि शुश्रूषा तवास्ति वचसा मम ।\nतदिदं श्रृणु वक्ष्यामि यथावृत्तमखण्डितम् ॥३७॥\nतपस्तामरसोष्णांशुः कल्याणकमलाकरः ।\nज्ञानाब्जस्य हरेर्नाभिर्नास्ति तावदयं भवान् ॥३८॥\nस त्वं कदाचित्तपसि स्थितः स्वप्नदिदृक्षया ।\nकस्यचिद्धृदयं जन्तोः प्रविष्टः पुष्टसंविदा ॥३९॥\nयत्त्वं प्रविष्टो हृदयं तत्रेदं भुवनत्रयम् ।\nदृष्टवानसि विस्तीर्णं रोदसी विपुलोदरम् ॥४०॥\nइति त्वयि चिरं व्यग्रे देहस्तस्य तथापि च ।\nस संसुप्ताकृतिर्यत्र स्थितस्तत्र महावने ॥४१॥\nलग्नोऽग्निर्धूमधूम्राभ्रसाम्बराम्बरडम्बरः ।\nवलद्वलचलालातचक्रसूर्येन्दुमण्डलः ॥४२॥\nदग्धाभ्रभस्मसंपूर्णधूमाभ्रासितकम्बलैः ।\nआनीलाकाशदलपैरिव संछादिताम्बरः ॥४३॥\nदरीगृहविनिष्क्रान्तसिंहनिर्ह्रादतर्जितैः ।\nस्फुटैश्चटचटास्फोटैर्जडीकृतदिगन्तरः ॥४४॥\nतालीतमालमालानां गतानामग्निवृक्षताम् ।\nपातैरुत्पातवह्न्यभ्रकवत्करकरैर्घनः ॥४५॥\nदूरदेशगतैर्दृष्टस्थिरसौदामनीधिया ।\nद्रवत्कनकनिष्यन्दकुट्टिमं व्योम दर्शयन् ॥४६॥\nकणैस्तारागणं कान्तैर्व्योम्नि द्विगुणतां नयन् ।\nवक्षःस्थबालवनितानयनानन्दनन्दनः ॥४७॥\nज्वालाधमधमाशब्दप्रध्मातगगनोदरः ।\nदरीगृहविनिष्क्रान्तभ्रान्तोन्निद्रवनेचरः ॥४८॥\nअर्धदग्धद्रवत्सिंहमृगव्याधविहंगमः ।\nक्वथत्सरःसरित्स्रोतोरन्धितोग्रवनेचरः ॥४९॥\nवलज्ज्वालाज्वलद्बालचमरीचारुचञ्चुरः ।\nदह्यमानवनप्राणिमेदोगन्धावृताम्बुदः ॥५०॥\nतेन कल्पाग्निकल्पेन वल्गता वनवह्निना ।\nसयुष्मदाश्रमो दग्धः सर्पेणेव प्रसर्पता ॥५१॥\nव्याध उवाच ।\nतत्र तस्याग्निदाहस्य हेतुः कः प्राकृतो मुने ।\nतद्वनं ते बटुवराः सर्वं नष्टं कथं सह ॥५२॥\nमुनिरुवाच ।\nसंकल्पकमनस्पन्दः संकल्पादिक्षयोदये ।\nयथा हेतुर्निरास्पन्दोऽचिराद्धि त्रिजगत्तथा ॥५३॥\nहृदये च वनान्ते च क्षोभाक्षोभेषु कारणम् ।\nयथा स्पन्दोऽचिरात्स्पन्दस्तथा त्रिजगतामिह ॥५४॥\nधातुः संकल्पनगरं जगत्तत्स्पन्दनं त्विह ।\nप्रजोदयक्षयक्षोभवर्षावर्षादिकारणम् ॥५५॥\nब्रह्मादिमानसोऽप्यस्य सोऽप्यन्यत्र चिदम्बरे ।\nइत्यपर्यवसानेयं शान्तैका चिन्नभोगतिः ॥५६॥\nचितिनभसि चिन्नभःश्रीः\nकचतीति निरामया विदुषाम् ।\nमूर्खाणां तु यथैषा\nयादृग्वा तन्मयीह न सत् ॥५७॥"
  },
  {
    "text": "इत्यार्षे श्रीवासिष्ठमहारामायणे वाल्मी० दे० मो०नि०उ०अ०वि० श० परमोपदेशो नाम पञ्चाशदधिकशततमः सर्गः ॥१५०॥"
  }
]
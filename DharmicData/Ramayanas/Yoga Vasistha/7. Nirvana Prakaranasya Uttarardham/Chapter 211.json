[
  {
    "text": "श्रीवसिष्ठ उवाच ।\nइति तत्रोपविश्याहं पूजितस्तेन भूभुजा ।\nप्रयोजनं स्वं संपाद्य स्वर्गन्तुं गगनं प्लुतः ॥१॥\nअद्यैतद्भवता प्रोक्तं मया मतिमतां वर ।\nअनया सुदृशा शान्तमनाः स्वात्मा भविष्यसि ॥२॥\nब्रह्मैव तदिदं सर्वं निर्नामैवामलं नभः ।\nकिमप्येवाजमाशान्तमादिमध्यान्तवर्जितम् ॥३॥\nचिद्भानमात्रमित्युक्तं ब्रह्मेति कलिताभिधम् ।\nपरात्परमिति प्रोक्तं तत्तु निर्नामकं पदम् ॥४॥\nश्रीराम उवाच ।\nसिद्धसाध्ययमब्रह्मविद्याधरदिवौकसाम् ।\nब्रह्मन्कथय दृश्यन्ते लोका लोकधराः कथम् ॥५॥\nश्रीवसिष्ठ उवाच ।\nसिद्धसाध्ययमब्रह्मविद्याधरदिवौकसाम् ।\nअन्येषामपि भूतानामपूर्वाणां महात्मनाम् ॥६॥\nप्रतिरात्रं प्रतिदिनं पुरः पश्चादुपर्यधः ।\nपश्यस्यालोकयँल्लोकानपश्यंश्च न पश्यसि ॥७॥\nएते लोकाः किलैतेषां नाभ्यासः स्थानदूरगाः ।\nएते संकल्पलोकाख्या व्याप्तमेभिः किलाखिलम् ॥८॥\nयथैते कल्पनालोका अयं लोकस्तथैव नः ।\nयथा काल्पनिको वातो लोकालोकास्तथैव ते ॥९॥\nसंकल्पस्वप्नलोका ये तव भान्ति दिवानिशम् ।\nत एव तादृशाश्चान्ये संकल्पेन स्थिरीकृताः ॥१०॥\nध्यानेन त्वमपीतांश्चेत्स्थिरतां सुस्थिरात्मना ।\nनयस्याशु तदेवैते स्थिरतां यान्त्यविघ्नतः ॥११॥\nयथाभिमतविस्तारा यथाभिमतसंपदः ।\nसंकल्पभाववलितो जनः पश्यति सिद्धवत् ॥१२॥\nकिंतु ते स्थिरतां नीताः सिद्धैः स्वर्यानसंपदा ।\nअस्थिरैर्ध्यानविश्रान्तौ तैर्दुःखैस्तदमी कृताः ॥१३॥\nजगदप्रतिघं सर्वं शान्तचिद्व्योम सर्वदा ।\nयथा दृढं संविदितं तथैवाभाति नान्यथा ॥१४॥\nन भात्येवासंविदितमस्ति नास्ति न चोद्यता ।\nशून्यं ह्यप्रतिघं चैतत्पराकाशमरोधकम् ॥१५॥\nचित्स्वभावतया भातं भारूपमिव दृश्यते ।\nअस्मिंश्चिदभिमानश्च विद्यते न स्वभावतः ॥१६॥\nकार्यकारणभावाच्चेत्कथैवात्र न विद्यते ।\nव्योम्नोऽनन्तस्य सिद्धस्य किं कथं किल जायते ॥१७॥\nयच्च जातमिवाभाति व्योम्नि व्योमैव तत्तथा ।\nतत्रैकद्वित्वकलना कीदृशी स्यादरूपिणी ॥१८॥\nतद्धि यादृशमेवासीत्तादृगेवावतिष्ठते ।\nनिर्विकारं यथा स्वप्ने व्योमैवाचलवद्भवेत् ॥१९॥\nसंकल्पे चित्तमाकारं यथोदेत्यद्रिलीलया ।\nन च सोऽद्रिर्न तद्व्योम तथा ब्रह्म जगत्स्थितिः ॥२०॥\nकाष्ठवन्मौनमास्थाय रटन्तोऽपि महाधियः ।\nइह व्यवहरन्त्येते बुधा दारुनरा इव ॥२१॥\nयथा वारिणि वर्तन्ते तरङ्गावर्तवृत्तयः ।\nअनन्याः परिवर्तन्ते तथा ब्रह्मणि सृष्टयः ॥२२॥\nयथा वायौ परिस्पन्दा यथा व्योमनि शून्यता ।\nअनन्याश्चाप्यमूर्ताश्च तथा ब्रह्मणि सृष्टयः ॥२३॥\nयथा संकल्पनगरं शून्यमेव पुरं स्थितम् ।\nसाकारमप्यनाकारं ब्रह्मणीदं तथा जगत् ॥२४॥\nचिरानुभूतमप्यर्थकार्यपीदं जगत्त्रयम् ।\nशून्यमेव निराकारं संकल्पनगरं यथा ॥२५॥\nयदेव चित्तसंकल्पस्तदेव नगरं यथा ।\nतदा तथायं ब्रह्माच्छं तदेव जगदुच्यते ॥२६॥\nचिरं नित्यानुभूतोऽपि जगदर्थो न किंचन ।\nविद्यते पुरुषस्येह स्वप्ने स्वमरणं यथा ॥२७॥\nस्वप्ने पुंसा मृतेनापि स्वदाहो दृश्यते यथा ।\nअसदेव सदाभासं जगद्दृष्टं परे तथा ॥२८॥\nजगत्ता चाजगत्ता च परस्यैवामलं वपुः ।\nपराभिधानं च परं न च सत्परमार्थतः ॥२९॥\nइत्थमस्तु यदि वान्यथास्तु वा\nमैव भूद्भवतु कोऽत्र संभ्रमः ।\nमुञ्च फल्गुनि फले फलग्रहं\nबुद्धवानसि कृतं परिश्रमैः ॥३०॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मो० नि० उ० परमार्थोपदेशो नामैकादशाधिकद्विशततमः सर्गः ॥२११॥"
  }
]
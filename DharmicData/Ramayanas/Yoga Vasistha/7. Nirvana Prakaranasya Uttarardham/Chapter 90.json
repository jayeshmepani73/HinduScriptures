[
  {
    "text": "श्रीराम उवाच ।\nअनन्तरं वद ब्रह्मञ्जगन्ति भवता तदा ।\nभूमण्डलानां हृदये क्वचिद्दृष्टानि नैव वा ॥१॥\nश्रीवसिष्ठ उवाच ।\nपरात्मजाग्रत्स्वप्नोर्वीमण्डलौघात्मना मया ।\nततोऽनुभूतं हृदये दृष्टं च परया दृशा ॥२॥\nयावत्तथैव सर्वत्र जगज्जालमवास्थितम् ।\nसर्वं दृश्यमयं शान्तमपि द्बैतमयात्मकम् ॥३॥\nजगन्ति सन्ति सर्वत्र सर्वत्र ब्रह्म संस्थितम् ।\nसर्वं शून्यं परं शान्तं सर्वमारम्भमन्थरम् ॥४॥\nसर्वत्रैवास्ति पृथ्व्यादि स्थूलं तच्च न किंचन ।\nचिद्व्योमैव यथा स्वप्नपुरं परमजातवत् ॥५॥\nनेह नानास्ति नो नाना न नास्तित्वं न चास्तिता ।\nअहमित्येव नैवास्ति यत्र तत्र कुतोऽस्ति किम् ॥६॥\nअनुभूतमपीदं सदहमित्यादिरूपकम् ।\nनास्त्येव यदि वाप्यस्ति तद्ब्रह्माजमनामयम् ॥७॥\nयत्स्वप्नपुरमेवेदं सर्गादावेव चिन्नभः ।\nअस्तितानास्तिते तत्र कीदृशे क्व कुतः स्थिते ॥८॥\nयथाहं दृष्टवांस्तानि जगन्त्यवनिरूपधृक् ।\nतथा मया जलीभूय दृष्टं तादृशमेव तत् ॥९॥\nवारिधारणया वारि भूत्वा जडमिवाजडम् ।\nसमुद्रमन्दिरेष्वन्तश्चिरं गुलगुलायितम् ॥१०॥\nतृणवृक्षलतागुल्मवल्लीनां स्तम्भनाडिषु ।\nमृद्वलक्षितमारूढं तवाङ्गेष्विव यूकया ॥११॥\nसर्वोत्थानोपमास्तम्भे तच्छेदे वलयोपमा ।\nमृद्व्या कर्णाहिगत्येव रचना प्रकृतोदरे ॥१२॥\nवल्लीतमालतालादिपल्लवेषु फलेषु च ।\nविश्रम्य पुष्टयाऽऽकृत्या रेखाविरचनं कृतम् ॥१३॥\nमुखेनाविश्य हृदयमृतुवैधुर्यधारिणा ।\nहृता विधुरिता भुक्ता लूना देहेषु धातवः ॥१४॥\nसुप्तं पल्लवतल्पेषु प्रालेयकणरूपिणा ।\nतुल्यकालमशेषेषु दिक्षु सर्वास्वखेदिना ॥१५॥\nनानाह्रदनदीगेहग्राहिणाऽविरताध्वना ।\nविश्रान्तं सेतुसुहृदः प्रसादेन क्वचित्क्वचित् ॥१६॥\nविदाऽविदनुसंधानाज्जडेन तदनाश्रयात् ।\nजडाशयेषूल्लसितं जलेनावर्तवर्तिना ॥१७॥\nमया दुष्कृतिनेवोर्ध्वशिलास्वस्थेन भूभृताम् ।\nस्वावर्तवर्तिना श्वभ्रपातेषु शतधा गतम् ॥१८॥\nधूमरूपेण निर्गत्य दारुभ्यो गगनार्णवे ।\nकणरत्नेन नीलर्क्षमण्यन्तर्वर्तिना स्थितम् ॥१९॥\nविश्रान्तमभ्रपीठेषु विद्युद्वनितया सह ।\nभिन्नेन्द्रनीलनीलेन शेषाङ्गेष्विव शौरिणा ॥२०॥\nपरमाणुमये सर्गे पिण्डरूपेष्वलक्षितम् ।\nस्थितमन्तःपदार्थेषु ब्रह्मणैवाखिलात्मना ॥२१॥\nप्राप्य जिह्वाणुभिः सङ्गमनुभूतिः कृतोत्तमा ।\nयामात्मनो न देहस्य मन्ये ज्ञानस्य केवलम् ॥२२॥\nन मया न च देहेन नान्येनास्वादितात्म यत् ।\nतदन्तर्विवृतं चेत्यमज्ञानाय तदप्यसत् ॥२३॥\nसर्वर्तुरसरूपेण नानामोदानि दिक्ष्वलम् ।\nभुक्तानि पुष्पजालानि प्रोच्छिष्टं ददतालये ॥२४॥\nचतुर्दशप्रकाराणां भूतानामङ्गसन्धिषु ।\nउषितं चेतनेनेव जडेनाप्यजडात्मना ॥२५॥\nसीकरोत्कररूपेण रथमारुह्य मारुतम् ।\nआमोदेनेव विहितं विमलव्योमवीथिषु ॥२६॥\nराम तस्यामवस्थायां परमाणुकणं प्रति ।\nअनुभूतमशेषेण यथास्थितमिदं जगत् ॥२७॥\nअजडेन जडेनेव समया जालया तया ।\nअन्तःसर्वपदार्थानां ज्ञाताज्ञातेन संस्थितम् ॥२८॥\nजगतां तत्र लक्षाणि नाशोत्पातशतानि च ।\nमया दृष्टानि रूढानि कदलीदलपीठवत् ॥२९॥\nएवं जगच्चाजगद्वा साकारं वा निराकृति ।\nचिन्मात्रगगनं सर्वमाकाशाधिकनिर्मलम् ॥३०॥\nन किंचनत्वं च न किंचनेदं\nशुद्धः परो बोध इदं विभाति ।\nस चापि नो किंचन नापि शून्य-\nमाकाशमेवासि विकासमास्व ॥३१॥"
  },
  {
    "text": "इत्यार्षे श्रीवासिष्ठमहारामायणे वा० दे० मो० निर्वाणप्रकरणे उ० पाषा० जलजगद्वर्णनं नाम नवतितमः सर्गः ॥९०॥"
  }
]
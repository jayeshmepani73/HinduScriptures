[
  {
    "text": "मुनिरुवाच ।\nइत्युक्त्वा स मुनिस्तत्र तूष्णीं स्वशयने निशि ।\nआसीद्विस्मयतश्चाहमथाऽऽसं प्रोह्यमानवत् ॥१॥\nततश्चिरेण कालेन मयोक्तं तस्य सन्मुने ।\nएवं स्वप्नो विभो सर्वः सद्रूप इति मे मतिः ॥२॥\nअन्यमुनिरुवाच ।\nसत्संभवति यत्रान्यत्तत्रेदं सदिति स्मयः ।\nयुक्तो यत्र त्वेतदेव सत्ताल्पं तत्र का प्रमा ॥३॥\nयथा स्वप्नस्तथैवायमादौ सर्गोऽवभासते ।\nपृथ्व्यादिरहितोऽप्येष पृथ्व्यादिभिरवस्थितः ॥४॥\nइत्थमद्यतनात्स्वप्नात्सर्गस्वप्नोऽमलात्मकः ।\nश्रृणु पुष्करपत्राक्ष मुने व्याध महागुरो ॥५॥\nअद्य दृष्टपदार्थाभ्यां स्वप्नं स्वप्नवतोऽभवत् ।\nसर्गस्वप्नस्तु दृष्टार्थ एवादौ खे विराजते ॥६॥\nएवं सत्स्वप्न इत्येव संदिग्धमिव वक्षि किम् ।\nस्फुटमप्यनुभूतं सत्स्वप्नध्यानोद्यमः कथम् ॥७॥\nइदमित्थं यदाभोगि स्फुटं स्वप्नजगन्मुने ।\nसदेवानुभवत्येव तत्र संदिग्धता कथम् ॥८॥\nअथेवंवादिनस्तस्य वाक्यमाक्षिप्तवानहम् ।\nपृष्टवान्व्याधगुरुता कासौ मे कथ्यतामिति ॥९॥\nअन्यमुनिरुवाच ।\nश्रूयतामिदमाख्यानमपरं कथयामि ते ।\nसंक्षेपेण महाप्राज्ञ नास्त्यन्तो विस्तरस्य मे ॥१०॥\nअस्म्यहं तावदादीर्घतपास्त्वमतिधार्मिकः ।\nश्रुत्वेदं मद्वचः सत्यमिहैव रतिमेष्यसि ॥११॥\nइहस्थं मामिमं त्वं च न त्यक्ष्यसि सपर्यया ।\nअहं भवद्भिः सहितो निवत्स्यामीति निश्चयः ॥१२॥\nसाधो यातेषु वर्षेषु ततः कतिपयेष्विह ।\nसर्वबन्धुविनाशस्ते दुर्भिक्षेण भविष्यति ॥१३॥\nमत्तसीमान्तसामन्तविग्रहेण तदैव च ।\nसर्वो गृहात्तनुप्राणिर्ग्रामकोऽयं विनङ्क्ष्यति ॥१४॥\nततो दुःखमजानन्तौ चिरमाश्वसितौ मिथः ।\nशान्तौ विदितवेद्यत्समौ सर्वार्थनिस्पृहौ ॥११॥\nइहैवैकत्र कस्मिंश्चित्तरुखण्डकजालके ।\nसमाचारौ निवत्स्यावः शून्ये चन्द्ररवी यथा ॥१६॥\nउत्पत्स्यते त्वरण्येऽस्मिन्कालेन वनमुत्तमम् ।\nशालताललताजालवलिताखिलभूतलम् ॥१७॥\nतालीतमालदलताण्डवमण्डिताशं\nव्याकोशपद्मवनवन्द्यविकासिवृक्षम् ।\nकूजच्चकोरचयचारुलतानिकुञ्ज-\nमुद्भासि नन्दनमिवागतमन्तरिक्षात् ॥१८॥"
  },
  {
    "text": "इत्यार्षे श्रीवासिष्ठमहा० वा० दे० मो० नि० उ० अ० वि० श० मुनिरात्रिसंकथावर्णनं नाम द्विपञ्चाशदधिकशततमः सर्गः ॥१५२॥"
  }
]
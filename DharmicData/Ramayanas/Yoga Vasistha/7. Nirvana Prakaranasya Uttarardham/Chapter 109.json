[
  {
    "text": "श्रीवसिष्ठ उवाच ।\nएतस्मिन्नन्तरे सर्वे मन्त्रिणो नृपमाययुः ।\nमुनयो वासवमिव दैत्याक्रान्तनभोभुवम् ॥१॥\nमन्त्रिण ऊचुः ।\nदेव निर्णीतमस्माभिर्यावन्न विषयोऽरयः ।\nत्रयाणामप्युपायानां दण्डस्तेषु विधीयताम् ॥२॥\nप्रणयोऽनुप्रवेशो वा न कदाचन यः कृतः ।\nअधुना तेषु तं देव कुर्यात्तेषु कथैव का ॥३॥\nपापा म्लेच्छा धनाढ्याश्च नानादेश्याः सुसंहताः ।\nबहवो लब्धरन्ध्राश्च सामादेर्नास्पदं द्विषः ॥४॥\nतत्सुसाहसमेवेदं वर्जयित्वा प्रतिक्रिया ।\nनान्यास्ति शीघ्रमेवातो रणोद्योगो विधीयताम् ॥५॥\nवीराणां दीयतामाज्ञा पूज्यन्तामिष्टदेवताः ।\nआहूयन्तां च सामन्ता हन्यतां रणदुण्दुभिः ॥६॥\nसन्नह्यन्तामशेषेण निर्गच्छन्तु रणे भटाः ।\nक्रियन्तां कालकम्पाभ्रमेदुरा राजिता दिशः ॥७॥\nआस्फाल्यन्तां धनूंष्युच्चैः क्वणन्तु गुणपङ्क्तयः ।\nभवन्तु जलदश्यामाः ककुभः खण्डमण्डलैः ॥८॥\nस्फुरज्ज्याविद्युतः शूरवारिदा घनगर्जिताः ।\nनाराचधारा मुञ्चन्तु कचत्कोदण्डकुण्डलाः ॥९॥\nराजोवाच ।\nगम्यतां सङ्गरायाशु संविधानं विधीयताम् ।\nस्नात्वाहं पूजयित्वाग्निं निर्गच्छामि रणाजिरम् ॥१०॥\nइत्युक्त्वा नृपतिः स्नातो महारम्भोऽपि स क्षणात् ।\nप्रावृषीव नवोद्यानं गङ्गाजलधरैर्घटैः ॥११॥\nअथ प्रविष्टोऽग्निगृहं पूजयित्वा हुताशनम् ।\nआदरेण यथाशास्त्रं चिन्तयामास भूमिपः ॥१२॥\nनीतमायुरनायासविलासविभवश्रिया ।\nप्रजाभ्यो दत्तमभयमासमुद्रसमुद्रितम् ॥१३॥\nआक्रान्तवसुधापीठाः पादपीठे कृता द्विषः ।\nलताः फलभरेणेव नमिताः ककुभो दश ॥१४॥\nप्रजाचित्तेन्दुबिम्बेषु लिखितं धवलं यशः ।\nभूमावारोपिता कीर्तिलता त्रिपथगामिनी ॥१५॥\nकोशवद्भरिता रत्नैः सुहृन्मित्रार्यबन्धवः ।\nनिपीतोऽर्णवतीरेषु नालिकेररसासवः ॥१६॥\nद्विषामाकम्पिता भेकगलाङ्गत्वगिवासवः ।\nमच्छासनाङ्किता जाता द्वीपान्तरकुलाचलाः ॥१७॥\nविहृतं सिद्धसेनासु दिगन्तनवभूमिषु ।\nभूम्यन्तभूभृतां मूर्ध्नि विश्रान्तं मेघलीलया ॥१८॥\nधियेवोच्चैःपदे ज्ञानपूर्णयैकान्तशीलया ।\nविलब्धान्यविनष्टानि राष्ट्रानीष्टार्थकारिणा ॥१९॥\nरक्षांस्यप्यविनीतानि बद्धानि निगडैर्घनैः ।\nधर्मार्थकामैरन्योन्यं चयापचयवर्जितैः ॥२०॥\nअखण्डितैर्मया नीतं पीतातियशसा वयः ।\nइदानीं शष्पविश्रान्तप्रालेयभरभासुरम् ॥२१॥\nआगतं वार्धकं सर्वभोगसंरम्भमार्जनम् ।\nतस्योपर्यरयो रौद्रा बलवन्तो रणैषिणः ॥२२॥\nसंभूय सर्वतः प्राप्ताः संदिग्धो वर्तते जयः ।\nतदिहैवानलायास्मै देवाय जयदायिने ॥२३॥\nमस्तकाहुतिमेवेमां समुद्यम्य ददामि वै ।\nराजोवाच ।\nकृशानो देव मूर्धाऽयं तुभ्यमाहुतितां गतः ॥२४॥\nमया पूर्वं पुरोडाश इव देवेश दीयते ।\nयदि तुष्टोऽसि भगवंस्तदनेन कृतेन मे ॥२५॥\nचत्वारो भवतः कुण्डात्स्वदेहाः प्रोद्भवन्तु मे ।\nबलवन्तः श्रिया दीप्ता नारायणभुजा इव ॥२६॥\nतैश्चतुर्दिक्कमेवारीन्वध्यामहमविघ्नतः ।\nत्वया च दर्शनं देयं मह्यं मतिमते विभो ॥२७॥\nश्रीवसिष्ठ उवाच ।\nइत्युक्त्वा स महीपालः खङ्गमादाय चिच्छिदे ।\nशिरः कमलमालोलं लीलयेवाशु बालकः ॥२८॥\nछिन्नमेष शिरो यावज्जुहोत्यसितवर्त्मने ।\nतावच्छरीरेण सह पपाताग्नौ स पार्थिवः ॥२९॥\nभुक्त्वाथ वह्निस्तं देहं ददावस्मै चतुर्गुणम् ।\nमहतामुपयुक्तं हि सद्य एवाभिवर्धते ॥३०॥\nचतुर्मूर्तिरथोत्तस्थौ पावकाद्बसुधाधिपः ।\nप्रज्वलंस्तेजसां पुञ्जैर्नारायण इवार्णवात् ॥३१॥\nते देहास्तस्य चत्वारो विरेजुर्भास्वरत्विषः ।\nसहजातोत्तमोत्तंसभूषणायुधवाससः ॥३२॥\nसकंकटशिरस्त्राणाः समौलिकटकाङ्गदाः ।\nसहारकुण्डलाभोगाः सर्वाः सर्वे महाशयाः ॥३३॥\nसर्व एव समाकाराः सदृशावयवान्विताः ।\nचञ्चलोच्चैःश्रवःप्रख्यं हयरत्नमवस्थिताः ॥३४॥\nससुवर्णशरापूर्णतूणीराः सुमहाशयाः ।\nसमानगुणकोदण्डाः समानवपुषः शुभाः ॥३५॥\nसमारोहन्ति ते यस्मिन्पुंसि नागे रथे हये ।\nसर्वेषामरिदोषाणां नैव गम्यो भवत्यसौ ॥३६॥\nपीत्वा धृत्वा चिरं कालं गर्भे पुरुषतापिताः ।\nवेद्यामिव हितास्तत्र सागरा वडवार्चिषा ॥३७॥\nरत्नाश्वदेहकुसुमोत्करपूर्णदेहा-\nश्चत्वार इन्दुहसितैरवभासयन्तः ।\nसन्मूर्तयो हरय एव यथाब्धयो वा\nवेदा इवाहुतिहुतादनलात्प्रसस्रुः ॥३८॥"
  },
  {
    "text": "इत्यार्षे श्रीवासिष्ठ० वाल्मी० मो० निर्वा० उ० अवि० वि० अग्निप्रवेशाद्देहलाभो नाम नवाधिकशततमः सर्गः ॥१०९॥"
  }
]
[
  {
    "text": "श्रीवसिष्ठ उवाच ।\nअद्वैतैक्यं विमननं शान्तमात्मन्यवस्थितम् ।\nयथा पङ्कमयं सैन्यं तथा शिवमयं जगत् ॥१॥\nमनोहंकारबुद्ध्यादिचित्तमेव च तन्मयम् ।\nकालाकारक्रियाशब्दशक्तिसंदर्भसंयुतम् ॥२॥\nशिवपङ्कमया एव रूपालोकमनःक्रमाः ।\nतन्मयत्वादनन्तत्वादतः किं केन चेत्यते ॥३॥\nमातृमेयप्रमाणादिदेशकालौ दिगादि च ।\nभावाभावविवर्तादिशिवपङ्कमयात्मकम् ॥४॥\nअहंममेत्यतः सारान्नेतरत्परमेश्वरात् ।\nअसंसक्तमतिस्तिष्ठ हा शिलोदरमौनवत् ॥५॥\nश्रीराम उवाच ।\nअहंममेत्यसद्रूपं ज्ञस्याभावयतः प्रभो ।\nअशुभं कर्मणां त्यागादनुष्ठानाच्च किं शुभम् ॥६॥\nश्रीवसिष्ठ उवाच ।\nपृच्छामि यदहं तत्त्वं कथयाशु ममानघ ।\nयदि जानासि तत्त्वेन कर्म तावत्किमुच्यते ॥७॥\nविस्तारः कर्मणः कीदृङ् मूलं तस्य च किं भवेत् ।\nनाशनीयं च निपुणं कथं कथय नाश्यते ॥८॥\nश्रीराम उवाच ।\nयन्नाशनीयं निपुणं तन्नूनं च विनाश्यते ।\nमूलकाषेण भगवन्न शाखादिविकर्तनैः ॥९॥\nशुभाशुभं नाशनीयं स्वकर्म खलु धीमता ।\nमूलकाषविनाशेन तच्च नष्टं भवत्यलम् ॥१०॥\nकर्मवृक्षस्य वक्ष्यामि ब्रह्मन्मूलानि मे श्रृणु ।\nयन्निकाषेण निर्मूलो न स भूयः प्ररोहति ॥११॥\nदेहस्तावदयं ब्रह्मन्कर्मवृक्षः समुत्थितः ।\nरूढः संसारविपिने विचित्राङ्गलताञ्चितः ॥१२॥\nकर्मबीजं तरोरस्य सुखदुःखफलावलेः ।\nक्षणतारुण्यकान्तस्य जराकुसुमहासिनः ॥१३॥\nमुहूर्तं प्रति कालोग्रमर्कटध्वंसिताकृतेः ।\nनिद्राहेमन्तजठरलीनस्वप्नदलोद्गतेः ॥१४॥\nस्ववार्धकशरच्छान्तशीर्णेहापर्णसंततेः ।\nजगज्जंगलजातस्य कलत्रोपतृणावलेः ॥१५॥\nपल्लवावयवा हस्तपादपृष्ठादयोऽरुणाः ।\nपत्राणि तनुवृत्तानि सुरेखाणि चलानि च ॥१६॥\nअरुणाः पवनालोला मृद्व्यो मसृणमूर्तयः ।\nस्नाय्वस्थिदिग्धसरसा अङ्गुल्यो बालपल्लवाः ॥१७॥\nमृद्व्यो मसृणतीक्ष्णाग्रा वृत्ता रूढाः पुनःपुनः ।\nद्वितीयेन्दुकलाकाराः कलिका नखपङ्क्तयः ॥१८॥\nकर्मणः परिफुल्लस्य देहरूपतयेति हि ।\nकर्मेन्द्रियाणि मूलानि दुष्टानि ग्रन्थिमन्ति च ॥१९॥\nस्थिरास्थिग्रन्थिनद्धानि पङ्कमग्नात्मकानि च ।\nवासनारसपीतानि निजरक्तरसानि च ॥२०॥\nगुल्फवन्ति दृढाङ्गानि सुत्वञ्चि मसृणानि च ।\nतेषामपि च मूलानि विद्धि बुद्धीन्द्रियाणि हि ॥२१॥\nसुदूरमपि जातानि पञ्चस्तम्बानि तानि तु ।\nवासनापङ्कमग्नानि रसवन्ति महान्ति च ॥२२॥\nतेषां मूलं बृहत्स्तम्भं मनो व्याप्तजगत्त्रयम् ।\nपञ्चस्रोतःशिराकृष्टमुक्तानन्तरसद्रवम् ॥२३॥\nतस्य मूलं विदुर्जीवं चेत्योन्मुखचिदात्मकम् ।\nचेत्यस्य चेतनं मूलं सर्वमूलैककारणम् ॥२४॥\nचितेस्तु ब्रह्म मूलं यत्तस्य मूलं न विद्यते ।\nअनाख्यत्वादनन्तत्वाच्छुद्धत्वात्सत्यरूपिणः ॥२५॥\nसर्वेषां कर्मणामेवं वेदनं बीजमुत्तमम् ।\nस्वरूपं चेतयित्वान्तस्ततः स्पन्दः प्रवर्तते ॥२६॥\nमुने चेतनमेवाद्यं कर्मणां बीजमुच्यते ।\nतस्मिन्सति महाशाखो जायते देहशाल्मलिः ॥२७॥\nएतच्चेतनशब्दार्थभावनावलितं यदि ।\nतत्कर्म बीजतामेति नो चेत्सत्परमं पदम् ॥२८॥\nचितिश्चेतनशब्दार्थभावनावलिता यदि ।\nतत्कर्म बीजतामेति नो चेदाद्यं परं पदम् ॥२९॥\nतस्माद्वेदनमेवेह कर्म कारणमाकृतेः ।\nयदेतत्कर्मणां प्रोक्तं त्वयैवोक्तं मुनीश्वर ॥३०॥\nश्रीवसिष्ठ उवाच ।\nअस्य राघव सूक्ष्मस्य कर्मणो वेदनात्मनः ।\nकस्त्यागः किमनुष्ठानं यावद्देहमिति स्थितम् ॥३१॥\nयच्चेत्यते नु तेनाशु बहिरन्तश्च भूयते ।\nसत्याकारमसत्यं वा भवत्वाहितविभ्रमम् ॥३२॥\nन चेत्यते चेत्तदलं भ्रमादस्माद्विमुच्यते ।\nभ्रमः सत्योऽस्त्वसत्यो वा किं विचारणयानया ॥३३॥\nएतच्चेतनमेवान्तर्विकसत्युद्भवभ्रमैः ।\nवासनेच्छामनःकर्मसंकल्पाद्यभिधात्मभिः ॥३४॥\nप्रबुद्धस्याप्रबुद्धस्य देहिनो देहगेहके ।\nआदेहं विद्यते चित्तं त्यागस्तस्य न विद्यते ॥३५॥\nजीवतां तस्य संत्यागः कथं नामोपपद्यते ।\nकेवलं कर्मशब्दार्थभावनाभावने सति ॥३६॥\nकर्माकर्मत्वमुत्सृज्य स्वयमेव भवत्यजम् ।\nअसंभवति संत्यागे कर्मणो यः करोति हि ॥३७॥\nइदं कर्तव्यतात्यागं न किंचित्तेन तत्कृतम् ।\nबोधादिदंतासंवित्तेः स्वयं विलयनात्तु यत् ॥३८॥\nजगतस्तं विदुस्त्यागमसङ्गं मोक्षमेव च ।\nवेदनं सति संवेद्ये सर्गादावेव वेद्यदृक् ॥३९॥\nनोत्पन्ना विद्यते नैव तस्मात्किं क्वेव वेदनम् ।\nवेद्योन्मुखत्वं संत्यज्य रूपं यद्वेदनस्य वै ॥४०॥\nन वेदनं तन्नो कर्म तच्छान्तं ब्रह्म कथ्यते ।\nचेतनं प्रोच्यते कर्म संसृत्याभ्रविकासितम् ॥४१॥\nअचेतनं विदुर्मोक्षं ज्ञं प्रत्येवोपदेशगीः ।\nत्यागो हि कर्मणां तस्मादादेहं नोपपद्यते ॥४२॥\nयैस्तु संपूज्यते कर्म तन्मूलं तैर्न मुच्यते ।\nमूलं स्वकर्मणः संविन्मनसो वासनात्मनः ॥४३॥\nसा चादेहं समुच्छेत्तुमृते बोधान्न शक्यते ।\nराम केवलमेषान्तः कर्ममूलकरा परा ॥४४॥\nसूक्ष्मसंविदसंवित्त्या स्वयत्नेन निकृन्त्यते ।\nयेन संविदसंवित्त्या स्वयत्नेन विचार्यते ॥४५॥\nतेन संसृतिवृक्षस्य मूलकाषो वितन्यते ॥४६॥\nअचेतनाकाशमनन्यदेकं\nतदेवमस्ति त्विदमर्थहीनम् ।\nतद्व्योमरूपं यत एतदेवं\nनिरामयं चेतनसारमाहुः ॥४७॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षो० निर्वाणप्रकरणे उत्तरार्धे कर्मबीजदाहयोगोपदेशो नाम द्वितीयः सर्गः ॥२॥"
  }
]
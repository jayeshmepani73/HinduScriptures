[
  {
    "text": "व्याध उवाच ।\nएवं चेत्तन्मुने ब्रूहि कीदृग्दुःखपरिक्षये ।\nन कर्कशो न च मृदुर्व्यवहारक्रमो भवेत् ॥१॥\nमुनिरुवाच ।\nइदानीमेव संत्यज्य धनुषा सह सायकान् ।\nमौनमाचारमाश्रित्य शान्तदुःखमिहोष्यताम् ॥२॥\nश्रीवसिष्ठ उवाच ।\nइति संबोधितस्तेन परित्यज्य धनुःशरान् ।\nआसीन्मुनिसमाचारस्तत्रैवायाचिताशनः ॥३॥\nविवेश मनसा मौनी ततः शास्त्रविवेकिताम् ।\nदिनैरेव यथा पुष्पमामोदेन नराशयम् ॥४॥\nअपृच्छन्मुनिशार्दूलं कदाचित्तमरिन्दम ।\nभगवन्दृश्यते स्वप्नः कथमन्तर्बहिः स्थितः ॥५॥\nमुनिरुवाच ॥\nममापि साधो प्रथममेष एव विवेकिनः ।\nपुरा चित्ते वितर्कोऽभूत्कुतोऽप्यभ्रमिवाम्बरे ॥६॥\nतत एतद्दिदृक्षार्थमहमभ्यस्तधारणः ।\nबद्धपद्मासनस्तस्यां संविद्येवाभवं स्थिरः ॥७॥\nतत्रस्थो दूरविक्षिप्तं तयैवाहृतवानहम् ।\nचेतः स्वहृदयं सायं रुचेव रविरातपम् ॥८॥\nवेदनेरणया प्राणस्ततश्चित्तान्वितो मया ।\nशरीराद्रेचितो बाह्ये सौरभं कुसुमादिव ॥९॥\nव्योमस्थचित्तवलितः स प्राणपवनो मया ।\nअग्रस्थस्य मुखाग्रस्थे जन्तोः प्राणे नियोजितः ॥१०॥\nयः प्राणवलितः प्राणस्तेन नीतो हृदन्तरम् ।\nस्वेहया स्वं स्वकः सर्पः करभेणेव हिंसितः ॥११॥\nततोऽहं हृदयं तस्य प्रविष्टः प्राणवाजिना ।\nसंकटस्थः स्वया बुद्ध्या तावेबानुसरोन्तरम् ॥१२॥\nचरद्रसाभिर्बह्वीभिर्नाडीभिरभितो वृतम् ।\nकुल्याभिः स्थूलतन्वीभिर्बाह्यदेशमिवाखिलम्॥१३॥\nपर्शुकापञ्जरप्लीहयकृद्रक्तादिडिम्बकैः ।\nसंकटं जीवसदनं भाण्डोपस्करणैरिव ॥१४॥\nसर्वैः शलशलायद्भिरुष्णैरवयवैर्वृतम् ।\nनिदाघतापसंतप्तैरूर्मिजालैरिवार्णवम् ॥१५॥\nनवं नवं बहिःशैत्यं नासाग्राच्चेतनात्मकम् ।\nजीवनायानिशं चेतो वातोन्नीतमनारतम् ॥१६॥\nरक्तकुट्टरसश्लेष्मवसानिःस्रावपिच्छिलम् ।\nघनान्धकारमुष्णं च संकटं नरकोपमम् ॥१७॥\nउदयावयवाश्लेषस्पष्टास्पष्टमरुद्रतैः ।\nस्थित्यन्तानां तु वैषम्यादागामिगदसूचकम् ॥१८॥\nदरत्सरभसच्छिद्रावातवातेन शब्दितम् ।\nपद्मनालप्रणालान्तर्ज्वलदर्णववाडवम् ॥१९॥\nमिलत्पदार्थनीरन्ध्रं सितमच्छं सवायुभिः ।\nक्वचित्सौम्यं क्वचित्क्षुब्धं चोरैरिव पुरं निशि ॥२०॥\nरसनादपरैर्नाडीमार्गविद्याधराध्वगैः ।\nसंचरद्भिर्वृतं वातैराकारार्धार्धगीतिभिः ॥२१॥\nतदहं हृदयं जन्तोराविशं विषमान्तरम् ।\nनरोऽवयवसंबाधं नरवृन्दमिवाधिकः ॥२२॥\nअनन्तरमहं प्राप्तस्तेजोधातुं हृदन्तरे ।\nदूरस्थमिव यत्नेन रात्राविन्दुमिवार्करुक् ॥२३॥\nयस्मात्त्रिभुवनादर्शो दीपस्त्रैलोक्यवस्तुषु ।\nसत्ता सर्वपदार्थानां जीवस्तत्रावतिष्ठते ॥२४॥\nकाये सर्वगतो जीवः स्वामोदः कुसुमे यथा ।\nतथाप्योजसि किञ्जल्कैर्मुखे शैत्यं विवस्वता ॥२५॥\nतज्जीवाधारमोजस्तु प्रविष्टोऽहमलक्षितम् ।\nरक्षितं परितः प्राणैर्वातैः प्रच्छादनं यथा ॥२६॥\nततोऽञ्जः संप्रविष्टोऽहमामोद इव मारुतम् ।\nउष्णांशुरिव शीतांशुं मृत्पात्रमिव वा पयः ॥२७॥\nद्वितीयेन्द्वंशुसंकाशे शुक्लाभ्रलवपेलवे ।\nनवनीतगुडप्रख्ये क्षीरबुद्बुदसुन्दरे ॥२८॥\nतत्र पश्याम्यहं तिष्ठन्प्रवेशव्यग्रयोज्झितः ।\nस्वौजसीव वसन्स्वप्न इव विश्वमखण्डितम् ॥२९॥\nसार्कं सपर्वतं साब्धि ससुरासुरमानवम् ।\nसपत्तनवनाभोगं सलोकान्तरदिङ्मुखम् ॥३०॥\nसद्वीपसागराम्भोधि सकालकरणक्रमम् ।\nसकल्पक्षणसर्वर्तु सहस्थावरजंगमम् ॥३१॥\nतत्स्वप्नदर्शनं तत्र स्थिरमेव समं स्थितम् ।\nवसाम्यत्येव निद्रान्ते निद्राऽन्ते नागता यतः ॥३२॥\nअनिद्र एव किं स्वप्नं पश्यामीति मया ततः ।\nपरिचिन्तयता ज्ञातमिदं व्याध विबोधिना॥\nननु नामास्य चिद्धातोः स्वरूपमिदमैश्वरम् ।\nस्वं यद्व्यपदिशत्येष जगन्नाम्नाम्बरात्मकम् ॥३४॥\nचिद्धातुर्यत्र यत्रास्ते तत्र तत्र निजं वपुः ।\nपश्यत्येष जगद्रूपं व्योमतामेव चात्यजत् ॥३५॥\nअहो त्वद्येदमाज्ञातं यदित्थं दृश्यते जगत् ।\nतत्कथ्यते स्वप्न इति स्वचित्कचनमात्रकम् ॥३६॥\nचिद्धातोर्यत्स्वकचनं तत्किंचित्स्वप्न उच्यते ।\nकिंचिच्च जाग्रदित्युक्तं जाग्रत्स्वप्नौ तु न द्विधा ॥३७॥\nस्वप्नः स्वप्नो जागरायामेष स्वप्ने तु जागरा ।\nस्वप्नस्तु जागरैवेति जागरैव स्थिता द्विधा ॥३८॥\nचेतनं नाम पुरुषः स मृतेषु शतेष्वपि ।\nशरीरेषु महाबुद्धे कथं कस्य कदा मृतः ॥३९॥\nतच्चेतनं खमेवास्ति स्थितं तद्देहवत्कचत् ।\nअनन्तमविभागात्म प्रतिघाप्रतिघात्मकम् ॥४०॥\nस्वभावस्याप्रतिघस्य नित्यानन्तोदितात्मनः ।\nपरमाणोश्चिदाख्यस्य मज्जा जगदिति स्मृतः ॥४१॥\nचिद्व्योम्न उदरे भान्ति समस्तानुभवाणवः ।\nतथा यथावयविनो विचित्रावयवाणवः ॥४२॥\nनिवृत्तो बाह्यतो जीवो जीवाधारे हृदि स्थितः ।\nरूपं स्वं स्वप्नसर्गोऽयमिति वेत्ति चिदाकचान् ॥४३॥\nबाह्योन्मुखं बहिर्जाग्रच्छब्दितं कचितं स्वकम् ।\nरूपं पश्यति जीवोऽयमन्तस्थं स्वप्न इत्यपि ॥४४॥\nद्यौः क्षमा वायुराकाशं पर्वताः सरितो दिशः ।\nप्रसृतो जीव इत्यन्तर्बहिश्चैकात्मकः स्थितः ॥४५॥\nअर्कोऽर्कबिम्बसंस्थोऽपि यथेहापि स्थितस्त्विषा ।\nतथा जीवो जगद्रूपो बहिरन्तश्च संस्थितः ॥४६॥\nअन्तःस्वप्नो बहिर्जाग्रदहमेवेति वेत्ति चेत् ।\nचिदात्मको यथाभूतं मुच्यते तदवासनः ॥४७॥\nअच्छेद्योऽयमदाह्योऽयमपि जीवोऽन्यथा वदन् ।\nद्वैतसंकल्पयक्षेण मुह्यत्येव शिशुर्यथा ॥४८॥\nअन्तर्मुखोऽन्तरात्मानं बहिः पश्यन्बहिर्मुखः ।\nआस्ते जीवो जगद्रूपं यत्स्वन्ते स्वप्नजाग्रती ॥४९॥\nइति चिन्तयतः किं स्यात्सुषुप्तमिति मे मतिः ।\nजाता तेन सुषुप्तांशमन्वेष्टुमहमुद्यतः ॥५०॥\nयावत्किं दृश्यदृष्ट्यान्तस्तूष्णीं तिष्ठाम्यहं चिरम् ।\nनिश्चित्त इति संवित्तिः शमा नान्यत्सुषुप्तकम् ॥५१॥\nनखकेशादि देहेऽस्मिन्विदिताविदितं यथा ।\nन जडं च जडं चैव सुषुप्तं चेतनात्मनि ॥५२॥\nसंवित्त्या किं श्रमार्तोऽस्मि शान्तमासेवि मानसम् ।\nइत्येकपरिणामत्वान्नान्यदस्ति सुषुप्तकम् ॥५३॥\nएतन्निद्राघनं जाग्रत्यपि संभवति स्वतः ।\nन किंचिच्चिन्तयाम्यासे शान्त इत्येकरूपकम् ॥५४॥\nएषावस्था यदा याति घनता मुच्यते तदा ।\nनिद्राशब्देन तन्वी तु स्वशब्देन कथ्यते ॥५५॥\nसुषुप्तमिति निश्चित्य तुरीयान्वेषणामहम् ।\nप्रवृत्तः कर्तुमुद्युक्तो युक्तः परमया धिया ॥५६॥\nयावद्रूपं तुरीयस्य किंचनापि न लभ्यते ।\nसम्यग्बोधादृते शुद्धात्प्रकाशस्तमसो यथा ॥५७॥\nयथास्थितमिदं विश्वं सम्यग्बोधाद्विलीयते ।\nयथास्थितं च भवति न च किंचिद्विलीयते ॥५८॥\nअतः स्वप्नो जागरा च सुषुप्तं च तुरीयके ।\nसयथास्थितमस्तीदं नूनं नास्ति च किंचन ॥५९॥\nकारणाज्जगदुत्पन्नं न ब्रह्मेत्थमवस्थितम् ।\nजगत्तया शान्तमजं बोध इत्येव तुर्यता ॥६०॥\nअसंभवात्संभवकारणानां\nन जायते किंचन नाम सर्गः ।\nचिच्चेतनेनैव हि सर्गसंवित्\nस्वयं गृहीता द्रवताम्बुनेव ॥६१॥"
  },
  {
    "text": "इत्यार्षे श्रीवा० वा० दे० मो० निर्वा० उ० अवि० वि० जाग्रत्स्वप्नसुषुप्ततुरीयवर्णनं नाम सप्तत्रिंशदधिकशततमः सर्गः ॥१३७॥"
  }
]
[
  {
    "text": "श्रीवसिष्ठ उवाच ।\nसंवेदनं भावनं च वासना कलनेति च ।\nअनर्थायेह शब्दार्थे विगतार्थो विजृम्भते ॥१॥\nवेदनं भावनं विद्धि सर्वदोषसमाश्रयम् ।\nतस्मिन्नेवापदः सन्ति लता मधुरसे यथा ॥२॥\nसंसारमार्गे गहने वासनावेशवाहिनः ।\nउपयाति विचित्रौघैर्वृत्तवृत्तान्तसंततिः ॥३॥\nविवेकिनो वासनया सह संसारसंभ्रमः ।\nक्षीयते माधवस्यान्ते शनैरिव धरारसः ॥४॥\nअस्याः संसारसल्लक्या वासनोत्सेधकारिणी ।\nकदल्या वनजालिन्या रसलेखेव माधवी ॥५॥\nसंसारान्ध्यतयोदेति वासनात्मा रसश्चितौ ।\nयथा वनतया तस्थौ मधुमासरसः क्षितौ ॥६॥\nचिन्मात्रादमलाच्छून्यादृते किंचिन्न विद्यते ।\nनान्यत्किंचिदपर्यन्ते खे शून्यत्वेतरद्यथा ॥७॥\nवेदनात्मा न सोऽस्त्यन्य इति या प्रतिभा स्थिरा ।\nएषाऽविद्या भ्रमस्त्वेष स च संसार आततः ॥८॥\nअनालोकनसंसिद्ध आलोकेनैव नश्यति ।\nअसदात्मा सदाभासो बालवेतालवत्क्षणात् ॥९॥\nसर्वदृश्यदृशो बाधे बोधसारतयैकताम् ।\nयान्त्यशेषमहीपीठसरित्पूरा इवार्णवे ॥१०॥\nमृन्मयं तु यथा भाण्डं मृच्छून्यं नोपलभ्यते ।\nचिन्मयादितया चेत्यं चिच्छून्यं नोपलभ्यते ॥११॥\nबोधावबुद्धं यद्वस्तु बोद्ध्यकर्केतेयते ।\nनाबोधं बुध्यते बोधो वैरूप्यादिनान्यता ॥१२॥\nद्रष्टृदर्शनदृश्येषु प्रत्येकं बोधमात्रता ।\nसारस्तेन तदन्यत्वं नास्ति किंचित्खपुष्पवत् ॥१३॥\nसजातीयः सजातीयेनैकतामनुगच्छति ।\nअन्योन्यानुभवस्तेन भवत्वेकत्वनिश्चयः ॥१४॥\nयदि काष्ठोपलादीनां न भवेद्बोधरूपता ।\nतत्सदानुपलम्भः स्यादेतेषामसतामिव ॥१५॥\nयदा त्वेषा नु दृश्यश्रीर्बोधमात्रैकरूपिणी ।\nतदान्येवाप्यनन्यैव सती बोधेन बोध्यते ॥१६॥\nसर्वं जगद्गतं दृश्यं बोधमात्रमिदं ततम् ।\nस्पन्दमात्रं यथा वायुर्जलमात्रं यथार्णवः ॥१७॥\nमिश्रीभूता अपि ह्येते जतुकाष्ठादयो यथा ।\nमिथोऽननुभवे मिश्रा ऐक्यं ह्यनुभवे मिथः ॥१८॥\nअन्योन्यानुभवो ह्यैक्यमैक्यं त्वन्योन्यवेदनम् ।\nयथाम्भसोः क्षीरयोर्वा न काष्ठजतुनोरिव ॥१९॥\nअहमित्येव बन्धाय नाहमित्येव मुक्तये ।\nएतावन्मात्रके बन्धे स्वायत्ते किमशक्तता ॥२०॥\nचन्द्रद्वयप्रत्ययवन्मृगतृष्णाम्बुबुद्धिवत् ।\nकिमनुत्थित एवायमसदेवाहमुत्थितः ॥२१॥\nममेदमिति बन्धाय नाहमित्येव मुक्तये ।\nएतावन्मात्रके वस्तुन्यात्मायत्ते किमज्ञता ॥२२॥\nयः कुण्डबदरन्यायो या घटाकाशयोः स्थितिः ।\nस संबन्धोऽपि नैवान्यमैक्यं ह्यन्योन्यवेदनम् ॥२३॥\nअन्योन्यावेदनं त्वैक्यं भागशो गतमप्यलम् ।\nअजडं वा जडं वापि नैकं रूपं विमुञ्चति। ॥२४॥\nनाजडं जडतामेति स्वभावा ह्यनपायिनः ।\nयच्चाजडं जडं दृष्टं द्वैति तत्रास्ति नैकता ॥२५॥\nवासनावेशवलिताः कुविकारशतात्मभिः ।\nव्रजन्त्यधोधो धावन्तं शिलाः शैलच्युता इव ॥२६॥\nव्यूढानां वासनावातैर्नृतृणानामितस्ततः ।\nतान्यापतन्ति दुःखानि तत्र वक्तुं न पार्यते ॥२७॥\nभ्रान्त्वा भृशं करतलाहतकन्दुकाभं\nलोकाः पतन्ति निरयेषु रसेन रक्ताः ।\nक्लेशेन तत्र परिजर्जरतां प्रयाताः\nकालान्तरेण पुनरन्यनिभा भवन्ति ॥२८॥"
  },
  {
    "text": "इत्यार्षे श्रीवासिष्ठमहारामायणे वाल्मी० दे० मोक्षो० निर्वाणप्रकरणे उ० म० मङ्किबोधनं नाम पञ्चविंशः सर्गः ॥२५॥"
  }
]
[
  {
    "text": "श्रीवाल्मीकिरुवाच ।\nभरद्वाज महाबुद्धे मम शिष्याधिनायक ।\nइति रामादयो ज्ञातज्ञेया निःशोकतां गताः ॥१॥\nएतामेव दृशं कान्तामवष्टभ्य यथासुखम् ।\nनीरागस्तिष्ठ निःशङ्को जीवन्मुक्तः प्रशान्तधीः ॥२॥\nधीरनभ्यस्तसङ्गा हि रामादीनामिवानघ ।\nघनमोहनिमग्नापि विमूढापि न मुह्यति ॥३॥\nएवमेते महासत्त्वा जीवन्मुक्तपदं गताः ।\nराजपुत्रा राघवाद्या राजा दशरथादयः ॥४॥\nत्वं च पुत्र भरद्वाज स्वयमेवासि मुक्तधीः ।\nसत्यं मुक्ततरोऽस्यद्य श्रुत्वेमां मोक्षसंहिताम् ॥५॥\nमोक्षोपायानिमान्पुण्यान्प्रत्यक्षानुभवार्थदान् ।\nबालोप्याकर्ण्य तज्ज्ञत्वं याति का त्वादृशे कथा ॥६॥\nयथा पदं पुण्यमनुप्रयाता\nमहानुभावा रघवो विशोकाः ।\nवसिष्ठवाक्यप्रसरेण साधो\nगन्तव्यमाद्यं पदमेवमेव ॥७॥\nसतां नयेनोत्तमसेवया च\nप्रश्नेन चोदारकथागतेन ।\nविन्दन्ति वेद्यं सुधियोऽप्रमत्ता\nवसिष्ठसङ्गादिव राघवाद्याः ॥८॥\nतृष्णावरत्रादृढबन्धबद्धा\nये ग्रन्थयोऽज्ञस्य हृदि प्ररूढाः ।\nसर्वे हि ते मोक्षकथाविचारा-\nद्बाला ह्यबाला इव यान्त्यभेदम् ॥९॥\nमोक्षाभ्युपायान्सुमहानुभावान्\nज्ञास्यन्ति ये तत्त्वविदां वरिष्ठाः ।\nपुनः समेष्यन्ति न संसृतिं ते\nकोऽर्थः सुताऽन्येन बहूदितेन ॥१०॥\nबहुश्रुता ये प्रविचार्य सम्य-\nक्प्रबोधितार्थे कथया जनाय ।\nसन्तो वदिष्यन्ति पुनः शिशुत्वं\nन ते प्रयास्यन्ति किमन्यवाक्यैः ॥११॥\nये वाचयिष्यन्त्यनपेक्षितार्था\nये लेखयिष्यन्ति च पुस्तकं वा ।\nये कारयिष्यन्त्यपि वाचकं वा\nव्याख्यातृयुक्तं शुभमार्यदेशे ॥१२॥\nते राजसूयस्य फलेन युक्ता\nमुहुर्मुहुः स्वर्गमुदारसत्त्वाः ।\nमोक्षं प्रयास्यन्ति तृतीयजन्म-\nलाभेन लक्ष्मीमिव पुण्यवन्तः ॥१३॥\nइमां पुरा मोक्षमयीं विचार्य\nसुसंहितां सद्वचनाद्विरिञ्चः ।\nप्रयुक्तवानेतदचिन्त्यरूपो\nभवन्त्यसत्याश्च न तस्य वाचः ॥१४॥\nमोक्षाभ्युपायाख्यकथाप्रबन्धे\nयाते समाप्तिं सुधिया प्रयत्नात् ।\nसुवेश्म दत्त्वाभिमतान्नपान-\nदानेन विप्राः परिपूजनीयाः ॥१५॥\nदेयं च तेभ्यः खलु दक्षिणादि\nचित्तेप्सितं स्वस्य धनस्य शक्त्या ।\nमत्वानुरूपं कृतमेव सङ्ग-\nपुण्यं यथाशास्त्रमुपैत्यसौ तत् ॥१६॥\nएतत्ते कथितं कथाक्रमशतैर्बोधाय बुद्धैर्वृह-\nच्छास्त्रं बृंहितब्रह्मतत्त्वममलं दृष्टान्तयुक्त्याञ्चितम् ।\nश्रुत्वैतच्चिरनिर्वृतिं भज भृशं जीवद्विमुक्ताशयो\nलक्ष्मीं ज्ञानतपःक्रियाक्रमयुतां भुक्त्वाऽक्षयामक्षयः ॥१७॥"
  },
  {
    "text": "इत्यार्षे श्रीवासिष्ठमहारामायणे वा० दे० मो० नि० उ० ग्रन्थप्रशंसातद्वाचनादिविधिर्नाम पञ्चदशाधिकद्विशततमः सर्गः ॥२१५॥"
  }
]
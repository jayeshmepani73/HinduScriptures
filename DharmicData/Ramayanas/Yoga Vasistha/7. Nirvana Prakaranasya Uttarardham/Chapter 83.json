[
  {
    "text": "श्रीवसिष्ठ उवाच ।\nचिन्मात्रपरमाकाश एष यः कथितो मया ।\nएषोऽसौ शिव इत्युक्तस्तदा रुद्रः प्रनृत्यति ॥१॥\nयासौ तस्याकृतिर्नासावाकृतिः कृतिनां वर ।\nतच्चिन्मात्रघनं व्योम तथा कचति तादृशम् ॥२॥\nमया दृष्टा तदाकाशमेव शान्तं तदाकृतिः ।\nमयेव तत्परिज्ञातं नान्यः पश्यति तत्तथा ॥३॥\nयथा नाम स कल्पान्तः स रुद्रः सा च भैरवी ।\nमायामात्रं तथा सर्वं परिज्ञातमलं मया ॥४॥\nचिद्व्योमैव परं शून्यं संनिवेशेन तेन तत् ।\nतथा संलक्ष्यते नाम भैरवाकारतां गतम् ॥५॥\nवाच्यवाचकसंबन्धं विना बोधो न जायते ।\nयस्मात्तस्मात्त्वयि मया दृष्टमेव प्रवर्णितम् ॥६॥\nयदेव वाच्युपारूढमेतद्राम सदैव ते ।\nरूढाधिभौतिकदृशः क्षणान्मायात्मतां गतम् ॥७॥\nन भैरवी सा नैवासौ भैरवो नैव संक्षयः ।\nसमस्तमेव तद्भ्रान्तिमात्रं चिद्व्योम भासते ॥८॥\nस्वप्ननिर्माणपुरवत्संकल्परणवेगवत् ।\nकथार्थसार्थरसवन्मनोराज्यविलासवत् ॥९॥\nयथा स्वप्नपुरं स्वच्छे व्योम्नि मौक्तिकधीर्यथा ।\nयथाकेशोण्ड्रकं व्योम्नि तथाऽचिद्भाति चिद्धने ॥१०॥\nचिन्मात्राकाशमेवाच्छं कचति स्वात्मनात्मनि ।\nतथा नाम यदाभाति तदात्मैवं जगत्तया ॥११॥\nयथा चिद्व्योम्नि कचति स्व एवात्मा तथा पटे ।\nतथा कचति तत्तत्र कल्पान्तानलनर्तने ॥१२॥\nशिवयोरेवमाकारो निराकारोऽङ्ग वर्णितः ।\nअधुना श्रृणु ते वक्ष्ये नृत्यस्यानृत्ततास्थितिम् ॥१३॥\nचेतनं चेतनाधातोः किंचित्संस्पदनं विना ।\nक्वचित्स्थातुं न शक्नोति वस्त्ववस्तुतया यथा ॥१४॥\nस्वभावाच्चेतनं तस्माद्रुद्रत्वेन तथा स्थितम् ।\nहेमेव रूपकत्वेन संनिवेशविलासिना ॥१५॥\nयन्नाम चेतनं यत्र तदवश्यं स्वभावतः ।\nस्पन्दधर्मि भवत्येव वस्तुता हि स्वभावजा ॥१६॥\nयः स्पन्दश्चिद्धनस्यास्य शिवस्यास्य स एव नः ।\nस्ववासनावेशवशान्नृत्यमेव विराजते ॥१७॥\nअतः स कल्पान्तशिवो रुद्रो रौद्राकृतिर्द्रुतम् ।\nयन्नृत्यति हि तद्विद्धि चिद्धनस्पन्दनं निजम् ॥१८॥\nश्रीराम उवाच ।\nप्रामाणिकदृशा दृश्यमिदं नास्त्येव वस्तुतः ।\nयदेवास्तीव तत्सर्वं कल्पान्ते प्रविनश्यति ॥१९॥\nतत्कल्पान्तमहाशून्ये एतस्मिन्परमाम्बरे ।\nकथं चिन्नाम वाऽचेत्यं चेता चेतति चिद्धनः ॥२०॥\nश्रीवसिष्ठ उवाच ।\nएतदेव तदाप्यङ्ग द्वैतैक्याम्भोधिशान्तये ।\nयदि चिन्मात्रनभसश्चेत्यमस्ति न किंचन ॥२१॥\nन किंचिच्चेतति ततः क्वचित्किंचित्कदाचन ।\nसर्वं शान्तं दृषन्मौनं विज्ञानघनमम्बरम् ॥२२॥\nयच्चेदं चेत्यते नाम तत्स्वभावोऽस्य वल्गति ।\nचित्स्वभावस्य शान्तस्य स्वसत्तायामवस्थितेः ॥२३॥\nयथा स्वप्ने चिदेवान्तः पुरपत्तनवद्भवेत् ।\nपुरादि न तु तत्किंचिद्विज्ञानाकाशमेव तत् ॥२४॥\nआत्मनात्मनि चिच्छून्यं ज्ञात्वा च ज्ञेयमप्यलम् ।\nतथा च सर्गादारभ्य वेत्ति स्वं कचनं च तत् ॥२५॥\nस्वयमन्तः कचन्ती चित्स्वभावाकाशकोटरे ।\nक्षणकल्पजगद्भ्रान्तिं धत्ते कल्पनया स्वया ॥२६॥\nस्वयमन्तः कचत्कान्तिश्चिदाकाशः स्वभावखे ।\nअयं सोहमयं च त्वं करोतीत्यादिकल्पनम् ॥२७॥\nतस्मान्न द्वैतमस्तीह न चैक्यं न च शून्यता ।\nन चेतनाचेतनं वै मौनमेव न तच्च वा ॥२८॥\nन चेतति क्वचित्किंचित्कश्चिच्चेत्यात्मभावतः ।\nतेन चेतापि नास्तीव मौनमेवावशिष्यते ॥२९॥\nनिर्विकल्पसमाधिर्हि सिद्धान्तः सर्ववाड्मये ।\nतच्च जीवदृषन्मौनं तूष्णीमेवात आस्यताम् ॥३०॥\nकुर्वन्निजं प्रकृतमेव यथाप्रवाह-\nमाचारजालमचलः परमार्थमौनात् ।\nनिर्मानमोहमदभेदमनङ्गजीव-\nमाकाशकोशविशदाशयशान्तमास्व ॥३१॥"
  },
  {
    "text": "इत्यार्षे श्रीवासिष्ठमहारामायणे वाल्मी० दे० मोक्षो० निर्वाणप्रक० उत्तरार्धे पाषा० विश्वरूपदर्शनं नाम त्र्यशीतितमः सर्गः ॥८३॥"
  }
]
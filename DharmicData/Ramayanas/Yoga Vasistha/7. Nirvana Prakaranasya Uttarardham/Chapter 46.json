[
  {
    "text": "श्रीवसिष्ठ उवाच ।\nपरमार्थफले ज्ञाते मुक्तौ परिणतिं गते ।\nबोधोऽप्यसद्भवत्याशु परमार्थो मनोमृगः ॥१॥\nक्वापि सा मृगता याति प्रक्षीणस्नेहदीपवत् ।\nपरमार्थदशैवास्ते तत्रानन्तावभासिनी ॥२॥\nध्यानद्रुमफलप्राप्तौ बोधतामागतं मनः ।\nवज्रसारां स्थितिं धत्ते छिन्नपक्ष इवाचलः ॥३॥\nमनस्ता क्वापि संयाति तिष्ठत्यच्छैव बोधता ।\nनिर्बाधा निर्विभागा च सर्वाऽखर्वात्मिका सती ॥४॥\nसुविविक्ततया चित्तसत्ता बोधतयोदिता ।\nअनाद्यन्ता भवत्यच्छप्रकाशफलदायिनी ॥५॥\nस्वयमेव ततस्तत्र निरस्तसकलैषणम् ।\nअनाद्यन्तमनायासं ध्यानमेवावशिष्यते ॥६॥\nयावन्नाधिगतं ब्रह्म न विश्रान्तं परे पदे ।\nतावत्तन्मननत्वेन न ध्यानमवगम्यते ॥७॥\nपरमार्थैकतामेन्य न जाने क्व मनो गतम् ।\nक्व वासना क्व कर्माणि क्व हर्षामर्षसंविदः ॥८॥\nकेवलं दृश्यते योगी गतो ध्यानैकनिष्ठताम् ।\nस्थितो वज्रसमाधाने विपक्ष इव पर्वतः ॥९॥\nविरसाखिलभोगस्य प्रशान्तेन्द्रियसंविदः ।\nनीरसाशेषदृश्यस्य स्वात्मारामस्य योगिनः ॥१०॥\nक्रमेण विगलद्वृत्तेर्बलाद्विश्रान्तिमीयुषः ।\nअर्थायातं समाधानं केन नाम विचार्यते ॥११॥\nतावद्विषयवैरस्यं भावयन्त्युचिताशयाः ।\nन पश्यन्त्येव तान्यावद्भोगांश्चित्रनरो यथा ॥१२॥\nअपश्यञ्जागतानर्थान्निर्वासनतयात्मवान् ।\nबलाद्वज्रसमाधाने त्वन्येनेव निवेश्यते। ॥१३॥\nप्रावृषीव नदीपूरो यः समाधिरुपस्थितः ।\nबलादेव तमायातं भूयश्चलति नो मनः ॥१४॥\nसर्वार्थशीतलत्वेन बलाद्ध्याने यदाऽऽगतम् ।\nज्ञानाद्विषयवैरस्य स समाधिर्हि नेतरः ॥१५॥\nदृढं विषयवैरस्यमेव ध्यानमुदाहृतम् ।\nतदेव परिपाकेन वज्रसारं भवत्यलम् ॥१६॥\nतदेतद्भोगवैतृष्ण्यं ध्यानमङ्कुरितं हि तत् ।\nतदेव पीठबन्धेन बद्धं भवति बन्धुरम् ॥१७॥\nसम्यग्ज्ञानं समुच्छूनं सदैवोज्झिऽतवासनम् ।\nध्यानं भवति निर्वाणमानन्दपदमागतम् ॥१८॥\nअस्ति चेद्भोगवैतृष्ण्यं किमन्यद्ध्यानदुर्धिया ।\nनास्ति चेद्भोगवैतृष्ण्यं किमन्यद्ध्यानदुर्धिया ॥१९॥\nदृश्यस्वदनमुक्तस्य सम्यग्ज्ञानवतो मुनेः ।\nनिर्विकल्पं समाधानमविरामं प्रवर्तते ॥२०॥\nयस्मै न स्वदते दृश्यं स संबुद्ध इति स्मृतः ।\nन स्वदन्ते यदा भोगाः सम्यग्बोधस्तथोदितः ॥२१॥\nयस्य स्वभावविश्रान्तिः कथं तस्यास्ति भोगिता ।\nअस्वभावो हि भोगित्वं तत्क्षये तत्कथं कुतः ॥२२॥\nश्रुतपाठजपान्तेषु समाधिनिरतो भवेत् ।\nसमाधिविरतः श्रान्तः श्रुतपाठजपाञ्छ्रयेत् ॥२३॥\nनिर्वाणमामीत निरस्तखेदं समस्तशङ्कास्तमयाभिरामम् ।\nसुषुप्तसौम्यं समशान्तचित्तं शरद्धनाभोगविशुद्धमन्तः ॥२४॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मो० निर्वाणप्रकरणे उत्तरार्धे साम्यावबोधनो नाम षट्चत्वारिंशः सर्गः ॥४६॥"
  }
]
[
  {
    "text": "श्रीवसिष्ठ उवाच ।\nएकस्य जीवितं पुंसः सुहृदा मरणं द्विषा ।\nमृत्वार्थितं प्रयागादौ क्षेत्रे यत्तदिदं श्रृणु ॥१॥\nक्षेत्राणामर्थधर्माणां सर्वेषां प्रति तं फलम् ।\nब्रह्मणा कल्पितं सर्गे स्वके संकल्पपत्तने ॥२॥\nयत्र पुण्यं यदर्थं च क्षेत्रं ताभ्यां तथा कृतम् ।\nयदि तद्विनियोज्यस्य तस्योन्नमति निष्कृतात् ॥३॥\nतत्तस्मान्महतः पापाद्भागमेनोखिलं च वा ।\nचितिशक्त्यात्म तत्पुण्यं परिभ्राम्योपशाम्यति ॥४॥\nविनेयपापमल्पं चेत्क्षेत्रधर्मोऽधिकस्ततः ।\nतत्पापं नाशयित्वा तच्छब्द एव विवल्गति ॥५॥\nक्षेत्रधर्मेण तेनास्य विनेयस्य महीपते ।\nद्वे शरीरे विदौ सम्यक्कचतः प्रतिभात्मिके ॥६॥\nइत्येवमादिपापानां पुण्यानां च फलं महत् ।\nब्रह्मसंकल्पकचितं यथा यद्यत्तथैव तत् ॥७॥\nब्रह्मोच्यतेऽसौ चिद्धातुः सोऽब्जजाद्यहमादि च ।\nस यथास्ते तथा तत्तत्तस्य संकल्पनं जगत् ॥८॥\nप्रतिभैव विनेयस्य क्षेत्रपुण्येन तादृशी ।\nतथैवोदेति सा धातुर्विपरीतवतो यथा ॥९॥\nएकात्मनाहमद्यैष मृतोऽमी मम बन्धवः ।\nरुदन्तीमे परं लोकं प्राप्तोऽयमहमेककः ॥१०॥\nबन्धूनामपि तत्रैव तदैवास्य तथैव च ।\nप्रतिभा तादृशैवेति धातुक्षोभवतामिव ॥११॥\nअत्युग्रैः पुण्यपापैः स्वैर्वा महात्मभिरीक्षिते ।\nलक्ष्याण्यप्यन्यथा सन्ति नृणां चित्कल्पनावशात् ॥१२॥\nअचेतनं शवीभूतं तेऽपि पश्यन्ति तं मृतम् ।\nरुदन्ति तं च दहने क्षिपन्ति सह बान्धवैः ॥१३॥\nविनेयः स यथान्येन संविद्रूपेण देहिना-।\nऽजरामरणमात्मानं वेत्ति स्थितमदुःखितम् ॥१४॥\nयथास्थितेन देहेन वेत्त्यसौ जीवितस्थितम् ।\nमृतिं त्वदृश्येनान्येन क्षेत्रपुण्यविदेरितः ॥१५॥\nआविला संविदा संविच्छून्यया वेद्यते क्षणात् ।\nन हि सन्नद्धगात्रस्य क्लेशोऽसन्नद्धमेदने ॥१६॥\nपश्यन्ति बन्धवोऽप्येनं तथैवामरतां गतम् ।\nद्वयमित्येष लभते जीवितं मरणं समम् ॥१७॥\nइदमप्रतिघारम्भं भ्रान्तिमात्रं जगत्त्रयम् ।\nन संभवति को नाम भ्रान्तौ भ्रान्तिविपर्ययः ॥१८॥\nसंकल्पस्वप्नपुरयोर्या भ्रान्तिरनुभूयते ।\nततोऽधिकोऽयं न न्यूनाज्जाग्रत्स्वप्नेऽनुभूयते ॥१९॥\nराजोवाच ।\nधर्माधर्मौ कथं ब्रह्मन्कारणं देहसंविदः ।\nतस्यामूर्तौ कथं चैको द्विशरीरत्वमृच्छति ॥२०॥\nश्रीवसिष्ठ उवाच ।\nसंकल्पनगरे ब्राह्मे जगत्यस्मिन्महामते ।\nकिं नाम नो संभवति सत्यं वाप्यसमञ्जसम् ॥२१॥\nयथैव संकल्पपुरे यन्न संभवतीह हि ।\nतन्नास्त्येव तदेतस्मिन्किं वाऽस्तु ब्रह्मकल्पने ॥२२॥\nस्वप्नसंकल्पपुरयोरेको गच्छति लक्षताम् ।\nतथा चैकैव चित्स्वप्ने सेनात्वमुपगच्छति ॥२३॥\nसहस्राण्येकतां यान्ति तथा सैव सुषुप्तकम् ।\nअन्यथा स्वप्नसंकल्पसेनानुभवसंस्मृतौ ॥२४॥\nसंकल्पस्वप्नपुरयोरिति को नानुभूतवान् ।\nसंविदाकाशमात्रेऽस्मिञ्जगत्यनुभवात्मनि ॥२५॥\nतस्मादस्मिंश्चिदाकाशसंकल्पे जगदात्मनि ।\nन संभवति किं नाम तत्संभवति वापि किम् ॥२६॥\nएवमेवमियं भ्रान्तिर्भाति भास्वन्नभोमयम् ।\nनेह किंचन सन्नासन्न वाऽऽसदिह किंचन ॥२७॥\nयथानुभूयते यद्यत्तत्तथा तत्त्वदर्शिनः ।\nप्रबुद्धस्यात्र किं नाम तत्स एवाङ्गतेत्यलम् ॥२८॥\nइह चेद्विहितो धर्मस्तत्स्वर्गेऽमृतपर्वताः ।\nस्थिता इतीह संकल्पे कस्मान्न प्राप्तवान्गिरीन् ॥२९॥\nइह यत्क्रियते कर्म तत्परत्रोपभुज्यते ।\nइतीह संकल्पपुरे सर्वमेवासमञ्जसम् ॥३०॥\nयदि स्यात्सुस्थिरं किंचिद्वस्तु तद्दृश्यको भवेत् ।\nन्याय एषोऽखिलः किंतु संवित्त्वात्स्वस्वकं स्थितः ॥३१॥\nइत्येष कथितो न्यायः सिद्धास्वनुभवस्ततः ।\nयतो जगन्ति संकल्पश्चितो ब्रह्मस्वरूपतः ॥३२॥\nइव संकल्पनगरे नास्त्येवासंभवो यथा ।\nसर्वार्थानां तथा ब्राह्मे संकल्पे नास्त्यसंभवः ॥३३॥\nयद्यथा कल्पितं तत्र यावत्संकल्पमेव तत् ।\nस्वभावेन तथैवास्ति यतस्तत्संनिवेशवत् ॥३४॥\nततः संप्रेक्षणमिह संकरो न प्रवर्तते ।\nविनान्यच्चित्प्रयत्नेन भवत्यर्थस्तु नान्यथा ॥३५॥\nआकल्पमजसंकल्पे यथा भातं जगत्स्थितम् ।\nपुनरन्येन संकल्परूपेणान्यदुपैष्यति ॥३६॥\nसंकल्पात्म स्वयं भाति कल्पे कल्पे जगत्तथा ।\nप्रतिजीवं चितिस्वप्ने स्वप्ने स्वाप्नपुरं यथा ॥३७॥\nसंकल्पपत्तनतनोर्न तदस्ति किंचि-\nद्यद्यन्न संभवति तच्च चिदात्मनोऽस्मात् ।\nनान्यत्प्रकम्पयितुराद्यपरस्वरूपा-\nद्ब्रह्मैव तेन सकलं जगदङ्ग विद्धि ॥३८॥"
  },
  {
    "text": "इत्यार्षे श्रीवासिष्ठमहारामायणे वा० दे० मो० निर्वा० उ० महा० सर्वास्तित्वानुभूतिदर्शनं नाम नवाधिकद्विशततमः सर्गः ॥२०९॥"
  }
]
[
  {
    "text": "कुन्ददन्त उवाच ।\nइत्युक्तवानसौ पृष्टः कदम्बतलतापसः ।\nसप्तद्वीपा भुवोऽष्टौ ताः कथं भाता गृहेष्विति ॥१॥\nकदम्बतापस उवाच ।\nचिद्धातुरीदृगेवायं यदेष व्योमरूप्यपि ।\nसर्वगो यत्र यत्रास्ते तत्र तत्रात्मनि स्वयम् ॥२॥\nआत्मानमित्थं त्रैलोक्यरूपेणान्येन वा निजम् ।\nपरिपश्यति रूपं स्वमत्यजन्नेव खात्मकम् ॥३॥\nकुन्ददन्त उवाच ।\nएकस्मिन्विमले शान्ते शिवे परमकारणे ।\nकथं स्वभावसंसिद्धा नानाता वास्तवी स्थिता ॥४॥\nकदम्बतापस उवाच ।\nसर्वं शान्तं चिदाकाशे नानास्तीह न किंचन ।\nदृश्यमानमपि स्फारमावर्तात्मा यथाम्भसि ॥५॥\nअसत्स्वेषु पदार्थेषु पदार्था इति भान्ति यत् ।\nचित्वं स्वप्नसुषुप्तात्म तत्तस्याच्छं निजं वपुः ॥६॥\nसस्पन्दोऽपि हि निःस्पन्दः पर्वतोऽपि न पर्वतः ।\nयथा स्वप्नेषु चिद्भावः स्वभावोऽर्थगतस्तथा ॥७॥\nन स्वभावा न चैवार्थाः सन्ति सर्वात्मकोचिते ।\nसर्गादौ कचितं रूपं यद्यथा तत्तथा स्थितम् ॥८॥\nन च नाम परं रूपं कचनाकचनात्मकम् ।\nद्रव्यात्मा चिच्च चिद्व्योम स्थितमित्थं हि केवलम् ॥९॥\nएकैव चिद्यथा स्वप्ने सेनायां जनलक्षताम् ।\nगतेवाच्छैव कचति तथैवास्याः पदार्थता ॥१०॥\nयत्स्वतः स्वात्मनि स्वच्छे चित्खं कचकचायते ।\nतत्तेनैव तदाकारं जगदित्यनुभूयते ॥११॥\nअसत्यपि यथा वह्नावुष्णसंविद्धि भासते ।\nसंविन्मात्रात्मके व्योम्नि तथार्थः स्वस्वभासकः ॥१२॥\nअसत्यपि यथा स्तम्भे स्वप्ने खे स्तम्भता विदः ।\nतथेदमस्या नानात्वमनन्यदपि चान्यवत् ॥१३॥\nआदिसर्गे पदार्थत्वं तत्स्वभावाच्छमेव च ।\nचिद्व्योम्ना यद्यथा बुद्धं तत्तथाद्यापि विन्दते ॥१४॥\nपुष्पे पत्रे फले स्तम्भे तरुरेव यथा ततः ।\nसर्वं सर्वत्र सर्वात्म परमेव तथाऽपरम् ॥१५॥\nपरमार्थाम्बराम्भोधावापः सर्गपरंपरा ।\nपरमार्थमहाकाशे शून्यता सर्गसंविदः ॥१६॥\nपरमार्थश्च सर्गश्च पर्यायौ तरुवृक्षवत् ।\nबोधादेतदबोधात्तु द्वैतं दुःखाय केवलम् ॥१७॥\nपरमार्थो जगच्चेदमेकमित्येव निश्चयः ।\nअध्यात्मशास्त्रबोधेन भवेप्सैषा हि मुक्तता ॥१८॥\nसंकल्पस्य वपुर्ब्रह्म संकल्पकचिदाकृतेः ।\nतदेव जगतो रूपं तस्माद्ब्रह्मात्मकं जगत् ॥१९॥\nयतो वाचो निवर्तन्ते न निवर्तन्त एव वा ।\nविधयः प्रतिषेधाश्च भावाभावदृशस्तथा ॥२०॥\nअमौनमौनं जीवात्म यत्पाषाणवदासनम् ।\nयत्सदेवासदाभासं तद्ब्रह्माभिधमुच्यते ॥२१॥\nसर्वस्मिन्नेकसुघने ब्रह्मण्येव निरामये ।\nका प्रवृत्तिर्निवृत्तिः का भावाभावादिवस्तुनः ॥२२॥\nएकस्यामेव निद्रायां सुषुप्तस्वप्नविभ्रमाः ।\nयदा भान्त्यविचित्रायां चित्रा इव निरन्तराः ॥२३॥\nएतस्यां चित्खसत्तायां तथा मूलकसर्गकाः ।\nबहवो भान्त्यचित्रायां चित्रा इव निरन्तराः ॥२४॥\nद्रव्ये द्रव्यान्तरं श्लिष्टं यत्कार्यान्तरमाक्षिपेत् ।\nतद्वदन्तस्तथाभूतचित्सारं स्फुरणं मिथः ॥२५॥\nसर्वे पदार्थाश्चित्सारमात्रमप्रतिघाः सदा ।\nयथा भान्ति तथा भान्ति चिन्मात्रैकात्मतावशात् ॥२६॥\nचिन्मात्रैकात्मसारत्वाद्यथा संवेदनं स्थिताः ।\nनिःस्पन्दा निर्मनस्काराः स्फुरन्ति द्रव्यशक्तयः ॥२७॥\nअविद्यमानमेवेदं दृश्यतेऽथानुभूयते ।\nजगत्स्वप्न इवाशेषं सरुद्रोपेन्द्रपद्मजम् ॥२८॥\nविचित्राः खलु दृश्यन्ते चिज्जले स्पन्दरीतयः ।\nहर्षामर्षविषादोत्थजङ्गमस्थावरात्मनि ॥२९॥\nस्वभाववाताधूतस्य जगज्जालचमत्कृतेः ।\nहा चिन्मरीचिपांश्वभ्रनीहारस्य विसारिता ॥३०॥\nयथा केशोण्ड्रकं व्योम्नि भाति व्यामलचक्षुषः ।\nतथैवेयं जगद्भान्तिर्भात्यनात्मविदोऽम्बरे ॥३१॥\nयावत्संकल्पितं तावद्यथा संकल्पितं तथा ।\nयथा संकल्पनगरं कचतीदं जगत्तथा ॥३२॥\nसंकल्पनगरे यावत्संकल्पसकला स्थितिः ।\nभवत्येवाप्यसद्रूपा सतीवानुभवे स्थिता ॥३३॥\nप्रवहत्येव नियतिर्नियतार्थप्रदायिनी ।\nस्थावरं जङ्गमं चैव तिष्ठत्येव यथाक्रमम् ॥३४॥\nजायते जङ्गमं जीवात्स्थावरं स्थावरादपि ।\nनियत्याधो वहत्यम्बु गच्छत्यूर्ध्वमथानलः ॥३५॥\nवहन्ति देहयन्त्राणि ज्योतींषि प्रतपन्ति च ।\nवायवो नित्यगतयः स्थिताः शैलादयः स्थिराः ॥३६॥\nज्योतिर्मयं विवृत्तं तु धारासाराम्बरीकृतम् ।\nयुगसंवत्सराद्यात्म कालचक्रं प्रवर्तते ॥३७॥\nभूतलैकान्तराब्ध्यद्रिसंनिवेशः स्थितायते ।\nभावाभावग्रहोत्सर्गद्रव्यशक्तिश्च तिष्ठति ॥३८॥\nकुन्ददन्त उवाच ।\nप्राग्दृष्टं स्मृतिमायाति तत्स्वसंकल्पनान्यतः ।\nभाति प्रथमसर्गे तु कस्य प्राग्दृष्टभासनम् ॥३९॥\nतापस उवाच ।\nअपूर्वं दृश्यते सर्वं स्वप्ने स्वमरणं यथा ।\nप्राग्दृष्टं दृष्टमित्येव तत्रैवाभ्यासतः स्मृतिः ॥४०॥\nचित्त्वाच्चिद्व्योम्नि कचति जगत्संकल्पपत्तनम् ।\nन सन्नासदिदं तस्माद्भाताभातं यतः स्वतः ॥४१॥\nचित्प्रसादेन संकल्पस्वप्नाद्यद्यानुभूयते ।\nशुद्धं चिद्व्योम संकल्पपुरं मा स्मर्यतां कथम् ॥४२॥\nहर्षामर्षविनिर्मुक्तैर्दुःखेन च सुखेन च ।\nप्रकृतेनैव मार्गेण ज्ञैश्चक्रैरिव गम्यते ॥४३॥\nनिद्राव्यपगमे स्वप्ननगरे यादृशं स्मृतौ ।\nचिद्व्योमात्म परं विद्धि तादृशं त्रिजगद्भ्रमम् ॥४४॥\nसंविदाभासमात्रं यज्जगदित्यभिशब्दितम् ।\nतत्संविद्व्योम संशान्तं केवलं विद्धि नेतरत् ॥४५॥\nयस्मिन्सर्वं यतः सर्वं यत्सर्वं सर्वतश्च यत् ।\nसर्वं सर्वतया सर्वं तत्सर्वं सर्वदा स्थितम् ॥४६॥\nयथेयं संसृतिर्ब्राह्मी भवतो यद्भविष्यति ।\nयथा भानं च दृश्यस्य तदेतत्कथितं मया ॥४७॥\nउत्तिष्ठतं व्रजतमास्पदमह्नि पद्मं\nभृङ्गाविवाभिमतमाशु विधीयतां स्वम् ।\nतिष्ठामि दुःखमलमस्तसमाधिसंस्थं\nभूयः समाधिमहमङ्ग चिरं विशामि ॥४८॥"
  },
  {
    "text": "इत्यार्षे श्रीवासिष्ठमहारामायणे वा० दे० मो० नि ० उ० ब्रह्म० ता० कुन्ददन्तोपदेशो नाम चतुरशीत्यधिकशततमः सर्गः ॥१८४॥"
  }
]
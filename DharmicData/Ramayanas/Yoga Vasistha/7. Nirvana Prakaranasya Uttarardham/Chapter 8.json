[
  {
    "text": "भुशुण्ड उवाच ।\nविद्याधर धराधारो गिरिकन्दरमन्दिरः ।\nदिगन्तराम्बराचारचारसंचारचञ्चरः ॥१॥\nईदृशोऽयं जगद्वृक्षो जायतेऽहंत्वबीजतः ।\nबीजे ज्ञानाग्निनिर्दग्धे नैव किंचन जायते ॥२॥\nप्रेक्ष्यमाणं च तन्नास्ति किलाहंत्वं कदाचन ।\nएतावदेव तज्ज्ञानमनेनैव प्रदह्यते ॥३॥\nअहंत्वभावाच्चाहंत्वमस्ति संसारबीजकम् ।\nनाहंत्वभावान्नाहंत्वमस्तीति ज्ञानमुत्तमम् ॥४॥\nसर्गादावेव सर्गस्य किलास्याभावयोगतः ।\nकुतोऽहंत्वं कुतस्त्वंत्वं कुतो द्वित्वैक्यविभ्रमः ॥५॥\nसमाकर्ण्य गुरोर्वाक्यं यतन्ते ये स्वयत्नतः ।\nसंकल्पत्यागमामूलं पदप्राप्तौ जयन्ति ते ॥६॥\nरन्धनाज्जयमाप्नोति स्वशास्त्रे सूपकृत्कृते ।\nविवेकी स्वविवेकित्वं यतनादेव नान्यथा ॥७॥\nचिच्चमत्कारमात्रं त्वं जगद्विद्धीह नेतरत् ।\nनाशासु न बहिर्नान्तरेतत्क्वचन विद्यते। ॥८॥\nसंकल्पोन्मेषमात्रेण जगच्चित्रं विलोक्यते ।\nतदनुन्मेषविलयि चित्रकृच्चित्तचित्रवत् ॥९॥\nमण्डपोऽस्ति महास्तम्भो मुक्तामणिविनिर्मितः ।\nबहुयोजनलक्षाणि कान्तकाञ्चनचित्रितः ॥१०॥\nमणिस्तम्भसहस्रेण वृतोऽग्रे प्रोतमेरुणा ।\nइन्द्रायुधसहस्राढ्यकल्पसंध्याभ्रसुन्दरः ॥११॥\nस्त्रीबालपुरुषादीनां वास्तव्यानामितस्ततः ।\nक्रीडार्थं स्थापिता यत्र नानारचनयान्तरे ॥१२॥\nभूतबीजपरापूर्णास्तमोरिपुसघुंघुमाः ।\nतमःप्रकाशचित्राख्या लोकान्तरसमुद्गकाः ॥१३॥\nआमोदसुभगा लोलजलदावलिपल्लवाः ।\nलीलापद्माकरे स्त्रीणां विलूनाकल्पपादपाः ॥१४॥\nबालनिःश्वासचलिताः कन्दुकानि कुलाचलाः ।\nसंध्याम्बुदाः कर्णपूराश्चामराः शरदम्बुदाः ॥१५॥\nकल्पान्तकालजलदास्तालवृन्तपदं गताः ।\nभूतलं द्यूतफलकं वितानं तारकाम्बरम् ॥१६॥\nभूतशारपरावर्ते द्यूतेऽक्षाः शशिभानवः ।\nव्योमाजिरे जगद्भासपणे गृहनिवासिनाम् ॥१७॥\nइति संकल्प एवान्तश्चिरभावनया यथा ।\nअग्रस्थदृश्योपमया सत्यतामिव गच्छति ॥१८॥\nतथैवायं जगद्रूपः संकल्पैः सुसमुत्थितः ।\nचिच्चमत्कारमात्रात्मा चित्रकृच्चित्तचित्रवत् ॥१९॥\nअसत्यमेव स्फुरति सर्वमस्ति च नास्ति च ।\nअसदुत्थित एवायं कुतोपीव समुत्थितः ॥२०॥\nहेम्नीव कटकादित्वं संसारोदरकोटरः ।\nचिच्चमत्कार एवायमविकल्पनसंक्षयः ॥२१॥\nअत्यन्तमेव स्वायत्तो यथेच्छसि तथा कुरु ।\nयश्चान्नपानदानादावनादरमुपेयिवान् ।\nतस्येदं पश्चिमं जन्म न स कर्म समुज्झति ॥२२॥\nप्राप्तो विवेकपदवीमसि पावनात्मन्पुण्यां पवित्रितजगत्त्रितया द्वितीयाम् ।\nनाधः पतिष्यसि पुनर्मनसाऽमुनेति जानामि मौनममलं पदमुत्सृज त्वम् ॥२३॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाण० उत्तरार्धे विद्याधरो० मायामण्डपवर्णनं नामाष्टमः सर्गः ॥८॥"
  }
]
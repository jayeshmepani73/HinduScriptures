[
  {
    "text": "श्रीवसिष्ठ उवाच ।\nचिद्व्योमार्थतयार्थानां यथास्थितमिदं जगत् ।\nसरूपालोकमननमपि चिद्व्योम केवलम् ॥१॥\nस्वप्नचित्पुररूपत्वादन्यद्यस्मान्न विद्यते ।\nजगत्तस्मान्नभः शान्तं नेह नानास्ति किंचन ॥२॥\nचिदाभानमनानैव नानेव परिलक्ष्यते ।\nअनात्मैवात्मनात्मानं स्वप्नाकाशपुरेष्विव ॥३॥\nसर्गादाविव चिद्व्योम स्वप्नाकाशपुरं जगत् ।\nआभातमेवासत्यं च नूनं सत्यमिव स्थितम् ॥४॥\nतज्ज्ञाज्ञातो न मूर्खाणामज्ञाज्ञातो न तद्विदाम् ।\nविद्यते सर्गशब्दार्थः सत्यासत्यमयात्मकः ॥५॥\nतज्ज्ञाज्ञयोस्तयोरन्तःप्रतिपत्तौ तु यत्स्थितम् ।\nन बोद्धुं न च वक्तुं ते जानीतस्तौ परस्परम् ॥६॥\nस्वबुद्धौ स्वर्गशब्दार्थो मिथोन्तस्तत्किलानयोः ।\nस्थैर्यास्थैर्ये जाग्रतो द्वे अक्षीबक्षीवयोरिव ॥७॥\nद्रवस्थितिमिता यद्वत्सरिद्वारिणि वीचयः ।\nचितौ स्थितिमितास्तद्वच्चेतनात्सर्गवीचयः ॥८॥\nचिद्रूपं यन्न किंचित्तदिदं किंचिदवस्थितम् ।\nभाति दृश्यमिवादृश्यमपि स्वप्नपुरेष्विव ॥९॥\nचिच्छायेयं प्रकचति जगदित्यभिशब्दिता ।\nनन्वमूर्तैव मूर्तेव द्रव्यच्छायेव वै तता ॥१०॥\nकायमात्रकमेवेदं भ्रान्तिमात्रमसन्मयम् ।\nपिशाचविभ्रमालोकप्रायमायासनं दृढम् ॥११॥\nमनोराज्यमिवासत्यं लोलं लम्बाम्बुबिन्दुवत् ।\nद्वाभ्यामित्यनुभूतिभ्यां यदसत्तत्र कात्मता ॥१२॥\nविदार्यदारुरववत्तरङ्गानिलशब्दवत् ।\nखे शब्दाः पवनस्फोटा भान्त्यर्था वासनोदयाः ॥१३॥\nसर्गादितः स्वपरिभा कचति स्वप्नशैलवत् ।\nवस्तुतस्तु न शब्दोस्ति नार्थोऽस्ति न च दृश्यता ॥१४॥\nयदिदं चास्ति चाभाति तत्सर्वं परमार्थसत् ।\nअन्यादृक्कारणाभावात्सर्गादावेव नोदितम् ॥१५॥\nनिरस्तशब्दभेदार्थमनिरस्ताखिलार्थकम् ।\nशाम्यामि परिनिर्वामि व्योमैवास्मीति बुद्ध्यताम्॥१६॥\nत्यज्यतामात्मविश्रान्त्या शुद्धबोधैकरूपया ।\nजीवेऽजवं जवीभावस्त्वसदुत्थित आत्मना ॥१७॥\nआत्मैव ह्यात्मनो बन्धुरात्मैव रिपुरात्मनः ।\nआत्मात्मना न चेत्त्रातस्तदुपायोऽस्ति नेतरः ॥१८॥\nतर तारुण्यमस्तीदं यावत्ते तावदम्बुधेः ।\nननु संसारनाम्नोऽस्माद्बुद्ध्या नावा विशुद्धया ॥१९॥\nअद्यैव कुरु यच्छ्रेयो वृद्धः सन्किं करिष्यसि ।\nस्वगात्राण्यपि भाराय भवन्ति हि विपर्यये ॥२०॥\nशैशवं वार्धकं ज्ञेयं तिर्यक्त्वं मृतिरेव च ।\nतारुण्यमेव जीवस्य जीवितं तद्विवेकि चेत् ॥२१॥\nसंसारमिममासाद्य विद्युतसंपातचञ्चलम् ।\nसच्छास्त्रसाधुसंपर्कैः कर्दमात्सारमुद्धरेत् ॥२२॥\nअहो बत नराः क्रूरा गतिः कैषां भविष्यति ।\nकुर्वन्ति कर्दमोन्मग्ने नात्मन्यपि निजोदयम् ॥२३॥\nयथा मृन्मयवेतालसभा ग्राम्यस्य भङ्गदा ।\nयथा भूतार्थविज्ञानान्मृन्मय्येव न भङ्गदा ॥२४॥\nतथा ब्रह्ममयी दृश्यलक्ष्मीरज्ञस्य भङ्गदा ।\nयथा भूतार्थविज्ञाने ब्रह्मैवास्ते न भङ्गदा ॥२५॥\nशाम्यत्यशान्तमेवेदं स्थितमेव विलीयते ।\nदृश्यं तत्त्वपरिज्ञानाद्दृश्यमानं न दृश्यते ॥२६॥\nस्फुटानुभवनस्यापि स्वप्नकाले निजे यथा ।\nपरिज्ञानादसत्यत्वमेव सत्यपदं गता ॥२७॥\nतथानुभूयमानापि सर्गसंवेदनाम्बरे ।\nचिन्मये तत्त्वविज्ञानाच्छून्यतैवावशिष्यते ॥२८॥\nजातिज्वरज्वलितजीवितजङ्गलेषु\nजीर्णानि वातहरिणाहरणक्रमेण ।\nमाद्यन्मनःपवनपातयुतान्यमूनि\nजित्वेन्द्रियाणि जयमेहि जहीहि जन्म ॥२९॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये वा० दे० मो० नि० उ० अ० वि० अविद्यानिरसनो नाम द्विषष्ट्यधिकशततमःसर्गः ॥१६२॥"
  }
]
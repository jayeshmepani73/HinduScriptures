[
  {
    "text": "मुनिरुवाच ।\nअनन्तरं महाबाहो सुषुप्तान्निर्गतस्य मे ।\nस्वप्ने जगद्दृश्यमिदं सागरादिव निर्गतम् ॥१॥\nआकाशाङ्गादिवोत्कीर्णमुत्कीर्णमवनेरिव ।\nउत्कीर्णमिव वा चित्तादुत्कीर्णमिव वा दृशः ॥२॥\nप्रफुल्लमिव वृक्षेभ्यः सर्गः पूर्वमिवोत्थितः ।\nतरङ्गजालं रोधोऽब्धेरिव वा कचनं दृशाम् ॥३॥\nनभस्तलादिवायातं ककुब्भ्य इव चागतम् ।\nपर्वतेभ्य इवोत्कीर्णं भूमेरिव समुत्थितम् ॥४॥\nहृदयादिव निष्क्रान्तं संप्रविष्टमिवाम्बुदैः ।\nप्रसूतमिव वृक्षेभ्यो जातं वा सस्यवद्भुवः ॥५॥\nअङ्गेभ्य इव निर्यातं समुत्कीर्णमिवेन्द्रियैः ।\nपटादिव प्रकटितं मन्दिरादिव निर्गतम् ॥६॥\nकुतोऽप्यागत्य पतितमुड्डीय गगनादिव ।\nउपायनं परे लोके गृहीतमिव वा भुवः ॥७॥\nप्रसूनं ब्रह्मवृक्षस्य तरङ्गमिव वाम्बुधेः ।\nअनुत्कीर्णप्रकटनाच्चित्स्तम्भे चारुपुत्रिका ॥८॥\nआकाशमृन्मयानन्तकुड्यमाकाशपत्तनम् ।\nमनो मत्तो गजमयो मिथ्या जीवस्य जीवितम् ॥९॥\nअभित्तिकमरङ्गं च विचित्रं चित्रमम्बरे ।\nशम्बरेशस्य सर्वस्वमविद्याख्यस्य कस्यचित् ॥१०॥\nमहारम्भं स्थिरमपि देशकालविवर्जितम् ।\nनानाढ्यमपि चाद्वैतं नानात्मापि न किंचन ॥११॥\nगन्धर्वपुरदृष्टान्तस्याप्यवस्तुतया समम् ।\nजागरायां हि किल तद्भ्रान्तमप्युपलभ्यते ॥१२॥\nचिद्भामात्रमनारब्धमप्यारब्धमिव स्थितम् ।\nदेशकालक्रियाद्रव्यसर्गसंहारसंयुतम् ॥१३॥\nसुरासुरनराधारगर्भगर्भमनोहरम् ।\nपृथक्कोष्ठस्थबीजौघसंपूर्णमिव दाडिमम् ॥१४॥\nनदीशैलवनादिस्थव्योमताराभ्रसंकुलम् ।\nगीताब्धिरणपाठाढ्यपवनारावघर्घरम् ॥१५॥\nततो विलोकितं तत्र तन्मया दृश्यमण्डलम् ।\nयावत्तमेव पश्यामि ग्रामं प्राक्तनमास्पदम् ॥१६॥\nतानेव सकलान्बन्धूंस्तथासंस्थानसंस्थितान् ।\nतान्पुत्रांस्तां महेलां च तदेव च तदा गृहम् ॥१७॥\nतां दृष्ट्वा प्राक्तनीं ग्राम्यामाहरद्वासनां बलात् ।\nतटस्थं मुह्यमानाङ्गमिव वीचिर्महार्णवे ॥१८॥\nअथाहमभवं तत्र तदालिङ्गननिर्वृतः ।\nगृहीतवासनो नूनं विस्मृतप्राक्तनस्मृतिः ॥१९॥\nबिम्बं तत्तदुपादत्ते यद्यदग्रेऽवतिष्ठति ।\nयथादर्शश्चिदादर्शस्तथैवायं स्वभावतः ॥२०॥\nयस्तु चिन्मात्रगगनं सर्वमित्येव बोधवान् ।\nद्वैतेन बोध्यते नेह सोऽङ्ग तिष्ठति केवलः ॥२१॥\nन नश्यति स्मृतिर्यस्य विमला बोधशालिनी ।\nअयं द्वैतपिशाचस्तं मनागपि न बाधते ॥२२॥\nयेषामभ्यासयोगेन साधुसच्छास्त्रसंगमैः ।\nउदेति बोधधीर्भूयो या विस्मरति नोदयम् ॥२३॥\nअप्रौढा मे तदा सासीद्बोधधीर्या तया हता ।\nअद्य शक्नोति मे बुद्धिं हन्तुं क इव दुर्ग्रहः ॥२४॥\nतवापि व्याध विद्धीदं बुद्धिः सत्सङ्गवर्जिता ।\nद्वैतबोधेन कष्टेन कृच्छ्राच्छान्तिमुपैष्यति ॥२५॥\nव्याध उवाच ।\nएवमेतन्मुने सत्यं पावनैस्त्वद्विबोधनैः ।\nईदृशैरपि मे बुद्धिर्न विश्राम्यति सत्पदे ॥२६॥\nस्यादीदृशमथो न स्यादिति संदेहजालिका ।\nनैतस्मिन्स्वानुभूतेऽपि वस्तुन्यद्यापि शाम्यति ॥२७॥\nअहो बत दुरन्तेयमभ्याससुदृढीकृता ।\nअविद्या विद्यमानैव या शान्तैव न शाम्यति ॥२८॥\nसत्सङ्गतैः पदपदार्थविबुद्धबुद्धेः\nसच्छास्त्रसत्क्रमविचारमनोहराङ्गैः ।\nअभ्यासतः प्रशममेति जगद्भ्रमोऽयं\nनान्येन केनचिदपीति विनिश्चितिर्मे ॥२९॥"
  },
  {
    "text": "इत्यार्षे श्रीवा० वाल्मी० दे० मो० नि० उ० अ० वि० शवोपाख्याने स्वप्नोपलम्भनं नाम सप्तचत्वारिंशदधिकशततमः सर्गः ॥१४७॥"
  }
]
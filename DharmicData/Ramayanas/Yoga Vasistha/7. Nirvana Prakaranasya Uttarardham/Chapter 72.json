[
  {
    "text": "श्रीवसिष्ठ उवाच ।\nअथाकृष्टवति प्राणान्स्वयंभुवि नभोभवः ।\nविराडात्मनि तत्याज वातस्कन्धस्थितः स्थितिम् ॥१॥\nते हि तस्य किल प्राणास्तेन क्रान्तेषु तेष्वपि ।\nऋक्षचक्रे स्थितिं कोऽन्यो धत्ते भूतैकधारिणीम् ॥२॥\nवातस्कन्धे समाक्रान्ते ब्रह्मणा प्राणमारुते ।\nसमं गन्तुं परित्यज्य संस्थितिं क्षोभमागते ॥३॥\nनिराधाराः सवाताग्निदाहोल्मुकवदापतन् ।\nव्योम्नस्तारास्तरोः पुष्पनिकरा इव भूतले ॥४॥\nकालपाकचलन्मूला जगत्खण्डफलालयाः ।\nप्रशान्तपवनाधारा विमानावलयोऽपतन् ॥५॥\nप्रलयोन्मुखतां याते ब्राह्मे संकल्पनेन्धने ।\nसिद्धानां गतयः शेमुरिद्धानामर्चिषामिव ॥६॥\nप्रभ्रमन्त्योऽम्बरे कल्पमारुतैस्तनुतूलवत् ।\nस्वशक्त्यपचये मूकाः सिद्धसंततयोऽपतन् ॥७॥\nसंकल्पद्रुमजालानि सेन्द्रादिनगराणि च ।\nपेतुर्भूकम्पलोलस्य शिरांस्यमरभूभृतः ॥८॥\nश्रीराम उवाच ।\nचिति संकल्पमात्रात्मा विराड् ब्रह्मा जगद्वपुः ।\nकिमङ्गं तस्य भूलोकः किं स्वर्गः किं रसातलम् ॥९॥\nकथमेतानि चाङ्गानि ब्रह्मंस्तस्य स्थितानि च ।\nकथं वा सोऽन्तरे तस्य स्वस्यैव वपुषः स्थितः ॥१०॥\nब्रह्मा संकल्पमात्रात्मा निराकृतिरिदं स्थितम् ।\nजगदित्येव जातो मे निश्चयः कथयेतरत् ॥११॥\nश्रीवसिष्ठ उवाच ।\nआदौ तावदिदं नासन्न सदास्ते निरामयम् ।\nचिन्मात्रपरमाकाशमाशाकोशैकपूरकम् ॥१२॥\nतत्स्वामाकाशतां चैतच्चेत्यमित्यवबुध्यते ।\nस्वरूपमत्यजन्नित्यं चित्त्वाद्भवति चेतनम् ॥१३॥\nविद्धि तच्चेतनं जीवं सघनत्वान्मनः स्थितम् ।\nएतावति स्थितिजाले न किंचित्साकृति स्थितम् ॥१४॥\nशुद्धं व्योमैव चिद्व्योम स्थितमात्मनि पूर्ववत् ।\nयदेतत्प्रतिभातं तु तदन्यत्र शिवात्ततः ॥१५॥\nअथ तन्मन आभोगि भाविताहंकृति स्फुरत् ।\nसंकल्पात्मकमाकाशमास्ते स्तिमितमक्षयम् ॥१६॥\nतत्संकल्पचिदाभासनभोऽहमिति भावितम् ।\nअसत्तमेवानुभवत्संनिवेशं खमेव खे ॥१७॥\nवेत्ति भावितमाकारं पश्यत्यनुभवत्यपि ।\nसंकल्पकात्मकं शून्यमेव देह इति स्थितम् ॥१८॥\nशून्यमेव यथाकारि संकल्पनगरं भवान् ।\nपश्यत्येवमजो देहं खे खमेवानुभूतवान् ॥१९॥\nसंविदो निर्मलत्वात्स यावदित्थं तथाविधम् ।\nअनुभूयानुभवनं स्वेच्छयैवोपशाम्यति ॥२०॥\nयदा तत्त्वपरिज्ञानमस्मदादेस्तदाऽऽततम् ।\nइदं संसरणं विद्धि शून्यं सत्यमिव स्थितम् ॥२१॥\nयथाभूतपरिज्ञानादत्र शाम्यति वासना ।\nअद्वैतान्निरहंकारात्ततो मोक्षोऽवशिष्यते ॥२२॥\nएवमेष स यो ब्रह्मा स एवेदं जगत्स्थितम् ।\nविराजो ब्रह्मणो राम देहो यस्तदिदं जगत् ॥२३॥\nसंकल्पाकाशरूपस्य तस्य या भ्रान्तिरुत्थिता ।\nतदिदं जगदाभाति तद्ब्रह्माण्डमुदाहृतम् ॥२४॥\nसर्वमाकाशमेवेदं संकल्पकलनात्मकम् ।\nवस्तुतस्त्वस्ति न जगत्त्वत्तामत्ते न च क्वचित् ॥२५॥\nक्वचिन्मात्रेऽमले व्योम्नि कथं वा केन वा जगत् ।\nकिं जायते किमत्रास्ति कारणं सहकारि यत् ॥२६॥\nअतोऽलीकमिदं जातमलीकं परिदृश्यते ।\nअलीकं स्वदतेऽलोकमेवं पश्यति शून्यकम् ॥२७॥\nजगदादिकया भासा चिन्मात्रं स्वदते स्वतः ।\nआत्मनात्माम्बरे द्वैते स्पन्दनेनेव मारुतः ॥२८॥\nइदं किंचिन्न किंचिद्वा द्वैताद्वैतविवर्जितम् ।\nचिदाकाशं जगद्विद्धि शून्यमच्छं निरामयम् ॥२९॥\nशान्ताशेषविशेषोऽहं तेन राघव संस्थितः ।\nसन्नेवासन्निवातस्त्वमेवमेवास्व निर्ममः ॥३०॥\nनिर्वासनः शान्तमना मौनी विगतचापलः ।\nसर्वं कुरु यथाप्राप्तं कुरु मा वात्र किं ग्रहः ॥३१॥\nअनादिनित्यानुभवो य एकः\nस एव दृश्यं न तु दृश्यमन्यत् ।\nसत्यानुभूतेऽननुभूतयो याः\nसुविस्तृता दृश्यमहादृशस्ताः ॥३२॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षो० निर्वाणप्रकरणे उ० पाषा० निर्वाणवर्णनं नाम द्विसप्ततितमः सर्ग ॥७२॥"
  }
]
[
  {
    "text": "विद्याधर्युवाच ।\nयावत्तं सर्गमागच्छ प्रसादः क्रियतां मुने ।\nआश्चर्येषूपपन्नेषु महान्तो ह्यतिकौतुकाः ॥१॥\nतथेत्युक्ते मया सार्धं गन्तुमारब्धमम्बरे ।\nवात्यया सौरभेणेव शून्ये शून्येन शून्यया ओ ॥२॥\nअथाहं दूरमध्वानं शून्यमुल्लङ्घ्य नाभसम् ।\nनभःस्थं भूतसंघातं तया सार्धमवाप्तवान् ॥३॥\nतमुल्लङ्घ्य चिरेणात्र भूतसंचारमम्बरे ।\nलोकालोकशिरोव्योम प्राप्तोऽस्मि धवलाम्बुदम् ॥४॥\nउत्तरांशेन्दुशुभ्राभ्रपीठान्निर्गत्य तां शिलाम् ।\nआनीतोस्मि तथोत्तुङ्गां तप्तकाञ्चनकल्पिताम् ॥५॥\nयावत्पश्याम्यहं शुभ्रां शिलां तां न च तज्जगत् ।\nकलधौतमयीमुच्चैरग्निलोकतटीमिव ॥६॥\nतदा मयोक्ता सा कान्ता क्व भवत्सर्गभूरिति ।\nक्व रुद्रार्काग्नितारादि क्व लोकान्तरसप्तकम् ॥७॥\nकार्णवाकाशककुभः क्वोन्मज्जननिमज्जने ।\nक्व महाम्भोदसंभारः क्व ताराम्बरडम्बरम् ॥८॥\nक्व शैलशिखरश्रेण्यः क्व महार्णवलेखिकाः ।\nक्व द्वीपवलयाः सप्त क्व तप्तकनकावनिः ॥९॥\nक्व कार्यकालकलनाः क्व भूतभुवनभ्रमः ।\nक्व विद्याधरगन्धर्वाः क्व नरामरदानवाः ॥१०॥\nक्वर्षिभूपालमुनयः क्व नयापनयक्रमः ।\nक्व पञ्चयामयामिन्यः क्व स्वर्गनरकभ्रमः ॥११॥\nक्व पुण्यपापकलना क्व कलाकालकेलयः ।\nक्व सुरासुरवैराणि क्व द्वेषस्नेहरीतयः ॥१२॥\nवदत्येवं मयि वचः सोवाच वरवर्णिनी ।\nविस्मयाकुलमालोक्य शिलामलिविलोचना ॥१३॥\nविद्याधर्युवाच ।\nपश्याम्यखिल नात्मीयमहं सर्वमिहोपले ।\nमुकुरप्रतिबिम्बस्थपुरान्यपुरवज्जनम् ॥१४॥\nनित्यानुभव एवात्र दर्शने कारणं मम ।\nतदभावो मुने मन्ये ते कारणमदर्शने ॥१५॥\nअन्यच्च चिरकालैकद्वैतसंकथयानया ।\nशुद्धातिवाहिकैकात्मदेहता विस्मृतावयोः ओ ॥१६॥\nममातिसुचिराभ्यस्तमपि व्योम लतामिव ।\nगतं निजं जगदिदं यतः पश्यामि न स्फुटम् ॥१७॥\nअभूद्यत्स्वजगत्पूर्वमतिप्रकटमेव मे ।\nतत्पश्यामीदमादर्श इव बिम्बितमस्फुटम् ॥१८॥\nचिरव्यर्थोत्थया नाथ संकथाव्यथया मिथः ।\nस्वास्थ्यं विस्मृतमात्मीयमवदाततमं ततम् ॥१९॥\nयोऽभ्यासः प्रकचत्यन्तः शुद्धचिन्नभसो रसात् ।\nभवेत्तन्मयमेवान्तराबालमिव लक्ष्यते ॥२०॥\nन सच्छास्त्रेण सा विद्धि न सन्न्यायेन सा कला ।\nअस्ति नास्त्यमितोद्योगाद्यदभ्यासान्न सिद्ध्यति ॥२१॥\nस्वजगत्संतताभ्यासवशतो मां कथाभ्रमः ।\nनूनमाक्रान्तवानेष द्वयोर्हि बलवाञ्जयी ॥२२॥\nइष्टवस्त्वर्थिनां तज्ज्ञसूपदिष्टेन कर्मणा ।\nपौनःपुन्येन करणान्नेतरच्छरणं मुने ॥२३॥\nअयमित्थमिहाज्ञानभ्रमः प्रौढोऽहमात्मकः ।\nशाम्यति ज्ञानचर्चाभिः पश्याभ्यासविजृम्भितम् ॥२४॥\nअहं शिष्याबला बाला पश्यामि त्वं न पश्यसि ।\nसर्वज्ञोऽपि शिलासर्गं पश्याभ्यासविजृम्भितम् ॥२५॥\nअज्ञोऽपि तज्ज्ञतामेति शनैः शैलोपि चूर्ण्यते ।\nबाणोप्येति महालक्ष्यं पश्याभ्यासविजृम्भितम् ॥२६॥\nइत्थं नाम परिप्रौढा मिथ्याज्ञानविषूचिका ।\nशाम्यत्येव विचारेण पश्याभ्यासविजुम्मितम् ॥२७॥\nअभ्यासेन कटुद्रव्यं भवत्यभिमतं मुने ।\nअन्यस्मै रोचते निम्बस्त्वन्यस्मै मधु रोचते ॥२८॥\nअबन्धुर्बन्धुतामेति नैकट्याभ्यासयोगतः ।\nयात्यनभ्यासतो दूरात्स्नेहो बन्धुषु तानवम् ॥२९॥\nआतिवाहिकदेहोऽयं शुद्धचिद्व्योम केवलम् ।\nआधिभौतिकतामेति भावनाभ्यासयोगतः ॥३०॥\nआधिभौतिकदेहोऽसौ धारणाभ्यासभावनात् ।\nविहंगवत्खमभ्येति पश्याभ्यासविजृम्भितम् ॥३१॥\nपुण्यानि यान्ति वैफल्यं वैफल्यं यान्ति मातरः ।\nभाग्यानि यान्ति वैफल्यं नाभ्यासस्तु कदाचन ॥३२॥\nदुःसाध्याः सिद्धिमायान्ति रिपवो यान्ति मित्रताम्।\nविषाण्यमृततां यान्ति संतताभ्यासयोगतः ॥३३॥\nयेनाभ्यासः परित्यक्त इष्टे वस्तुनि सोऽधमः ।\nकदाचिन्न तदाप्नोति वन्ध्या स्वतनयं यथा ॥३४॥\nयदप्यभिमतं वस्तु स्वभ्यासेन तदर्जनात् ।\nतद्युक्तिपूर्वकं त्याज्यमामृत्योर्जीवितं यथा ओ ॥३५॥\nइष्टे वस्तुनि नाभ्यासं यः करोति नराधमः ।\nसोऽनिष्टेऽनिष्टमाप्नोति नरकान्नरकान्तरम् ॥३६॥\nतरन्ति सरितं स्फीतां संसारासारसेविनः ।\nत एवात्मविचाराख्यमभ्यासं न त्यजन्ति ये ॥३७॥\nअभ्यासभासोऽभिमतं वस्तु प्रकटयन्त्यलम् ।\nप्रापयन्ति च निर्विघ्नं घटं दीपप्रभा यथा ॥३८॥\nयथा कल्पद्रुमलताः सच्चिन्तामणयो यथा ।\nफलन्ति शरदश्चैतास्तथैवाभ्यासभूमयः ॥३९॥\nइष्टवस्तु चिराभ्यासभास्वान्भासयति प्रजाः ।\nतथेन्द्रियाख्यां देहोर्व्यां रात्रिं पश्यन्ति नो यथा ॥४०॥\nसर्वस्य जन्तुजातस्य सर्ववस्त्ववभासने ।\nसर्वदैवैक एवोच्चैर्जयत्यभ्यासभास्करः ॥४१॥\nचतुर्दशविधायास्तु भूतजातेर्न कस्यचित् ।\nसिध्यत्यभिमतं वस्तु विनाभ्यासमकृत्रिमम् ॥४२॥\nपौनःपुन्येन करणमभ्यास इति कथ्यते ।\nपुरुषार्थः स एवेह तेनास्ति न विना गतिः ॥४३॥\nदृढाभ्यासाभिधानेन यत्ननाम्ना स्वकर्मणा ।\nनिजवेदनजेनैव सिद्धिर्भवति नान्यथा ॥४४॥\nअभ्यासभास्वति तपत्यवनौ वने च\nवीरस्य सिध्यति न यन्न तदस्ति किंचित् ।\nअभ्यासतो भुवि भयान्यभयीभवन्ति\nसर्वासु पर्वतगुहास्वपि निर्जनासु ॥४५॥"
  },
  {
    "text": "इत्यार्षे श्रीवासिष्ठमहारामायणे वाल्मी० दे० मो० निर्वाणप्र० उ० पाषा० अभ्यासप्रशंसा नाम सप्तषष्टितमः सर्गः ॥६७॥"
  }
]
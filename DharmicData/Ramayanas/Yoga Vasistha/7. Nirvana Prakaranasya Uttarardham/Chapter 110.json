[
  {
    "text": "दशाधिकशततमः सर्गः ११०\nश्रीवसिष्ठ उवाच ।\nपुरोपकण्ठसंप्राप्तैश्चतुर्दिक्कं सहारिभिः ।\nएतस्मिन्नन्तरे तत्र प्रवृत्तं दारुणं रणम् ॥१॥\nलुण्ठितग्रामनगरं प्रजाकुलमहाकुलम् ।\nअग्निदाहज्वलद्देहं धूमाभ्रपटलावृतम् ॥२॥\nशरजालमहाधूमच्छन्नार्कविलसत्तमः ।\nक्षिप्रदृष्टरवि क्षिप्रमदृष्टरविमण्डलम् ॥३॥\nअग्निदाहमहातापप्रतपत्पर्णकाननम् ।\nलोलालातलताशलमुसलोपलपूर्णखम् ॥४॥\nअनलप्रतिबिम्बौघैर्द्विगुणज्वलनायुधम् ।\nरणभग्नमहाशूरप्राप्तेन्द्रवनितासुधम् ॥५॥\nउद्दामवारणारावै रणलम्पटहर्षदम् ।\nभुशुण्डीमण्डलप्रासशूलतोमरवर्षदम् ॥६॥\nभटकोलाहलोल्लासहृद्भङ्गमृतपामरम् ।\nरजःपटलशुभ्राभ्रकृतद्युपथवारणम् ॥७॥\nमरणव्यग्रसामन्तमुक्तनादव्रजद्रजम् ।\nइतश्चेतश्च निपतद्वैद्युतोपहतप्रजम् ॥८॥\nअग्निदग्धपतद्गेहप्रोज्झिताग्निमयाम्बुदम् ।\nमरणाह्लाददासंख्यशरधारामयाम्बुदम् ॥९॥\nजितसागरकल्लोलं तुरङ्गमतरङ्गकैः ।\nदन्तिदन्तविनिष्पेषतारक्रेंकारकर्कशम् ॥१०॥\nकोटकोटिकुटीकुड्यकण्टकोद्भटसद्भटम् ।\nचठत्कुण्ठितकोटाट्टकृटाटननटच्छटम् ॥११॥\nलुठत्पटनकुट्टाकसाटोपस्फुटपट्टिशम् ।\nखे वटत्केतुपट्टाट्टपटत्पटपटारवम् ॥१२॥\nदन्तिदन्तगुणोद्गीर्णैर्हेतिपाषाणघर्षणैः ।\nतारक्रेंकारहुंकारैराहूतसुरवारणम् ॥१३॥\nवहच्छरनदीपूरपूर्णाम्बरमहार्णवम् ।\nविचलच्चक्रकुन्तासिधारामकरकर्कशम् ॥१४॥\nउन्नादयोधसंघट्टकंकटोत्कटटांकृतैः ।\nलसज्झणझणारावैर्घटितद्वीपमण्डलम् ॥१५॥\nपादपातपरापिष्टशरसंजातकर्दमम् ।\nवहद्रक्तनदीरंहःप्रोह्यमाणरथद्विपम् ॥१६॥\nसुपर्णहेलानिपतत्प्रोत्पतत्पट्टपट्टिशम् ।\nशरवारितरङ्गार्तभग्नायुधजलेचरम् ॥१७॥\nहेतिसंघट्टनिष्क्रान्तज्वालाप्रज्वलिताम्बरम् ।\nवलीपलितनिर्मुक्तशूराक्रान्तत्रिविष्टपम् ॥१८॥\nपाण्डुपांसुपयोवाहकचच्चक्राचिरद्युति ।\nहेतिनिर्विवराकाशयुधानाधारभूतलम् ॥१९॥\nकटद्भटभटाटोपरटत्प्रतिभटोत्कटम् ।\nचटच्छकटसंघट्टपिष्टकाष्ठलुठद्रथम् ॥२०॥\nकबन्धभटवेतालमिश्रकण्टकसंकटम् ।\nवेतालभुज्यमानाग्र्यशवमांसहृदम्बुजम् ॥२१॥\nशूरशातितशीरार्धशिरःकरखुरोरुकम् ।\nकबन्धदोर्द्रुमस्पन्दवनीकृतनभस्तलम् ॥२२॥\nतरल्लोलास्यवेतालहासघट्टितपेटकम् ।\nकंकटोत्कटसाटोपभटभ्रुकुटिभीषणम् ॥२३॥\nएकान्तमारणैकान्तमरणैकान्तभूषणम् ।\nप्रहारदानग्रहणकार्पण्यापारदूषणम् ॥२४॥\nशूरवारणसामन्तमदवारिविशोषणम् ।\nमारणैकान्तरसिककृतान्तानन्दपोषणम् ॥२५॥\nअविकत्थनगुप्तानां शूराणां जयघोषणम् ।\nअशूराणां च गुप्तानां प्रभावुद्धोषणं परम् ॥२६॥\nशौर्यादीनां प्रसुप्तानां स्वगुणानां प्रबोधनम् ।\nधनमाधारभूतानां राष्ट्रेषु भुजशालिनाम् ॥२७॥\nदन्त्यारूढरथास्फोटप्रभग्नकटवारणम् ।\nसमस्तमत्तगन्धेभदानवारिनिवारणम् ॥२८॥\nसारसारवसामन्तमुक्तमत्तमतङ्गजम् ।\nजरज्जितकरानीककल्पितासीकवेदनम् ॥२९॥\nदिनं दिनकरस्येव नृपस्य शरणं गतम् ।\nअनागतभटव्रातपिष्टार्धमृतमानवम् ॥३०॥\nमानवायुबलोन्मत्तनतप्रारब्धकुट्टनम् ।\nधनानां प्राणपण्यानां नवमापणपत्तनम् ॥३१॥\nपटनद्धपताकौघजातसंचारिदोर्द्रुमम् ।\nरक्तोज्ज्वलत्वात्त्रैलोक्यलक्ष्म्या भूषणविद्रुमम् ॥३२॥\nमन्दराहननोद्भूतक्षीरोदजलसुन्दरैः ।\nछत्रैश्छादितहेत्योघपुष्पाढ्यगगनाङ्गनम् ॥३३॥\nगणगीर्वाणगन्धर्वगीतशूराशयं कृतम् ।\nतद्भातरलतालाग्रहेतिहालाहलायुधम् ॥३४॥\nसंघप्रहरणासंख्ययातुधानाझणज्झणम् ।\nभुक्त्वा चाद्रिगुहागेहपूरितापूर्वदुर्द्रुमम् ॥३५॥\nकचत्कुन्तवनव्यस्तशिरःकरवृताम्बरम् ।\nक्षेपणोन्मुक्तपाषाणपूरप्लुतककुब्लतम् ॥३६॥\nमहाचटचटाशब्दस्फुटद्रववृहद्द्रुमम् ।\nनारीहलहलारावरणन्नगरमन्दिरम् ॥३७॥\nमन्दरावानलाकारनभोभातायुधव्रजम् ।\nपरित्यज्य धनं गेहं दूरोर्वीविद्रुतप्रजम् ॥३८॥\nसर्वतोहेतिवहनात्समक्षप्रेक्षकोज्झितम् ।\nवर्जितं भीरुभिः पक्षिराजवृन्दमिवाहिभिः ॥३९॥\nदन्तिदन्तविनिष्पिष्टशिष्टसद्भटसंकटम् ।\nकटे मृत्योरिव नरद्राक्षापीडनयन्त्रके ॥४०॥\nयन्त्रपाषाणसंघट्टपिष्टाम्बरगतायुधम् ।\nयोधनादनदद्दन्तिवृन्दबन्धुरकन्दरम् ॥४१॥\nधराधरदरीरन्तःप्रतिश्रुत्प्रोतगर्जितम् ।\nअर्जितं प्राणसर्वस्वमर्जयद्भिरुपार्जितम् ॥४२॥\nभर्जितं हेतिदहनैरग्निदाहैश्च संततैः ।\nतैरेवान्यैरथान्यैश्च द्वन्द्वयुद्धैरनिष्ठितम् ॥४३॥\nवेष्टितं मृतशिष्टैश्च सारैः सुभटपेटकैः ।\nकैलासैरिव संशुद्धैरीश्वराधारतां गतैः ॥४४॥\nतैरुदारैः समाक्रान्तं ये मृत्योरपि मृत्यवः ।\nमरणं जीवितं येषां जीवितं मरणं रणे ॥४५॥\nरणे नभसि निर्लूनवरवारणवारिजे ।\nसारसाः सरसीवात्र रेजुरत्युद्भटा भटाः ॥४६॥\nयन्त्राश्मक्षेपणानां प्रसरणसरितां\nघूकृतैः फूत्कृतैर्द्राक्\nक्रान्तानां व्योम्नि मूर्ध्नां शरसलिलमुचां\nसैनिकानां च नादैः ।\nटांकारैरायुधानां नभसि विसरता-\nमश्वचक्रेभशब्दै-\nरासीन्निःसंधिबन्धोपलजठरजडं\nजीर्णकर्णं गतं तत् ॥४७॥"
  },
  {
    "text": "इत्यार्षे श्रीवासिष्ठमहारामायणे वा० दे० मो० निर्वा० उ० अविद्यो० विप० संग्रामवर्णनं नाम दशाधिकशततमः सर्गः ॥११०॥"
  }
]
[
  {
    "text": "श्रीवसिष्ठ उवाच ।\nअथ कल्पान्तमरुति वहत्यवधुताचले ।\nबलेनाम्भोधिकल्लोलैर्नभस्यावर्तकारिणि ॥१॥\nसमुद्रेषु विमुद्रेषु मर्यादोल्लङ्घने घने ।\nअधनेषु धनिष्वम्बुदारिद्र्योपद्रवद्रुते ॥२॥\nभूतले भूतलेशांशवर्जिते वह्निभर्जिते ।\nपातालमपि पाताले गते किमपि कालतः ॥३॥\nदिवि वा विद्यमानायां विशीर्णे सर्गवर्गके ।\nलोके व्योमगतालोके शोकौकसि ककुब्गणे ॥४॥\nकुतोऽप्याकाशकुहराद्दृप्तदैत्यगणा इव ।\nपुष्करावर्तका मेघाश्चक्रुर्गुलुगुलारवम् ॥५॥\nब्रह्मविस्फोटितस्वाण्डकुड्यविस्फोटनोद्भटम् ।\nअन्योन्यास्फालनोत्फालमत्तार्णवरवाविलम् ॥६॥\nलोकार्णवपुरोद्गीर्णघनकोलाहलोल्वणम् ।\nएतत्कुलाचलस्कन्धबद्धोग्ररवघर्घरम् ॥७॥\nब्रह्माण्डशङ्खजठरपूरणावर्तमन्थरम् ।\nस्वर्लोकरोदःपातालतलतोऽतिसगुल्मकम् ॥८॥\nसमस्तदूरदिग्भित्तिहेलाहेलनघर्षुलम्।\nमहाप्रलयसंपन्नापानकापानतर्षुलम् ॥९॥\nप्रसृतप्रलयाख्येन्द्रमत्तैरावतबृंहितम् ।\nआकल्पक्षुब्धमेघाब्धिनिर्ह्रादमिव संभृतम् ॥१०॥\nमहाप्रलयसंक्षुब्धक्षीरोदमथनारवम् ।\nब्रह्माण्डोग्रारघट्टेऽस्मिन्वार्यन्त्रमिव सारवम् ॥११॥\nअथास्मिन्सति कल्पाग्नौ स्थितिमेति कथं घनः ।\nइति विस्मितवानस्मि दृशं दिग्नवकेऽत्यजम् ॥१२॥\nयावन्न क्वचिदेवात्र पश्याम्याशासु केवलम् ।\nतरन्ति तरलास्फालमुल्मुकाशनिवृष्टयः ॥१३॥\nतेन ज्वलनतापेन बहुयोजनकोटिषु ।\nपदार्था भस्मतां यान्ति दूरे दिक्षु दशस्वपि ॥१४॥\nअनन्तरं क्षणाद्व्योम्नि दूरेऽहमनुभूतवान् ।\nऊर्ध्वतः शीतलं वातमधस्तादनलोपमम् ॥१५॥\nएतावति नभोमार्गे दूरे कल्पाम्बुदाः स्थिताः ।\nयस्तेषामग्नितापानां विषयो न च सदृशाम् ॥१६॥\nअथ वारुणदिग्भागादाययौ कल्पमारुतः ।\nयस्मिंस्तृणवदुह्यन्ते विन्ध्यमेरुहिमालयाः ॥१७॥\nतेन ज्वालाचलाः प्रान्तोड्डीनाङ्गारविहंगमाः ।\nलोलोल्मुकवनाक्रान्ता जग्मुरग्निदिशं द्रुतम् ॥१८॥\nसंध्याभ्रसदृशाकारास्तेरुरङ्गारवारिदाः ।\nभ्रेमुर्भस्मभराभ्राणि पूताङ्गाररजांसि खे ॥१९॥\nस ज्वालविलसद्वातो दुष्टोऽनलदृशं व्रजन् ।\nहेमाद्रीणां सपक्षाणामनीकं द्रवतामिव ॥२०॥\nधराद्रिमण्डलाभोगे सौम्याङ्गारभरात्मनि ।\nज्वालावलिगणे जाते भाते तेजसि भास्वताम् ॥२१॥\nअर्णवेष्वनलार्णस्सु क्वथनोत्फालवारिषु ।\nवनेष्वस्मृतपर्णेषु दीप्ताग्नितरुधारिषु ॥२२॥\nब्रह्मलोकस्थनाथेषु ब्रह्मलोकपुरेषु च ।\nसाङ्गनाबालवृद्धेषु दग्धेषु निपतत्सु खम् ॥२३॥\nकल्पान्तानलपद्मिन्या ब्रह्माग्रावसरोवरे ।\nज्वालापल्लवशालिन्याः सबीजायाः सटोल्मुकैः॥२४॥\nअनिलात्मसु मूलेषु नागेषु च नगेषु च ।\nआपातालं निमग्नेषु महत्यङ्गारकर्दमे ॥२५॥\nउष्ट्रसैन्यमिवालक्ष्य गतिमन्निकटं नभः ।\nआययावञ्जनश्यामः कल्पाम्बुदगणः क्वणन् ॥२६॥\nस्थिरकल्पानलज्वालातुल्यविद्युन्मयाचलः ।\nएककोणकविश्रान्तसप्तार्णवपयोभरः ॥२७॥\nभित्तिभासुरनीहारभारनिर्वारदिक्तटः ।\nब्रह्माण्डकुड्यनिविडमण्डलास्फोटपण्डितः ॥२८॥\nकल्पान्तक्षुभिताम्भोधिर्वर्तुलावर्तवृत्तिमान् ।\nतडिज्जलचरः सारनिर्ह्रादः खमिवागतः ॥२९॥\nमृतो दग्धो निशानाथस्ततो द्विगुणशीतलः ।\nअन्यमाकारमाश्रित्य परं लोकमिवागतः ॥३०॥\nहेमसंभाररूपेण हिमालयमिवाखिलम् ।\nजाड्यस्तम्भितनिःशेषजलकाष्ठाचलं दधत् ॥३१॥\nअथ ब्रह्माण्डविस्फोटकठिनं घटिताम्बरम् ।\nप्राग्द्रुतोद्भटतौषारकाष्ठा वृष्टिः पपात ह ॥३२॥\nअग्निदाहवनाकाशविद्युदुन्मेषभीषणा ।\nचटद्गडगडास्फोटस्फुटद्ब्रह्माण्डमण्डला ॥३३॥\nप्रथितोत्थितसीत्कारशतक्ष्वेडाक्षयारवा ।\nशीतसीकरनीहारभित्तिबन्धमयाम्बरा ॥३४॥\nरोदोमण्डपवैदूर्यस्तम्भसंभारभासुरैः ।\nधारासारैर्धराधुर्यशैलशातकशालिनी ॥३५॥\nधराचटचटास्फोटस्फुटदङ्गारपत्तना ।\nगर्जितोर्जितसंपातपतल्लोकान्तराकुला ॥३६॥\nसा बभूवाथ साङ्गारजगद्गेहविलासिनी ।\nकृतप्रत्युद्गमा वाष्पश्रियाऽज्वलनया भुवः ॥३७॥\nज्वालालवोल्ललनडम्बरमम्बरं त-\nद्व्यूढस्थलाब्जदलजालमिवालमासीत् ।\nज्वालाभ्रमद्भमरपङ्क्तिनिभास्तदासं-\nस्तत्र स्फुरच्छिशिरसीकरपक्षपुञ्जाः ॥३८॥\nउद्यद्बृहच्चटचटारवपूरिताशो\nभीमोऽभवत्सलिलदानलसंनिपातः ।\nदुर्वारवैरिविषमो महतां बलानां\nसंग्राम उग्र इव हेतिहतोग्रहेतिः ॥३९॥"
  },
  {
    "text": "इत्यार्षे श्रीवासिष्ठमहारामायणे वाल्मी० दे० मो० निर्वाणप्रक० उत्तरार्धे पाषा० पुष्करावर्तडम्बरवर्णनं नाम षट्सप्ततितमः सर्गः ॥७६॥"
  }
]
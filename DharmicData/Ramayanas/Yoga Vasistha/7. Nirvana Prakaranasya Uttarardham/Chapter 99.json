[
  {
    "text": "श्रीराम उवाच।\nसन्ति दुःखक्षयेऽस्माकं शास्त्रसत्सङ्गयुक्तयः ।\nमन्त्रौषधितपोदानतीर्थपुण्याश्रमाश्रयाः ॥१॥\nकृमिकीटपतङ्गाद्यास्तिर्यक्स्थावरजातयः ।\nकथं स्थिताः किमारम्भास्तेषां दुःखक्षयः कथम् ॥२॥\nश्रीवसिष्ठ उवाच ।\nसर्वाण्येवेह भूतानि स्थावराणि चराणि च ।\nआत्मोचितायां सत्तायां विश्रान्तानि स्थितान्यलम् ॥३॥\nभूतानामणुमात्राणामप्यस्माकमिवैषणाः ।\nकिंत्वल्पास्था वयं विघ्नास्तेषां त्वचलसंनिभाः ॥४॥\nयथा विराट् प्रयतते बालखिल्यास्तथैव खे ।\nबालमुष्ट्यल्पकायेऽपि पश्याहंकृतिजृम्भितम् ॥५॥\nजायन्ते च म्रियन्ते च निराधारेऽम्बरे खगाः ।\nशून्यैकविषयास्तेषां स्वास्थ्यं न भवति क्षणम् ॥६॥\nपिपीलिकायाश्चेष्टाभिर्ग्रासावासात्मबन्धुभिः ।\nअस्मद्दिवसकल्पोऽपि न पर्याप्तः क्षणो यथा ॥७॥\nत्रसरेणुप्रमाणात्मा कृम्यणुस्तिमिनामकः ।\nगमने व्यग्रता तस्य गरुडस्येव लक्ष्यते ॥८॥\nअयं सोहमिदं तन्म इत्याकल्पितकल्पनम् ।\nजगद्यथा नृणां स्फारं तथैवोच्चैर्गुणैः कृमेः ॥९॥\nदेशकालक्रियाद्रव्यव्यग्रया जर्जरीकृतम् ।\nक्षीयते व्रणकीटानामस्माकमिव जीवितम् ॥१०॥\nपादपाः किंचिदुन्निद्रा घननिद्राः खलूपलाः ।\nकृमिकीटादयः कार्ये नरवत्स्वप्नबोधिनः ॥११॥\nशरीरनाश एवैषां सुखं संप्रति दुःखकृत् ।\nअस्माकमिव तेषां तज्जीवितं तु सुखायते ॥१२॥\nजनो द्वीपान्तरं यादृग्विक्रीतः परिपश्यति ।\nपदार्थजालं पश्यन्ति तादृक्पशुमृगादयः ॥१३॥\nअस्माकमिव संसारस्तिरश्चां सुखदुःखदः ।\nपदार्थप्रविभागेन केवलं ते विवर्जिताः ॥१४॥\nहृदयात्सुखदुःखाभ्यां नासातो रशनागुणैः ।\nपशवः परिकृष्यन्ते विक्रीताः पामरा अपि ॥१५॥\nसुप्तानां यादृगस्माकं वेदनं स्पष्टसुत्वचाम् ।\nवृक्षगुल्माङ्कुरादीनां तादृगुद्दामवेदनम् ॥१६॥\nयादृगस्माकमीत्यर्थक्रमसंसारपातिनाम् ।\nपदार्थवेदनं तादृक्तिरश्चां भ्रान्तमभ्रमम् ॥१७॥\nआह्लादमात्रे सौम्यत्वं सुखतश्चेन्द्रकीटयोः ।\nसमं विकल्पविन्मुक्तं विकल्पस्त्वनतिक्रमः ॥१८॥\nरागद्वेषभयाहारमैथुनोत्थं सुखासुखम् ।\nतिरश्चां जन्ममृत्यादिखेदः कश्चिन्न भिद्यते ॥१९॥\nऋते पदार्थभूतार्थभविष्यद्वस्तुबोधतः ।\nशेषं बभ्र्वहिगोमायुगजादीनां नृभिः समम् ॥२०॥\nनिद्रामयानां वृक्षाणां स्वसत्तामचलादयः ।\nस्थिता अनुभवन्तोऽन्ये चिदाकाशमखण्डितम् ॥२१॥\nआपीननिद्रा वृक्षाद्याः स्वसत्तास्थास्तथाद्रयः ।\nजङ्गमानि चिदाकाशं नाम किंचित्कदाचन ॥२२॥\nअखण्डचित्ता शैलादिसत्ता निद्रा च भूरुहाम् ।\nद्वैतोपलम्भमुक्तत्वात्खमेवैकमतो जगत् ॥२३॥\nपरिज्ञातं जगद्यावदपरिज्ञानसंयुतम् ।\nन त्वं नाहं न चैवास्तिनास्ती न च भविष्यति ॥२४॥\nयथास्थितं सदैवेदं मौनमेव शिलाघनम् ।\nअनाद्यन्तमविच्छिद्रमनिद्रं च सनिद्रकम् ॥२५॥\nपूर्वं सर्गाद्यथैवासीत्तथैवैकं समस्थितम् ।\nभविष्यत्यधुनानन्तकालमेवं तथैव च ॥२६॥\nनैवात्मता न परता न जगत्ता न शून्यता ।\nन मौनता न मौनित्वं किंचिन्नेहोपपद्यते ॥२७॥\nत्वं यथास्थितमेवास्व यथास्थितमहं स्थितः ।\nसुखासुखे पराकाशे शान्ते नेहास्ति किंचन ॥२८॥\nपरमाकाशतां मुक्त्वा किं स्वप्ननगरे वद ।\nविद्यते किल तच्छान्तं चिद्व्योमाच्छमनामयम् ॥२९॥\nअपरिज्ञप्तिरेवैका तत्र संभ्रमकारिणी ।\nपरिज्ञातमिदं यावद्विद्यते सापि न क्वचित् ॥३०॥\nपरिज्ञाते जगत्स्वप्ने यावत्सत्यं न किंचन ।\nग्रहस्तदेनं प्रति किं स्नेहो वन्ध्यासुते तु कः ॥३१॥\nस्वप्नकाले परिज्ञाते जगत्स्वप्नमणावणौ ।\nकिमुपादेयता कास्था प्रबोधेऽसौ न किंचन ॥३२॥\nयन्न किंचित्प्रबोधोऽस्ति नाप्रबोधोऽस्ति तत्क्वचित् ।\nयस्तूपलम्भस्तत्काले पूर्वावस्थैव सा तथा ॥३३॥\nविद्यते वर्तमानत्वं भविष्यद्भूतता तथा ।\nबोधाबोधश्च नो सत्यं वस्तु शान्तं किलाखिलम् ॥३४॥\nयथोर्मिणोर्मौ निहते न काचित्पयसां क्षतिः ।\nतथा देहेन निहते देहे नास्ति चितेः क्षतिः ॥३५॥\nचितावाकाश एवाहं देह इत्युपजायते ।\nसंविदेव ततो देहे नष्टे किं नाम नश्यति ॥३६॥\nप्रबुद्धस्यैव चिद्व्योम्नः स्वप्नो जगदिति स्थितम् ।\nपृथ्व्यादिरहितं यस्मात्तस्मात्स्वप्नात्मकं जगत् ॥३७॥\nसर्गादौ पूर्वचित्स्वप्नाज्जाता पृथ्व्यादिवस्तुधीः ।\nस्वप्नार्थे सत्यताभ्रान्तिः कल्पनामात्ररूपिणी ॥३८॥\nपूर्वात्पूर्वतरस्यास्य स्वप्नस्यावयवस्थितौ ।\nसत्येवासत्यरूपायां पृथ्व्यादिकलना कृता ॥३९॥\nसा च भ्रान्तिस्तथा रूढा यथासत्यैव सत्यताम् ।\nपरमामागता तत्तु सत्यमत्यन्तनिर्मलम् ॥४०॥\nवस्तुतस्तु यथाभूतं चिद्बब्रह्मैवाततं स्थितम् ।\nन च तत्संस्थितं किंचित्स्मर्ताऽस्मर्ता किमात्मकः ॥४१॥\nएवं मात्रापरिज्ञानमेवात्र प्रतिबोधकम् ।\nअत्रैव तु परिज्ञानं कवाटप्रविघाटनम् ॥४२॥\nपारिशेष्यान्न पृथ्व्यादि किंचित्संभवति क्वचित् ।\nयो द्रष्टा यच्च वा दृश्यं विमलं शिवमेव तत् ॥४३॥\nमुकुरेऽन्तर्यथा बिम्बाद्विम्बं भाति जगत्तथा ।\nचिद्व्योमनि स्वतो भातमबिम्बादेव बिम्बितम् ॥४४॥\nमुकुरेऽन्तर्यथा बिम्बं न दृष्टमपि किंचन ।\nतथा चिद्व्योमगं विश्वं न दृष्टमपि किंचन ॥४५॥\nलभ्यते यद्विचारेण यत्सकारणकं स्थितम् ।\nतत्सच्छेषं तु भामात्रमभूतं सत्कथं भवेत् ॥४६॥\nभवेद्भ्रमात्मकमपि किंचिदर्थक्रियाकरम् ।\nस्वप्नाङ्गनापि कुरुते सत्यामर्थक्रियां नृणाम् ॥४७॥\nयत्तद्भानं तु सा चिद्भा परमं तच्चिदम्बरम् ।\nइति क्वाहं क्व विश्वश्रीः क्व त्वं दृश्यदृशश्च काः ॥४८॥\nमृत्वा पुनर्भवनमस्ति किमङ्ग नष्टं\nमृत्वा न चेद्भवनमस्ति तथापि शान्तिः ।\nविज्ञानदृष्टिवशतोऽस्त्यथ चेद्विमोक्ष-\nस्तन्नेह किंचिदपि दुःखमुदारबुद्धेः ॥४९॥\nमूर्खस्य यादृशमिदं तु तदज्ञ एव\nजानात्यसौ न हि वयं किल तत्र तज्ज्ञाः ।\nमत्स्यो हि यो मृगनदीसलिले स एव\nजानाति तच्चपलवीचिविवर्तनानि ॥५०॥\nअन्तर्बहिस्त्वमहमित्यपि चैवमादि\nसर्वात्मकं तपति चिन्नभ एकमेव ।\nशाखाशिखाविटपपत्रफलैकदेहः\nसंकल्पवृक्ष इव बोधखमात्रसारः ॥५१॥"
  },
  {
    "text": "इत्यार्षे श्रीवासिष्ठमहारामायणे वा० दे० मोक्षोपायेषु निर्वाणप्रकरणे उ० परमार्थनिरूपणं नाम नवनवतितमः सर्गः ॥९९॥"
  }
]
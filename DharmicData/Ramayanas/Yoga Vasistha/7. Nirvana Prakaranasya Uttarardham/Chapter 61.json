[
  {
    "text": "श्रीवसिष्ठ उवाच ।\nचिदाकाशाच्चिदाकाशे पयसीव पयोरयाः ।\nचित्त्वाज्जीवाः स्फुरन्त्येते एत एव मनांसि नः ॥१॥\nविशदाकाशरूपाणि तान्येव च मनांसि नः ।\nजगन्ति तान्यनन्तानि संपन्नान्यभितः स्वयम् ॥२॥\nश्रीराम उवाच ।\nसर्वभूतगणे मोक्षं महाकल्पक्षये गते ।\nपुनः कस्य कथं सर्गसंवित्तिरुपजायते ॥३॥\nश्रीवसिष्ठ उवाच ।\nमहाप्रलयपर्यन्ते क्षितिजलपवनहुताशाकाशा-शेषविशेषविनाशे आब्रह्मस्थावरान्तेषु मुक्तौ परि-णतेषु भूयो यथेदं जगदनुभूयते तथा शृणु । अव्यपदेश्यं यत्परमार्थघनं ब्रह्म चिन्मात्रमित्याच-क्षते मुनयः तस्य हृदयमिदं जगत्तस्मादव्यतिरि-क्तमेव, स एव च देवस्तदात्मीयं हृदयं स्वभावं जगदित्यवगच्छति च विनोदेनैव न तु वास्तवेन रूपेण जगदिति किंचिदुपलभामहे, विचारयन्त-स्तस्मात्किमिव नश्यते किमिव जायते यथा परम कारणमविनाशि तथा तद्धृदयमविनाश्यं च । महा- कल्पादयश्च तदवयवा एव, अपरिज्ञानमात्रमत्र केवलं भेदायैव तदपि प्रेक्ष्यमाणेन लभ्यत एव ॥४॥\nतस्मान्न कस्यचित्किंचित्कदाचिन्नश्यति क्वचित् ।\nन चैव जायते ब्रह्म शान्तं दृश्यमजं स्थितम् ॥५॥\nआकाशपरमाणुसहस्रांशमात्रेऽपि या शुद्धचि-न्मात्रसत्ता विद्यते ॥६॥\nवपुर्जगदिदं तस्या ननु नाम महाचितेः ।\nकथं नश्यत्यनष्टायां तस्यां सा च न नश्यति ॥७॥\nसंविदो हृदयं स्वप्ने यथा भाति जगत्तया ।\nव्योमात्मैव तथैवादिसर्गात्प्रभृति भासते ॥८॥\nचिद्व्योमावयवः सर्गः सर्गस्यैतादृशाः क्षयाः ।\nउदयाश्चेति खं सर्वे किं नाशि किमनाशि च ॥९॥\nएषा हि परमार्थसंविदच्छेद्या अदाह्याऽक्लेद्याऽ-शोष्या, सा ह्यतद्विदामदृश्या तस्या यद्धृदयं तत्तदेव भवति यथासौ न नश्यति तदन्तर्वर्ती जगदाद्यनुभवो न जायते न नश्यत्येवेति केवलं स्मरणविस्मरणव- शेन स्वभावरूपेणानुभवाननुभवौ कल्पयतीव ॥१०॥\nयद्यद्यदात्मकं तत्त्वं तद्विनाशे विनाऽक्षयि ।\nतस्माद्ब्रह्मात्मकं दृश्यं विद्धि ब्रह्मवदक्षयम् ॥११॥\nमहाप्रलयादयस्तदवयवा एव ॥१२॥\nचिन्मात्रे परमे व्योम्नि कुत एव भवाभवौ ।\nकुतो भावविकारादिः कथं व्योम्नि निराकृते ॥१३॥\nमहाकल्पादयो भावा नामैतानि जगन्ति च ।\nब्रह्मात्मकतयैवास्मिन्संविद्ब्रह्मणि संस्थितम् ॥१४॥\nनिराकृत्यच्छचिन्मात्रं दृश्यं संकल्प्य तद्वशम् ।\nयाति येनैव घटितो यक्षस्तद्धृदये किल ॥१५॥\nयथावयविनो वृक्षस्य शाखाविटपफलपल्लवपु-ष्पाद्योऽवयवास्तथा परमार्थघनस्याकाशादप्यच्छ- रूपस्याव्यपदेश्यस्य प्रलयमहाप्रलयनाशोद्भेदभावा- भावसुखदुःखजननमरण साकारनिराकारत्वादयो- ऽवयवाः , यथैव चासाववयव्यनाशोऽव्यपदेश्यश्च तथैव त इति ॥१६॥\nअवयवावयविनोर्दृश्ययोर्वाप्यदृश्ययोः ।\nएकात्मनोरेव सदा भेदोऽस्ति न कदाचन ॥१७॥\nयथा तरोः संविन्मूलं तथा परमार्थघनस्य क्वचि-त्किंचित्त्वं क्वचित्सर्गस्तम्बः क्वचिल्लोकान्तरविटपाः क्वचिद्व्यवस्थाः शाखाः क्वचित्पदार्थपल्लवाः क्वचित्प्र- काशकुसुमम् क्वचिदन्धकारकार्ष्ण्यं क्वचिन्नभः को-टरं क्वचित्प्रलयगुल्माः क्वचिन्महाप्रलयगुल्माः क्वचि- द्धरिहरादिगुलुच्छकाः क्वचिज्जाड्यत्वक् एवमना-कारं व्योमरूपमेव संविदात्मनि ब्रह्मणि ब्रह्मसदृश भावादव्यतिरिक्तमेवैतत्स्थितम् ॥१८॥\nइतो भाव्य इतो भाव इतः सर्ग इतः क्षयः ।\nस्वभाव एवानुभव इति ब्रह्माचलं स्थितम् ॥१९॥\nएवंमयेऽपि परमे ब्रह्माकाशे न रञ्जनाः ।\nकाश्चिदेवाङ्ग सन्तीन्दुबिम्बे विमलता यथा ॥२०॥\nनिर्मले परमाकाशे क्व भावाभावरञ्जनाः ।\nक्वादिमध्यान्तकलनाः क्व लोकान्तरविभ्रमाः॥२१॥\nअपरिज्ञानमेवैकं तत्र दोषवदुत्थितम् ।\nकेवलं तत्परावृत्य प्रेक्षणात्परिशाम्यति ॥२२॥\nअज्ञानं ज्ञप्तिबोधेन परामृष्टं प्रणश्यति ।\nयेनैवाभ्युदितस्तेन पवनेनेव दीपकः ॥२३॥\nअज्ञानं संपरिज्ञातं नासीदेवेति बुध्यते ।\nअबन्धमोक्षं ब्रह्मैव सर्वमित्यवगम्यते ॥२४॥\nएवं बोधादयो राम मोक्ष उक्ताः स्वसंविदा ।\nविचारयत्नो लभते नात्र कश्चन संशयः ॥२५॥\nइदं जगज्जालमनाद्यजातं\nब्रह्मार्थमाभातमितीह दृष्ट्वा ।\nविचारदृष्ट्याऽष्टगुणेश्वरत्वं\nपश्यंस्तृणं स्वात्मनि जीव आस्ते ॥२६॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मो० निर्वाणप्रकरणे उ० पाषाणो० जगदाकाशैकबोधो नामैकषष्टितमः सर्गः ॥६१॥"
  }
]
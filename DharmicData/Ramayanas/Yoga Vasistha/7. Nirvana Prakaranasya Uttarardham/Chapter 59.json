[
  {
    "text": "श्रीराम उवाच ।\nअनन्तरं नभःकोशकुंटीकोटरतो मुने ।\nतव ध्यानात्प्रबुद्धस्य वृत्तं वर्षशतेन किम् ॥१॥\nश्रीवसिष्ठ उवाच ।\nततो ध्यानात्प्रबुद्धोऽहं श्रुतवांस्तत्र निःस्वनम् ।\nमृदु व्यक्तपदं हृद्यं न च वाच्यनुगो यतः ॥२॥\nस्त्रीस्वभावादिव मृदु मधुरं वा निनादि वा ।\nस्वल्पाङ्गत्वादनिर्ह्रादि मया तद्वाक्यमूहितम् ॥३॥\nइन्दिन्दिररुताकारं तन्त्रीरणितरञ्जनम् ।\nन रोदनं च पठनं बिसकोशसमस्वनम् ॥४॥\nतदाकर्ण्याशु तत्रेदमहं चिन्तितवानथ ।\nशाब्दिकान्वीक्षणात्पश्यन्दिशो दश सविस्मयः ॥५॥\nव्योम्नोऽयं सिद्धसंचारमार्गशून्यान्यनन्तरम् ।\nभागो योजनलक्षाणि समतिक्रम्य संस्थितः ॥६॥\nतदिहेदृग्विधस्य स्यात्कुतः शब्दस्य संभवः ।\nशाब्दिकं न च पश्यामि यत्नेनापि विलोकयन् ॥७॥\nअनन्तमिदमाशून्यं पुरो मे निर्मलं नभः ।\nइह भूतं प्रयत्नेन प्रेक्ष्यमाणं न दृश्यते ॥८॥\nयदेति चिन्तयित्वाहं भूयोभूयो विलोकयन् ।\nशब्देश्वरं न पश्यामि तदा चिन्तितवानिदम् ॥९॥\nआकाश एव भूत्वाहमाकाशेनैकतां गतः ।\nआकाशगुणशब्दार्थान्करोम्याकाशकोशके ॥१०॥\nदेहाकाशमिह स्थाप्य ध्यानेनेह यथास्थितम् ।\nचिदाकाशवपुर्व्योम्ना याम्यैक्यं वारिवाम्बुना ॥११॥\nचिन्तयित्वेत्यहं त्यक्तुं देहं पद्मासनस्थितः ।\nआसं समाधिमाधातुं पुनरामीलितेक्षणः ॥१२॥\nत्यक्त्वा बाह्यार्थसंस्पर्शानैन्द्रियानान्तरानपि ।\nचित्ताकाशोऽहमभवं संवित्स्पन्दमयात्मकः ॥१३॥\nक्रमात्तदपि संत्यज्य बुद्धितत्त्वपदं गतः ।\nसंपन्नोऽहं चिदाकाशे जगज्जालैकदर्पणः ॥१४॥\nततस्तेन स्वभावेन भूतव्योमैकतामहम् ।\nसंप्रयातोऽम्बुनैवाम्बु सौरभं सौरभेण वा ओ ॥१५॥\nसंपन्नोऽथ महाकाशं व्याप्यानन्तोऽथ सर्वगः ।\nअनाकारोऽप्यनाधारः सर्वार्थाधारतां गतः ॥१६॥\nअहं त्रैलोक्यवृन्दानि संसाराणां शतानि च ।\nतत्र ब्रह्माण्डलक्षाणि पश्याम्यगणितान्यपि ॥१७॥\nपरस्परमदृष्टानि मिथः खान्यमलानि च ।\nनानाचारविचाराणि शून्यान्येव परस्परम् ॥१८॥\nस्वप्नरूपाणि सुप्तानां तुल्यकालं नृणामिव ।\nमहारम्भानुमृष्टानि शून्यानि च परस्परम् ॥१९॥\nजायमानानि नश्यन्ति वर्धमानानि भूरिशः ।\nवर्तमानान्यतीतानि भविष्यन्ति च सर्वशः ॥२०॥\nअनेकचित्रजालानि महाभित्तीनि खानि च ।\nमनसेवोग्रराज्यानि कृतानि विविधैर्जनैः ॥२१॥\nनिरावरणरूपाणि तथैकावरणानि च ।\nपञ्चावरणयुक्तानि षडेकावरणानि च ॥२२॥\nदशावरणचित्राणि षोडशावरणानि च ।\nचतुर्विशत्यावृतीनि षट्त्रिंशत्खावृतानि च ॥२३॥\nशून्यानि भूतपूर्णानि पञ्चभूतमयान्यपि ।\nएकपृथ्व्यादिभूतानि चतुःपृथ्व्यादिकानि च ॥२४॥\nत्रिःपृथ्व्यादीनि चान्यानि द्विःपृथ्व्यादीन्यथापि च ।\nतथा सप्तमहाभूतान्येकजातिमयानि च ॥२५॥\nत्वादृशानुभवाभोगविरुद्धातिदशानि तु ।\nतथा नित्यान्धकाराणि सूर्यादिरहितानि च ॥२६॥\nतथा मीलितसर्गाणि एकनाथावृतानि च ।\nविलक्षणप्रजेशांशविचित्राचारवन्ति च ॥२७॥\nतथा निर्वेदशास्त्राणि निःशास्त्राणि तथैव च ।\nकृमिक्रमसमारम्भदेवादिप्राणिमन्ति च ॥२८॥\nजात्या तु पारम्पर्येण संकेताचारवन्ति च ।\nतथा नित्यप्रकाशानि ज्वलिताग्निमयानि च ॥२९॥\nतथा जलैकपूर्णानि पवनैकमयानि च ।\nस्तब्धानि परमाकाशे वहन्ति च तथानिशम् ॥३०॥\nजायमानानि पुष्यन्ति परिपुष्टानि चाभितः ।\nतिर्यग्गच्छन्ति चान्यानि पूर्णसर्वमयान्यपि ॥३१॥\nदेवमात्रैकसर्गाणि नरमात्रमयानि च ।\nदैत्यवृन्दमयान्येव कृमिनिर्विवराणि च ॥३२॥\nअन्तरन्तस्तदन्तश्च स्वकोशेऽप्यणुकं प्रति ।\nजातानि जायमानानि कदलीदलपीठवत् ॥३३॥\nपरस्परमदृष्टानि नानुभूतानि वै मिथः ।\nसैनिकस्वप्नजालानि जातानीव महान्त्यपि ॥३४॥\nविविधान्यप्यनन्तानि स्वच्छाकाशात्मकान्यलम् ।\nअन्योन्यमन्यवृत्तीनि न मिथोऽन्यस्थितीनि च ॥३५॥\nमिथश्चान्यान्यशास्त्राणि मिथोऽनन्तानि यानि च ।\nअन्योन्यसन्निवेशानि मिथोऽन्योन्यानि यानि च ॥३६॥\nअन्योन्यं परलोकानि मिथः सिद्धपुराणि च ।\nअन्यादृशमहाभूतान्यन्यादृग्दिग्गिरीणि च ॥३७॥\nत्वादृशानुभवेहानामगम्याभ्यागतानि च ।\nअसमञ्जसरूपाणि कथ्यमानानि मादृशैः ओ ॥३८॥\nअणुवत्सेष्यमाणानि चिदादित्यांशुमण्डले ।\nपरमार्थश्रियो व्योम्नि रश्मिजालानि कुण्डले ॥३९॥\nकानिचित्तानि तान्येव भूत्वा भूत्वा भवत्यलम् ।\nकानिचित्तादृशान्येव जातानि वनपर्णवत् ॥४०॥\nअन्योन्यत्वाच्च सदृशान्यन्यानि सदृशान्यपि ।\nकंचित्कालं सुसदृशान्यन्यान्येव च कानिचित् ॥४१॥\nफलानि तान्यनन्तानि परमार्थमहातरोः ।\nअनन्यान्येव चान्यानि तन्मयान्येव वै ततः ॥४२॥\nकानिचित्स्वल्पकल्पानि दीर्घकल्पानि कानिचित् ।\nअन्यान्यनियतं भूरि नियतं भूरि कानिचित् ॥४३॥\nअन्यान्यज्ञातकालानि यदृच्छावशतः स्वयम् ।\nजायमानानि पुष्टानि सुस्थिराणि स्थितानि च ॥४४॥\nतानि शून्यत्वजालानि परमाकाशकोशके ।\nअपरिज्ञातकालानि रूढान्यज्ञातदोषके ॥४५॥\nअब्ध्यर्काकाशमेर्वादि शतैरावलितान्यलम् ।\nचिच्चमत्कारखे स्वप्नजालान्याभान्ति चाविलम् ॥४६॥\nअनुभूतेर्भ्रमात्मत्वात्कारणानामभावतः ।\nपृथ्व्यादीनामहेतूनामत्यन्तं सन्त्यसन्ति च ॥४७॥\nमृगतृष्णाम्बुभरवद्द्विचन्द्रव्योमवर्णवत् ।\nसंपन्नानि न सत्यानि सत्यान्यप्यनुभूतितः ॥४८॥\nचित्संकल्पनभस्येव भासमानानि भूरिशः ।\nवासनावातनुन्नानि विलुठन्त्यात्मचेष्टितैः ॥४९॥\nसुरासुरादिमशका बहुशोदुम्बरद्रुमे ।\nफलानि रसपूर्णानि घूर्णमानानि मारुतैः ॥५०॥\nअभिजातस्वभावस्य सर्गारम्भकरस्य च ।\nशुद्धचित्तत्त्वबालस्य संकल्पनगराणि खे ॥५१॥\nत्वमहं स इदं चेति धिया बलदृढान्यलम् ।\nसंपन्नान्यर्कदीप्त्येव पङ्कक्रीडनकानि च ॥५२॥\nवृत्तानि रसशालिन्या नियत्या नित्यतृप्तया ।\nवनान्युग्रफलानीव वसन्तरसलेरवया ॥५३॥\nमहाकर्तृण्यकर्तॄणि न कृतान्येव खानि वा ।\nस्वयं संपन्नरूपाणि चिद्व्योन्येव कृतानि वा ॥५४॥\nपरमार्थमयान्येव तदन्यद्वोदितान्यपि ।\nअलब्धान्येव लब्धानि सदाऽसन्त्येव सन्ति च ॥५५॥\nचतुर्दशदशैकादिविधभूतगणानि च ।\nपुनस्तान्येव तान्यन्तरन्यान्यन्यान्यथो बहिः ॥५६॥\nनरकस्वर्गपातालबन्धुमित्रमयान्यपि ।\nमहारम्भमयान्येव शून्यानि परमार्थतः ॥५७॥\nक्षीराम्बुधेर्जलानीव स्नेहसाराणि सर्वतः ।\nतरङ्गभङ्गुराण्यन्तर्बहिश्चावृत्तिमन्ति च ॥५८॥\nआभासमात्ररूपाणि तेजस्यात्मविवस्वतः ।\nजातानीव स्वतस्तानि स्पन्दनानि नभस्वतः ॥५९॥\nवृक्षरूपाणि पत्राणां बुद्ध्यहंकारचेतसाम् ।\nअसतामप्यसन्त्येव स्वप्ने न्यस्तनृणामिव ॥६०॥\nपुराणवेदसिद्धान्तकल्पनातल्पपालिषु ।\nघननिद्राणि सुप्तानि बिभ्रन्ति शवतामिव ॥६१॥\nपरमार्थमहारण्ये चिद्गन्धर्वकृतानि वै ।\nसूर्यदीपकदीप्तानि गृहाणि गहनात्मनि ॥६२॥\nप्रजायमानानि नभस्यनन्ते\nविशीर्यमाणानि च निर्निमित्तम् ।\nतदा त्वहं वै तिमिराक्षदृष्ट-\nकेशोण्ड्रकानीव जगन्त्यपश्यम् ॥६३॥"
  },
  {
    "text": "इत्यार्षे श्रीवासिष्ठमहारामोयणे वाल्मीकीये दे० मो० निर्वाणप्रकरणे उत्तरार्धे पा० जगर्ज्जालवर्णनं नामैकोनषष्टितमः सर्गः ॥५९॥"
  }
]
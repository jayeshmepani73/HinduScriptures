[
  {
    "text": "श्रीवसिष्ठ उवाच ।\nअथावनिपयस्तेजःपवनानां युगक्षये ।\nजाते परमसंक्षोभे बभूवास्मिञ्जगत्त्रयम् ॥१॥\nतापिच्छविपिनोड्डीतिनिभभस्माभ्रभासुरम् ।\nमहार्णवमहावर्तवृत्ति धूमविवर्तनम् ॥२॥\nनीलज्वालालवोल्लासहेलाटिमिटिमारटि ।\nकृतभस्माभ्रसंभारपूर्णलोकान्तरान्तरम् ॥३॥\nउच्छलद्दीर्घरुत्कारैश्छमच्छममयात्मकैः ।\nतूर्यमुन्नमदासारविसारिजयघोषणम् ॥४॥\nभ्रमद्भस्माभ्रधूम्राभ्रं बृहत्कल्पाभ्रसंभ्रमम् ।\nबाष्पाभ्रविभ्रमोद्भ्रान्तसीकरोग्राभ्रवृन्दवत् ॥५॥\nब्रह्माण्डभित्तिभांकारभीषणैर्मातरिश्वनः ।\nप्रसरैरम्बरोड्डीनदग्धेन्द्रादिपुरोत्करम् ॥६॥\nजलानलानिलोल्लासस्फुटत्कोटिगताश्मनाम् ।\nप्रविघट्टनटंकारैर्जडीभूताक्षकश्रुति ॥७॥\nनभःस्तम्भनिभाबन्धधारानीरन्ध्रवर्षणैः ।\nकर्षणैः कल्पवह्नीनां छमच्छमघनध्वनि ॥८॥\nगङ्गा तरङ्गिका येषां तादृशैः सरितां गणैः ।\nअभ्रैरिव नभोभीमैः पूर्यमाणाखिलार्णवम् ॥९॥\nतापिच्छपत्रवृन्दस्थपुष्पगुच्छसमोपमैः ।\nतपद्भिरर्कैरालीढपीठकल्पाभ्रमण्डलम् ॥१०॥\nवहद्गिरिसरिद्व्यूहशिखरिद्वीपपत्तनम् ।\nकल्पानिलघनक्षोभकृतपर्वतकुट्टनम् ॥११॥\nग्रहतारागणैरुग्रैर्व्यग्रैर्विग्रहदुर्ग्रहैः ।\nपतद्भिर्द्विगुणालातलतामावर्तपातिभिः ॥१२॥\nआवहोत्थजलाद्रीन्द्रसंघट्टास्फोटघट्टितम् ।\nमहाप्रलयपर्यस्तपर्वतप्रान्तकुट्टिमम् ॥१३॥\nघनसीकृतबाष्पाभ्रैः कल्पाभ्रैरपि मेदुरैः ।\nअन्धीकृतार्कजालांशुतमोनिविडमन्थरम् ॥१४॥\nविशीर्णवसुधापीठखण्डखण्डैर्गलत्तटैः ।\nउह्यमानैर्लुठच्छैलपतनैः संकटार्णवम् ॥१५॥\nऊर्म्युद्यदुपलच्छिन्नघनैर्घेस्मरमारुतैः ।\nसमुद्रघोषैर्निर्घातगम्भीरैर्भग्नदिक्तटम् ॥१६॥\nब्रह्माण्डकुड्यक्रोडाग्रकुट्टकैः कटुटांकृतैः ।\nकल्पाभ्रविटपास्फोटैर्घट्टितैकार्णवारटि ॥१७॥\nस्वर्गपातालभूर्लोकखण्डखण्डैर्विमिश्रितैः ।\nयथास्वभावं तिष्ठद्भिर्मरुबुध्नैर्वृताम्बरम् ॥१८॥\nमृतार्धमृतदग्धार्धदग्धाङ्गैर्देवदानवैः ।\nअन्योन्यदर्शनाद्वातवेल्लितैर्भ्रामितायुधम् ॥१९॥\nकल्पान्तपवनोद्भ्रान्तैर्लोकान्तरजरत्तृणैः ।\nआरब्धार्जुनवाताख्यास्तम्भमुद्भूतभस्मभिः ॥२०॥\nउह्यमानशिलाजालप्रहारविलुठत्तटैः ।\nपतल्लोकान्तरैः स्फारदुष्कालकटुटांकृतम् ॥२१॥\nवातोद्व्यूहगिरिव्रातगुहाभांकारभासुरम् ।\nपतद्भिर्विहितावर्तलोकपालपुरीपुरैः ॥२२॥\nकृतकर्कशनिर्ह्रादैरसुंरैरिव मारुतैः ।\nउह्यमानवनव्यूहप्रोतवातायनैर्वृतम् ॥२३॥\nपुरमण्डलदैत्याग्निसुरनागविवस्वताम् ।\nनिकुरम्बं दधद्व्योम्नि मशकानामिवोच्चयम् ॥२४॥\nनश्यन्नगवराभोगैर्भागैर्भग्नसुरालयैः ।\nआवर्तघर्घरारावैर्जलमूर्ध्वमधोनलम् ॥२५॥\nकुर्वज्जलाद्रिनिष्पेषैर्दिक्पालपुरकुट्टनम् ।\nनिपतद्देवदैत्येन्द्रसिद्धगन्धर्वपत्तनम् ॥२६॥\nकुट्टनं पर्वतादीनां प्रशान्ताङ्गाररूपिणाम् ।\nवातैः कुर्वत्पदार्थानामसारं रजसामिव ॥२७॥\nपुराण्यमरदैत्यानां भ्रमद्भित्तीनि शातयत् ।\nरत्नैः खणखणायन्ति पयांसीव पयस्वताम् ॥२८॥\nपूर्णाम्बरं पतल्लोकलोकसप्तकमन्दिरैः ।\nचक्रावृत्त्या भ्रमद्रूपैरमरैः सागरैरिव ॥२९॥\nडीनोड्डीनैः परिवृतं विचलद्वातवेल्लितैः ।\nदग्धादग्धैः पदार्थैः खे शीर्णपर्णगणैरिव ॥३०॥\nहेमस्फटिकवैदूर्यसुसारमणिमन्दिरैः ।\nदिवः पतद्भिराकीर्णमुद्यज्झणझणस्वनैः ॥३१॥\nउत्पेतुर्धूमभस्माब्दाः पेतुर्वारा पुरोत्कराः ।\nउन्ममज्जुस्तरङ्गौघा ममज्जुर्भूतलाद्रयः ॥३२॥\nआवर्तघर्घरारावा मिथो विदलनोद्यताः ।\nजुघूर्णुरर्णवाकीर्णपर्णवत्प्रौढपर्वताः ॥३३॥\nक्रन्दच्छिष्टामरगणं चलत्सज्जीवभूतकम् ।\nभ्रमत्केतुशतोत्पातं दुष्प्रेक्ष्यमभवज्जगत् ॥३४॥\nमृतार्धमृतया भूतसंतत्यानिललोलया ।\nअभून्नीरन्ध्रमाकाशं जीर्णपर्णसवर्णया ॥३५॥\nजगदासीत्पतच्छृङ्गस्थूलधारौधनिर्भरम् ।\nवहद्वहद्गिरिपुरवातपूर्णसरिच्छतम् ॥३६॥\nशाम्यच्छमशमाशब्दशतशाखहुताशनम् ।\nचलाब्धिवलनान्दोललोलशैललसत्तटम् ॥३७॥\nतृणराशिसरिन्यायमिश्रद्वीपार्णवोत्कटम् ।\nअत्यन्तदूरचिद्व्योमक्षणज्वालासहावनम् ॥३८॥\nवर्षशाम्यद्हुताशोत्थभस्मामोदपतत्सुरम् ।\nभूतपूर्वजगद्भूतं परिविस्मृतसर्गकम् ॥३९॥\nनिरर्गलोल्लसन्नादं सर्गलोपशमक्रमम् ।\nसर्गलोपोल्लसच्छेषं सर्गलोपविवर्जितम् ॥४०॥\nअनारतविपर्यासकारिमारुतनिर्वृतम् ।\nबीजराशिरिवाजस्रं पूर्यमाणं पुनःपुनः ॥४१॥\nउल्मुकान्योन्यनिष्पेषवह्निचूर्णसुवर्णजैः ।\nरजोभिर्विवृतैर्हेमकुट्टिमाकाशकोटरम् ॥४२॥\nभूमण्डलबृहत्खण्डैर्भ्रष्टैः सद्वीपसागरैः ।\nपूर्णसप्तमपातालं लुठत्पातालमण्डलैः ॥४३॥\nआसप्तमसुतालान्तमामहीतलपर्वतम् ।\nआव्योमैकार्णवीभूतं पूर्णं प्रलयवायुभिः ॥४४॥\nएकार्णवोऽथ ववृधे शनै शीघ्रं सरिच्छतैः ।\nभुवने जलकल्लोलैः कोपो मूर्खाशये यथा ॥४५॥\nमुसलोपमया पूर्वं ततः स्तम्भनिभाङ्गया ।\nततस्तालद्रुमाकारधारयासारसारया ॥४६॥\nततो नदीप्रवाहोग्रजलपातैकपातया ।\nसप्तद्वीपमहीपीठसममेदुरमेघया ॥४७॥\nवह्निर्विदाहकृदृष्ट्या शममभ्याययौ तथा ।\nशास्त्रसज्जनसंगत्या गाढमापत्पदं यथा ॥४८॥\nऊर्ध्वाधरस्थपरिवृत्तपदार्थजात-\nमन्तःकणैः खणखणायितशैलमज्जम् ।\nब्रह्माण्डकोटरमभूद्विधुरं कुबाल-\nलीलाविलोलमिवबिल्वफलं विशुद्धम् ॥४९॥"
  },
  {
    "text": "इत्यार्षे श्रीवासिष्ठमहारामायणे वा० दे० मो० नि० उ० पाषा० पुष्करावर्तवृष्टिविसंन्नुलजगद्वर्णनं नाम सप्तसप्ततितमः सर्गः ॥७७॥"
  }
]
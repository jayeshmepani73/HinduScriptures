[
  {
    "text": "श्रीवसिष्ठ उवाच ।\nपरिपुष्टविवेकानां वासनामलमुज्झताम् ।\nमहत्ता महतामन्तः काप्यपूर्वैव जायते ॥१॥\nऔदार्योदारमर्यादां मतिं गाम्भीर्यसुन्दरीम् ।\nमहतां नावगाहन्ते भुवनानि चतुर्दश ॥२॥\nचित्तभ्रान्तिर्जगदिति प्ररूढे प्रत्यये सताम् ।\nबाह्यश्चान्तश्चरन्नक्रग्रहो मोहश्च शाम्यति ॥३॥\nद्वीन्दुवत्तापजलवत्केशोण्ड्रकवदम्बरे ।\nविस्फुरन्त्यां जगद्भ्रान्तौ वासनाप्रत्ययः कुतः ॥४॥\nवासनाप्रत्यये शून्ये शून्यं व्योमैव शिष्यते ।\nसाप्यवस्था मनोऽसत्त्वे कुतस्त्याज्या विवेकिना ॥५॥\nत्रयमेतत्तु यावस्थात्रयेणानेन वर्जिता ।\nपश्यन्तीवाप्यपश्यन्ती सावस्था परमोच्यते ॥६॥\nविचित्ररत्नरश्म्योघ इव नानात्मकं जगत् ।\nआभासमात्रं न त्वात्मा न घनं न च पार्थिवम् ॥७॥\nरूपालोकनमात्रं हि शून्यमेव जगत्स्थितम् ।\nखे विचित्रमणिव्यूहकरजालमिवोत्थितम् ॥८॥\nनेह सत्यानि भूतानि न जगत्ता न शून्यता ।\nइदं ब्रह्माख्यरत्नेशप्रभाजालं विजृम्भितम् ॥९॥\nसृष्टयोऽसृष्टयो ब्राह्म्यो नानाता च न नाशताः ।\nअमूर्ता एव भासन्ते कल्पनार्कगणा घनाः ॥१०॥\nएवं तावद्धनीभूतः पिण्डग्राहो न विद्यते ।\nसंकल्पिते च व्योम्नीव शून्यतैवावगम्यते ॥११॥\nतस्यामवस्तुभूतायां कथं भावनिबन्धनम् ।\nभविष्यदाकाशतरौ विश्रान्तः को विहंगमः ॥१२॥\nपिण्डत्वं नास्ति भूतानां शून्यता च न विद्यते ।\nचित्तमप्यत एवास्तं शेषं सत्तन्न चास्थिति ॥१३॥\nअनानासममेवास्ते नानारूपो विबोधवान् ।\nअन्तरालीननानार्थो यथा कनकपिण्डकः ॥१४॥\nयथास्थितस्य साहंत्वं विश्वं चित्तं विलीयते ।\nज्ञस्यावाच्यमचित्त्वं सत्स्वरूपमवशिष्यते ॥१५॥\nक्लिश्यते केवलं बुद्धिरुत्तराधरदर्शनैः ।\nस्तोकयाभ्यस्तया युक्त्या सत्योऽर्थो ह्यवगम्यते ॥१६॥\nविराडोजोविरहितं कार्यकारणतादिभिः ।\nभूतभव्यभविष्यस्य जगदङ्गस्य संभवम् ॥१७॥\nयेन बोधात्मना बुद्धं स ज्ञ इत्यभिधीयते ।\nअद्वैतस्योपशान्तस्य तस्य विश्वं न विद्यते ॥१८॥\nपूर्वोक्ताः सर्व एवैते उपदेशा विशेषणाः ।\nज्ञस्यानुभवमायान्ति स्वतः साधुकथा इव ॥१९॥\nपिण्डत्वं नास्ति भूतानां शून्यत्वं चाप्यसंभवात् ।\nअत एव मनो नास्ति शेषं सत्तत्तव स्थितिः ॥२०॥\nचेत्योन्मुखत्वमेवान्तश्चेतनस्यास्य चेतनम् ।\nउदितं तदनर्थाय श्रेयसेऽनुदितं भवेत् ॥२१॥\nउदितं वाह्यतामेति तत्र गच्छति पिण्डताम् ।\nस्वयं संवेदनादेव जाड्यादम्ब्विव शैलताम् ॥२२॥\nस्वप्नाद्यर्थवदादत्ते बोधोऽबोधेन पिण्डताम् ।\nतद्ग्राहकतया चित्तं भूत्वा बध्नाति देहकम् ॥२३॥\nएतावतीष्ववस्थासु बोधस्योदेति नान्यता ।\nशब्दकल्पनया भेदः केवलं परिकल्पितः ॥२४॥\nबहिरन्तश्च बोधस्य भात्यात्मैवार्थदृष्टिभिः ।\nअन्तस्त्वेन बहिष्ट्वेन नैवास्य मनसो यथा ॥२५॥\nबोधस्याकाशकल्पत्वात्कालाकाशादि तद्वपुः ।\nपदार्थाश्चैव स्वात्मानः स्वप्नवन्नार्थरूपि खम् ॥२६॥\nबाह्यार्थता नान्तरत्वं तद्वद्बोधवशाद्व्रजेत् ।\nनासादृश्यं हि बोधत्वं गन्तुं शक्तं जडं क्वचित् ॥२७॥\nबोधो दृश्यदशां नैति प्राप्तो वापि च तां स्थितिम् ।\nस यथास्थितमेवास्ते मनागप्येति नान्यताम् ॥२८॥\nअत्यर्थं शुद्धबोधैकपरिणामे कृतोदये ।\nबोधाबोधार्थशब्दानां श्रुतिरप्यस्तमेष्यति ॥२९॥\nआतिवाहिकदेहानां चित्तानामेव जायते ।\nआधिभौतिकताबोधो दृढभावनया स्वया ॥३०॥\nआकाशविशदैश्चित्तैर्भावितैषातिवाहिकैः ।\nआधिभौतिकता मिथ्या नटैरिव पिशाचता ॥३१॥\nभ्रान्तिरभ्रमणाभ्यासात्प्रज्ञातैषोपशाम्यति ।\nनोन्मत्तोऽस्मीति संबोधाच्छाम्यत्युन्मत्तता किल ॥३२॥\nभ्रान्तेः स्वयं परिज्ञानाद्वासना विनिवर्तते ।\nस्वप्ने स्वप्नतया बुद्धे कस्य स्यात्किल भावना ॥३३॥\nवासनातानवेनैव संसार उपशाम्यति ।\nवासनैव महायक्षिण्येतच्छेदपरा बुधाः ॥३४॥\nअज्ञानोन्मत्तता पुंसां यथाभ्यासेन भाविता ।\nतथैव बोधात्स्वभ्यासात्सा कालेनोपशाम्यति॥३५॥\nआतिवाहिकदेहोऽयमाधिभौतिकतां यथा ।\nनीयते भावनां तज्ज्ञैर्बोधसत्ताप्रसादतः ॥३६॥\nआतिवाहिकदेहोऽपि नीत्वा जीवपदं तथा ।\nदृढेन बोधाभ्यासेन नेतव्यो ब्रह्मतामपि ॥३७॥\nस्ववस्तुवच्चेदुत्पत्तिर्बुध्यते बोधरूपिणी ।\nतदातिवाहिकी बुद्धिः कथमित्यपि बुध्यते ॥३८॥\nनो चेत्तत्प्रतिवाक्यार्थात्तद्ग्रन्थिर्विनिवर्तते ।\nभूतोत्सादनसूत्रस्य प्रतिपत्तृपदं यथा ॥३९॥\nजगद्बोधैकतां बुद्ध्वा बोद्धव्या तावदव्रणम् ।\nअत्यन्तपरिणामेन यावत्सापि न बुध्यते ॥४०॥\nसबाह्याभ्यन्तरे चित्ते शान्ते भाति स्वभावता ।\nशीतलां व्योमनिर्भासां तामेवाश्रित्य शाम्यताम् ॥४१॥\nज्ञानवान्ज्ञानयज्ञस्थो ध्यानयूपं विरोपयन् ।\nजगद्विजित्य जयति सर्वत्यागैकदक्षिणः ॥४२॥\nपतत्यङ्गारवर्षे च वाति वा प्रलयानिले ।\nभूतले व्रजति व्योम्नि सममास्ते ज्ञ आत्मनि ॥४३॥\nवैतृष्ण्यशान्तमनसो निरोधमलमीयुषः ।\nस्थितिर्वज्रसमाधानं विना नान्योपपद्यते ॥४४॥\nयथा बाह्यार्थवैतृष्ण्ये नोपशाम्यत्यलं मनः ।\nन तथा शास्त्रसंदर्भैर्नोपदेशतपोदमैः ॥४५॥\nमनस्तृणस्य सर्वार्थवैतृष्ण्याग्निर्विबोधितः ।\nसर्वत्यागानिलैः संपदत्यापदिति भावनात् ॥४६॥\nबहिरन्तश्च मोहश्च पिण्डग्राहोऽर्थवेदनम् ।\nज्ञप्तिरेवेति कचति ज्ञात्वा मणिरिवात्मनि ॥४७॥\nनरनागासुरागारगिरिगह्वरदृष्टिभिः ।\nचितिरेवेति विसृता धूमोऽम्बुदतयेव खे ॥४८॥\nवेपन्ते चिद्द्रवत्वेन ब्रह्माण्डजडभाण्डगाः ।\nस्वविवर्ततरङ्गिण्यो जीवशक्त्याऽऽपतद्रसाः ॥४९॥\nजीवकाजीर्णशफरी व्योमवारिविहारिणी ।\nमोहजालेन वलिता न स्मरत्यात्मनि स्थितिम् ॥५०॥\nघनीभूता घनत्वेन चिद्घना गगनाङ्गणे ।\nनानापदार्थरूपेण स्फुरति स्वात्मनात्मनि ॥५१॥\nसर्व एव समा जीवा वासनामन्तरेण च ।\nशुष्कपर्णवदुड्डीना जडाः श्वसनवेणवः ॥५२॥\nआहृत्य पौरुषबलान्यवजित्य तन्द्री-\nमुत्थाय तर्जितसमर्जितवासनौघम् ।\nसंसारपाशघनपञ्जरमञ्जसैव\nभङ्क्त्वाभ्युदेयमभितोऽज्ञसमेन भाव्यम् ॥५३॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे उत्त० सर्वोपशान्तिर्नामैकोनपञ्चाशः सर्गः ॥४९॥"
  }
]
[
  {
    "text": "श्रीवसिष्ठ उवाच ।\nएवं पृथ्व्यादिरहितः खमेवाद्यः प्रजापतिः ।\nमनोमात्रमहं मन्ये संकल्पविटपी यथा ॥१॥\nमन इत्यभिधानेन पश्चादास्था प्रकल्पिता ।\nवार्यावर्तविवर्तेन प्रोत्थायावर्तता यथा ॥२॥\nसत्तामात्रात्मनस्तस्य कुतो बुद्ध्यादयः किल ।\nअविद्यमाने पृथ्व्यादौ खस्यानन्तस्य किं रजः ॥३॥\nन तस्य देहचित्तादि नेन्द्रियाणि न वासनाः ।\nसदप्येतत्सदा तस्य न किंचिदपि विद्यते। ॥४॥\nप्राक्तनस्य प्रजेशस्य मुक्तत्वात्कथमेव च ।\nभूयः संभवति प्राज्ञ न स्मृतिर्न च संभवः ॥५॥\nन भवत्येव मुक्तानां स्मृतिर्देहोदयः पुनः ।\nन देशकालावर्तत्वमावर्तानां सतामिव ॥६॥\nयदि वापि भवेत्किंचित्स्मृत्या देहादि तस्य तत् ।\nतदपृथ्व्यादिभिः शान्तं संकल्पनगरं तनु ॥७॥\nयथा संकल्पशैलस्य दृश्यमानमपि स्फुटम् ।\nपृथ्व्यादिरहितं रूपं तद्विराड्वपुषस्तथा ॥८॥\nस्मृतिश्च संभवत्येव न कदाचन काचन ।\nएषा लौकिकबुद्ध्या या सा सद्बुद्ध्या न विद्यते ॥९॥\nश्रीराम उवाच ।\nकथं न संभवत्येषां स्मृतिः स्मृतिमतां वर ।\nस्मृतेश्चासंभवे कस्माद्गुणो गुणगणाकर ॥१०॥\nश्रीवसिष्ठ उवाच ।\nदृश्ये हि संभवत्येषा कार्यकारणतात्मनि ।\nतद्भावाभावसंपन्ना न तु संभवति स्मृतिः ॥११॥\nआब्रह्मस्तम्बपर्यन्तं दृश्यं किंचिन्न विद्यते ।\nयत्र तत्र कथं कीदृक् कुतः स्यात्संभवः स्मृतेः ॥१२॥\nभूत्वा भावे हि दृश्यस्य स्मरणं स्मृतिरुच्यते ।\nदृश्यमेव न यत्रास्ति तत्रैताः कलनाः कुतः ॥१३॥\nअत्यन्ताभाव एवास्य दृश्यस्य किल सर्वदा ।\nसर्वं ब्रह्मेति सत्यार्थास्तत्स्मृतेः कलनाः कुतः ॥१४॥\nस्मृतिर्न संभवत्येव तस्मादाद्या प्रजापतेः ।\nआकारवत्त्वमेवास्य शुद्धज्ञानात्मनः कुतः ॥१५॥\nस्मर्तव्यं भाववशतः स्मृतिर्नास्त्येव लौकिकी ।\nस्मृत्यर्थस्त्वन्यदीयोऽस्ति सत्यात्मा त्वमिमं श्रृणु ॥१६॥\nभूतस्यान्तः पदार्थस्य स्मरणं स्मृतिरुच्यते ।\nपदार्थस्तु न चैवास्ति न भूतो न भविष्यति ॥१७॥\nएवं हि खल्विदं ब्रह्म परमेवाचलं यतः ।\nअनादिमध्यपर्यन्तं कुतः स्मृत्यादयस्ततः ॥१८॥\nसर्वात्मत्वमपदार्थात्म चिद्व्योमकचनं तु यत् ।\nव्यवहारेऽप्यलं शान्तं स्मृत्या तच्छब्दितं मया ॥१९॥\nतदेतत्स्मरणं नाम स्वभावकचनं हि तत् ।\nतेनाभ्यस्तोऽथ बाह्यार्थः सादृश्यादवभासते ॥२०॥\nयद्यत्संवेद्यते किंचित्तत्स्वभावं स्वभावयत् ।\nतेनावभासते योऽर्थस्तस्य स्मृत्यभिधा कृता ॥२१॥\nअविद्यमानं भातीव यथा दृश्यं तथा स्थितिः ।\nभातैवाविद्यमानैव मृगतृष्णा यथोद्यता ॥२२॥\nसर्वात्मनि स्थिताः सत्ये याः कचन्ति सुसंविदः ।\nता एवाभ्यासरूढार्थाः सादृश्यात्स्मृतयः स्मृताः ॥२३॥\nकाकतालीयवद्भान्ति सर्वात्मनि सुसंविदः ।\nस्वाङ्गभूताः स्वतः स्वस्थास्ता एव स्मृतयः कृताः ॥२४॥\nयद्यत्कचति सद्रूपं स्वाङ्गं सर्वात्मनः स्वतः ।\nतदभ्यस्तार्थसादृश्यात्स्मृतिरित्युच्यते बुधैः ॥२५॥\nहेतौ लब्धेऽप्यलब्धे वा पवनस्पन्दवद्विदः ।\nता एवाभ्यासरूढार्थाः सादृश्यात्स्मृतयः कृताः ॥२६॥\nकाकतालीयवद्भान्ति यास्ताः स्मृत्यभिधाः कृताः ।\nयथा तवैतेऽवयवाः कचन्ति न कचन्ति च ॥२७॥\nस्थिता एवात्मनि तथा सर्वाः सर्वात्मिका विदः ।\nमिथ्याज्ञानमया यद्वदर्था घटपटादयः ॥२८॥\nतद्वत्स्मृतिपदार्थस्य किं भ्रमस्य विचार्यते ।\nदृश्यस्यासंभवाज्ज्ञस्य स्मृतिर्नास्त्वेव तत्त्वतः ॥२९॥\nस तथैकघनत्वाच्च चिद्व्योमत्वाज्जगत्स्थितेः ।\nयथास्थितमिदं दृश्यमस्त्येवाज्ञस्य संप्रति ॥३०॥\nन मोक्षोपायकथनं न च जानामि तत्स्थितिम् ।\nसंदेहादिव जिज्ञासुस्तावन्मोक्षकथोच्यते ॥३१॥\nयावद्दृश्यं स्मृतिश्चैव संस्मृतिश्चास्य शाम्यति ।\nअविद्यायास्तु मौर्ख्यस्य विमोहस्यात्यसंभवात् ॥३२॥\nअज्ञस्थो निश्चयोऽस्माकं न कदाचन गोचरः ।\nयच्च यद्विषये नास्ति तन्नैवानुभवत्यसौ ॥३३॥\nरजन्यनुभवो भानोर्भवत्यङ्ग कथं वद ।\nभातं वस्तुस्वरूपात्म चिन्मात्रे किंचिदेव यत् ॥३४॥\nतदभ्यस्तार्थसादृश्यात्तत्संस्कार इति स्मृतम् ।\nआत्मस्वभावभूतानामपि चिद्व्योमरूपिणाम् ॥३५॥\nसर्वेषां परिकल्प्यानामाभासेऽप्यनवस्थितेः ।\nएवं न संभवत्येव जगत्किंचित्कदाचन ॥३६॥\nदृष्टं मृगतृषेवाम्बु न तु तत्परमार्थतः ।\nयदा त्वयं तदा स्वप्ने सर्गादौ चावभासते ॥३७॥\nचिद्व्योमैव परं सर्गपर्यायं स्वात्मनि स्थितम् ।\nचिद्व्योमैवेत्थमाभातं न च्युतं सत्स्वरूपतः ॥३८॥\nआत्मनात्मनि रूपं वा सद्रूपमिव संस्थितम् ।\nसर्गादावेव कचिते मिथ्या कचदपि स्थितम् ॥३९॥\nअतः कुतः क्वचिन्नाम हेयादेयादिभासनम् ।\nनेदमाकारवत्किंचिन्नापि स्मृत्यात्मकं क्वचित् ॥४०॥\nकारणाभावतो भाति स्वरूपं परमात्मनः ।\nआकारवत्त्वे यद्दुःखं भवेत्स्मृत्यां तदेव च ॥४१॥\nद्वयमेतदसत्तस्माद्वन्धो नाम न विद्यते ।\nचिद्व्योम्नि भूतव्योमाभे शून्य एव यथास्थितम् ॥४२॥\nस्थितं स्वरूपमजहद्भुवनार्काचलादिकम् ।\nयथास्थितोग्रदिक्कालं जगत्त्वं रूपमत्यजत् ॥४३॥\nस्वमेवात्यजतो रूपं चिद्व्योम्न उदरे स्थितम् ।\nस्वानुभूत्येकमात्रात्म प्रमातृस्वाप्नपत्तनम् ॥४४॥\nअपृथ्व्यादि कुतस्तत्र किल पृथ्व्यादयो वद ।\nतद्भाति केवलं शान्तं चिदाकाशं तथात्मनि ॥४५॥\nसर्वादौ स्वप्नकाले च पृथ्व्यादेः संभवः कुतः ।\nउद्भूयेव जगद्रूपाद्ब्रह्मसत्तात्मनात्मनि ॥४६॥\nकरोति पृथ्व्याद्यभिधाः पश्चात्सत्यार्थदा इव ।\nन स्मृत्यात्म न साकारं पृथ्व्यादीनामसंभवात् ।\nन भ्रान्तिर्न विवर्तादि जगद्ब्रह्मात्म केवलम् ॥४७॥\nब्रह्मेदमाकचति चारुजगत्स्वरूपं\nतच्चैकमेव कचनाकचनात्मनिष्ठम् ।\nदृश्याभमप्यमलमेव नभः प्रशान्तं\nनित्योदितं प्रलयसर्गमयोदयात्म ॥४८॥"
  },
  {
    "text": "इत्यार्षे श्रीवासिष्ठमहारामायणे वा० दे० मो० नि० उ० जगतो ब्रह्मत्वप्रतिपादनं नाम द्विसप्तत्यधिकशततमः सर्गः ॥१७२॥"
  }
]
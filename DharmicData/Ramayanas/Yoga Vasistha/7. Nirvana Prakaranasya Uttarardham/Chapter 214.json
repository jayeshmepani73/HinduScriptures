[
  {
    "text": "श्रीवाल्मीकिरुवाच ।\nइत्युक्तवत्यथ मुनौ नभसो ननाद\nवर्षामृताभ्रमिव दुन्दुभिरामरो द्राक् ।\nशुक्लीकृताखिलककुब्वदना तुषार-\nवर्षोपमा भुवि पपात च पुष्पवृष्टिः ॥१॥\nकिंजल्कजालदिवसान्तघनाङ्गरागा\nवातावधूतसितकेसरगौरहारा ।\nपुष्पोदरोत्थमृदुसीकरशीतलाङ्गा\nप्राप्ता स्वयं सुरपुरादिव पुण्यलक्ष्मीः ॥२॥\nकल्पान्तकालकपिकम्पितशुष्कशाखा-\nत्स्वर्गद्रुमात्पतितमाशु विडम्बयन्ती ।\nतारागणं प्रथितभासमनल्पहास-\nमाशामुखप्रसृतभैरवमम्बरस्था ॥३॥\nसा पुष्पवृष्टिरथ दुन्दुभिनादगर्ज-\nत्किंजल्कपुञ्जजलदा शममाजगाम ।\nआपूरिताखिलसभा हिमहारिपुष्प-\nपूरेण कौतुकविकासकरीक्षणेन ॥४॥\nतानि दिव्यानि पुष्पाणि यथास्थानमधःस्थिताः ।\nवसिष्ठाय नमस्कृत्वा सभ्याः संशोकितां जहुः ॥५॥\nदशरथ उवाच ।\nअहोऽनुसुविशात्मानः संसारवितताकृतेः ।\nविश्रान्ताः स्मश्चिरं श्रान्ताः शुद्धा मेघा इवाचले ॥६॥\nकर्मणामवधिः पूर्णो दृष्टः सीमान्त आपदाम् ।\nज्ञातं ज्ञेयमशेषेण विश्रान्ताः स्मः परे पदे ॥७॥\nध्यानलब्धपरव्योमचिरानुभवनभ्रमैः ।\nधारणाधारविश्रान्त्या देहसंत्यजनक्रमैः ॥८॥\nसंकल्पनवनिर्माणैः स्वप्नदृष्टिजगज्ज्वरैः ।\nशुक्तिरूप्यानुभवनैः स्वप्नात्ममृतिदर्शनैः ॥९॥\nअनन्यैः पवनस्पन्दैरनन्यैः सलिलद्रवैः ।\nइन्द्रजालपुरापूरैर्गन्धर्वनगरोत्करैः ॥१०॥\nमायापूर्णपुराभोगैर्मृगतृष्णानदीरयैः।\nआयतौ पवनस्पर्शैर्द्विचन्द्रानुभवोदयैः ॥११॥\nमदभ्रंशपुरस्पन्दैर्मुधा त्ववनिकम्पनैः ।\nबालयक्षाद्यनुभवैः खकेशोण्ड्रकदर्शनैः ॥१२॥\nएवमादिभिरन्यैश्च दृष्टान्तैः स्वानुभूतिदैः ।\nअहो नु मार्जिता दृश्यदृष्टिर्भगवता मम ॥१३॥\nश्रीराम उवाच ।\nनष्टो मोहः पदं प्राप्तं त्वत्प्रसादान्मुनीश्वर ।\nसंपन्नोऽहमहं सत्यमत्यन्तमवदातधीः ॥१४॥\nस्थितोऽस्मि गतसंदेहः स्वभावे ब्रह्मरूपिणि ।\nनिरावरणविज्ञानः करिष्ये वचनं तव ॥१५॥\nस्मृत्वा स्मृत्वाऽमृतासेकसौख्यदं वचनं तव ।\nअर्हितोऽपि च शान्तोपि हृष्यामीव मुहुर्मुहुः ॥१६॥\nनैव मेऽद्य कृतेनार्थो नाकृतेनेह कश्चन ।\nयथा स्थितोऽस्मि तिष्ठामि तथैव विगतज्वरः ॥१७॥\nउपायस्तु तथा तेन दृष्टिर्वास्तीह कीदृशी ।\nअहो नु वितता भूमिः कष्टमेतादृशी दशा ॥१८॥\nन शत्रुर्न च मित्रं मे न क्षेत्रं दुर्जनो जनः ।\nदुर्बोधैषा जगत्क्षुब्धा शान्ता सर्वार्थसुन्दरी ॥१९॥\nकथमेतां जनो वेत्ति विना भवदनुग्रहम् ।\nविनैव सेतुं पोतं वा बालोऽब्धिं लङ्घयेत्कथम् ॥२०॥\nलक्ष्मण उवाच ।\nजन्मान्तरोपचितसंशयनाशनेन\nजन्मान्तरोपचितपुण्यशतोदितेन ।\nजातोऽद्य मे मुनिवचःपरिबोधनेन\nजातोऽद्य मे मनसि चन्द्र इव प्रकाशः ॥२१॥\nईदृश्यां दृश्यमानायां दृशि दोषदशाशतैः ।\nकाष्ठवद्दह्यते लोकः स्वदुर्भगतया तया ॥२२॥\nविश्वामित्र उवाच ।\nअहो बत महत्पुण्यं श्रुतं ज्ञानं मुनेर्मुखात्।\nयेन गङ्गासहस्रेण स्नाता इव वयं स्थिताः ॥२३॥\nश्रीराम उवाच ।\nसंपदामथ दृष्टीनां शास्त्राणामापदां गिराम् ।\nदेशानामथ दृष्टानां दृष्टः सीमान्त उत्तमः ॥२४॥\nनारद उवाच ।\nयन्न श्रुतं ब्रह्मलोके स्वर्गे भूमितले तथा ।\nकर्णौ तज्ज्ञानमाकर्ण्य यातौ मेऽद्य पवित्रताम् ॥२५॥\nलक्ष्मण उवाच ।\nहार्दं बाह्यं च तिमिरमपमृष्टवता त्वया ।\nमुने परमभानुत्वं नूनं नः संप्रदर्शितम् ॥२६॥\nशत्रुघ्न उवाच ।\nनिर्वृतोऽस्मि प्रशान्तोऽस्मि प्राप्तोस्मि परमं पदम् ।\nचिराय परिपूर्णोऽस्मि सुखमासे च केवलम् ॥२७॥\nदशरथ उवाच ।\nबहुजन्मोपलब्धेन पुण्येनायं मुनीश्वरः ।\nधीरः कथितवान्नस्तद्येन पावनतां गताः ॥२८॥\nश्रीवाल्मीकिरुवाच ।\nइति तेषु वदत्स्वत्र सभ्येषु सह भूभृता ।\nवसिष्ठः स उवाचेदं ज्ञानपावनया गिरा ॥२९॥\nराजन्रघुकुलैकेन्दो यदहं वच्मि तत्कुरु ।\nइतिहासकथान्ते हि पूजनीया द्विजातयः ॥३०॥\nतदद्य ब्राह्मणौघांस्त्वं सर्वकामैः प्रपूरय ।\nवेदार्थसमनुष्ठानफलं प्राप्स्यसि शाश्वतम् ॥३१॥\nमोक्षोपायकथावस्तुसमाप्तौ द्विजपूजनम् ।\nशक्तितः कीटकेनापि कार्यं किमु महीभृता ॥३२॥\nइति मौनं वचः श्रुत्वा सहस्राणि नृपो दश ।\nदूतैराकारयामास द्विजानां वेदवादिनाम् ॥३३॥\nमथुरायां सुराष्ट्रेषु गौडेषु च वसन्ति ये ।\nतेभ्यः कुलेभ्यःसोऽभ्यर्च्य समानीय द्विजन्मनाम् ॥३४॥\nअधिकात्यधिकज्ञानप्रकृतद्विजभोजनः ।\nतदा दशसहस्राणि भोजयामास भूपतिः ॥३५॥\nयथाभिमतभोज्यान्नदानदक्षिणया तया ।\nएवं संपूज्य तान्विप्रान्पितृन्देवान्नृपांस्तथा ॥३६॥\nपौरामात्यांस्तथा भृत्यान्दीनान्धकृपणांश्च तान् ।\nतस्मिन्दशरथो राजा दिने सह सुहृज्जनैः ॥३७॥\nलब्धसंसृतिसीमान्तश्चकारोत्सवमुत्तमम् ।\nतथा नृपगृहे तस्मिन्कौशेयमणिकाञ्चने ॥३८॥\nभूषिते नगरे चैव गीर्वाणनगसुन्दरे ।\nननृतुर्मत्तकामिन्यो विलासिन्यो गृहे गृहे ॥३९॥\nलसद्वंशलताकांस्यवीणामुरजमर्दलम् ।\nताण्डवेनोद्धतारावमन्योन्येतरशेखराः ॥४०॥\nक्षुब्धीकृतापणकरभ्रान्तिपल्लविताम्बराः ।\nमुग्धाट्टहासविक्षिप्तदन्तेन्दुकिरणच्छटाः ॥४१॥\nमदाकुलितहुंकारा लीलासु तरलस्वराः ।\nएकपादतलाघातहेलाहतधरातलाः ॥४२॥\nस्रग्दामतारविगलत्कुसुमासारपाण्डुराः ।\nधारापातितविच्छिन्नहारमुक्तास्खलत्पदाः ॥४३॥\nलोलाभरणसाकारं कामं ननृतुरङ्गनाः ।\nपेठुः स्फुटपदं विप्रा बन्दिनोऽप्यङ्गनाश्च ताः ॥४४॥\nपपुरुत्ताण्डवं पानं पानपा मदशालिनः ।\nभोज्यं बुभुजिरे चित्रं भूषिता भोजनार्थिनः ॥४५॥\nसुधादिपरिलेपेन रञ्जिता गृहभित्तयः ।\nरेजू रामेन्दुभानेन पुष्पधूपविलेपनैः ॥४६॥\nवासांसि वसिताश्चित्राण्युत्तमस्रग्विभूषणाः ।\nचेरुः परिचराश्चेट्यश्चारुगन्धा नृपाध्वरे ॥४७॥\nदेहयष्टिषु संयोज्य वनिता यक्षकर्दमम् ।\nजग्मुस्ताण्डवनर्तक्यः श्रृङ्गारात्माङ्गणान्तरम् ॥४८॥\nभवबहुलनिशावसानहर्षा-\nदिति घनमुत्सवमेव सप्तरात्रम्।\nदशरथनृपतिः सदानभोग-\nश्रियमकरोत्पदमक्षयं समेतः ॥४९॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मो० नि० उ० महोत्सववर्णनं नाम चतुर्दशाधिकद्विशततमः सर्गः ॥२१४॥"
  }
]
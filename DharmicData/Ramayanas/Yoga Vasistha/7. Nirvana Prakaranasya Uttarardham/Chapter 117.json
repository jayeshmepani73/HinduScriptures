[
  {
    "text": "सहचरा ऊचुः ।\nपश्याद्रिसानाविव बिम्बितं स्वं पुरःसरो मारपुरःसरो यः ।\nकह्लारपद्मोत्पलजालनाल-ललद्विचित्रारवपक्षिवीतम् ॥१॥\nविकासितोद्दण्डसहस्रपत्र-कोशस्थलस्थोद्धृरराजहंसम् ।\nपीठद्विरेफद्विजलोकजुष्टं भुवीव गेहं कमलासनस्य ॥२॥\nआकीर्णसीकरकरालदिगन्तराले फुल्लोत्पलाब्जपटलोदररेणुगौरम् ।\nआमोदमत्तमधुपद्विजगीतिगीतं यातं वितानकमिवाम्बरगं वहन्तम् ॥३॥\nक्वचित्तरत्तारतरङ्गभङ्गं क्वचिद्विषद्भूरिविराविभृङ्गम् ।\nक्वचिद्गभीरामलवारिसुप्तं क्वचित्सरोजोज्ज्वलपुष्पगुप्तम् ॥४॥\nकणाणुमुक्ताजलतापटालं तीरेषु सिंहे सुलतासुटालम् ।\nतरङ्गनिर्धूतशिलोग्रकच्छं महीतलाकाशमनन्तकच्छम् ॥५॥\nतडित्प्रकाशोदरमस्यमेघ-नुन्नालजातोत्थरजःप्रभाभिः ।\nपृषद्भरध्वान्तमयैकदेशं संध्याम्बराभोगमिवाप्रकाशम् ॥६॥\nवातावकीर्णशरदम्बुदखण्डखण्डं व्योमेव केवलसमीरणमावृताङ्गम् ।\nहसैर्लसद्विसलताकवलालसांसैः कालेन संचयकृतैरिव चन्द्रबिम्बैः ॥७॥\nआमोदमन्दमकरन्दकरालवात-व्याधूतपङ्कपुटपाटनपाटवेन ।\nउद्यन्महापटपटा वयतीव लेखा क्षुभ्यत्खगाश्रितलतोज्झितपुष्पवर्षम् ॥८॥\nवेल्लन्महाकमलपल्लवतालवृन्त-संवीजितं वलितचामरचारुफेनम् ।\nराजायमानमलिकोकिलगीतगीतं सहृत्तपङ्कजलताललिताङ्गनौघम् ॥९॥\nभृङ्गाग्रभाजनमनोहरहारिगीतं राजीवरेणुरणकीर्णपिशङ्गतोयम् ।\nडिण्डीरपिण्डपरिपाण्डुरपुण्डरीक-खण्डोपमण्डिततटोपवनावतंसम् ॥१०॥\nविविक्तहृदयाम्भोजं हृदयाह्लादनं परम् ।\nरसवत्स्वादु भातीदं सरः सत्संगमोपमम् ॥११॥\nबिम्बितेन मरुव्योम्ना भातीदं सौम्य निर्मलम् ।\nशास्त्रार्थपरिणामेन महतामिव मानसम् ॥१२॥\nकिंचिल्लक्ष्यमपश्यामं पृषत्परुषमारुतम् ।\nहिमाभ्रमिव भातीदं सरः सरससारसम् ॥१३॥\nयथेदं ब्रह्मणो दृश्यमविकारादि नेतरत् ।\nयथाम्भसि तरङ्गादि राजन्पृथगिव स्थितम् ॥१४॥\nआत्मनैवोह्यमानानां चक्रावर्तविधायिनाम् ।\nजडाशयानां विषमा हा कल्लोलपरम्परा ॥१३॥\nकूपवापीसरोब्धीनां दृश्यते यादृगन्तरम् ।\nनारीपुरुषतोयानां विज्ञेयं तादृगन्तरम् ॥१६॥\nजन्तोरिवास्य मनसो जलजातिबन्ध-\nजीर्णस्य जर्जरदशालहरीभ्रमेण ।\nआवर्तवृत्तिवलितान्यतिसंततानि\nको नाम संकलयितुं कमलानि शक्तः ॥१७॥\nचित्रं विजृम्भितमहो जडसंगमस्य\nपद्मोपि यन्निजगुणानगुणानिवैषः ।\nअन्तः प्रगोपयति कण्ठतले निवेश्य\nसर्वस्य दर्शयति दुर्भगकण्टकौघम् ॥१८॥\nसच्छिद्रैरदृढैः सूक्ष्मैर्गोपितैर्जाड्यसंयुतैः ।\nअनल्पैरपि निःसारैः पद्मस्येव गुणैरलम् ॥१९॥\nमहतां कुलपद्मानां गुणसौन्दर्यशालिनाम् ।\nप्रभावं नास्ति संख्यातुं वासुकेरपि शक्तता ॥२०॥\nहरिवक्षोगता लक्ष्मीरपि शोभार्थमेव यत् ।\nबिभर्ति कमलं हस्ते कान्याशंसाधिका भवेत् ॥२१॥\nसितासिताभ्यां रूपाभ्यां कमलोत्पलखण्डयोः ।\nवैसादृश्यं भवेत्किंतु समा जडजडैतयोः ॥२२॥\nसाम्यं न फुल्लविपिनेन सरःसु याति\nव्योम्ना न तारकयुतेन न चेन्दुवृन्दैः ।\nनृत्यद्वधूविहसिताननशोभयैति\nफुल्लस्य पङ्कजवनस्य नवोदिता श्रीः ॥२३॥\nयेषां पुष्पलतास्वादैरनन्यमनसां गतम् ।\nभृङ्गाणामायुरायामि त एव सुभगोत्तमाः ॥२४॥\nचूतचारुचमत्कारं चञ्चरीकाश्चरन्ति ये ।\nत एव सचमत्कारा इतरे जातिपूरणम् ॥२५॥\nमत्ता मधुमदामोदैः पुष्करेषु रणन्ति ये ।\nतुष्टानामितरस्वादैर्भ्रमराणां हसन्ति ते ॥२६॥\nयेनोषितं विरुतमुल्लसितं प्रसुप्तं\nपद्मोदरेषु शशिकोटरकोमलेषु ।\nभृङ्गः स एष शिशिरे विरसेषु भावं\nकष्टं करिष्यति कथं तरुपुष्पकेषु ॥२७॥\nअफुल्लमल्लिकोद्दाममुकुलोपरि षट्पदः ।\nदृश्यते कालरुद्रेण शूले प्रोत इवान्धकः ॥२८॥\nआस्वादयन्विविधपुष्पमधूनि भृङ्ग\nनित्यं भ्रमन्सकलशैललतागृहेषु ।\nनाद्यापि तुष्यसि किमङ्ग दुराशयोऽसि\nमन्ये न सारमुपगच्छसि वा वनेभ्यः ॥२९॥\nकमलकुलकवलकोविद गच्छ सरो मधुप मा रूढम् ।\nबदरदरीषु विदीर्णं देहं कुरु कण्टकक्रकचैः ॥३०॥\nअतसीकुसुमे कुवलय-दलवलये विकसिते च तापिच्छे ।\nपरभागमेहि मधुना तासु विसदृशीव पण्डितः पुरुषः ॥३१॥\nपश्यैषा नाभिनलिनीकेसरैः पालिता श्रिया ।\nहंसमालामलावल्ली सामगायनकूजिता ॥३२॥\nदोलाकमलनीडस्थां दृष्ट्वा खे प्रतिबिम्बिताम् ।\nहंसो हंसीमनुसरन्मण्डले नेह चेतति ॥३३॥\nमा भूत्कस्यचिदेवैषा राजन्व्यसनिता भृशम् ।\nपश्यैतां बिम्बितां हंसो हंसीमनुसरन्मृतः ॥३४॥\nहेलया राजहंसेन यत्कृतं कलकूजितम् ।\nन तद्वर्षशतेनापि जानात्याशिक्षितुं बकः ॥३५॥\nसमानेष्वाकराकारजातिचेष्टाशनादिषु ।\nहंसस्य राजहंसस्य दूरमत्यन्तमन्तरम् ॥३६॥\nशुक्लपक्षस्थितो व्योम्नि कुमुदाकरभासकः ।\nआह्लादयति चेतांसि हंसश्चन्द्र इवोत्थितः ॥३७॥\nउन्नालनलिनीनालकदलीस्तम्भसंकुले ।\nवने विहरतां लक्ष्मीं हंसानामेति कः खगः ॥३८॥\nतरङ्गवलया लोलसीकरोत्करहारिणी ।\nकुमुदोत्पलकह्लारपुष्पसंभारसुन्दरी ॥३९॥\nभृङ्गलोलालकलता रणत्सारसनूपुरा ।\nवर्तुलावर्तनाभीका चलद्वीचिविलोचना ॥४०॥\nप्रतीक्षमाणा दयितं रसपूरकरं धरम् ।\nनारीव सरसी चारुहंसकाभ्यां विराजते ॥४१॥\nहे हंस मद्गुबककाकशरारुसारे\nमा त्वं सरस्यविरतं कुरु वासमेकः ।\nआपद्यपीह समशीलवयोवचोभिः\nश्रेयःफला भवति संगतिरात्मवर्गैः ॥४२॥\nपादाक्रान्तमहेभमस्तकतटः पद्माकरैकालयः\nकह्लारोत्पलकुन्दचम्पकलतासंभोगसौभाग्यवान् ।\nभृङ्गोऽप्येष विधेर्वशेन शिशिरे लोष्टं तृणं स्वादयन्\nशीते शुष्कबकत्यहो नु विपदा दैन्ये मनो दीयते ॥४३॥\nपुत्रस्येह दलोदरे द्युति तरत्तारं चिरं संस्मृतं\nहंसस्यांसविनुन्ननालगहने संचारिणा भो मया ।\nशुक्लासारमिवाब्जिनी विकिरति स्वं वारिबिन्दूत्करं\nमध्याह्ने शिशिरं विकासि सहसा मूर्घ्नि स्फुटं दृश्यताम् ॥४४॥\nव्योम्नीन्दोरिवसौम्यवारिणिचिरं निःशब्दकं सर्पतो\nहंसस्यांसहताब्जनालवलनानिष्कम्पटङ्कक्षतैः ।\nगङ्गावारिवदत्र पुष्करपुटाद्ब्राह्मादिवास्योपरि\nभ्रष्टा ये जलबिन्दवो जलचरा हृष्टाः पिबन्त्याशु तान् ॥४५॥"
  },
  {
    "text": "इत्यार्षे श्रीवासिष्ठमहारामा० वा० दे० मो० नि० उ० अविद्यो० विप० पद्मभ्रमरहंसवर्णनं नाम सप्तदशाधिकशततमः सर्गः ॥११७॥"
  }
]
[
  {
    "text": "श्रीवसिष्ठ उवाच ।\nस्वपौरुषेण स्वधिया सत्संगमविकासया ।\nयदि ना नीयते ज्ञत्वं तदुपायोऽस्ति नेतरः ॥१॥\nस्वं कल्पितं कल्पितं च प्रतिकल्पनया स्वया ।\nतदेवान्यत्वमादत्ते विषत्वममृतं यथा ॥२॥\nकल्पना चाकल्पनान्ता मुक्तता यदकल्पनम् ।\nएतच्च भोगसंत्यागपूर्वं सिध्यति नान्यथा ॥३॥\nवचसा मनसा चान्तः शब्दार्थावविभावयन् ।\nय आस्ते वर्धते तस्य कल्पनोपशमः शनैः ॥४॥\nवर्जयित्वाहमित्येव नाविद्यास्तीतरात्मिका ।\nशान्ते त्वभावनादस्मिन्नान्यो मोक्षोऽस्ति कश्चन ॥५॥\nअहंभावमथादेहं किंचिच्छ्रयसि नश्यसि ।\nजगदादिरुचिस्तस्मिंस्त्यक्ते शाम्यसि सिध्यसि ॥६॥\nअचेतनादिदं सर्वं सदेवासदिव स्थितम् ।\nशान्तं यस्योपलस्येव नमस्तस्मै महात्मने ॥७॥\nअचेतनादिदं सर्वमुपलस्येव शाम्यति ।\nशून्याख्यातः परालीनचित्तस्य चित्त्वभावनात् ॥८॥\nइदमस्त्वथवा मास्तु चेतितं दुःखवृद्धये ।\nअचेतितं सुखायान्तरचेतनमचेतनात् ॥९॥\nद्वौ व्याधी देहिनो घोरावयं लोकस्तथा परः ।\nयाभ्यां घोराणि दुःखानि भुङ्क्ते सर्वैर्हि पीडितः ॥१०॥\nइहलोके यतन्ते ज्ञा व्याधौ भोगैर्दुरौषधैः ।\nआजीवितं यथाशक्ति चिकित्सा नापरामये ॥११॥\nपरलोकमहाव्याधौ प्रयतन्ते चिकित्सनम् ।\nशमसत्सङ्गबोधाख्यैरमृतैः पुरुषोत्तमाः ॥१२॥\nपरलोकचिकित्सायां सावधाना भवन्ति ये ।\nमोक्षमार्गमहेच्छायां शमशक्त्या जयन्ति ते ॥१३॥\nइहैव नरकव्याधेश्चिकित्सां न करोति यः ।\nगत्वा निरौषधं स्थानं सरुजः किं करिष्यति ॥१४॥\nइहलोकचिकित्साभिर्जीवितं यातु मा क्षयम् ।\nआत्मज्ञानौषधैरज्ञाः परलोकश्चिकित्स्यताम् ॥१५॥\nआयुर्वायुचलत्पत्रलवाम्बुकणभङ्गुरम् ।\nपरलोकमहाव्याधिर्यत्नेनाशु चिकित्स्यताम् ॥१६॥\nपरलोकमहाव्याधौ यत्नेनाशु चिकित्सिते ।\nइहलोकमयो व्याधिः स्वयमाशूपशाम्यति ॥१७॥\nसंविन्मात्रं विदुर्जन्तुं तस्य प्रसरणं जगत् ।\nपरमाणूदरेऽप्यस्ति तच्छैलशतविस्तरम् ॥१८॥\nयत्संविदः प्रसरणं रूपालोकमनांसि तत् ।\nव्योमन्येवानुभूयन्ते नातः सत्यो जगद्भ्रमः ॥१९॥\nप्रलयेष्वपि दृष्टेषु जगद्दृश्याख्यविभ्रमः ।\nन नश्यति न जायेत भ्रान्तिमात्रैकरूपिणः ॥२०॥\nभोगपङ्कार्णवे मग्न आत्मा नोत्तार्यते यदि ।\nस्वपौरुषचमत्कृत्या तदुपायोऽस्ति नेतरः ॥२१॥\nअजितात्मा जनो मूढो रूढो भोगैककर्दमे ।\nआपदां पात्रतामेति पयसामिव सागरः ॥२२॥\nजीवितस्य यथा बाल्यं दृष्टं प्राथमकल्पिकम् ।\nनिर्वाणस्य तथा भोगसंत्यागो रागशान्तिदः ॥२३॥\nतज्ज्ञस्य जीवितनदी सकल्लोलाप्यसंभ्रमा ।\nसमं वहति सौम्यैव चित्रसंस्थेव नीरसा ॥२४॥\nअज्ञजीवितनद्यास्तु रसनात्यन्तभीषणाः ।\nआवर्ता वृत्तिविक्षोभकल्लोलाः सहवाहिनः ॥२५॥\nसर्गवर्गाः प्रवल्गन्ति संवित्प्रसरलेशकाः ।\nद्विचन्द्रबालवेतालमृगाम्बुस्वप्नमोहवत् ॥२६॥\nसंविद्वारितरङ्गौघा भान्ति सर्गाः सहस्रशः ।\nविचारितास्त्वसत्यास्ते सत्यास्त्वनुभवभ्रमात् ॥२७॥\nजगन्त्याकाशकोशेऽपि संवित्प्रसरणभ्रमात् ।\nसन्तीवाप्यनुभूयन्ते न तु सत्यानि तानि तु ॥२८॥\nसंविद्विकासपयसो बुद्बुदः सर्गविभ्रमः ।\nअहमित्यादिसद्भावविकाराकाररूपवान् ॥२९॥\nसंविन्निर्वाणमजगत्संविदुन्मीलनं जगत् ।\nनान्तर्न बाह्यं नासत्यं न सत्यं सर्वमेव तत् ॥३०॥\nचिद्रूपमजमव्यक्तमेकमव्ययमीश्वरः ।\nस्वत्वभावत्वरहितं ब्रह्म शान्तात्मखादपि ॥३१॥\nब्रह्मणो निःस्वभावस्य सर्गसंवेदने स्वतः ।\nस्पन्दने पवनस्येव कारणं नोपयुज्यते ॥३२॥\nस्वप्नानुभववद्भ्रान्तिर्ब्रह्माब्धौ ब्रह्मवीचयः ।\nसर्गता वस्तुतस्त्वत्र न स्वप्नो न च सर्गता ॥३३॥\nएकमेव निराभासमचित्त्वमजडं समम् ।\nन सन्नासन्न सदसदिदमव्ययमद्वयम् ॥३४॥\nयथास्थितस्यैव सतो यस्यासंवेदनात्मकम् ।\nसंवित्प्रशमनं जातं तमाहुर्मुनिसत्तमम् ॥३५॥\nसतोऽपि मृन्मयस्येव यस्यासंवेदनात्मकम् ।\nसाहं जगद्विगलितं तमाहुर्मुनिसत्तमम् ॥३६॥\nयथा शाम्यत्यसंकल्पात्संकल्पनगरं तथा ।\nवेदनोत्थं जगदहं चिति शाम्यत्यवेदनात् ॥३७॥\nस्वभाववर्जं शब्दार्थाः सर्व एव सहेतुकाः ।\nस्वभावस्य तु यो हेतुर्मुक्तिस्तदनुभावनम् ॥३८॥\nन कस्यचित्पदार्थस्य स्वभावोऽस्तीह कश्चन ।\nमहाचिदम्बुद्रवताः सर्वा एवानुभूतयः ॥३९॥\nमहाचिदनिलस्पन्दा एता एवानुभूतयः ।\nएतास्ता ब्रह्मगगनशून्यता इति बुध्यताम् ॥४०॥\nवातस्पन्दाविवाभिन्नौ ब्रह्मसर्गौ विभिन्नता ।\nतयोस्त्वसत्या स्वभ्रान्तौ स्वप्ने स्वमरणोपमा ॥४१॥\nभ्रान्तिस्तु तावत्तत्त्वार्थविचारो यावदस्फुटः ।\nविचारे तु स्फुटे भ्रान्तिर्ब्रह्मतामेव गच्छति ॥४२॥\nभ्रान्तिस्त्वसत्या वस्त्वेव प्रेक्षयातो न लभ्यते ।\nशशश्रृङ्गवदत्यच्छमतो ब्रह्मैव शिष्यते ॥४३॥\nअनादिमध्यान्तमनन्तमच्छं\nसमं शिवं शाश्वतमेकमेव ।\nसर्वां जरामोहविकारभार-\nभ्रान्तिं विमुच्याम्बरभावमेहि ॥४४॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मो० निर्वा० उ० सत्यार्थोपन्यासयोगो नाम त्रयस्त्रिंशः सर्गः ॥३३॥"
  }
]
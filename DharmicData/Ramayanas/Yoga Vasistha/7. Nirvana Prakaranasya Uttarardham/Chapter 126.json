[
  {
    "text": "श्रीराम उवाच ।\nअनन्तरं मुनिश्रेष्ठ कुर्वन्तः किं विपश्चितः ।\nआसंस्तेषु दिगन्तेषु सद्वीपाब्धिवनाद्रिषु ॥१॥\nश्रीवसिष्ठ उवाच ।\nश्रृणु किंवृत्तमेतेषां तात तत्र विपश्चिताम् ।\nतालीतमालमालाढ्यद्वीपाद्रिवनचारिणाम् ॥२॥\nक्रौञ्चद्वीपगिरेरेको विपश्चित्पश्चिमे तटे ।\nकटेनाद्रितटे पिष्टः करिणा कमलं यथा ॥३॥\nद्वितीयो नभसा नीतो रक्षसा विक्षताङ्गकः ।\nनिक्षिप्तो वाडवे वह्नौ तत्र भस्मत्वमागतः ॥४॥\nतृतीयस्त्रैदशं देशं नीतो विद्याधरेण वै ।\nगतोऽप्रणामकुपितशक्रशापेन भस्मताम् ॥५॥\nचतुर्थश्चतुरं गच्छन्कुशद्वीपगिरेस्तटे ।\nदुर्वारेण नदीकच्छे मकरेणाष्टधा कृतः ॥६॥\nइति ते पञ्चतां प्राप्ता दिङ्मुखेष्वाकुलाशयाः ।\nक्षये चतुर्षु चत्वारो भूपाला लोकपालवत् ॥७॥\nअथ तेषां ददर्शासौ व्योम्न्येव व्योमरूपिणाम् ।\nसंवित्प्राक्तनसंस्काराद्व्योमात्मावनिमण्डलम् ॥८॥\nसप्तद्वीपाब्धिवलयं पुरपत्तनभूषणम् ।\nसुरशैलशिरःपीठं ब्रह्मलोकशिरोमणिम् ॥९॥\nचन्द्रार्कबिम्बनयनं तारामुक्ताकलापकम् ।\nविलोलमेघवसनं नानावनतनूरुहम् ॥१०॥\nदेहान्विपश्चितां संविद्ददर्श चतुरोऽपि सा ।\nप्राग्वत्कल्पपरावृत्तौ द्यौर्दिगन्तानिवाततान् ॥११॥\nआतिवाहिकसंवित्तेस्तेऽव्योम्नि व्योमतात्मकाः ।\nआधिभौतिकदेहत्वभावान्ददृशुरग्रतः ॥१२॥\nअस्यात्मकत्वेऽविद्येयं कियती स्यादितीक्षितुम् ।\nचत्वारोऽपि प्रवृत्तास्ते संस्कारवशतः पुरः ॥१३॥\nदृश्यदर्शनयोरुर्वीमण्डलानुभवाकृतेः ।\nनिष्ठां द्रष्टुमविद्याया भ्रेमुर्द्वीपान्तराणि ते ॥१४॥\nद्वीपसप्तकमुल्लङ्घ्य समहार्णवसप्तकम् ।\nविपश्चित्पश्चिमः प्राप घनभूमौ जनार्दनम् ॥१५॥\nतस्मादनुपमं ज्ञानं समासाद्य दिगन्तरे ।\nतस्मिन्नेव समाधाने सोऽतिष्ठद्वर्षपञ्चकम् ॥१६॥\nततो देहं परित्यज्य चित्ते सत्तामुपागते ।\nस तत्प्राण इवाकाशं परं निर्वाणमाययौ ॥१७॥\nपूर्वः पर्वणि शीतांशुबिम्बपार्श्वे स्थितं वपुः ।\nचिन्तयंश्चिरमुन्नष्टदेहश्चन्द्रपुरे स्थितः ॥१८॥\nदक्षिणः शाल्मलिद्वीपे राज्यमुत्सन्नशात्रवः ।\nकरोत्यद्यापि न सतो विस्मृतान्यविनिश्चयः ॥१९॥\nउत्तरस्तरलास्फालकल्लोले सप्तमाम्बुधौ ।\nसहस्रमेकं वर्षाणामुवास मकरोदरे ॥२०॥\nमकरोदरमांसाशी मृते मकरनायके ।\nमकरोदरतोऽब्धेश्च निर्गतो मकरो यथा ॥२१॥\nततोऽशीतिसहस्राणि योजनानां घनावनिम् ।\nहिमकल्पजलाम्भोधेरुल्लङ्घ्य सुघनोदरीम् ॥२२॥\nप्राप्तो दशसहस्राणि योजनानां महामहीम् ।\nसौवर्णीं सुरसंचारसरणिं मृतवानसौ ॥२३॥\nतस्यां भूमौ च मध्ये च विपश्चिन्नाकितामगात् ।\nउत्तमामग्निमध्यस्थं क्षणात्काष्ठमिवाग्निताम् ॥२४॥\nप्रधानदेवो भूत्वासौ लोकालोकगिरिं गतः ।\nअस्य भूमण्डलतरोरालवालमिव स्थितम् ॥२५॥\nस पञ्चाशत्सहस्राणि योजनानां समुन्नतः ।\nआलोकलोकाचाराढ्यो भाग एकोऽस्य नेतरः ॥२६॥\nलोकालोकशिरःप्राप्तं तारकामार्गसंस्थितम् ।\nअधःस्थिता अपश्यंस्तमुच्चनक्षत्रशङ्कया ॥२७॥\nतस्मात्प्रदेशात्तत्पारे तमस्तस्य महागिरेः ।\nचतुर्दिक्कं महाखातं नभः शून्यमनन्तकम् ॥२८॥\nततो भूगोलकोऽयं हि समाप्तो वर्तुलाकृतिः ।\nनभःशून्यं महाखातं ततस्तिमिरपूरितम् ॥२९॥\nतत्रालिकज्जलतमालनभोन्तराल-\nनीलं तमो न च मही न च जंगमादि ।\nनालम्बनं न च मनागपि वस्तुजातं\nकिंचित्कदाचिदपि संभवतीति विद्धि ॥३०॥"
  },
  {
    "text": "इत्यार्षे श्रीवा० वा० दे० मो० निर्वा० उ० अवि० विप० विपश्चिज्जन्मान्तराचरणं नाम षडविंशाधिकशततमः सर्गः ॥१२६॥"
  }
]
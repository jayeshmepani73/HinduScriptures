[
  {
    "text": "श्रीराम उवाच ।\nअहो नु सुचिरं कालं संभ्रान्ता वयमन्तरे ।\nअपरिज्ञातमात्रेण संसारपरमाम्बरे ॥१॥\nबुद्धे यावदियं नाम जगद्भ्रान्तिर्न किंचन ।\nन चाभून्न च वास्तीयं न च नाम भविष्यति ॥२॥\nसर्वं शान्तं निरालम्बं विज्ञानं केवलं स्थितम् ।\nअनन्तं चिद्धनं व्योम नीरागमपकल्पनम् ॥३॥\nपरमाकाशमेवेदमपरिज्ञातमात्रकम् ।\nसंसारतामिवास्माकं गतं चित्रमहो नु भोः ॥४॥\nइत्थं द्वैतमिदं भातमिमे लोका इमेऽद्रयः ।\nपरमाकाशमित्यच्छमेवानच्छमिव स्थितम् ॥५॥\nसर्गादौ परलोकादौ स्वप्नादौ कल्पनादिके ।\nचिदेव चेत्यवद्भाति कुतोऽन्या किल दृश्यधीः ॥६॥\nस्वर्गे वा नरके वापि स्थितोऽस्मीति मतिर्यदि ।\nतत्तस्या नरकस्यान्तो दृश्यं संविन्मयात्मकम् ॥७॥\nनेदं दृश्यं न च द्रष्टा न सर्गो न जगन्न चित् ।\nन जाग्रत्स्वप्नसिद्धादि किमपीदं तदप्यसत् ॥८॥\nकुतोऽस्याः संभवो भ्रान्तेरिति चेद्दृश्यते मुने ।\nतदेतदपि नो युक्तं भ्रान्त्यभावानुभूतितः ॥९॥\nभ्रान्तिर्न संभवत्येव निर्विकारे ज्ञतापदे ।\nयत्त्विदं भ्रान्तिताज्ञानं तत्तदेवेतरन्न तत् ॥१०॥\nनिरन्तरे निराद्यन्ते व्योम्नि शैलोदरेऽथवा ।\nकुतोऽन्यताकल्पकं स्याज्ज्ञपदे चाविकारिणि ॥११॥\nमिथ्यैवानुभवो भ्रान्तेः स्वप्ने स्वमरणोपमः ।\nयदनालोकनं नाम शाम्यतीदं विलोकनात् ॥१२॥\nमृगतृष्णाम्बुगन्धर्वनगरद्वीन्दुविभ्रमः ।\nतथाऽविद्याभ्रमश्चायं विचारान्नोपलभ्यते ॥१३॥\nबालवेतालवद्भ्रान्तिर्न विद्या जाग्रगापि हि ।\nअविचारेण संरूढा विचारेणोपशाम्यति ॥१४॥\nकुत आसीदिति मुने नात्र प्रश्नो विराजते ।\nसत एव विचारेण लाभो भवति नासतः ॥१५॥\nप्रामाणिकविचारेण प्रेक्षितं यन्न लभ्यते ।\nतदेतदसदेवादि तत्तर्ह्यनुभवो भ्रमः ॥१६॥\nयन्नास्तीति परिच्छिन्नं प्रमाणैः सुविचारितम् ।\nखपुष्पशशशृङ्गाभं तत्कथं लभ्यते सतः ॥१७॥\nसर्वतः प्रेक्ष्यमाणोऽपि यः कुतश्चिन्न लभ्यते ।\nतस्य स्यात्कीदृशी सत्ता वन्ध्यातनयरूपिणः ॥१८॥\nभ्रान्तिर्न संभवत्येव तस्मात्काचित्कदाचन ।\nनिरावरणविज्ञानघनमेवेदमाततम् ॥१९॥\nयत्किंचिज्जगदद्यात्र भातीदं परमेव तत् ।\nपरं परे परापूर्णे पूर्णमेवावतिष्ठते ॥२०॥\nन भातं न च नाभातमिह किंचित्कदाचन ।\nइदमित्थं स्थितं स्वच्छं शान्तमेव जगद्वपुः ॥२१॥\nअजममरमहार्यमार्यजुष्टं\nपरमविकारि निरामयं समन्तात् ।\nपदमहमुदितं ततं हि शुद्धं\nनिरहमनेकमथाद्वयं विकासि ॥२२॥"
  },
  {
    "text": "इत्यार्षे श्रीवासिष्ठमहारामायणे वा० दे० मो० नि० उ० विश्रान्त्युपगमवर्णनं नाम द्विनवत्यधिकशततमः सर्गः ॥१९२॥"
  }
]
[
  {
    "text": "अथ सिन्धुर्वदिष्यति ।\nआर्यानार्यवपुः कोऽहमभवं विमतिः पुरा ।\nयद्वशान्मे कुसंस्कारः प्राक्तनोऽस्ति भवप्रदः ॥१॥\nमन्त्री वदिष्यति ।\nरहस्यं शृणु भो राजन्सावधानपरः क्षणम् ।\nचोदितः संदधासीदमद्य मान्द्यविनाशनम् ॥२॥\nकिमप्याद्यन्तरहितमस्तीह सदनामयम् ।\nस्थितं त्वमहमित्यादिरूपेण ब्रह्मशब्दितम् ॥३॥\nतद्ब्रह्म स्वयमेवाहं चिच्चेतामीति संविदम् ।\nजीवतामिव गत्वास्ते चित्तीभूयात्यजद्वपुः ॥४॥\nचित्तं तु गगनाच्छात्म वपुर्विद्ध्यातिवाहिकम् ।\nतदेव वास्ति नेहान्यदाधिभौतिकतादिकम् ॥५॥\nचित्तमेतदनाकारमपि साकारवत्स्थितम् ।\nसंकल्पैः परलोकाद्यैः स्वप्नाद्यैरेतदेव सत् ॥६॥\nअनाकारमपि स्फारं चित्तं जगदिदं विदुः ।\nय एव पवनो नाम स एव स्पन्द्नं यथा ॥७॥\nयथा गगनशून्यत्वे जगच्चित्ते तथेककम् ।\nअत्राप्रतिघरूपेऽस्ति न मनागपि भिन्नता ॥८॥\nहृदयस्थं जगज्जालं न किंचित्किंचिदास्थितम् ।\nजगद्विद्धि निराकारं चित्तमेव न वास्तवम् ॥९॥\nसत्त्वमेव वपुः पूर्वमुदितं ब्रह्मणः पदात् ।\nअयमेव स संपन्नो योऽद्य तामसतामसः ॥१०\nसिन्धुर्वक्ष्यति ।\nकिमुच्यते महाभाग वद तामसतामसः ।\nक्रियन्ते पूर्वमेवैताः केन संज्ञाः परे पदे ॥११॥\nमन्त्री वदिष्यति ।\nजन्तोः सावयवस्येह हस्ताद्यवयवा यथा ।\nतथा नवयवस्यैवमातिवाहिकतात्मनः ॥१२॥\nपश्चादात्मनि सैवात्मा नानासंज्ञाः करिष्यति ।\nआधिभौतिकतानाम्नि पृथ्व्याद्या आतिवाहिके ॥१३॥\nस्वप्नाभेऽस्मिञ्जगद्भाने संकल्पेनात्मरूपिणा ।\nसंज्ञात्मनात्मरूपेण स्वयं व्यवहरिष्यति ॥१४॥\nत्वामातिवाहिकाकारा यत्तत्स्फुरितवान्नवम् ।\nजातिर्महातमस्कोऽयमिति तत्राभिधा कृता ॥१५॥\nब्रह्मणो निर्विकारस्य विकारिण इव प्रभो ।\nजातयो जीवतापत्तौ कलिता विविधाभिधाः ॥१६॥\nप्राथम्येनैव यद्ब्रह्म जीवतामिव गच्छति ।\nतदैव बुद्ध्या भोक्ता तज्जातिः सात्त्विकसात्त्विकी॥१७\nवर्तमाने भवे भव्यगुणैर्युक्ता तु मानद ।\nकेवला सात्त्विकी प्रोक्ता जातिर्जातिविदां वरैः ॥१८॥\nनवा भवैश्चेद्बहुभिर्भोगमोक्षैकभागिनी ।\nजातिस्तत्प्रोच्यते तज्ज्ञैः सद्भी राजसराजसी ॥१९॥\nवर्तमाने भवे भव्यगुणैर्मुक्ता तु मानद ।\nकेवला राजसी प्रोक्ता जातिः स्वल्पभवे भवेत् ॥२०\nप्रथमात्यन्तबहुभिर्भवैश्चेऽन्मोक्षगामिनी ।\nजातिस्तत्प्रोच्यते तज्ज्ञैः सद्भिस्तामसतामसी ॥२१॥\nसामान्येनैव बहुभिर्जन्मभिर्मोक्षभागिनी ।\nकेवला तामसी प्रोक्ता जातिर्जातिविशारदैः ॥२२॥\nक्रमेणानेन जातीनां विविधा भेदकल्पना ।\nतासां तामसतामस्यां जातौ जातोऽसि मानद ॥२३॥\nबहूनि तव जन्मानि समतीतानि तान्यहम् ।\nविविधानि विचित्राणि वीर जानामि नो भवान्॥२४॥\nविशेषेण त्वनेनैव व्यर्थं कालोऽतिवाहितः ।\nमहाशवशरीरेण त्वयानन्तखगामिना ॥२५॥\nएवं तामसतामस्या जात्यासि जनितो यदा ।\nतदा दुर्लभमोक्षस्त्वं संसारकुहरादिति ॥२६॥\nसिन्धुर्वदिष्यति ।\nआर्योदाहर केनैषा प्राग्जातिर्जीयतेऽधमा ।\nयावत्तथैव तिष्ठामि स्याच्चेत्तद्वद पावनम् ॥२७॥\nमन्त्री वदिष्यति ।\nन किंचन महाबुद्धे तदस्तीह जगत्त्रये ।\nयदनुद्वेगिना नाम पौरुषेण न लभ्यते ॥२८॥\nह्यस्तनी दुष्क्रियाभ्येति शोभां सत्क्रियया यथा ।\nअद्यैव प्राक्तनीं तस्माद्यत्नात्सत्कार्यवान्भव ॥२९॥\nयो यमर्थं प्रार्थयते तदर्थं यतते तथा ।\nसोऽवश्यं तदवाप्नोति न चेच्छ्रान्तो निवर्तते ॥३०\nना यथा यतते नित्यं यद्भावयति यन्मयः ।\nयादृगिच्छेच्च भवितुं तादृग्भवति नान्यथा ॥३१॥\nमुनिरुवाच ।\nएवमुक्तः स तेनाथ सिन्धुरुद्धुरया धिया ।\nतदा तत्र तथा नाम राष्ट्रं त्यक्ष्यत्यशेषतः ॥३२॥\nगमिष्यति वनं दूरं प्रार्थितोऽपि हि मन्त्रिभिः ॥\nनाश्रयिष्यति तद्भूयो राज्यमुच्छिन्नशात्रवम् ॥३३॥\nतिष्ठतः साधुमध्येऽस्य तद्विवेककथावशात् ।\nपुष्पासङ्गादिवामोदो विवेकः समुदेष्यति ॥३४॥\nततः कथमिदं जन्म कुतः संसार आगतः ।\nइत्थं विचारसांतत्यात्स यास्यति विमुक्तताम् ॥३५॥\nनित्यं विचारणपरोऽथ भवन्स सिन्धुः\nसत्सङ्गमेन पदमाप्स्यति पावनं सः ।\nतद्यत्र पत्रमिव वातविधूयमानं\nनो वस्तुतां व्रजति काचन नाम लक्ष्मीः ॥३६॥"
  },
  {
    "text": "इत्यार्षे श्रीवासिष्ठमहा० वा० दे० मो० नि० उ० अ० वि० शवोपाख्याने सिन्धुनिर्वाणं नाम सप्तपञ्चाशदधिकशततमः सर्गः ॥१५७॥"
  }
]
[
  {
    "text": "वृद्धतापस उवाच ।\nतस्मिन्नेव कदम्बेऽस्मिन्वर्षाणि स्वेच्छया दश ।\nस्थित्वा गौरी जगामाथ हरवामार्धमन्दिरम् ॥१॥\nतत्स्पर्शामृतसिक्तोऽयं कदम्बतरुपुत्रकः ।\nउत्सङ्ग इव चासीनो न यात्येव पुराणताम् ॥२॥\nततो गौर्या प्रयातायां तद्वनं तादृशं महत् ।\nसामान्यवनतां यातं जनवृन्दोपजीवितम् ॥३॥\nमालवो नाम देशोऽस्ति तत्राहं पृथिवीपतिः ।\nकदाचित्त्यक्तराज्यश्रीर्मुनीनामाश्रमान्भ्रमन् ॥४॥\nइमं देशमनुप्राप्त इह चाश्रमवासिमिः ।\nपूजितोऽस्य कदम्बस्य ध्याननिष्ठस्तले स्थितः ॥५॥\nकेनचित्त्वथ कालेन भ्रातृभिः सप्तभिः सह ।\nभवानभ्यागतः पूर्वं तपोर्थमिममाश्रमम् ॥६॥\nतपस्विनोऽष्टाविह ते तथा नाम तदाऽवसन् ।\nयथा तपस्विनोऽन्ये ते तेषां मान्यास्तपस्विनः ॥७॥\nकालेनानन्तरमसावेकः श्रीपर्वतं गतः ।\nस्वामिनं कार्तिकेयं च द्वितीयस्तपसे गतः ॥८॥\nवाराणसीं तृतीयस्तु चतुर्थोऽगाद्धिमाचलम् ।\nइहैव ते परे धीराश्चत्वारोऽन्ये परं तपन् ॥९॥\nसर्वेषामेव चैतेषां प्रत्येकं त्वेतदीप्सितम् ।\nयथा समस्तद्वीपाया भुवोऽस्याः स्यां महीपतिः ॥१०॥\nअथ संपादितं तेषां सर्वेषामेतदीप्सितम् ।\nतपस्तुष्टाभिरिष्टाभिर्देवताभिर्वरर्वरैः ॥११॥\nतपतस्ते ततो याता भ्रातरः सदनं निजम् ।\nभूमौ धर्मयुगं भुक्त्वा वेधा ब्रह्मपुरीमिव ॥१२॥\nतैर्भवद्भ्रातृभिर्भव्य वरदानविधौ तदा ।\nइदं वरोद्यता यत्नात्प्रार्थिताः स्वेष्टदेवताः ॥१३॥\nदेव्यस्माकमिमे सर्वे सप्तद्वीपेश्वरस्थितौ ।\nसत्याः प्रकृतयः सन्तु सर्व आश्रमवासिनः ॥१४॥\nतमिष्टदेवतासार्थमुररीकृत्य सादरम् ।\nतेषामस्त्वेवमित्युक्त्वा जगामान्तर्द्धिमीश्वरी ॥१५॥\nते ततः सदनं यातास्तेषामाश्रमवासिनः ।\nसर्व एव गताः पश्चादेक एवास्मि नो गतः ॥१६॥\nअहं केवलमेकान्ते ध्यानैकगतमानसः ।\nवागीश्वरीकदम्बस्य तले तिष्ठामि शैलवत् ॥१७॥\nअथ काले वहत्यस्मिन्नृतुसंवत्सरात्मनि ।\nइदं सर्वं वनं छिन्नं जनैः पर्यन्तवासिभिः ॥१८॥\nइदं कदम्बमम्लानं जनताः पूजयन्त्यलम् ।\nवागीश्वरीगृहमिति मां चैवैकसमाधिगम् ॥१९॥\nअथैनं देशमायातौ भवन्तौ दीर्घतापसौ ।\nएतत्तत्कथितं सर्वं ध्यानदृष्टं मयाखिलम् ॥२०॥\nतस्मादुत्थाय हे साधू गच्छतं गृहमागतौ ।\nतत्र ते भ्रातरः सर्वे संगता दारबन्धुभिः ॥२१॥\nअष्टानां भवतां भव्यं सदने स्वे भविष्यति ।\nमहात्मनां ब्रह्मलोके वसूनामिव संगमः ॥२२॥\nइत्युक्ते तेन स मया पृष्टः परमतापसः ।\nसंदेहादिदमाश्चर्यमार्यास्तद्वर्णयाम्यहम् ॥२३॥\nएकैव सप्तद्वीपास्ति भगवन्भूरियं किल ।\nतुल्यकालं भवन्त्यष्टौ सप्तद्वीपेश्वराः कथम् ॥२४॥\nकदम्बतापस उवाच ।\nअसमञ्जसमेतावदेव नो यावदुच्यते ।\nइदमन्यदसंबद्धतरं संश्रूयतां मम ॥२५॥\nएतेऽष्टौ भ्रातरस्तत्र तापसा देहसंक्षये ।\nसप्तद्वीपेश्वराः सर्वे भविष्यन्ति गृहोदरे ॥२६॥\nअष्टौ ह्येते महीपीठेष्वेतेष्वेतेषु सद्मसु ।\nसप्तद्वीपेश्वरा भूपा भविष्यन्तीह मे शृणु ॥२७॥\nअस्त्येतेषां किलाष्टानां भार्याष्टकमनिन्दितम् ।\nदिगन्तराणां नियतं ताराष्टकमिवोज्ज्वलम् ॥२८॥\nतद्भार्याष्टकमेतेषु यातेषु तपसे चिरम् ।\nबभूव दुःखितं स्त्रीणां यद्वियोगोऽहिदुःसहः ॥२९॥\nदुःखिताः प्रत्यये तेषां चक्रुस्ता दारुणं तपः ।\nशतचान्द्रायणं तासां तुष्टाभूत्तेन पार्वती ॥३०॥\nअदृश्योवाच सा तासां वचोऽन्तःपुरमन्दिरे ।\nदेवी सपर्यावसरे प्रत्येकं पृथगीश्वरी ॥३१॥\nदेव्युवाच ।\nभर्त्रर्थमथ चात्मार्थे गृह्यतां बालिके वरः ।\nचिरं क्लिष्टासि तपसा निदाघेनेव मञ्जरी ॥३२॥\nइत्याकर्ण्य वचो देव्या दत्तपुष्पा चिरंटिका ।\nस्ववासनानुसारेण कुर्वाणैवेश्वरीस्तवम् ॥३३॥\nआनन्दमन्थरोवाच वचनं मृदुभाषिणी ।\nआकाशसंस्थितां देवीं मयूरीवाभ्रमालिकाम् ॥३४॥\nचिरंटिकोवाच ।\nदेवि देवाधिदेवेन यथा ते प्रेम शंभुना ।\nभर्त्रा मम तथा प्रेम स भर्तास्तु ममामरः ॥३५॥\nदेव्युवाच ।\nआसृष्टेर्नियतेर्दार्ढ्यादमरत्वं न लभ्यते ।\nतपोदानैरतोऽन्यं त्वं वरं वरय सुव्रते ॥३६॥\nचिरंटिकोवाच ।\nअलभ्यमेतन्मे देवि तन्मद्भर्तुर्गृहान्तरात् ।\nमृतस्य मा विनिर्यातु जीवो बाह्यमपि क्षणात् ॥३७॥\nदेहपातश्च मे भर्तुर्यदा स्यादात्ममन्दिरे ।\nतदेतदस्त्विति वरो दीयतामम्बिके मम ॥३८॥\nदेव्युवाच ।\nएवमस्तु सुते त्वं च पत्यौ लोकान्तरास्थिते ।\nभविष्यसि प्रिया भार्या देहान्ते नात्र संशयः ॥३९॥\nइत्युक्त्वा विररामासौ गौर्या गीर्गगनोदरे ।\nमेघमालाध्वनिरिव निरवद्यसमुद्यता ॥४०॥\nदेव्यां गतायां भर्तारस्तासां कालेन केनचित् ।\nते ककुब्भ्यः समाजग्मुः सर्वे प्राप्तमहावराः ॥४१॥\nअद्यायमपि संयातु भार्याया निकटं पतिः ।\nभ्रातॄणां बान्धवानां च भवत्वन्योन्यसंगमः ॥४२॥\nइदमन्यदथेतेषामसमञ्जसमाकुलम् ।\nशृणु किंवृत्तमाश्चर्यमार्यकार्योपरोधकम् ॥४३॥\nतप्यतां तप एतेषां पितरौ तौ वधूयुतौ ।\nतीर्थमुन्याश्रमश्रेणीं द्रष्टुं दुःखान्वितौ गतौ ॥४४॥\nशरीरनैरपेक्ष्येण पुत्राणां हितकाम्यया ।\nगन्तुं कलापग्रामं तं यत्नवन्तौ बभूवतुः ॥४५॥\nतौ प्रयातौ मुनिग्राम मार्गे ददृशतुः सितम् ।\nपुरुषं कपिलं ह्रस्वं भस्माङ्गं चोर्ध्वमूर्धजम् ॥४६॥\nधूलीलवमनादृत्य तं जरत्पान्थशङ्कया ।\nयदा तौ जग्मतुस्तेन स उवाचान्वितः क्रुधा ॥४७॥\nसवधूक महामूर्ख तीर्थार्थी दारसंयुतः ।\nमां दुर्वाससमुल्लङ्घ्य गच्छस्यविहितानतिः ॥४८॥\nवधूनां ते सुतानां च गच्छतस्तपसार्जिताः ।\nविपरीता भविष्यन्ति लब्धा अपि महावराः ॥४९॥\nइत्युक्तवन्तं तं यावत्सदारोऽथ वधूयुतः ।\nसन्मानं कुरुते तावन्मुनिरन्तर्धिमाययो ॥५०॥\nअथ तौ पितरौ तेषां सवधूकौ सुदुःखितौ ।\nकृशीभूतौ दीनमुखौ निराशौ गृहमागतौ ॥५१॥\nअतो वदाम्यहं तेषां नैकं नामासमञ्जसम् ।\nअसमञ्जसलक्षाणि गण्डे स्फोटाः स्फुटा इव ॥५२॥\nचिद्व्योमसंकल्पमहापुरेऽस्मि-\nन्नित्थं विचित्राण्यसमञ्जसानि ।\nनिःशून्यरूपेऽपि हि संभवन्ति\nदृश्ये यथा व्योमनि दृश्यजृम्भाः ॥५३॥"
  },
  {
    "text": "इति श्री० वा० दे० मो० नि० उ० ब्र० तापसोपाख्यानान्तर्गत सप्तद्वीपेश्वरोपा० सप्तद्वीपेश्वरवर्णनं नाम द्व्यशीत्यधिकशततमः सर्गः ॥१८२॥"
  }
]
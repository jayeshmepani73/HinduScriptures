[
  {
    "text": "श्रीराम उवाच ।\nभगवन्कथयैतन्मे कथं भूगोलकं स्थितम् ।\nकथमृक्षगणो याति लोकालोकः कथं गिरिः ॥१॥\nश्रीवसिष्ठ उवाच ।\nयथा संकल्परचिता शिशोर्व्योमनि तिष्ठति ।\nवीटा चिन्मात्रबालेन कल्पितो भूस्तथाम्बरे ॥२॥\nयथा तिमिरिकाक्षाणां केशचन्द्रादिदर्शनम् ।\nचिदाकाशस्य सर्गादौ तथा पृथ्व्यादिदर्शनम् ॥३॥\nयथा संकल्पनगरं धार्यमाणं न दृश्यते ।\nधार्यते धार्यते मा च तथोर्व्यनुभवश्चितेः ॥४॥\nयद्यथा यावदाभाति चिति चित्त्वात्स्वभावतः ।\nतत्तथा तावदाभाति तत्र तत्र तदात्मकम् ॥५॥\nतिमिराक्रान्तनेत्रस्य केशोण्ड्रकमिवाम्बरे ।\nचिन्मात्रस्य महीगोलो यो भातः स तथा स्थितः ॥६॥\nऊर्ध्वं वहन्त्यः सरितस्तदधस्ताद्हुताशनः ।\nचिति चेत्स्वप्नवद्भाति तत्तथा तत्स्थितं भवेत् ॥७॥\nतस्मात्पतन्ती भूर्भाता पतत्येवानिशं जगत् ।\nउत्पतन्ती तु चिद्भाता तथा नानात्मिका भवेत् ॥८॥\nस्तब्धभाता स्थिता स्तब्धा सालोका तु प्रकाशिनी ।\nनिरालोका निरालोकलोकानामात्मनि स्थिता ॥९॥\nचिद्भानैकानुसारेण ताराचक्रं तथा मही ।\nअसदेव सदैवेदं भातीदमविखण्डितम् ॥१०॥\nआलोकालोकमेवाथ नभःखातं ततो महत् ।\nतम एकार्णवाकारं स्थितं तत्र क्वचित्क्वचित् ॥११॥\nदूरत्वादृक्षचक्रस्य करालत्वान्महागिरेः ।\nक्वचित्तमः क्वचित्तेजस्तत्रैवाचत्वरेऽपि च ॥१२॥\nलोकालोकगिरेः पारे स्थितादाकाशमण्डलात् ।\nदशदिक्कं सुदूरेण ऋक्षचक्रं विवर्तते ॥१३॥\nआपातालदिवो नद्धमृक्षचक्रं तदम्बरे ।\nदशदिक्कं प्रसरति पतदूर्ध्वादृतेऽभितः ॥१४॥\nभूलोकमेव पातालयुतं नक्षत्रमण्डलम् ।\nपर्येति लोकालोकान्ते नान्यच्चित्कल्पनाच्च तत् ॥१५॥\nसलोकालोकभूलोकद्विगुणात्खादनन्तरम् ।\nपक्वाक्षोटस्य भिस्सेव स्थितं नक्षत्रमण्डलम् ॥१६॥\nद्विगुणा नभसस्तस्मादृक्षचक्रस्य पुष्टता ।\nदशदिक्कं विसरतो बिल्वत्वक्सदृशस्थितेः ॥१७॥\nसंविद्धनस्य कचनं यादृशं कल्पनात्मकम् ।\nयदित्थं संनिवेशेन नन्वियं जागती स्थितिः ॥१८॥\nनक्षत्रचक्राद्द्विगुणं ततोऽन्यद्विद्यते नभः ।\nतच्च क्वचित्प्रकाशाढ्यं क्वचित्सान्द्रतमोमयम् ॥१९॥\nपर्यन्ते तस्य नभसः स्थितं ब्रह्माण्डखर्परम् ।\nएकमूर्ध्वे परमधो गगनं मध्यमेतयोः ॥२०॥\nयोजनानां कोटिशतं पुष्टं वज्रदृढं च तत् ।\nस्थितं संवेदनमयं व्योम्नि व्योममयात्मकम् ॥२१॥\nसर्वदिक्कं महागोले नभसि स्वर्कतारकम् ।\nकिमत्रोर्ध्वमधः किं स्यात्सर्वमूर्ध्वमधश्च वा ॥२२॥\nपतनमुत्पतनं गमनं स्थितं\nचित इति स्फुरितं न तु वस्तु तत् ।\nपतनमस्ति न चोत्पतनं न वा\nगमनमागमनं स्थितमित्यपि ॥२३॥"
  },
  {
    "text": "इत्यार्षे श्रीवासिष्ठमहारामायणे वा० दे० मो० नि० उ० अ० वि० भूगोलनिर्णयो नाम सप्तविंशाधिकशततमः सर्गः ॥१२७॥"
  }
]
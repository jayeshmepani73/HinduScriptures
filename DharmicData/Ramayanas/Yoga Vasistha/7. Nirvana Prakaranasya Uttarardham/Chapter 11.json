[
  {
    "text": "भुशुण्ड उवाच ।\nशस्त्राणि दयिताङ्गानि लग्नान्यङ्गे निरम्बरे ।\nयो बुद्ध्यमानः सुसमः स परस्मिन्पदे स्थितः ॥१॥\nतावत्पुरुषयत्नेन धैर्येणाभ्यासमाहरेत् ।\nयावत्सुषुप्ततोदेति पदार्थोदयनं प्रति ॥२॥\nयथा भूतार्थतत्त्वज्ञमाधयोऽग्रगता अपि ।\nन मनागपि लिम्पन्ति पयांसीव सरोरुहम् ॥३॥\nशस्त्राङ्गनानभांस्यङ्गलग्नान्यलमसंविदम् ।\nअलग्नानीव शान्तात्मा यः पश्यति स पश्यति ॥४॥\nविषं यथा स्वान्तरेव दुर्घुणी भवति स्वयम् ।\nन च दुर्घुणता नाम विषादन्यास्ति काचन ॥५॥\nस्वरूपमजहत्त्वेवं जीवतामधितिष्ठति ।\nतथात्मा तत्परिज्ञानमात्रैकप्रविलापिनीम् ॥६॥\nजीवो भवति दुर्घूणोऽमृत्यात्मैव यथा तथा ।\nअत्यजन्ती निज रूपं चिज्जडं रूपमृच्छति ॥७॥\nब्रह्मण्यनन्योऽप्यन्याभो दुर्घुणः क्वचिदुत्थितः ।\nतत्स्थः स एवास इवाप्यतत्स्थ इव सर्गकः ॥८॥\nविषं विषत्वमजहद्यथा स्वान्तः कृमिः क्रमात् ।\nन जायते न म्रियते म्रियतेऽपि च जायते ॥९॥\nस्वेनैव संविदर्थेन पदार्थामग्नरूपिणा ।\nतीर्यते गोष्पदमिव न तु दैवाद्भवार्णवः ॥१०॥\nसर्वभावान्तरावस्था सर्वभावातिशायिनी ।\nअन्तःशीतलता यस्मिंस्तस्मिन्किमिव हेलनम् ॥११॥\nजगत्पदार्थसत्तान्तः सामान्येनाशु भाविते ।\nमनोहंकारबुद्ध्यादि कः कलङ्कोऽमलात्मनि ॥१२॥\nयथा घटपटाद्यर्थान्पश्यस्येवं शरीरकम् ।\nतथाहन्त्वमनोबुद्धिवेदनाद्यपि पश्य हे ॥१३॥\nजगत्पदार्थसार्थौघमनोबुद्ध्यादि संस्थितम् ।\nज्ञ एवासंविदंस्तिष्ठ परिनिष्ठितनिष्ठया ॥१४॥\nन केनचित्कस्यचिदेव कश्चिद्दोषो न चैवेह गुणः कदाचित् ।\nसुखेन दुःखेन भवाभवेन न चास्ति भोक्ता न च कर्तृता च ॥१५॥"
  },
  {
    "text": "इत्यार्षे श्रीवासिष्ठमहारामायणे वा० दे० मोक्षो० निर्वाणप्रकरणे उत्तरार्धे विद्याधरो० यथाभूतार्थवेदनं नामैकादशः सर्गः ॥११॥"
  }
]
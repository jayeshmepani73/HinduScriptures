[
  {
    "text": "श्रीराम उवाच ।\nनित्यं ज्ञानैकनिष्ठत्वादात्मारामतया तथा ।\nमुक्तैः कर्मपरित्यागः कस्मान्न क्रियते मुने ॥१॥\nश्रीवसिष्ठ उवाच ।\nहेयोपादेयदृष्टी द्वे यस्य क्षीणे हि तस्य वै ।\nक्रियात्यागेन कोऽर्थः स्यात्क्रियासंश्रयणेन वा ॥२॥\nन तदस्तीह यत्त्याज्यं ज्ञस्योद्वेगकरं भवेत् ।\nन वास्ति यदुपादेयं तज्ज्ञसंश्रेयतां गतम् ॥३॥\nज्ञस्य नार्थः कर्मत्यागैर्नार्थः कर्मसमाश्रयैः ।\nतेन स्थितं यथा यद्यत्तत्तथैव करोत्यसौ ॥४॥\nयावदायुरियं राम निश्चितं स्पन्दते तनुः ।\nतद्यथाप्राप्तमव्यग्रं स्पन्दतामपरेण किम् ॥५॥\nअन्यथान्यत्र चेत्कार्या क्रिया त्यक्त्वा निजं क्रमम् ।\nसमाने हि क्रियास्पन्दे को दोषः सत्क्रमे किल ॥६॥\nसमया स्वच्छया बुद्ध्या सततं निर्विकारया ।\nयथा यत्क्रियते राम तददोषाय सर्वदा ॥७॥\nइह मह्यां महाबाहो बहवो बहुदृष्टयः ।\nबहुधा बहुदोषेषु विहरन्ति विचक्षणाः ॥८॥\nगतसङ्गतया बुद्ध्या विहरन्ति यथास्थितेः ।\nगृहस्थारम्भिणः केचिज्जीवन्मुक्ताः स्थिता भुवि ॥९॥\nतज्ज्ञा राजर्षयश्चान्ये वीतरागा भवादृशाः ।\nअसंसक्तधियो राज्यं कुर्वन्ति विगतज्वराः ॥१०॥\nकेचित्प्रकृतवेदार्थव्यवहारानुसारिणः ।\nयज्ञशिष्टाशिनो नित्यमग्निहोत्रे व्यवस्थिताः ॥११॥\nकेचिच्चतुर्षु वर्णेषु ध्यानदेवार्चनादिकाम् ।\nस्वक्रियामनुतिष्ठन्तः स्थिता विविधयेहया ॥१२॥\nकेचित्सर्वपरित्यागमन्तः कृत्वा महाशयाः ।\nसर्वकर्मपरा नित्यं तज्ज्ञा एवाज्ञवत्स्थिताः ॥१३॥\nस्वप्नेऽप्यदृष्टलोकासु मुग्धमुग्धमृगासु च ।\nवनावनीषु शून्यासु केचिद्ध्यानपरायणाः ॥१४॥\nपुण्यवद्भिः सदा जुष्टे पुण्योपचयकारिणि ।\nशमशालिसमाचारे केचिदायतने स्थिताः ॥१५॥\nरागद्वेषप्रहाणार्थं त्यक्त्वा देशं समाशयाः ।\nकेचिदन्यत्र देशे च पदमालम्ब्य संस्थिताः ॥१६॥\nवनाद्वनं पुराद्ग्रामं स्थानात्स्थानं गिरेर्गिरिम् ।\nभ्रमन्तः संस्थिताः केचित्संसारोच्छित्तये बुधाः१७\nवाराणस्यां महापुर्यां प्रयागे चैव पावने ।\nश्रीपर्वते सिद्धपुरे बदर्याश्रमके तथा ॥१८॥\nशालग्रामे महापुण्ये कलापग्रामकोटरे ।\nमथुरायां च पुण्यायां तथा कालञ्जरे गिरौ ॥१९॥\nमहेन्द्रवनगुल्मेषु गन्धमादनसानुषु ।\nदर्दुराचलवप्रेषु सह्यकाचलभूमिषु ॥२०॥\nविन्ध्यशैलस्य कच्छेषु मलयस्योदरेषु च ।\nकैलासवनजालेषु ऋक्षवत्कुहरेषु च ॥२१॥\nएतेष्वन्येषु चान्येषु वनेष्वायतनेषु च ।\nतपस्विनस्तथा राम बहवो बहुदृष्टयः ॥२२॥\nकेचित्त्यक्तनिजाचाराः केचिच्च क्रमसंस्थिताः ।\nकेचित्प्रबुद्धमतयो नित्यमुन्मत्तचेष्टिताः ॥२३॥\nकेचित्स्वदेशरहिताः केचित्त्यक्तनिजास्पदाः ।\nएकस्थानरताः केचिद्भ्रमन्तः केचिदास्थिताः ॥२४॥\nएतेषां महतां मध्ये नभस्तलनिवासिनाम् ।\nपातालनिरतानां च दैत्यादीनां महामते ॥२५॥\nविज्ञातलोकपर्यायाः सम्यग्दर्शननिर्मलाः ।\nकेचित्प्रबुद्धमतयो दृष्टदृश्यपरावराः ॥२६॥\nअप्रबुद्धधियः केचिद्दोलान्दोलितचेतसः ।\nनिवृत्ताः पापकाचारात्सुजनानुगताः स्थिताः ॥२७॥\nअर्धप्रबुद्धमतयः केचिज्ज्ञानावलेपतः ।\nपरित्यक्तक्रियाचारा उभयभ्रष्टता गताः ॥२८॥\nइत्थमस्मिञ्जनानीके जन्मसंतरणार्थिनः ।\nबहवः संस्थिता राम बहुधा बहुदृष्टयः ॥२९॥\nसंसारोत्तरणे तत्र न हेतुर्वनवासिता ।\nनापि स्वदेशवासित्वं न च कष्टतपःक्रियाः ॥३०॥\nन क्रियायाः परित्यागो न क्रियायाः समाश्रयः ।\nनाचारेषु समारम्भविचित्रफलपालयः ॥३१॥\nस्वभावः कारणं नाम संसारोत्तरणं प्रति ।\nअसंसक्तं मनो यस्य स तीर्णो भवसागरात् ॥३२॥\nशुभाशुभाः क्रिया नित्यं कुर्वन्परिहरन्नपि ।\nपुनरेति न संसारमसंसक्तमना मुनिः ॥३३॥\nशुभाशुभाः क्रिया नित्यमकुर्वन्नपि दुर्मतिः ।\nनिमज्जत्येव संसारे परित्यक्तमनाः शठः ॥३४॥\nमक्षिकेवान्तःसारज्ञा दुःखादुःखप्रदायिनी ।\nन निवारयितुं शक्या न च मारयितुं मतिः ॥३५॥\nकाकतालीययोगेन कदाचित्स्वस्य चेतसः ।\nप्रवृत्तिर्जायते सिध्यै स्वयमात्मावलोकने ॥३६॥\nअवलोकनतो लब्ध्वा तत्त्वं नैर्मल्यमागतम् ।\nचेतो भवति निर्द्वन्द्वमसंसक्तमनामयम् ॥३७॥\nअचित्तत्वं प्रयातेन सत्त्वरूपेण चेतसा ।\nसमो भूत्वा सुखं तिष्ठ पराकाशांशरूपभृत् ॥३८॥\nअधिगतपरमार्थस्त्यक्तरागादिदोषः\nसममतिरुदितात्मा त्वं महात्मा महात्मन् ।\nरघुतनय विशोकस्तिष्ठ निःशङ्कमेको\nजननमरणमुक्तं पावनं तत्पदं त्वम् ॥३९॥\nप्रकृतिमलविकारोपाधिबोधादिरूपं\nजगति विमलरूपे नास्ति किंचित्क्वचिच्च ।\nस्फुटमकृतकमस्ति ब्रह्म चिद्धाम तच्च\nस्वयमहमिति मत्वा तिष्ठ निःशङ्कमेकः ॥४०॥\nअधिकवचनगम्यं नान्यदस्त्यङ्ग किंचि-\nत्तव शुभमुपदेश्यं ज्ञानसंबोधनाय ।\nउदितमखिलमाद्यं ज्ञानसारं समग्रं\nविदितसकलवेद्यो राघव त्वं हि जातः ॥४१॥\nश्रीवाल्मीकिरुवाच ।\nइत्युक्त्वा मुनिनायको व्यपगताशेषैषणे राघवे\nसर्वस्मिंश्च सभाजने स्थितवति ध्यानैकतानोपमे ।\nप्राप्ते ब्रह्मपदं धिया धवलया तूष्णीमभूत्षट्पदः\nकृत्वेवारणितं सरोजपटले पातुं प्रवृत्तो रसम् ॥४२॥"
  },
  {
    "text": "इत्यार्षे श्रीवासिष्ठमहारामायणे वा० दे० मो० नि० उ० मुक्तपुरुषस्थितिवर्णनं नाम नवनवत्यधिकशततमः सर्गः ॥१९९॥"
  }
]
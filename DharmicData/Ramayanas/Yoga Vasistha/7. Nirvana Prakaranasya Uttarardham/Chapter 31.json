[
  {
    "text": "श्रीवसिष्ठ उवाच ।\nसर्वात्मनि चिदाभासे तदेवाश्वनुभूयते ।\nसंवेद्यते यदेवान्तरसत्यं वस्त्ववस्तु वा ॥१॥\nतदेवाभ्यासतः पूर्वं बाह्यार्थानुभवात्मना ।\nस्फुरतीव बहिष्ट्वेन स्वस्वप्नोऽत्र निदर्शनम् ॥२॥\nचिद्रूपं सर्वमेतच्च चिदच्छा गगनादपि ।\nचिच्चिनोति चिदेवातो नैतत्किंचन कुत्रचित् ॥३॥\nन नाशो नास्ति नानर्थो न जन्ममरणे न खम् ।\nन शून्यता न नानास्ति सर्वं ब्रह्मैव नैव च ॥४॥\nनाशे जगदहंत्वादेर्न किंचिदपि नश्यति ।\nअसतः किल नाशोऽपि स्वप्नादेः किं नु नश्यति ॥५॥\nमिथ्यावभासे संकल्पनगरे कैव नष्टता ।\nतथा जगदहंत्वादौ नाशो नासति विद्यते ॥६॥\nकुतो जगदुपालम्भ इति चेत्तदवस्तुनि ।\nन निर्णयः संभवति खपुष्पाणां किमुच्यते ॥७॥\nनिर्णय एष एवात्र यदशेषमभावयन् ।\nयथास्थितं यदाचारं पाषाण इव तिष्ठसि ॥८॥\nजगत्संकल्पमात्रात्म तत्र तेऽर्थयुतं क्षणात् ।\nशाम्यत्यशेषेणेत्येव निर्णयः सर्गविभ्रमे ॥९॥\nसर्गेऽनर्गल एवायं ब्रह्मात्मकतयाक्षयः ।\nअन्यथा तु न सर्गोऽयमस्ति नास्ति च सन्ति वा ॥१०॥\nयेषां च विद्यते सर्गः स्वप्नपुंसामिवासताम् ।\nस सर्गः पुरुषास्ते च मृगतृष्णाम्बुवीचिवत् ॥११॥\nअसतामेव सद्भावमिव येषामुपेयुषाम् ।\nन वयं निर्णयं विद्मो वन्ध्यापुत्रगिरामिव ॥१२॥\nपरिपूर्णार्णवप्रख्या काप्यपूर्वैव पूर्णता ।\nतज्ज्ञानां द्रष्टृदृश्यांशदृष्टौ न हि पतन्ति ते ॥१३॥\nअचला इव निर्वाता दीपा इव समत्विषः ।\nसाचारा वा निराचारास्तिष्ठन्ति स्वस्थमेव ते ॥१४॥\nआपूर्णैकार्णवप्रख्या काप्यन्तः पूर्णतोदिता ।\nअन्तःशीतलता ज्ञप्तिर्ज्ञस्यापूर्वैव लक्ष्यते ॥१५॥\nवासनैवेह पुरुषः प्रेक्षिता सा न विद्यते ।\nतां च न प्रेक्षते कश्चित्ततः संसार आगतः ॥१६॥\nअनालोकनसिद्धं यत्तदालोकान्न विद्यते ।\nकृष्णाद्यनुपलम्भोऽत्र दृष्टान्तः स्पष्टचेष्टितः ॥१७॥\nभूतानि देहमांसादि तच्चासद्विभ्रमो जडः ।\nबुद्ध्यहंकारचेतांसि तन्मयान्येव नेतरत् ॥१८॥\nभूतादिमयतां त्यक्त्वा बुद्ध्यहंकारचेतसाम् ।\nअत्यन्तं स्थितिरभ्येति यदि तन्मुक्ततोदिता ॥१९॥\nचिच्छ्लिष्टा चेत्यनिष्ठत्वात्तादृश्येवात्र कास्तिता ।\nतस्मात्केव कुतः कुत्र वासना किंस्वरूपिणी ॥२०॥\nयस्य चैष भ्रमः सोऽसन्प्रेक्षयासन्न लक्ष्यते ।\nमृगतृष्णाम्बुवत्तेन संसारः कस्य कः कुतः ॥२१॥\nतदेवं तर्हि तस्य स्यादिति चित्तोदयो हि यः ।\nपुनः स एव संसारविभ्रमः संप्रवर्तते ॥२२॥\nतस्मात्सर्वमनाश्रित्य व्योमवत्समुपास्यताम् ।\nअपुनःस्मरणं श्रेय इह विस्मरणं परम् ॥२३॥\nनेह द्रष्टा न भोक्तास्ति नाऽस्तिता न च नास्तिता ।\nयथास्थितमिदं शान्तमेकं स्पन्दि सदाब्धिवत् ॥२४॥\nसर्वं दृश्यं जगद्ब्रह्म सदित्यवगते स्फुटम् ।\nजलशोषादिवोदेति बिम्बबिम्बिक्षये शिवम् ॥२५॥\nशान्तताव्यवहारो वा रागद्वेषविवर्जितः ।\nविश्रान्तस्य परे तत्त्वे दृश्यते समदर्शिनः ॥२६॥\nअथवा शान्ततैवास्य निर्वाणस्यावशिष्यते ।\nनिर्वासनः किल मुनिः कथं व्यवहरत्वसौ ॥२७॥\nयावत्त्वस्य न निर्वाणं परिपोषमुपागतम् ।\nतावद्व्यवहरत्यस्तरागद्वेषभयोदयः ॥२८॥\nवीतरागभयक्रोधो निर्वाणः शान्तमानसः ।\nशिलेवाप्यशिलीभूतो मुनिस्तिष्ठति नित्यशः ॥२९॥\nकोशेऽस्ति पद्मबीजस्य यथा सर्वाब्जिनी तथा ।\nअनन्या स्वप्नविभ्रान्तिरात्मन्यस्ति न बाह्यता ॥३०॥\nबाह्यताभावनाद्बाह्यमात्मैवात्मत्वभावनात् ।\nभवतीदं परे तत्त्वे भावनं तत्तदेव हि ॥३१॥\nयान्तः स्वप्नादिविभ्रान्तिः सैवेयं बाह्यतोदिता ।\nमनागप्यन्यता नात्र द्विभाण्डपयसोरिव ॥३२॥\nस्थैर्यास्थैर्ये तथैवात्र भ्रान्तिमात्रमये तते ।\nआधाराधेयते ते द्वे यथा जलतरङ्गते ॥३३॥\nस्वप्नादावात्मनोऽन्यत्वज्ञानादन्यत्ववेदनम् ।\nअनन्यतावबोधे तु तदनन्यन्न चोदयि ॥३४॥\nकलनारहितं शान्तं यद्रूपं परमात्मनः ।\nभवत्यसौ तत्तद्भावादतद्भावान्न तद्भवेत् ॥३५॥\nस्वप्नादिज्ञानसंशान्तौ यद्रूपं शुद्धमैश्वरम् ।\nन तदस्ति न तन्नास्ति न वाग्गोचरमेव तत् ॥३६॥\nआत्यन्तिकभ्रान्तिलये युक्त एवावगच्छति ।\nस्वरूपं नोपदेशस्य विषयो विदुषो हि तत् ॥३७॥\nशान्तं निरस्तभयमानविषादलोभ-\nमोहात्मदेहमननेन्द्रियचित्तजाड्यम् ।\nत्यक्त्वाहमक्षयमपास्तसमस्तभेदं\nनिर्वाणमेकमजमासितुमेव युक्तम् ॥३८॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मो० निर्वाणप्रकरणे उ० निर्वाणयुक्त्युपदेशवर्णनं नामैकत्रिंशः सर्गः ॥३१॥"
  }
]
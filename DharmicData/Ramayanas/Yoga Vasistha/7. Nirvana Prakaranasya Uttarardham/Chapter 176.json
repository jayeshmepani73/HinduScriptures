[
  {
    "text": "श्रीराम उवाच ।\nजगन्ति सन्त्यसंख्यानि भविष्यन्ति गतानि च ।\nतत्कथाभिः कथं ब्रह्मन्प्रबोधयसि मामिमम् ॥१॥\nश्रीवसिष्ठ उवाच ।\nजगत्स्वप्नेषु शब्दार्थसंबन्धोऽवगतस्त्वया ।\nन नाम न च लोकेन व्यर्थं तत्कथनं ततः ॥२॥\nया कथावगतात्मभ्यां शब्दार्थाभ्यां निगद्यते ।\nबुध्यते सेतरा नान्तः सैवेह व्यवहारिणी ॥३॥\nयदा विदितवेद्यः संस्त्रिकालामलदर्शनः ।\nभविष्यसि तदा तानि प्रत्यक्षेणैव भोत्स्यसे ॥४॥\nस्वप्ने चिन्मात्रमेवाद्यं स्वयं भाति जगत्तया ।\nयथा तथैव सर्गादौ नात्रान्यदुपपद्यते ॥५॥\nअणावणावसंख्यानि तेन सन्ति जगन्ति खे ।\nतेषां तान्व्यवहारौघान्संख्यातुं क इव क्षमः ॥६॥\nअत्रैव मे पुरा प्रोक्तं मत्पित्रा पद्मजन्मना ।\nपद्मरेणुमताख्यानं श्रृणु तत्कथयामि ते ॥७॥\nपुरा पृष्टो मया ब्रह्मा जगज्जालमिदं कियत् ।\nक्व वा भातीति वद मे ब्रह्मोवाच ततः स माम् ॥८॥\nश्रीब्रह्मोवाच ।\nब्रह्मैवेदं मुने सर्वं जगदित्यवभासते ।\nसतामनन्तं सत्त्वेन जगत्त्वेनासतामपि ॥९॥\nशुभं ममेदमाख्यानं श्रृणु श्रवणभूषणम् ।\nब्रह्माण्डपिण्ड इत्युक्तं ब्रह्माण्डाख्यानमेव च ॥१०॥\nअस्ति खे खादनन्यात्मा चिद्व्योमपरमाणुकः ।\nशून्यरूपमिवाकाशे शुद्धः स्पन्द इवानिले ॥११॥\nसोऽपश्यदात्मना स्वप्न इव जीवत्वमात्मनि ।\nशून्यरूपमिवाकाशं पवनः स्पन्दनं यथा ॥१२॥\nआकाशरूपमजहदेव जीवस्ततः स्वयम् ।\nअपश्यदहमित्येव रूपमाकाशरूपकम् ॥१३॥\nअहंकारस्त्वहंबुद्धिरित्येवापश्यदात्मनि ।\nएकनिश्चयनिर्माणमयी मायानुरूपिणी ॥१४॥\nबुद्धिर्मनोहमित्येवं स्वप्ने पश्यदसन्मयम् ।\nनमयन्त्यात्मनात्मानमविकल्पं विकल्पनैः ॥१५॥\nअपश्यत्तन्मनः स्वप्ने देहे पञ्चेन्द्रियं ततः ।\nअनाकारं घनाकारं स्वप्नाद्रित्वमिवाज्ञधीः ॥१६॥\nददर्श स मनोदेहो वपुस्त्रिभुवनात्मकम् ।\nस्वात्मा स्वात्मैव निर्भित्ति भित्तिभासुरमाततम् ॥१७॥\nअनेकभूतकलितं नानावयवरजङ्गमम् ।\nकलनाकालकलितं कल्पितान्योन्यसंगमम् ॥१८॥\nस्वप्ने प्रत्येकमेवात्र पश्यत्यादर्शबिम्बितम् ।\nइव त्रैलोक्यनगरं नवरङ्गमनोहरम् ॥१९॥\nअथ प्रत्येकमत्रापि नवरङ्गमनोहरम् ।\nत्रिजगद्वेत्ति हृदये स्वादर्श इव बिम्बितम् ॥२०॥\nपरमाणोः परमाणोरिति सन्ति तनूदरे ।\nअतनूनि जगन्त्युच्चैर्धनानीव च तान्यपि ॥२१॥\nअविद्येयमनन्तेयमविद्यात्वेन चेतिता ।\nब्रह्मत्वेन परिज्ञाता भवति ब्रह्म निर्मलम् ॥२२॥\nएवं द्रष्टापि यः स्वप्नजालं दृष्टे न किंचन ।\nकोऽत्र द्रष्टा कुतो दृश्यं क्व द्वैतं क्व च कारणम् ॥२३॥\nसर्वं निःशान्तमाभातं खात्म निर्भित्ति केवलम् ।\nब्रह्मात्मनि स्थिते स्वच्छमाद्यन्तपरिवर्जितम् ॥२४॥\nब्रह्माण्डलक्षनिचयाः परमात्मनीति\nनित्यं स्थिता निपुणमन्यवदप्यनन्ये ।\nवारिण्यवारितविसारितरङ्गवेगा-\nल्लोलं स्थिताम्बुपरमाणुचया यथैते ॥२५॥"
  },
  {
    "text": "इत्यार्षे श्रीवासिष्ठमहारामायणे वा० दे० मो० निर्वा० उ० ब्रह्मगीतासु ब्रह्याण्डोपाख्यानं नाम षट्सप्तत्यधिकशततमः सर्गः ॥१७६॥"
  }
]
[
  {
    "text": "श्रीवसिष्ठ उवाच ।\nजगदङ्गमनाभासमदृश्यं दृश्यवत्स्थितम् ।\nपरया दृश्यते दृष्ट्या तद्ब्रह्मैव निरामयम् ॥१॥\nतत्र शैलसरित्स्रोतोलोकालोकान्तरभ्रमाः ।\nभान्ति ते परमादर्शे महाव्योमनि बिम्बिताः ॥२॥\nसा प्रविष्टा ततः सर्गं तमनर्गलचेष्टिता ।\nअहमप्यविशं तत्र संकल्पात्मा तया सह ॥३॥\nयावत्सा तत्र वैरिञ्चं लोकमासाद्य सोद्यमा ।\nउपविष्टा विरिञ्चस्य पुरः परमशोभना ॥४॥\nवक्त्ययं मुनिशार्दूल पतिर्मे पाति मामिमाम् ।\nविवाहार्थमनेनाहं जनिता मनसा पुरा ॥५॥\nपुराणः पुरुषोऽप्येष मामप्यद्य जरागताम् ।\nन विवाहितवांस्तेन विरागमहमागता ॥६॥\nविरागमेषोऽप्यायातो गन्तुमिच्छति तत्पदम् ।\nयत्र न द्रष्टता नैव दृश्यता न तु शून्यता ॥७॥\nमहाप्रलय आसन्नो जगत्यस्मिंश्च संप्रति ।\nध्यानान्न च चलत्येषु शैलमौनादिवाचलः ॥८॥\nतस्मान्मामेनमपि च बोधयित्वा मुनीश्वर ।\nआमहाकल्पसर्गादौ परमे पथि योजय ॥९॥\nइत्युक्त्वा मामसौ तस्य बोधायेदमुवाच ह ।\nनाथायं मुनिनाथोऽद्य सद्म संप्राप्तवानिदम् ॥१०॥\nएषोऽन्यस्मिञ्जगद्गेहे ब्रह्मणस्तनयो मुनिः ।\nपूजयैनं गृहायातं गृहस्थगृहपूजया ॥११॥\nबुध्यतामर्घ्यपाद्येन पूज्यतां मुनिपुङ्गवः ।\nमहन्महत्सपर्याभिर्महात्मभ्यो हि रोचते ॥१२॥\nतयेत्युक्ते महाबुद्धिर्बुबुधे स समाधितः ।\nस्वसंवित्तिद्रवात्मत्वादावर्त इव वारिधौ ॥१३॥\nशनैरुन्मीलयामास नयने नयकोविदः ।\nमधुः शिशिरसंशान्ताववनौ कुसुमे यथा ॥१४॥\nशनैः प्रकटयामासुस्तान्यङ्गान्यस्य संविदम् ।\nमधुपल्लवजालानि नवानीव नवं रसम् ॥१५॥\nसुरसिद्धाप्सरःसङ्घाः समाजग्मुः समंततः ।\nयथा हंसालयो लोलाः प्रातर्विकसितं सरः ॥१६॥\nददर्शासौ पुरःप्राप्तं मां च तां च विलासिनीम् ।\nउवाचाथ वचो वेधाः प्रणवस्वरसुन्दरम् ॥१७॥\nअन्यजगद्ब्रह्मोवाच ।\nकरामलकवद्दृष्टसंसारासारसार हे ।\nज्ञानामृतमहाम्भोद मुने स्वागतमस्तु ते ॥१८॥\nपदवीमसि संप्राप्त इमामतिदवीयसीम् ।\nदूराध्वसुपरिश्रान्त इदमासनमास्यताम् ॥१९॥\nइत्युक्ते तेन भगवन्नभिवादय इत्यहम् ।\nवदन्मणिमये पीठे निविष्टो दृष्टिदर्शिते ॥२०॥\nअथामरर्षिगन्धर्वमुनिविद्याधरोदिताः ।\nप्रस्तुताः स्तुतयः पूजा नतयः स्थितिनीतयः ॥२१॥\nततो मुहूर्तमात्रेण सर्वभूतगणोदिते ।\nशान्ते प्रणतिसंरम्भे तस्योक्तं ब्रह्मणो मया ॥२२॥\nकिमिदं भूतभव्येश यदियं मामुपागता ।\nवक्ति ज्ञानगिरास्मांस्त्वं बोधयेति प्रयत्नतः ॥२३॥\nभवान्भूतेश्वरो देव सकलज्ञानपारगः ।\nइयं तु काममूर्खा किं ब्रूते ब्रूहि जगत्पते ॥२४॥\nकथमेषा त्वया देव जायार्थं जनिता सती ।\nनेह जायापदं नीता नीता विरसतां कथम् ॥२५॥\nअन्यजगद्ब्रह्मोवाच ।\nमुने शृणु यथावृत्तमिदं ते कथयाम्यहम् ।\nयथावृत्तमशेषेण कथनीयं यतः सताम् ॥२६॥\nअस्ति तावदजं शान्तमजरं किंचिदेव सत् ।\nततश्चित्कचनैकान्तरूपिणः कचितोऽस्म्यहम् ॥२७॥"
  },
  {
    "text": "इत्यार्षे श्रीवासिष्ठमहारामोयणे वाल्मीकीये दे० मो० निर्वाणप्रकरणे उत्तरार्धे पा० जगर्ज्जालवर्णनं नामैकोनसप्ततितमः सर्गः ॥६९॥"
  }
]
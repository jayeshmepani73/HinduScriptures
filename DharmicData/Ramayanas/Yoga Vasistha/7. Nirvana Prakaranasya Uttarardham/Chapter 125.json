[
  {
    "text": "श्रीवसिष्ठ उवाच ।\nवर्षे शान्तभयाभिख्ये जलधारे गिरौ तरौ ।\nतादृक्कर्तरिपानीयं शाकद्वीपे पिबन् स्थितः ॥१॥\nपूर्वोऽथ वर्षसप्तत्या पाश्चात्येनैत्य मोक्षितः ।\nविद्यया क्रकचेनेव छित्त्वा वृक्षत्वमक्षतः ॥२॥\nपाश्चात्यः शिशिरे वर्षे पाषाणत्वमुपागतः ।\nमोचितो दक्षिणेनाशु गोमांसादिप्रयोगतः ॥३॥\nशिवेऽस्ताचलपारस्थे वर्षे वर्षेण पश्चिमः ।\nमोचितो दक्षिणेनैत्य गोपिशाच्या वृषीकृतः ॥४॥\nअत्रैव क्षेमके वर्षे आम्बिकेयगिरौ तरौ ।\nदक्षिणो यक्षतां यातो मोक्षं यक्षेण लब्धवान् ॥५॥\nअत्रैव वृषके वर्षे शैले केसरनामनि ।\nकेसरित्वं गतः पूर्वः पाश्चात्येनैव मोचितः ॥६॥\nश्रीराम उवाच ।\nएकदेशगता विष्वग्व्याप्य कर्माणि कुर्वते ।\nयोगिनस्त्रिषु कालेषु सर्वाणि भगवन्कथम् ॥७॥\nश्रीवसिष्ठ उवाच ।\nइह रामाप्रबुद्धानां यदस्त्यस्त्वलमेव नः ।\nतेन यत्तु प्रबुद्धानां तदिदं श्रृणु कथ्यते ॥८॥\nचिन्मात्रसत्तासामान्यादृतेऽन्यन्नात्म तद्विदाम् ।\nदृश्यात्यन्ताभावबोधे सर्गासर्गदृशोः क्षये ॥९॥\nचिन्मात्रसत्तासामान्ये विश्रान्तस्य निरन्तरम् ।\nसर्वेशस्येह सर्वत्वं सर्वात्मत्वं च सर्वदा ॥१०॥\nवद केन कथं कुत्र कदा किमिव रोध्यते ।\nसर्वगस्त्वथ सर्वात्मा यत्र भाति यदा यथा ॥११॥\nतथा भाति तदा तत्र सर्वात्मनि किमस्ति नो ।\nअतीतं वर्तमानं च भविष्यत्स्थूलमप्यणु ॥१२॥\nतथा दूरमदूरं च निमेषः कल्प एव च ।\nस्वरूपमजहत्येव सामान्ये तानि सर्वदा ॥१३॥\nसर्वात्मनि स्थितान्येव पश्य मायाविजृम्भितम् ।\nअजातमनिरुद्धं च यथास्थितमवस्थितम् ॥१४॥\nविज्ञानघनमेवेदमत एव जगत्त्रयम् ।\nनभस्त्वमत्यजंश्चैव सर्वात्मैव नभः स्थितम् ॥१५॥\nजगदात्मा जगद्रूपं द्रष्टृदृश्यतयोदितम् ।\nविश्वात्मदृग्वपुर्यत्स्यात्तत्किं केन कथं कदा ॥१६॥\nदुःसाध्यं ब्रूहि तत्त्वज्ञ साध्यासाध्यस्वरूपिणः ।\nतस्मादस्याः सदैकस्या विपश्चिद्राजसंविदः ॥१७॥\nप्रबोधमनुगच्छन्त्या अप्राप्तायाः परं पदम् ।\nएकस्या अप्यनेकस्याः सर्वं सर्वत्र युज्यते ॥१८॥\nबोधाबोधात्मरूपे हि किं नामास्ति परात्मनि ।\nअप्राप्तायाः परं बोधं पदार्थाकुलतोचिता ॥१९॥\nकिंचिद्बोधं प्रविष्टायाः सिद्धताप्युचितैव सा ।\nएवं ते सर्वदिक्संस्थाः सर्वमेव परस्परम् ॥२०॥\nपश्यन्त्यनुभवन्त्याशु चिकित्सन्ते च संकटम् ।\nबोधाकाशः स्वकाद्रूपादीषच्च्युत इवाशु चेत् ॥२१॥\nतदन्यतामिवादत्ते सुस्थितोऽपि यथास्थितम् ।\nश्रीराम उवाच ।\nविपश्चितः प्रबुद्धाश्चेत्कथं सिंहवृषादिताम् ॥२२॥\nदिक्षु यान्तीति मे ब्रह्मन्बोधाय कथयाश्वलम् ।\nश्रीवसिष्ठ उवाच ।\nप्रबुद्धाः कथिता ये ते योगिनस्ते मयानघ ॥२३॥\nप्रसङ्गरूपान्तरतो न प्रबुद्धा विपश्चितः ।\nविपश्चितो महाबाहो प्रबुद्धा निपुणं न ते ॥२४॥\nबोधाबोधदृशोर्मध्ये ते हि दोलायिताः स्थिताः ।\nमोक्षचिह्नानि दृश्यन्ते बन्धचिह्नानि चाभितः ॥२५॥\nनित्यधर्मप्रबुद्धानां तथाभूततया तया ।\nविपश्चितो धारणया योगिनो न परं गताः ॥२६॥\nधारणायोगिनस्ते हि धारणाप्राप्तसिद्धयः ।\nये परं बोधमायाता येष्वविद्या न विद्यते ॥२७॥\nकिमविद्यामवेक्षन्ते ते तामरसलोचन ।\nधारणायोगिनो ह्येते वरेण प्राप्तसिद्धयः ॥२८॥\nअविद्या विद्यते तेषां तेन तेऽतद्विचारिणः ।\nअन्यच्च श्रृणु हे राम जीवन्मुक्तशरीरिणाम् ॥२९॥\nभवेद्व्यवहृतावेव पदार्थान्तरवेदनम् ।\nमोक्षोऽपि चेतसो धर्मश्चेतस्येव स तिष्ठति ॥३०॥\nन देहे देहधर्मस्तु न देहाद्विनिवर्तते ।\nन कदाचन निर्मुक्तं चेतो भूयो निबध्यते ॥३१॥\nयत्नेनापि पुनर्बद्धं केन वृन्तच्युतं फलम् ।\nदेहस्तु देहधर्मेण जीवन्मुक्तिमतामपि ॥३२॥\nगृह्यते तद्गतं तेषां चेतस्त्वचलमेव तत् ।\nमोक्षो हि न परज्ञेयो धारणादिप्रयोगवत् ॥३३॥\nआत्मसंवेद्य एवासौ मध्वाद्यास्वादसौख्यवत् ।\nसुखदुःखैर्युतोयोऽसौ स्वयं बन्धानुभूतिमान् ॥३४॥\nतन्मुक्तौ मुक्त इत्युक्तः स्वानुभूतिप्रदस्त्वसौ ।\nअन्तःशीतलचित्तो हि मुक्त इत्यभिधीयते ॥३५॥\nबन्धः संतप्तचित्तेति देहादेस्तन्न दृश्यते ।\nशरीरे कणशः कृत्ते राज्ये वा विनियोजिते ॥३६॥\nरुदतो हसतश्चैव जीवन्मुक्तमतेरिह ।\nन दुःखं न सुखं किंचिदन्तर्भवति तत्स्थितम् ॥३७॥\nगृह्णतोऽप्यनुभूतिस्तु तत्रैवैषास्ति नापरे ।\nदृश्यन्ते पण्डिता भग्ना रूपान्तरमुपागताः ॥३८॥\nदेहादिजीवन्मुक्तानां स्वभावान्न कदाचन ।\nमृतोऽपि नैव म्रियते रुदन्नपि न रोदिति ॥३९॥\nविहसन्न हसत्येव जीवन्मुक्तो महोदयः ।\nवीतरागाः सरागाभा अकोपाः कोपसंयुताः ॥४०॥\nअमोहा मोहवलिता दृश्यन्ते तत्त्वदर्शिनः ।\nइदं सुखमिदं दुःखमित्यादिकलनास्तु ताः ॥४१॥\nअलं दूरगतास्तेषामङ्कुरा नभसो यथा ।\nजगदात्मा च नास्त्येव यस्यैकं सर्वमस्ति च ॥४२॥\nसुखदुःखादि तस्येति वाग्व्योमविटपोपमा ।\nअशोका एव शोचन्ते जीवन्मुक्ता जयान्विताः ॥४३॥\nअच्छिन्ना एकतद्भावा दृश्यन्ते तत्त्वदर्शिनः ।\nशिरः कमलजस्योच्चैः सामगायनतत्परम् ॥४४॥\nहरो नखेन चिच्छेद सुकुमारमिवाम्बुजम् ।\nशक्तोऽपि न पुनर्ब्रह्मा जनयामास तच्छिरः ॥४५॥\nव्योमैकतास्य चिद्व्योम्नो मुधा मूर्ध्नेतरेण किम् ।\nनैव तस्य कृतेनार्थो नाकृतेनेह कश्चन ॥४६॥\nयद्यथा नाम संपन्नं तत्तथास्त्वितरेण किम् ।\nहरो हरिणशावाक्षीमक्षीणशरतोऽश्रु च ।\nधत्ते वपुषि दुग्धाब्धिर्गुप्तामृतकलामिव ॥४७॥\nशक्तोऽपि रागितामेष न त्यजत्युत्तमाशयः ।\nपञ्चेषुदाहसमये दृष्टा नीरागतागुणाः ॥४८॥\nनैव तस्य कृतेनार्थो नाकृतेनेह कश्चन ।\nन चास्य सर्वभूतेषु कश्चिदर्थव्यपाश्रयः ॥४९॥\nरागितैषास्तु मा वास्य किमरागितयान्यया ।\nयद्यथा नाम संपन्नं तत्तथास्त्वितरेण किम् ॥५०॥\nकरोति कारयत्युच्चैर्म्रियते मार्यतेऽपि च ।\nजायते वर्धतेऽजस्रं जीवन्मुक्तो जनार्दनः ॥५१॥\nन चाजवं जवीभावं त्यक्तुं शक्तोऽप्यसौ न तम् ।\nतेन त्यक्तेन नैवार्थस्तस्य नैवाश्रितेन च ॥५२॥\nतद्यथास्थितमेवास्तु इह इत्यस्तवासनम् ।\nहरिर्निरिच्छ एवास्ते शुद्धचिन्मात्ररूपभृत् ॥५३॥\nआत्मानमान्दोलयति कालकन्दुकतां गतम् ।\nअजस्रं नित्यमादित्यो जगद्गृहनभोङ्गणे ॥५४॥\nन च रोधयितुं देहं न समर्थो दिनेश्वरः ।\nनिरिच्छ एव निर्वाणस्तथाप्यास्ते यथास्थितम् ॥५५॥\nचन्द्रोऽनुभवति व्यर्थमाकल्पं क्षयमक्षयम् ।\nजीवन्मुक्ततया खिन्नो यथास्थितमवस्थितः ॥५६॥\nमरुत्तहव्यगौरीशवीर्यग्रासादिखेदिताम् ।\nजीवन्मुक्तो वहत्यग्निर्यथा स्थित्या समस्थितिः ॥५७॥\nबह्वीभिर्विजिगीषाभिः कृपणाविव तिष्ठतः ।\nजीवन्मुक्तावपि गुरू लोके शुक्रबृहस्पती ॥५८॥\nकरोति जनको राज्यं जीवन्मुक्तमना मुनिः ।\nजगत्यामाजिषूग्रासु देहं जर्जरतां नयन् ॥५९॥\nनलमान्धातृसगरदिलीपनहुषादयः ।\nजीवन्मुक्ताश्चिरं राज्यं चक्रुराकुलिता इव ॥६०॥\nव्यवहारे यथैवाज्ञस्तथैव खलु पण्डितः ।\nवासनावासने एव कारणं बन्धमोक्षयोः ॥६१॥\nबलिप्रह्लादनमुचिवृत्रान्धकमुरादयः ।\nजीवन्मुक्ताः स्थितिं चक्रुर्वीतरागाः सरागवत् ॥६२॥\nतस्मादसत्त्वे सत्त्वे च रागद्वेषक्षयोदये ।\nन मनागपि भेदोऽस्ति ज्ञखं प्रति स्वरूपिणि ॥६३॥\nज्ञानेनाकाशशुद्धेन धर्मान्ये गगनोपमान् ।\nविन्दन्ति जीवन्मुक्तानां तेषां भेदमतिः कुतः ॥६४॥\nभास्वरं शक्रकोदण्डं यथा नानेव शून्यकम् ।\nआभासमात्रमेवायं तथा दृश्यात्मको भ्रमः ॥६५॥\nशक्रचापे यथा भान्ति नानावर्णा नभोङ्गणे ।\nतथा शून्यात्मका एव ब्रह्माण्डपरमाणवः ॥६६॥\nइदं जगदसद्भाति सदिव व्यक्तिमागतम् ।\nअजातमनिरुद्धं च यथा शून्यत्वमम्बरे ॥६७॥\nसाद्यन्तमप्यनाद्यन्तमशून्यमपि शून्यकम् ।\nजगज्जातं तथाऽजातमरुद्धं रुद्धमेव च ॥६८॥\nजातं निरुद्धमस्त्येवं ब्रह्म व्योमैव भासते ।\nयथा दारुमयः स्तम्भस्तथा तच्छालभञ्जिका ॥६९॥\nसमस्तकलनोन्मुक्तं समं निर्निद्रमासनम् ।\nयदेकान्तचिदाकाशं तद्विद्यात्तन्मयं जगत् ॥७०॥\nदेशाद्देशान्तरप्राप्तौ यन्मध्ये संविदो वपुः ।\nअनुन्मेषं चिदाकाशं तद्विद्यात्तन्मयं जगत् ॥७१॥\nतत्र यद्द्वैतमैक्यं तन्मन्ये तदपि नैव च ।\nतद्व्योम केवलं भाति मन्ये तदपि नैव वा ॥७२॥\nजगदाकाशमेवेदमात्मैवात्मनि वा स्थितम् ।\nभविष्यत्पुरवद्दृष्टमपि स्फारमपि स्फुटम् ॥७३॥\nआकाशकोशविशदाशय दृश्यजातं\nमौनात्म तिष्ठति शिलाघनमेव शान्तम् ।\nयन्नाम तस्य जगदित्यभिधां विधाय\nस्वात्मैव मोहित इवायमहो नु माया ॥७४॥"
  },
  {
    "text": "इत्यार्षे श्रीवासिष्ठमहारामायणे वा० दे० मो० नि० उ० अवि० वि० जीवन्मुक्तकलनं नाम पञ्चविंशाधिकशततमः सर्गः ॥१२५॥"
  }
]
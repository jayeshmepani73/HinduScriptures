[
  {
    "text": "श्रीवसिष्ठ उवाच ।\nइति नृत्यति सा देवी दीर्घदोर्दण्डमण्डलैः ।\nपरिस्पन्दात्मकैर्व्योम कुर्वाणा घनकाननम् ॥१॥\nक्रियासौ नृत्यति तथा चितिशक्तिरनामया ।\nअस्या विभूषणं शूर्पकुडालपटलादिकम् ॥२॥\nशरशक्तिगदाप्रासमुसलादि शिलादि च ।\nभावाभावपदार्थौघकलाकालक्रमादि च ॥३॥\nचित्स्पन्दोऽन्तर्जगद्धत्ते कल्पनेव पुरं हृदि ।\nसैव वा जगदित्येव कल्पनैव यथा पुरम् ॥४॥\nपवनस्य यथा स्पन्दस्तथैवेच्छा शिवस्य सा ।\nयथास्पन्दोऽनिलस्यान्तः प्रशान्तेच्छस्तथा शिवः ॥५॥\nअमूर्तो मूर्तमाकाशे शब्दाडम्बरमानिलः ।\nयथा स्पन्दस्तनोत्येवं शिवेच्छा कुरुते जगत् ॥६॥\nनृत्यन्त्याथ यदा तत्र तथा तस्मिन्पराम्बरे ।\nकाकतालीययोगेन संरम्भवशतः स्वयम् ॥७॥\nनिकटस्थः शिवः स्पृष्टः स मनागभ्रमन्तिकम् ।\nवाडवोऽग्निः स्वनाशाय वहन्त्येवाम्बुलेखया ॥८॥\nस्पृष्टमात्रे शिवे तस्मिंस्ततः परमकारणे ।\nप्रवृत्ता प्रकृतिं गन्तुं सा शनैरुरजां तथा ॥९॥\nअनन्ताकारतां त्यक्त्वा संपन्ना गिरिमात्रिका ।\nततो नगरमात्रासौ ततश्च द्रुमसुन्दरी ॥१०॥\nततो व्योमसमाकारा शिवस्यैवाकृतिं ततः ।\nसा प्रविष्टा सरिच्छान्तसंरम्भेव महार्णवम् ॥११॥\nएक एवाभवदथो शिवया परिवर्जितः ।\nशिव एव शिवः शान्त आकाशे शमनोऽभितः॥१२॥\nश्रीराम उवाच ।\nभगवञ्छिवसंस्पृष्टा सा शिवा परमेश्वरी ।\nकिमर्थमागता शान्तिमिति मे ब्रूहि तत्त्वतः ॥१३॥\nश्रीवसिष्ठ उवाच ।\nसा राम प्रकृतिः प्रोक्ता शिवेच्छा पारमेश्वरी ।\nजगन्मायेति विख्याता स्पन्दशक्तिरकृत्रिमा ॥१४॥\nस परः प्रकृतेः प्रोक्तः पुरुषः पवनाकृतिः ।\nशिवरूपधरः शान्तः शरदाकाशशान्तिमान् ॥१५॥\nभ्रमति प्रकृतिस्तावत्संसारे भ्रमरूपिणी ।\nस्पन्दमात्रात्मिका सेच्छा चिच्छक्तिः पारमेश्वरी ॥१६॥\nयावन्न पश्यति शिवं नित्यतृप्तमनामयम् ।\nअजरं परमाद्यन्तवर्जितं वर्जितद्वयम् ॥१७॥\nसंविन्मात्रैकधर्मित्वात्काकतालीययोगतः ।\nसंविद्देवी शिवं स्पृष्ट्वा तन्मयीव भवत्यलम् ॥१८॥\nप्रकृतिः पुरुषं स्पृष्ट्वा प्रकृतित्वं समुज्झति ।\nतदन्तरेकतां गत्वा नदीरूपमिवार्णवे ॥१९॥\nआपगा हि पयोमात्रं सङ्गे अर्णव एव सा ।\nयदा तदा तमेवाशु प्राप्य तत्रैव लीयते ॥२०॥\nचितिः शिवेच्छा सा देवं तमेवासाद्य शाम्यति ।\nजन्मस्थानशिलां प्राप्य तीक्ष्णधारा यथायसी ॥२१॥\nपुंसश्छायां निजच्छाया प्रविष्टस्य शरीरकम् ।\nयथाशु प्रविशत्येव प्रकृतिः पुरुषं तथा ॥२२॥\nचेतित्वा चिन्निजं भावं पुरुषाख्यं सनातनम् ।\nभूयो भ्रमति संसारे नेह तत्तां प्रयाति हि ॥२३॥\nसाधुर्वसति चोरौघे तावद्यावदसौ नतम् ।\nपरिजानाति विज्ञाय न तत्र रमते पुनः ॥२४॥\nद्वैते तावदसद्रूपे रमते भ्रमते चितिः ।\nपरं पश्यति नो यावत्तं दृष्ट्वा तन्मयी भवेत् ॥२५॥\nचितिनिर्वाणरूपं यत्प्रकृतिः परमं पदम् ।\nप्राप्य तत्तामवाप्नोति सरिदब्धाविवाब्धिताम् ॥२६॥\nतावद्विमोहवशतश्चितिराकुलेषु\nसर्गेषु संसरति जन्मदशासु तासु ।\nयावन्न पश्यति परं तमथाशु दृष्ट्वा\nतत्रैव मज्जति घनं मधुनीव भृङ्गी ॥२७॥\nसंप्राप्य कस्त्यजति नाम तदात्मतत्त्वं\nप्राप्यानुभूय च जहाति रसायनं कः ।\nशाम्यन्ति येन सकलानि निरन्तराणि\nदुःखानि जन्ममृतिमोहमयानि राम ॥२८॥"
  },
  {
    "text": "इत्यार्षे श्रीवासिष्ठमहारामायणे वा० दे० मो० निर्वाणप्रकरणे उ० पाषा० प्रकृतिपुरुषक्रमवर्णनं नाम पञ्चाशीतितमः सर्गः ॥८५॥"
  }
]
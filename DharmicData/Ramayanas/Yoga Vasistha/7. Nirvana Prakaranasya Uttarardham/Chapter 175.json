[
  {
    "text": "श्रीवसिष्ठ उवाच ।\nस्वप्नाभमाद्यं चिद्व्योम कारणं देहसंविदाम् ।\nदृश्यान्यताऽसंभवतश्चिद्व्योम्नस्तत्कुतो वपुः ॥१॥\nसर्गादौ स्वप्नसवित्तिरूपं सर्वं विनानघ ।\nन सर्गो न परो लोको दृश्यमानोऽपि सिद्ध्यति ॥२॥\nअसदेवानुभूरित्थमेवेदं भासते जगत् ।\nस्वप्नाङ्गनासङ्ग इव शान्तं चिद्व्योम केवलम् ॥३॥\nएवंनामास्ति चिद्धातुरनादिनिधनोऽमलः ।\nशून्यात्मैवाच्छरूपोऽपि जगदित्यवभाति यः ॥४॥\nमलस्त्वेषोऽपरिज्ञातः परिज्ञातः परं भवेत् ।\nकुतः किल परे व्योमन्यनादिनिधने मलः ॥५॥\nयदेतद्वेदनं शुद्धं तदेव स्वप्नपत्तनम् ।\nजगत्तदेव सर्गादौ पृथ्व्यादेः संभवः कुतः ॥६॥\nचिद्व्योमात्मावभासस्य नभसः सर्गरूपिणी ।\nकृता पृथ्व्यादिकलना मनोबुद्ध्यादिता तथा ॥७॥\nवार्यावर्त इवाभाति पवनस्पन्दवच्च यत् ।\nअबुद्धिपूर्वं चिद्व्योम्नि जगद्भानमभित्तिमत् ॥८॥\nपश्चात्तस्यैव तेनैव स्वयमैश्वर्यशंसिना ।\nकृतं बुद्ध्यादिपृथ्व्यादिकल्पनं सदसन्मयम् ॥९॥\nस्वयमेव कचत्यच्छाच्छा येयं स्वा महाचितिः ।\nसर्गाभिधानमस्यैव नभ एवेह नेतरत् ॥१०॥\nन च किंचन नामाङ्ग कचत्यच्छैव सा स्मृता ।\nचिन्मात्रैकैककलनं ततमेवात्मनात्मनि ॥११॥\nचिदाकाशश्चिदाकाशे तदिदं स्वमलं वपुः ।\nचित्तं दृश्यमिवाभाति यथा स्वप्ने तथा स्थितम् ॥१२॥\nअन्यथानुपपत्त्यार्थकारणाभावतः स्वतः ।\nसर्गादावेव स्वात्मैव दृश्यं चिद्व्योम पश्यति ॥१३॥\nस्वप्नवत्तच्च निर्धर्म मनागपि न भिद्यते ।\nतस्माच्चिद्व्योम चिद्व्योम शून्यत्वं गगनादिवत् ॥१४॥\nयदैव तत्परं ब्रह्म सर्वरूपविवर्जितम् ।\nतदेवैकं तथारूपमेवं सर्वतया स्थितम् ॥१५॥\nस्वप्नेऽनुभूयते चैतत्स्वप्नो ह्यात्मैव भासते ।\nनानाबोधमनानैव ब्रह्मैवामलमेव तत् ॥१६॥\nब्रह्मैवात्मनि चिद्भावाज्जीवत्वमिव कल्पयत् ।\nरूपमत्यजदेवाच्छं मनस्तामिव गच्छति ॥१७॥\nइदं सर्वं तनोतीव तच्च खात्मकमेव खम् ।\nभवतीव जगद्रूपं विकारीवाविकार्यपि ॥१८॥\nमन एव स्वयं ब्रह्मा स सर्गस्य हृदि स्थितः ।\nकरोत्यविरतं सर्वमजस्रं संहरत्यपि ॥१९॥\nपृथ्व्यादिरहितो यस्मिन्मनोहृद्यङ्गवर्जिते ।\nअन्यद्वा त्रिजगद्भाति यथा स्वप्ने निराकृति ॥२०॥\nदेहरूपजगद्रूपैरहमेकमनाकृति ।\nमनस्तिष्ठाम्यनन्तात्म बोधाबोधं पराभवम् ॥२१॥\nनेह पृथ्व्यादि नो देहो न चैवान्यास्ति दृश्यता ।\nजगत्तया केवलं खं मनः कचकचायते ॥२२॥\nविचार्यदृष्ट्यैतदपि न किंचिदपि विद्यते ।\nकेवलं भाति चिन्मात्रमात्मनात्मनि निर्घनम् ॥२३॥\nयतो वाचो निवर्तन्ते तूष्णींभावोऽवशिष्यते ।\nव्यवहार्यपि खात्मैव तद्वत्तिष्ठति मूकवत् ॥२४॥\nअनन्तापारपर्यन्ता चिन्मात्रपरमेष्टका ।\nतूष्णीं भूत्वा भवत्येष प्रबुद्धः पुरुषोत्तमः ॥२५॥\nअबुद्धिपूर्वं द्रवतो यथावर्तादयोऽम्भसि ।\nक्रियन्ते ब्रह्मणा तद्वच्चित्तबुद्ध्यादयो जडाः ॥२६॥\nअबुद्धिपूर्वं वातेन क्रियते स्पन्दनं यथा ।\nअनन्यदेवं बुद्ध्यादि क्रियते परमात्मना ॥२७॥\nअनन्यदात्मनो वायोर्यथा स्पन्दनमव्ययम् ।\nअनन्यदात्मनस्तद्वच्चिन्मात्रं परमात्मनः ॥२८॥\nचिद्व्योम ब्रह्मचिन्मात्रमात्मा चिति महानिति ।\nपरमात्मेति पर्याया ज्ञेया ज्ञानवतां वर ॥२९॥\nब्रह्मोन्मेषनिमेषात्म स्पन्दास्पन्दात्म वातवत् ।\nनिमेषो यादृगेवास्य समुन्मेषस्तथा जगत् ॥३०॥\nदृश्यमस्य समुन्मेषो दृश्याभावो निमेषणम् ।\nएकमेतन्निराकारं तद्द्वयोरप्युपक्षयात् ॥३१॥\nनिमेषोन्मेषयोरेकरूपमेव परं मतम् ।\nअतोऽस्ति दृश्यं नास्तीति सदसच्च सदा चितिः ॥३२॥\nनिमेषो नान्य उन्मेषान्नोन्मेषोऽपि निमेषतः ।\nब्रह्मणः सर्गवपुषो निमेषोन्मेषरूपिणः ॥३३॥\nतद्यथास्थितमेवेदं विद्धि शान्तमशेषतः ।\nअजातमजरं व्योम सौम्यं समसमं जगत् ॥३४॥\nचिदचित्यात्मकं व्योम रूपं कचकचायते ।\nचिन्नाम तदिदं भाति जगदित्येव तद्वपुः ॥३५॥\nन नश्यति न चोत्पन्नं दृश्यं नाप्यनुभूयते ।\nस्वयं चमत्करोत्यन्तः केवलं केवलैव चित् ॥३६॥\nमहाचिद्व्योममणिभा दृश्यनाम्नी निजाकरात् ।\nअनन्यान्येव भातापि भानुभास इवोष्णता ॥३७॥\nसुषुप्तं स्वप्नवद्भाति भाति ब्रह्मैव सर्गवत् ।\nसर्वमेकं शिवं शान्तं नानेवापि स्थितं स्फुरत् ॥३८॥\nयद्यत्संवेद्यते यादृक्सद्वाऽसद्वा यथा यदा ।\nतथानुभूयते तादृक्तत्सदस्त्वसदस्तु वा ॥३९॥\nअन्यथानुपपत्त्या चेत्कारणं परिकल्प्यते ।\nतत्स्वप्नाभो जगद्भावादन्यथा नोपपद्यते ॥४०॥\nप्रमातीतात्पराद्विश्वमनन्यदुदितं यतः ।\nप्रमातीतमिदं चैव किंचिन्नाभ्युदितं ततः ॥४१॥\nयस्य यद्रसिकं चित्तं तत्तथा तस्य गच्छति ।\nब्रह्मैकरसिकं तेन मनस्तत्तां समश्नुते ॥४२॥\nयच्चित्तो यद्गतप्राणो जनो भवति सर्वदा ।\nतत्तेन वस्त्विति ज्ञातं जानाति तदसौ स्फुटम् ॥४३॥\nब्रह्मैकरसिकं यत्स्यान्मनस्तत्तद्भवेत्क्षणात् ।\nयस्य यद्रसिकं चेतो बुद्धं तेन तदेव सत् ॥४४॥\nविश्रान्तं यस्य वै चित्तं जन्तोस्तत्परमार्थसत् ।\nव्यवहृत्यै करोत्यन्यत्सदाचारादतद्रसम् ॥४५॥\nद्वित्वैकत्वादिकलना नेह काचन विद्यते ।\nसत्तामात्रं च दृगियमितश्चेदलमीक्ष्यते ॥४६॥\nअदृश्यदृश्यसदसन्मूर्तामूर्तदृशामिह ।\nनैवास्ति न च नास्त्येव कर्ता भोक्ताऽथवा क्वचित् ॥४७॥\nइदमित्थमनाद्यन्तं जगत्पर्यायमात्मनि ।\nब्रह्मैकघनमाशान्तं स्थितं स्थाणुरिवाध्वनि ॥४८॥\nयदेव ब्रह्म बुद्ध्यादि तदेवैतन्निरञ्जनम् ।\nयदेव गगनं शान्तं शून्यं विद्धि तदेव तत् ॥४९॥\nकेशोण्ड्रकादयो व्योम्नि यथा सदसदात्मकाः ।\nद्वितामिवागता भान्ति परे बुद्ध्यादयस्तथा ॥५०॥\nतथा बुद्ध्यादि देहादि वेदनादि परापरे ।\nअनेकान्यप्यनन्यानि शून्यत्वानि यथाम्बरे ॥५१॥\nसुषुप्ताद्विशतः स्वप्नमेकनिद्रात्मनो यथा ।\nसर्गस्थस्यापि न द्वित्वं नैकत्वं ब्रह्मणस्तथा ॥५२॥\nएवमेव कचत्यच्छा छायेयं स्वा महाचितेः ।\nन च किंचन नामाङ्ग कचत्यच्छैवमास्थिता ॥५३॥\nचिद्व्योम्नि हि चिदाकाशमेव स्वममलं वपुः ।\nचेत्यं दृश्यमिवाभाति स्वप्नेष्विव यथास्थितम् ॥५४॥\nअन्यथानुपपत्त्यार्थकारणाभावतः स्वतः ।\nचिद्व्योमात्मानमेवादौ दृश्यमित्येव पश्यति ॥५५॥\nसर्गादावेव खात्मैव दृश्यं भाति निराकृति ।\nसंभ्रमः स्वप्नसंकल्पमिथ्याज्ञानेष्विवाभितः ॥५६॥\nस्वप्नवत्तच्च निर्धर्म मनागपि न भिद्यते ।\nविकार्यपि सधर्मापि चिद्व्योम्नो वस्तुनो मलात् ॥५७॥\nतत्स्वप्ननगराकारं सधर्माप्यसधर्मकम् ।\nशिवादनन्यमेवेत्थं स्थितमेव निरन्तरम् ॥५८॥\nदृश्यं स्वप्नाद्रिवत्स्वच्छं मनागपि न भिद्यते ।\nतस्माच्चिद्व्योमचिद्व्योम्नः शून्यत्वं गगनादिव ॥५९॥\nयदेव तत्परं ब्रह्म सर्वरूपविवर्जितम् ।\nतदेवेदं तथाभूतमेव सर्गतया स्थितम् ॥६०॥\nस्वप्नेऽनुभूयते चैतत्स्वप्ने ह्यात्मैव भासते ।\nपुरादित्वेन न तु सत्पुरादिरचितं तदा ॥६१॥\nस्वप्ने च प्रत्यभिज्ञायाः संस्कारस्य स्मृतेस्तथा ।\nन सत्ता तदिदं दृष्टमित्यर्थस्यात्यसंभवात् ॥६२॥\nतस्मादेतत्त्रयं त्यक्त्वा यद्भानं ब्रह्मसंविदः ।\nतस्य दृष्टार्थसादृश्यान्मूढैः स्मृत्यादितोहिता ॥६३॥\nयथा यत्रैव लहरी वारिण्येति पुनः पुनः ।\nतत्रैवैति तथा तद्वदनन्या खे परे जगत् ॥६४॥\nविधयः प्रतिषेधाश्च सर्व एव सदैव च ।\nविभक्ताश्च विमिश्राश्व परे सन्ति न सन्ति च ॥६५॥\nतस्मात्सद्ब्रह्म सर्वात्म किमिवात्र न विद्यते ।\nसैव सत्तैव सर्वात्म चैतदप्येतदात्मकम् ॥६६॥\nभ्रान्तस्य भ्रमणं भूमेर्न भूर्भ्रान्तैव वा गणैः ।\nन शाम्यति ज्ञातुरपि तथाभ्यासं विनात्र दृक् ॥६७॥\nशास्त्रस्यास्य तु यन्नाम वादनं तद्विनापरः ।\nअभ्यासो दृश्यसंशान्त्यै न भूतो न भविष्यति ॥६८॥\nन जीवन्न मृतं चित्तं रोधमायाति संसृतेः ।\nअविनाभाविदेहत्वाद्वोधात्त्वेतन्न पश्यति ॥६९॥\nसर्वदैवाविनाभावि चित्तं दृश्यशरीरयोः ।\nइह चामुत्र चैतस्य बोधान्ते शाम्यतः स्वयम् ॥७०॥\nचित्तदृश्यशरीराणि त्रीणि शाम्यन्ति बोधतः ।\nपवनस्पन्दसैन्यानि कारणाभावतो यथा ॥७१॥\nकारणं मौर्ख्यमेवास्य तच्चास्मादेव शास्त्रतः ।\nकिंचित्संस्कृतबुद्धीनां वाचितादेव शाम्यति ॥७२॥\nअबुद्धमुत्तरग्रन्थात्पूर्वं पूर्वं हि बुध्यते ।\nग्रन्थं पदपदार्थज्ञः खेदवान्न निवर्तते ॥७३॥\nउपायमिदमेवातो विद्धि शास्त्रं भ्रमक्षये ।\nअनन्यसाधारणतां गतमित्यनुभूयते ॥७४॥\nतस्मादस्मान्महाशास्त्राद्यथाशक्ति विचारयेत् ।\nभागौ द्वौ भागमेकं वा तेन दुःखक्षयो भवेत् ॥७५॥\nआरुषेयमिदमिति प्रमादाच्चेन्न रोचते ।\nतदन्यदात्मविज्ञानशास्त्रं किंचिद्विचारयेत् ॥७६॥\nअनर्थेनाविचारेण वयः कुर्यान्न भस्मसात् ।\nबोधेन ज्ञानसारेण दृश्यं कर्तव्यमात्मसात् ॥७७॥\nआयुषः क्षण एकोऽपि सर्वरत्नैर्न लभ्यते ।\nनीयते तद्वृथा येन प्रमादः सुमहानहो ॥७८॥\nअनुभूतमपि च नो स-\nदृश्यमिदं द्रष्टृसहितमपि ।\nस्वप्ननिजमरणबान्धव-\nरोदनमिव सदिव कचितमपि ॥७९॥"
  },
  {
    "text": "इत्यार्षे श्रीवासिष्ठमहारामायणे वा० दे० मो० नि० उ० अवि० वि० परमार्थगीतास्वद्वैतयुक्तिर्नाम पञ्चसप्तत्यधिकशततमः सर्गः ॥१७५॥"
  }
]
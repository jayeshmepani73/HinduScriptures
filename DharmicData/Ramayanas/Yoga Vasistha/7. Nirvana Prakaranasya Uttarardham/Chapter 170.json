[
  {
    "text": "श्रीराम उवाच ।\nब्रह्मन्कोऽस्य सुहृद्ब्रूहि येनासौ रमते सह ।\nरमणं किंस्वभावं स्यादुत रत्यात्म वास्य तत् ॥१॥\nश्रीवसिष्ठ उवाच ।\nस्वप्रवाहेहितं नाम स्वप्रायेहितनाम च ।\nस्वकर्म नाम चास्यास्ते मित्रमेकमकृत्रिमम् ॥२॥\nपितृवद्विहिताश्वासं दारा इव नियन्त्रणम् ।\nसंकटेषु दुरन्तेषु नित्यमव्यभिचारि च ॥३॥\nअशङ्कितोपचरणं सुसंपादितनिर्वृति ।\nकोपेष्वकोपनतया वितीर्णावर्जनामृतम् ॥४॥\nदुर्गदुर्गमदुर्वारदोषोद्धरणतत्परम् ।\nसर्वविश्वासरत्नानां कोश आशैशवोषितम् ॥५॥\nसहपांसुकृताक्रीडमाबाल्यादेव संगतम् ।\nविनिवारितदुश्चेष्टं पितृवद्रक्षणोन्मुखम् ॥६॥\nवह्नेरिवौष्ण्यं सौगन्ध्यं कुसुमस्येव सर्वदा ।\nअविनाभावि विमलं रवेरिव च वासरम् ॥७॥\nलालनैकरतं नित्ये पालनैकपरायणम् ।\nसर्वसंकटसंघट्टरक्षणैकसमुद्यतम् ॥८॥\nहेम्नोऽग्निरिव देहस्य सर्वावस्थस्य शुद्धिदम् ।\nइदं हेयमुपादेयमिति दर्शनतत्परम् ॥९॥\nआह्लादकमनिन्द्याभिः कथाभिरिव नागरम् ।\nसच्चेष्टामणिमाणिक्यभाण्डसंभारमन्दिरम् ॥१०॥\nसूर्यस्तम इवाजस्रमप्रदर्शयदप्रियम् ।\nअनुरक्ता महेलेव प्रियमेवाप्रदर्शयत् ॥११॥\nजनं प्रियंवदं कुर्वत्प्रियमेव समाचरत् ।\nपेशलं मधुरं स्निग्धमक्षुब्धमुदिताशयम् ॥१२॥\nलोकोपचारकं पूज्यं स्मितपूर्वाभिभाषणम् ।\nकामोपशान्तं सद्रूपं परमार्थैककारणम् ॥१३॥\nरणेऽज्ञानसमुद्भूते पूर्वं प्रहरणोद्यतम् ।\nअपूर्वनर्मनिर्माणलीलाललनलालकम् ॥१४॥\nपालकं शीलसाराणां दाराणां च कुलस्य च ।\nआधिव्याधिपरीतस्य चेतसोऽमृतमौषधम् ॥१५॥\nविशेषविद्यावैदग्ध्यवादवन्द्यविनोदनम् ।\nसमानकुलशीलत्वाद्द्विधाभाव इव स्थितम् ॥१६॥\nअनुरक्तान्नृपान्साधून्वदान्यान्कारयत्सदा ।\nयज्ञदानतपस्तीर्थन्यायार्थप्रेरणोन्मुखम् ॥१७॥\nपुत्रदारद्विजातिस्त्रीभृत्यबन्धुजनैः सह ।\nशुभभोजनपानार्हमुत्तमश्लाघ्यसंगति ॥१८॥\nभोगादिबद्धतृष्णत्वं दुःखदं विनिवारयत् ।\nसुस्निग्धसंकथोदारं समाश्वासोत्तमास्पदम् ॥१९॥\nईदृशेनात्ममित्रेण स कलत्रेण संयुतः ।\nस्वकर्मनाम्ना रमते स्वभावेनैव नेरितः ॥२०॥\nश्रीराम उवाच ।\nकलत्रमस्य मित्रस्य तदीयस्य मुनीश्वर ।\nकिं तत्किंरूपमेव स्यात्समासेनेव मे वद ॥२१॥\nश्रीवसिष्ठ उवाच ।\nस्नानदानतपोध्याननामानोऽस्य महामते ।\nसन्ति पुत्रा महात्मानः स्वनुरक्ताखिलप्रजाः ॥२२॥\nचन्द्रलेखेव लोकस्य दृष्ट्यैवाह्लाददायिनी ।\nअविनाभाविनी भार्या मुदितास्यानुरागिणी ॥२३॥\nकरुणाकारणाकीर्णधना हृदयहारिणी ।\nआनन्दजननी चास्य वयस्याऽव्यभिचारिणी ॥२४॥\nसमतास्य मता नित्यमास्ते हृदयवल्लभा ।\nप्रतीहारी पुरः प्रह्वा संमुखं सुखदायिनी ॥२५॥\nधैर्ये धर्मे च धीः साधो नित्यमाधीयते च या ।\nसास्य धीरस्य धुर्यस्य पुरो धन्यस्य धावति ॥२६॥\nअस्य सन्ना समं स्कन्धे सर्वदैव महौजसः ।\nविषयारिजये राज्ञो मैत्री मन्त्रप्रदायिनी ॥२७॥\nकार्याणामार्यमर्यादाचार्या चातुर्यशालिनी ।\nसर्वेषामस्य मान्यस्य सत्यता स्वार्थदायिनी ॥२८॥\nइत्येवंपरिवारेण मित्रेण सह मन्त्रिणा ।\nस्वकर्मणा व्यवहरन्न हृष्यति न कुप्यति ॥२९॥\nस यथास्थितमेवास्ते विनिर्वाणमना मुनिः ।\nचित्रार्पित इवाजस्रं लोके व्यवहरन्नपि ॥३०॥\nवस्तुशून्येषु वादेषु मूकः शैलमयो यथा ।\nनिष्प्रयोजनशब्देषु परं बाधिर्यमागतः ॥३१॥\nलोकाचारविरुद्धेषु शवं सकलकर्मसु ।\nआर्याचारविचारेषु वासुकिर्वा बृहस्पतिः ॥३२॥\nप्रवृत्तवाक्पुण्यकथो जिह्मानां प्रतिभानवान् ।\nनिमेषेणैव निर्णेता वक्ताशु बहु वस्तुनः ॥३३॥\nसमदृष्टिरुदारात्मा वदान्यः संविभागवान् ।\nपेशलस्निग्धमधुरः सुन्दरः पुण्यकीर्तनः ॥३४॥\nस्वभाव एषैव भवेत्प्रबुद्ध-\nधियां प्रयत्नेन तु नेदृशास्ते ।\nभवन्ति नेन्द्वर्कहुताशनाद्याः\nक्वचित्परप्रेरणया प्रकाशाः ॥३५॥"
  },
  {
    "text": "इत्यार्षे श्रीवासिष्ठमहारामायणे वा० दे० मो० नि० उ० अवि० वि० तत्त्वज्ञव्यवहारवर्णनं नाम सप्तत्यधिकशततमः सर्गः ॥१७०॥"
  }
]
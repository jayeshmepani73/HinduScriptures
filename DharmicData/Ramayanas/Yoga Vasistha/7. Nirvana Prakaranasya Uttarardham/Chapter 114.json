[
  {
    "text": "श्रीवसिष्ठ उवाच ।\nअथ तेषां तदा तत्र ततस्तांस्तानदर्शयन् ।\nपार्श्वगा वनवृक्षाब्धिशैलमेघवनेचरान् ॥१॥\nदेव पश्यास्य शैलस्य येयमभ्रंकषाग्रभूः ।\nसमरुन्मध्यदेशादेरश्मदेशमुपेयुषः ॥२॥\nइमा बकुलपुन्नागनालिकेरकुलाकुलाः ।\nविपिनावलयो वान्तविविधामोदमारुताः ॥३॥\nलुनात्युपत्यकां वार्धिः शैलशालिशिलावलीः ।\nवनालीर्लहरीदात्रैरापादफलपल्लवाः ॥४॥\nअधित्यकासु मेघालीर्नृत्यतां स्वाम्बुभूभृताम् ।\nधुनोति जलधिर्बालो गृहधूमावलीमिव ॥५॥\nराकाब्धिपूरसंप्रोतशङ्खशाखास्तटद्रुमाः ।\nचन्द्रबिम्बफलाः कल्पवृक्षा इव विभान्त्यमी ॥६॥\nरत्नपुष्पभरापूर्णरक्तपल्लवपाणयः ।\nभवन्तं पूजयन्तीव लतादारान्विता द्रुमाः ॥७॥\nप्रोतोर्मिमकरग्रासैर्दृषद्दन्तैरागुहामुखैः ।\nऋक्षवानृक्षवद्भूभृद्धत्ते घुरघुरारवम् ॥८॥\nमहेन्द्रो मन्द्रगर्जाभिरभिक्षिपति गर्जतः ।\nपर्जन्यानूर्जितो जन्यः प्रतिजन्यान्यथा जडैः ॥९॥\nचन्दनारूषितः श्रीमाञ्जेतुं जलधिवेल्लनाः ।\nसमुद्यत इवोच्चोऽसौ मल्लो मलयपर्वतः ॥१०॥\nसर्वतः कचितोऽजस्रं रत्नवीचिभिरम्बुधिः ।\nभूरत्नवलयभ्रान्त्या प्रेक्ष्यते सूर्यमार्गगैः ॥११॥\nसरन्ति रत्नमूर्धानश्चलकानिलपायिनः ।\nवानपूराः पर्वतकाः सर्पा इव नतोन्नतैः ॥१२॥\nभ्रमन्तो वीचिश्रृङ्गेषु मकरेभाः करोत्कटैः ।\nहरन्ति सीकराम्भोदा मेघानुद्राविता इव ॥१३॥\nआवर्तवलिताकारः सीकरोत्करकीर्णदिक् ।\nपूर्णत्वात्तु शिरोऽशक्तो म्रियतेऽत्युत्करः करी ॥१४॥\nविविधप्राणिसंपूर्णाः सजलाद्रिनतोन्नताः ।\nयथैवाम्भोधयः सर्वास्तथैव द्वीपभूमयः ॥१५॥\nआवर्तानात्मनोऽनन्यानप्यन्यानिव भास्वरान् ।\nगृह्यमाणानसद्रूपान्दृश्यमानानपि स्फुटान् ॥१६॥\nतरङ्गतरलानन्तर्जडानप्यम्बुधिश्चलान् ।\nधत्ते ब्रह्मजगन्तीव सान्तानप्यन्तवर्जितान् ॥१७॥\nयानन्तरिन्द्रवद्भानुमणीन्धत्तेऽम्बुधिर्बहून् ।\nमन्थापहृतसर्वस्वो देवेभ्यः परिरक्षितान् ॥१८॥\nदृश्यमानान्महातेजस्तथा पातालतोऽप्यलम् ।\nप्रतिबिम्बविभंग्यान्तरसत्यानिव गोपितान् ॥१९॥\nतेषां मध्यादेकमेकं प्रत्यहं पश्चिमार्णवे ।\nनिक्षेपाय क्षिपति यं तेन मन्ये दिनं भवेत् ॥२०॥\nनानादिग्देशपयसामब्धौ साधुसमागमः ।\nयात्रायामिव लोकानां मिथः कलकलान्वितः ॥२१॥\nजलेचरावरा नूनं सागरार्णवसंगमे ।\nअन्योन्यवेल्लनाद्युद्धं न कदाचन शाम्यति ॥२२॥\nताम्यत्तिमितरङ्गाग्रनर्तनावर्तविभ्रमम् ।\nवलयन्वायुरायाति वान्तसीकरमौक्तिकैः ॥२३॥\nसरिन्मुक्तालतामध्यमध्यस्थाब्दमणीश्वराः ।\nदीर्घाः खणखणायन्ते चञ्चलाः सर्वतोऽम्बुधेः ॥२४॥\nमहेन्द्राद्रेर्गुहागेहपरावृत्तार्णवाध्वनाम् ।\nभांकारिण्यो भुवः सिद्धसाध्यानां सुसुखावहः ॥२५॥\nमन्दरः कन्दरोद्गीर्णैः प्रसरैर्मातरिश्वनः ।\nकम्पाकुलवनाभोगः पुष्पमेघांस्तनोति खे ॥२६॥\nचूतनीपकदम्बाढ्यगन्धमादनकन्दरान् ।\nविशन्ति मेघहरिणास्तडित्तरललोचनाः ॥२७॥\nहिमवत्कन्दरोद्गीर्णा वल्लीवलयताण्डवम् ।\nतन्वाना वायवो यान्ति विभिन्नाब्दाब्धिवीचयः ॥२८॥\nतात चूतकदम्बाग्रपरामर्शसुगन्धयः ।\nवलयन्त्यब्धिकल्लोलान्गन्धमादनवायवः ॥२९॥\nजलदान्वलयन्वायुरलकालकतां गतान् ।\nइत आयाति पुष्पाभ्रं रचयन्वनवीथिषु ॥३०॥\nकुन्दमन्दारसंदोहमधुरामोदमन्थरान् ।\nतुषारसीकरोन्मिश्रानिवात्र कलयानिलान् ॥३१॥\nनालिकेरलतालास्यलब्धतिक्तसुगन्धयः ।\nपतन्ति पवनाः पश्य पारसीकपुरीः पुरा ॥३२॥\nधुन्वानाः पुष्पितेशानवनकर्पूरवारिदान्।\nचालयन्तोऽनिला वान्ति कैलासकमलाकरान् ॥३३॥\nकरीन्द्रकुम्भनिष्क्रान्तमदमन्थरमूर्तयः ।\nइमे शुकशुकायन्ते विन्ध्यकन्दरवायवः ॥३४॥\nशबरीणां शरीरेषु शीर्णपर्णोत्करे गिरौ ।\nनाराचैः पर्णशबरैर्वनाली नगरायते ॥३५॥\nअब्ध्यद्रिसरिदम्भोदवनलेखाङ्गिका दिशः ।\nत्वत्प्रतापबलैरेता हसन्तीवार्करश्मिभिः ॥३६॥\nअत्रोपशैलवनवीथिषु पुष्पशय्या\nविद्याधरीविरचिताः परिवर्णयन्ति ।\nपार्श्वद्वयस्थपरिवृत्तपदात्समुद्रा-\nद्व्यावृत्तमुग्धवनितापुरुषायितानि ॥३७॥"
  },
  {
    "text": "इत्यार्षे श्रीवासिष्ठमहारामायणे वा० दे० मो० निर्वा० उ० अवि० विप० दिग्दर्शनं नाम चतुर्दशाधिकशततमः सर्गः ॥११४॥"
  }
]
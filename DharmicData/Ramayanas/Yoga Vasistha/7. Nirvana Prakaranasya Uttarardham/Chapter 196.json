[
  {
    "text": "श्रीवाल्मीकिरुवाच ।\nएवमुक्त्वा महाबुद्धे रामो राजीवलोचनः ।\nमुहूर्तमात्रं विश्रम्य तूष्णीं स्थित्वा परे पदे ॥१॥\nपरमां तृप्तिमापन्नो विश्रान्तः परमात्मनि ।\nमुनिं पुनरपृच्छत्तं जानन्नपि हि लीलया ॥२॥\nश्रीराम उवाच ।\nभगवन्संशयाम्भोदशरत्काल मुनीश्वर ।\nइदानीं संशयोऽयं मे जातो मनसि पेलवः ॥३॥\nएवमेतन्महाज्ञानं संसारार्णवतारणम् ।\nसमस्तमेव वाग्जालं समतीत्यावतिष्ठते ॥४॥\nयदिदं किल सद्ब्रह्म स्वसंविन्मात्रनिश्चयम् ।\nतदवाच्यं किल गिरां महतामपि मानद ॥५॥\nएवं स्थिते परं ज्ञेयं सर्वसंकल्पनोज्झितम् ।\nस्वसंवित्तुर्यतन्मात्रलभ्यं दुर्गमतां गतम् ॥६॥\nप्रतियोगिव्यवच्छेदसंख्याभेदैषिणां किल ।\nकथं शास्त्रपदैस्तुच्छैः सविकल्पैरवाप्यते ॥७॥\nविकल्पसारशब्दाद्यैर्ज्ञान शास्त्रैर्न लभ्यते ।\nतत्किमर्थमनर्थाय गुरुशास्त्रादि कल्पितम् ॥८॥\nगुरुशास्त्रादिविज्ञाने कारणं वास्त्यकारणम् ।\nतदत्र निश्चयं ब्रह्मन्ब्रूहि मे वदतां वर ॥९॥\nश्रीवसिष्ठ उवाच ।\nएवमेतन्महाबाहो न शास्त्रं ज्ञानकारणम् ।\nनानाशब्दमयं शास्त्रमनाम च परं पदम् ॥१०॥\nतथापि राघवश्रेष्ठ यथैतद्धेतुतां गतम् ।\nशास्त्राद्युत्तमबोधस्य तत्समासेन मे श्रृणु ॥११॥\nसन्ति क्वचिद्वैवधिकाः कीरकाश्चिरदुर्भगाः ।\nदुःखेनाभ्यागताः शोषं ग्रीष्मेणेव जरद्द्रुमाः ॥१२॥\nदारिद्र्येण दुरन्तेन कन्थासंस्थानकारिणा ।\nदीनाननाशयाः पद्मा निर्गतेनेव वारिणा ॥१३॥\nदौर्गत्यपरितप्तास्ते जीवितार्थमचिन्तयन् ।\nजठरस्य कया युक्त्या वयं कुर्मः प्रपूरणम् ॥१४॥\nइति संचिन्त्य विधिना दिनान्तेन दिनं प्रति ।\nदारुभारेण जीवामो विक्रीतेनेति संस्थिताः ॥१५॥\nइति संचिन्त्य ते जग्मुर्दार्वर्थं विपिनान्तरम् ।\nययैवाजीव्यते युक्त्या सैवापदि विराजते ॥१६॥\nइति ते प्रत्यहं गत्वा काननं भवचारिणः ।\nदारूण्यानीय विक्रीय चक्रुर्देहस्य धारणम् ॥१७॥\nयत्प्रयान्ति वनान्तं ते तस्मिन्सन्त्यखिलानि हि ।\nगुप्तागुप्तानि रत्नानि दारूणि कनकानि च ॥१८॥\nतेषां भारभृतां मध्यात्केचित्कतिपयैर्वनात् ।\nजातरूपाणि रत्नानि तानि संप्राप्नुवन्ति हि ॥१९॥\nकेचिच्चन्दनदारूणि केचित्पुष्पाणि मानद ।\nकेचित्फलानि विक्रीय जीवन्ति चिरकीरकाः ॥२०॥\nकेचित्सर्वमनासाद्य दुर्दारूण्येव दुर्धियः ।\nनीत्वा विक्रीय जीवन्ति वनवीथ्युपजीविनः ॥२१॥\nदार्वर्थमुद्यताः सर्वे ते संप्राप्य महावनम् ।\nकेचित्प्राप्य स्थिताः सर्वे झटित्येवं गतज्वरम् ॥२२॥\nइति यावदजस्रं ते सेवन्ते तन्महावनम् ।\nप्रदेशात्तावदेकस्मात्प्राप्तश्चिन्तामणिर्मणिः ॥२३॥\nतस्माच्चिन्तामणेः प्राप्ताः समग्रा विभवश्रियः ।\nपरमं सुखमायातास्तत्र ते संस्थिताः सुखम् ॥२४॥\nदार्वर्थमुद्यताः सन्तः प्राप्य सर्वार्थदं मणिम् ।\nसुखं तिष्ठन्ति निर्द्वन्द्वा दिवि देववरा इव ॥२५॥\nसर्वार्थसारपरिपूर्णतया तया ते\nकाष्ठोद्यमाधिगतसन्मणयो महान्तः ।\nतिष्ठन्ति शान्तभयमोहविषाददुःख-\nमानन्दमन्थरधियः समतामुपेताः ॥२६॥"
  },
  {
    "text": "इत्यार्षे श्रीवासि० वा० दे० मो० नि उ० काष्ठवैवधिकोपाख्याने चिन्तामणिलाभो नाम षष्णवत्यधिकशततमः सर्गः ॥१९६॥"
  }
]
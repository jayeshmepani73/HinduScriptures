[
  {
    "text": "कुन्ददन्त उवाच ।\nततः पृष्टो मया तत्र स गौर्याश्रमतापसः ।\nतापसंशुष्कदर्भाग्रजराजर्जरमूर्धजः ॥१॥\nएकैव सप्तद्वीपास्ति वसुधा यत्र तत्र ते ।\nसप्तद्वीपेश्वरा अष्टौ भवन्ति कथमुत्तमाः ॥२॥\nयस्य जीवस्य सदनान्नास्ति निर्गमनं बहिः ।\nस करोति कथं सप्तद्वीपेशत्वेन दिग्जयम् ॥३॥\nयैर्वरा वरदैर्दत्ताः शापस्ते तद्विरुद्धताम् ।\nकथं गच्छन्ति गच्छन्ति कथं छाया हि तापताम् ॥४॥\nमिथोऽशक्यां कथं धर्मौ स्थितिमेकत्र गच्छतः ।\nआधार एवाधेयत्वं करोति कथमात्मनि ॥५॥\nगौर्याश्रमतापस उवाच ।\nसंपश्यसि किमेतेषां भो साधो शृण्वनन्तरम् ।\nअष्टमेऽस्मिन्सुसंप्राप्ते तं प्रदेशं सबान्धवम् ॥६॥\nइतो भवन्तौ तं देशमासाद्य सुखसंस्थितौ ।\nस्वबन्धुसुखसंस्थानौ कंचित्कालं भविष्यतः ॥७॥\nततस्तेऽष्टौ मरिष्यन्ति भ्रातरः क्रमशो गृहे ।\nबन्धवोऽथ करिष्यन्ति तेषां देहांस्तदग्निसात् ॥८॥\nतेषां ते संविदाकाशाः पृथक्पृथगवस्थिताः ।\nमुहूर्तमात्रं स्थास्यन्ति सुषुप्तस्था जडा इव ॥९॥\nएतस्मिन्नन्तरे तेषां तानि कर्माणि धर्मतः ।\nएकत्र संघटिष्यन्ति वरशापात्मकानि खे ॥१०॥\nकर्माणि तान्यधिष्ठातृदेवरूपाणि पेटकम् ।\nवरशापशरीराणि करिष्यन्ति पृथक् पृथक् ॥११॥\nवरास्तेऽत्र गमिष्यन्ति सुभगाः पद्मपाणयः ।\nब्रह्मदण्डायुधाश्चन्द्रधवलाङ्गाश्चतुर्भुजाः ॥१२॥\nशापास्तत्र भविष्यन्ति त्रिनेत्राः शूलपाणयः ।\nभीषणाः कृष्णमेघाभा द्विभुजा भ्रुकुटीमुखाः ॥१३॥\nवरा वदिष्यन्ति ।\nसुदूरं गम्यतां शापाः कालोऽस्माकमुपागतः ।\nक्रतूनामिव तन्नाम कः समर्थोऽतिवर्तितुम् ॥१४॥\nशापा वदिष्यन्ति ।\nगम्यतां हे वरा दूरं कालोऽस्माकमुपागतः ।\nक्रतूनामिव तन्नाम कः समर्थोऽतिवर्तितुम् ॥१५॥\nवरा वदिष्यन्ति ।\nकृता भवन्तो मुनिना वयं दिनकृता कृताः ।\nमुनीनां चाधिको देवो भगवन्तं पुरा यतः ॥१५॥\nप्रवदत्सु वरेष्वेवं शापाः कुद्धधियो वरान् ।\nविवस्वता कृता यूयं वयं रुद्रांशतः कृताः ॥१७॥\nदेवानामधिको रुद्रो रुद्रांशप्रभवो मुनिः ।\nइत्युक्त्वा प्रोद्यता तेषां चक्रुः शृङ्गाण्यगा इव ॥१८॥\nशापेषूद्यतशृङ्गेषु वरा इदमरातिषु ।\nविहसन्तः प्रवक्ष्यन्ति प्रमेयीकृतनिश्चयम् ॥१९॥\nहे शापाः पापतां त्यक्त्वा कार्यस्यान्तो विचार्यताम् ।\nयत्कार्यं कलहस्यान्ते तदेवादौ विचार्यताम्॥\nपितामहपुरीं गत्वा कलहान्ते विनिर्णयः ।\nकर्तव्योऽस्माभिरेतत्किमादौ नेह विधीयते ॥२१॥\nशापैर्वरोक्तमाकर्ण्य बाढमित्युररीकृतम् ।\nको न गृह्णाति मूऽढोऽपि वाक्यं युक्तिसमन्वितम् ॥२२॥\nततः शापा वरैः सार्ध यास्यन्ति ब्रह्मणः पुरम् ।\nमहानुभावा हि गतिः सदा संदेहनाशने ॥२३॥\nप्रणामपूर्वं तत्सर्वं यथावृत्तं परस्परम् ।\nब्रह्मणे कथयिष्यन्ति श्रुत्वा तेषां स वक्ष्यति ॥२४॥\nब्रह्मोवाच ।\nवरशापाधिपा भो भो येऽन्तःसारा जयन्ति ते॥\nकेऽन्तःसारा इति मिथो नूनमन्विष्यतां स्वयम् ॥२५॥\nइति श्रुत्वा प्रविष्टास्ते सारतां समवेक्षितुम् ।\nवराणां हृदयं शापाः शापानां हृदयं वराः ॥२६॥\nते परस्परमन्विष्य स्वयं हृदयसारताम् ।\nज्ञात्वा च समवायेन प्रवक्ष्यन्ति पितामहम् ॥२७॥\nशापा वक्ष्यन्ति ।\nजिताः प्रजानाथ वयं नान्तःसारा वयं यतः ।\nअन्तःसारा वरा एव वज्रस्तम्भा इवाचलाः ॥२८॥\nवयं किलेमे भगवन्वराः शापाश्च सर्वदा ।\nननु संविन्मया एव देहोऽन्योऽस्माकमस्ति नो ॥२९॥\nवरदस्य हि या संविद्वरो दत्त इति स्थिता ।\nसैवार्थिनि मया लब्धो वरोऽयमिति तिष्ठति ॥३०॥\nविज्ञप्तिमात्रकचनं देहं सैव फलं ततः ।\nपश्यत्यनुभवत्यत्ति देशकालशतभ्रमैः ॥३१॥\nवरदात्मा गृहीतत्वाच्चित्कालान्तरसंभृता ।\nयदा तदान्तःसारासौ दुर्जया न तु शापजा ॥३२॥\nवरप्रदानं वरदैर्वरदानां वरार्थिभिः ।\nयदा सुचिरमभ्यस्तं वराणां सारता तदा ॥३३॥\nयदेव सुचिरं संविदभ्यस्यति तदेव सा ।\nसारमेवाशु भवति भवत्याशु च तन्मयी ॥३४॥\nशुद्धानामतिशुद्धैव संविज्जयति संविदाम् ।\nअशुद्धानां त्वशुद्धैव कालात्साम्यं न विद्यते ॥३५॥\nक्षणांशेनापि यो ज्येष्ठो न्यायस्तेनावपूर्यते ।\nनार्थे न्यायान्तरं किंचित्कर्तुमुत्सहते मदम् ॥३६॥\nसमेनोभयकोटिस्थं मिश्रं वस्तु भवेत्समम् ।\nवरशापविलासेन क्षीरमिश्रं यथा पयः ॥३७॥\nसमाभ्यां वरशापाभ्यामथवा चिद्द्विरूपताम् ।\nस्वयमेवानुभवति स्वप्नेष्विव पुरात्मिका ॥३८॥\nशिक्षितं त्वत्त एवेति यत्तदेव तव प्रभो ।\nपुनः प्रतीपं पठितं शीघ्रं यामो नमोऽस्तु ते ॥३९॥\nइत्युक्त्वा स स्वयंशापः क्वापि शापगणो ययौ ।\nप्रशान्ते तिमिरे दृष्टे व्योम्नि केशोण्ड्रकं यथा ॥४०॥\nअथान्यो वरपूगोऽत्र गृहनिर्गमरोधकः ।\nस्थानिस्थानमिवादेशः समानार्थोऽभ्यपूरयत् ॥४१॥\nशापस्थानका वदिष्यन्ति ।\nसप्तद्वीपेशजीवानां निर्याणं शवसद्मनः ।\nदेवेश विद्मो न वयमन्धकूपादिवाम्भसाम् ॥४२॥\nसप्तद्वीपेश्वरानेतानिमे द्वीपेषु सद्मसु ।\nकारयन्ति वरा वर्या वीरा दिग्विजयं रणे ॥४३॥\nतदेवमनिवार्येऽस्मिन्विरोधे विबुधेश्वर ।\nयदनुष्ठेयमस्माभिस्तदादिश शिवाय नः ॥४४॥\nब्रह्मोवाच ।\nसप्तद्वीपेश्वरवरा गृहरोधवराश्च हे ।\nकामः संपन्न एवेह भवतां भवतामपि। ॥४५॥\nव्रजतैतदपेक्षत्वं यावन्नेष्टावपि क्षणात् ।\nचिरं चिराय सदने सप्तद्वीपेश्वराः स्थिताः ॥४६॥\nसमनन्तरमेवैते देहपातात्स्वसद्मसु ।\nसप्तद्वीपेश्वराः सर्वे संपन्नाः परमं वराः ॥४७॥\nसर्वे वरा वदिष्यन्ति ।\nकुतो भूमण्डलान्यष्टौ सप्तद्वीपानि भूतयः ।\nएकमेवेह भूपीठं श्रुतं दृष्टं च नेतरत् ॥४८॥\nकथं चैतानि तिष्ठन्ति कस्मिंश्चिद्गृहकोशके ।\nपद्माक्षकोशके सूक्ष्मे कथं भान्ति मतंगजाः ॥४९॥\nब्रह्मोवाच ।\nयुक्तं युष्माभिरस्माभिः सर्वं व्योमात्मकं जगत् ।\nस्थितं चित्परमाण्वन्तरन्तःस्वप्नोऽनुभूयते ॥५०॥\nभाति यत्परमस्याणोरन्तस्थस्वगृहोदरे ।\nस्फुरितं तत्किमाश्चर्य कः स्मयः प्रकृतेः क्रमे ॥५१॥\nमृतेरनन्तरं भाति यथास्थितमिदं जगत् ।\nशून्यास्मैव घनाकारं तस्मिन्नेव क्षणे चितः ॥५२॥\nअणावपि जगन्माति यत्र तत्र गृहोदरे ।\nसप्तद्वीपा वसुमती कचतीति किमद्भुतम् ॥५३॥\nयद्भातीदं च चित्तत्त्वं जगत्त्वं न जगत्क्वचित् ।\nचिन्मात्रमेव तद्भाति शून्यत्वेन यथाम्बरम् ॥५४॥\nइति ते ब्रह्मणा प्रोक्ता वरदेन वरास्ततः ।\nतानाधिभौतिकभ्रान्तिमयान्संत्यज्य देहकान् ॥५५॥\nप्रणम्याजं समं जग्मुरातिवाहिकदेहिनः ।\nसप्तद्वीपे च देवानां गृहकोशान्कचज्जनान् ॥५६॥\nयावत्ते तत्र संपन्नाः सप्तद्वीपाधिनायकाः ।\nअष्टावपीष्टापुष्टानां दिनाष्टकमहीभुजाम् ॥५७॥\nते परस्परमज्ञाता अज्ञाश्चान्योन्यबन्धवः ।\nअन्योन्यभूमण्डलगा अन्योन्याभिमते हिताः ॥५८॥\nतेषां कश्चिद्गृहस्यान्तरेव तारुण्यसुन्दरः ।\nउज्जयिन्यां महापुर्यां राजधान्यां सुखे स्थितः ॥५९॥\nशाकद्वीपास्पदः कश्चिन्नागलोकजिगीषया ।\nविचरत्यब्धिजठरे सर्वदिग्विजयोद्यतः ॥६०॥\nकुशद्वीपराजधान्यां निराधिः सकलप्रजाः ।\nकृतदिग्विजयः कश्चित्सुप्तः कान्तावलम्बितः ॥६१॥\nशाल्मलिद्वीपशैलेन्द्रशिरःपुर्याः सरोवरे ।\nजललीलारतः कश्चित्सहविद्याधरीगणैः ॥६२॥\nक्रौञ्चद्वीपे हेमपुरे सप्तद्वीपविवर्धिते ।\nप्रवृत्तो वाजिमेधेन कश्चिद्यष्टुं दिनाष्टकम् ॥६३॥\nउद्यतः शाल्मलिद्वीपे कश्चिद्द्वीपान्तचारिणा ।\nयोद्धुमुद्धृतदिग्दन्तिदन्ताकृष्टकुलाचलः ॥६४॥\nगोमेदद्वीपकः कश्चित्पुष्करद्वीपराट् सुताम् ।\nसमानेतुं वशाद्याति कषत्सेनोऽष्टमोऽभवत् ॥६५॥\nपुष्करद्वीपकः कश्चिल्लोकालोकाद्रिभूभुजः ।\nदूतेन सह निर्यातो धनभूमिदिदृक्षया ॥६६॥\nप्रत्येकमित्थमेतेषां द्वीपद्वीपाधिनाथताम् ।\nकुर्वतां स्वगृहाकाशे दृष्ट्वा स्वप्रतिभोचिताम् ॥६७॥\nत्यक्ताभिमानिकाकारा द्विविधा वरास्ततः ।\nतत्संविद्भिर्गृहेष्वन्तरेकतां खानि खैरिव ॥६८॥\nयास्यन्ति ते भविष्यन्ति संप्राप्ताभिमताश्चिरम् ।\nसप्तद्वीपेश्वरास्तुष्टा नन्वष्टावपि तुष्टिमत् ॥६९॥\nइत्येते प्रविकसितोदितक्रियार्थाः\nप्राप्स्यन्ति प्रविततबुद्धयस्तपोभिः ।\nअन्तर्यत्स्फुरति विदस्तदेव बाह्ये\nनाप्तं कैस्तदुचितकर्मभिः किलेति ॥७०॥"
  },
  {
    "text": "इत्यार्षे श्रीवासिष्ठ० वा० दे० मो० नि० उ० ब्रह्म० ताप० द्वीपसप्तकाष्टकवर्णनं नाम त्र्यशीत्यधिकशततमः सर्गः ॥१८३॥"
  }
]
[
  {
    "text": "भुशुण्ड उवाच ।\nविद्धि त्वं चेतनादेव चेतनेतरचेतनम् ।\nजलेऽग्निरिव चिज्जाड्ये नातो भिन्ने मनागपि ॥१॥\nतद्वेदनावेदनयोरभेदात्स्वस्थमास्यताम् ।\nनिर्यन्त्रमेव चित्रस्थज्ञप्तिवद्व्योममध्यवत् ॥२॥\nब्रह्मण्यशेषशक्तित्वादचित्त्वं विद्यते तथा ।\nअक्षुब्धे विमले तोये भाविफेनलवो यथा ॥३॥\nन कारणं विनोदेति जलात्फेनलवो यथा ।\nन कारणं विनोदेति सर्गादि ब्रह्मणस्तथा ॥४॥\nन च कारणमस्त्यत्र सर्गवृत्तावकारणे ।\nनातः संजायते किंचिज्जगदादिर्न नश्यति ॥५॥\nअत्यन्तं कारणाभावान्न किंचिज्जायते जगत् ।\nमरावम्ब्विव नास्त्येव दृष्टमप्यग्रतो जगत् ॥६॥\nब्रह्मानन्तमजं शान्तमतोऽस्तीदं न सर्गधीः ।\nकारणाभावतस्तेन ब्रह्मैवेदमखण्डितम् ॥७॥\nअतः शिलोदराभोऽसि व्योमकोशोपमोपि च ।\nब्रह्मैकघनरूपत्वादजोऽनवयवोऽसि च ॥८॥\nज्ञोऽसि किंचिन्न किंचिद्वा निःशङ्कमलमास्यताम् ।\nअचेतनाचिदाभासे शाम्यतामात्मनात्मनि ॥९॥\nनित्यानन्दतयाऽजस्य कारणं नास्ति कार्यकृत् ।\nसर्गाद्यसंभवे तस्माद्यदस्ति तदजं शिवम् ॥१०॥\nअजो येषां तु चिद्रूपो नास्ति मौर्ख्यविलासिनाम् ।\nसर्गनाशे समुत्पन्ने किं तेषां प्र विचार्यते ॥११॥\nयत्र यत्र परं ब्रह्म तत्र सन्ति जगन्ति हि ।\nजगच्छब्दार्थरूपेण मुक्तान्येवंविधानि च ॥१२॥\nतृणे काष्ठे जले कुड्ये सर्वत्रैव परं स्थितम् ।\nसर्वत्रैव च सर्गौघः परिप्रोतः स्थितो मिथः ॥१३॥\nब्रह्मणः कः स्वभावोऽसाविति वक्तुं न युज्यते ।\nअनन्ते परमे तत्त्वे स्वत्वास्वत्वात्यसंभवात् ॥१४॥\nअभावसव्यपेक्षस्य भावस्यासंभवादपि ।\nपदं बध्नन्ति नानन्ते स्वभावाद्या दुरुक्तयः ॥१५॥\nअस्वत्वाभावयोर्नित्येऽनन्तेऽत्यन्तमसंभवात् ।\nस्वत्वभावेषु सिद्धेषु स्वभावोक्तिर्न तिष्ठति ॥१६॥\nनाहन्त्वं लभ्यते साधो बुद्ध्यालोके निरीक्षितम् ।\nअसदेव कुतोऽप्येतद्बालयक्ष इवोदितम् ॥१७॥\nमुक्तं त्वहन्त्वशब्दार्थैर्लभ्यते यच्च तत्परम् ।\nयुक्तं त्वहन्त्वशब्दार्थैः प्रेक्ष्यमाणं विलीयते ॥१८॥\nभेदो जगद्ब्रह्मदृशोरभेदः पर्यायशब्दार्थविलासतुल्यः ।\nसंकल्पमात्रं कथितो न सत्यो यथानयोर्वै कटकत्वहेम्नोः ॥१९॥"
  },
  {
    "text": "इत्यार्षे श्रीवासिष्ठमहारामायणे वा० दे० मो० निर्वाणप्रकरणे उ० वि० स्वर्गापवर्गप्रतिपत्तियोगोपदेशो नाम दशमः सर्गः ॥१०॥"
  }
]
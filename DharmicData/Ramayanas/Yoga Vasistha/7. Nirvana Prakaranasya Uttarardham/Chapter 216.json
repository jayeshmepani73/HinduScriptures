[
  {
    "text": "श्रीवाल्मीकिरुवाच ।\nएतत्ते कथितं राजन्कुम्भयोनेः सुभाषितम् ।\nअमुना तत्त्वमार्गेण तत्पदं प्राप्स्यसि ध्रुवम् ॥१॥\nराजोवाच ।\nभगवन्भवतो दृष्टिर्भवबन्धविनाशनी ।\nआलोकितो यया चाहमुत्तीर्णोऽस्मि भवाम्बुधेः ॥२॥\nदेवदूत उवाच ।\nइत्युक्त्वासौ ततो राजा विस्मयोत्फुल्ललोचनः ।\nउवाच वचनं मां तु मधुर श्लक्ष्णया गिरा ॥३॥\nराजोवाच ।\nदेवदूत नमस्तुभ्यं कुशलं चास्तु ते विभो ।\nसतां साप्तपदं मैत्रमित्युक्तं तत्त्वया कृतम् ॥४॥\nइदानीं गच्छ भद्रं ते देवराजनिवेशनम् ।\nअनेन श्रवणेनाहं निर्वृतो मुदितोऽपि च ॥५॥\nश्रुतार्थं चिन्तयन्नत्र स्थास्यामि विगतज्वरः ।\nइत्युक्तोऽहं ततो भद्रे परं विस्मयमागतः ॥६॥\nन श्रुतं पूर्वमेवैतज्प्तानसारं श्रुतं मया ।\nतेनैव मुदितश्चान्तः पीतामृत इवाधुना ॥७॥\nततो वाल्मीकिमापृच्छय आगतोऽस्मि त्वदन्तिके ।\nएतत्ते सर्वमाख्यातं त्वया पृष्टं ममानघे ।\nइतः परं गमिष्यामि शक्रस्य सदनं प्रति ॥८॥\nअप्सरा उवाच ।\nनमोऽस्तु ते महाभाग देवदूत त्वया मम ।\nश्रावितादर्थविज्ञानात्परां निर्वृतिमागता ॥९॥\nकृतार्था वीतशोकास्मि स्थास्यामि विगतज्वरा ।\nइदानीं गच्छ भद्रं ते यथेच्छं शक्रसंनिधौ ॥१०॥\nअग्निवेश्य उवाच ।\nततः सा सुरुचिः श्रेष्ठा तमेवार्थमचिन्तयत् ।\nस्थिता सा हिमवत्पृष्ठे समीपे गन्धमादने ॥११॥\nकच्चिदेतच्छ्रुतं पुत्र वसिष्ठस्योपदेशनम् ।\nतत्सर्वमवधार्याथ यथेच्छसि तथा कुरु ॥१२॥\nकारुण्य उवाच ।\nस्मृतिर्वाग्दृष्टिसत्ता च स्वप्ने वन्ध्यासुतेऽजले ।\nमरीचिका यथा तद्वज्ज्ञानात्सांसारिकी स्थितिः ॥१३॥\nमम नास्ति कृतेनार्थो नाकृतेनेह कश्चन ।\nयथाप्राप्तेन तिष्ठामि ह्यकर्मणि क आग्रहः ॥१४॥\nअगस्तिरुवाच ।\nइत्युक्त्वा नाम कारुण्य अग्निवेश्यसुतः कृती ।\nप्राप्तकर्मा यथान्यायं काले काले ह्युपाहरत् ॥१५॥\nसंदेहोऽत्र न कर्तव्यः सुतीक्ष्ण ज्ञानकर्मणि ।\nसंशयाद्भ्रश्यते स्वार्थात्संशयात्मा विनश्यति ॥१६॥\nएतच्छ्रुत्वा मुनेर्वाक्यमनेकार्थैक्यबोधनम् ।\nनमस्कृत्य गुरुं प्राह अन्तिके विनयान्वितः ॥१७॥\nसुतीक्ष्ण उवाच ।\nनष्टमज्ञानतत्कार्यं प्राप्तं ज्ञानमनुत्तमम् ।\nसाक्षिणि स्फुरिताभासे ध्रुवे दीप इव क्रियाः ॥१८॥\nसति यस्मिन्प्रवर्तन्ते वित्तेहाः स्पन्दपूर्विकाः ।\nकटकाङ्गदकेयूरनूपुरैरिव काञ्चनम् ॥१९॥\nपयसीव तरङ्गाली यस्मात्स्फुरति दृश्यभूः ।\nतदेवेदं जगत्सर्वं पूर्णे पूर्णं व्यवस्थितम् ॥२०॥\nयथाप्राप्तोऽनुवर्तामि को लङ्घयति सद्वचः ।\nभगवंस्त्वत्प्रसादेन ज्ञातज्ञेयोऽस्मि संस्थितः ॥२१॥\nकृतार्थोऽहं नमस्तेऽस्तु दण्डवत्पतितो भुवि ।\nगुरोरुत्तीर्णता केन शिष्याणामस्ति कर्मणा ॥२२॥\nकायवाङ्मनसा तस्माच्छिष्यैरात्मनिवेदनम् ।\nगुरोरुत्तीर्णता सैव नान्या केनापि कर्मणा ॥२३॥\nस्वामिंस्तव प्रसादेन उत्तीर्णोऽहं भवाम्बुधेः ।\nआपूरितजगज्जालं स्थितोस्मि गतसंशयः ॥२४॥\nयत्सर्वं खल्विदं ब्रह्म तज्जलानिति च स्फुटम् ।\nश्रुत्वा ह्युदीर्यते साम्नि तस्मै ब्रह्मात्मने नमः ॥२५॥\nब्रह्मानन्दं परमसुखदं केवलं ज्ञानमूर्तिं\nद्वन्द्वातीतं गगनसदृशं तत्त्वमस्यादिलक्ष्यम् ।\nएकं नित्यं विमलमचलं सर्वधीसाक्षिभूतं\nभावातीतं त्रिगुणरहितं श्रीवसिष्ठं नताःस्मः ॥२६॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये देवदूतोक्ते मोक्षोपायेषु निर्वाणप्रकरणे उत्तरार्धे बालकाण्डे\nद्वात्रिंशच्छतसाहस्र्यां संहितायां षोडशाधिकद्विशततमः सर्गः ॥२१६॥"
  }
]
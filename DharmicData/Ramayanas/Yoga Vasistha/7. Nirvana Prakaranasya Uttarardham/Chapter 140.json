[
  {
    "text": "व्याध उवाच ।\nभगवंस्त्वादृशस्तां तामवस्थां च कथं गतः ।\nकथं ध्यानप्रयोगेण तदा नोपशमं गतः ॥१॥\nमुनिरुवाच ।\nकल्पान्तेषु विनश्यन्ति नाशैर्नानाविधात्मभिः ।\nजगन्ति भ्रान्तिरूपाणि नभस्याभासरूपिभिः ॥२॥\nकदाचित्क्रमशो नाशः कल्पान्ते संप्रवर्तते ।\nअशङ्कितं कदाचिद्द्रागेकधादिविकारतः ॥३॥\nतदा द्रागित्येव यदा विकृतं वारि तत्तथा ।\nतेन यावत्सरन्त्याद्यं तावन्नीता जलैः सुराः ॥४॥\nअन्यच्च विपिनाधीश कालः सर्वंकषो ह्ययम् ।\nयत्र काले ततस्तस्मिंस्त्ववश्यंभावि तत्तथा ॥५॥\nबलं बुद्धिश्च तेजश्च क्षयकाल उपस्थिते ।\nविपर्यस्यति सर्वत्र सर्वथा महतामपि ॥६॥\nअन्यच्च विपिनाधीश मयैतत्तव वर्णितम् ।\nस्वप्नदृष्टं किल स्वप्ने किं न संभवतीह कम् ॥७॥\nव्याध उवाच ।\nअसदेतद्यदि विभो स्वप्नसंभ्रममात्रकम् ।\nकथितेन तदैतेन कोऽर्थः कल्याणकोविद ॥८॥\nमुनिरुवाच ।\nत्वद्बोधनात्मकं कार्यं महदस्त्यत्र बुद्धिमन् ।\nएतद्भ्रमात्मकं वेत्ति भवान्सत्यं तु मे श्रृणु ॥९॥\nअनन्तरमहं तस्मिन्मत्तैकार्णवरंहसि ।\nजन्तोरोजः स्थितः स्वप्ने भ्रान्तं भ्रान्तो व्यलोकय ॥१०॥\nयावत्ससकलं वारि क्वापि निर्गन्तुमुद्यतम् ।\nविक्षुब्धवज्रवित्रस्तसपक्षाद्रीन्द्रवृन्दवत् ॥११॥\nलब्धवानुह्यमानोऽहं कंचिद्दैववशात्तटम् ।\nअवसं तमवष्टभ्य शिखरप्रान्तसंनिभम् ॥१५॥\nअथ क्षणेन सलिलं तदशेषेण निर्ययौ ।\nवीच्यग्रस्फुटिताकारैर्देवैस्तारकिताम्बरम् ॥१३॥\nतारागणैश्च पातालगतैर्मणिमयोदरम् ।\nआवर्तेषु परावृत्तैः स्फारमद्रिजरत्तृणैः ॥१४॥\nहेमद्वीपोपमैर्व्याप्तं गीर्वाणपुरमन्दिरैः ।\nभ्रमत्सुराङ्गनालीननलिनीजालमालितम् ॥१५॥\nमध्योह्यमानकल्पाभ्रनीलशैवालजालकम् ।\nविद्युद्गोरोचनाम्भोदनीलनीरजनिर्भरम् ॥१६॥\nस्फुरत्सीकरनीहारमेघाद्रिकृतदिक्तटम् ।\nउल्लोलद्वीचिसंदिग्धवहत्कल्पद्रुमव्रजम् ॥१७॥\nअथैकार्णवखातोऽसावभवच्छुष्ककोटरः ।\nक्वचिद्गलितसह्याद्रि क्वचित्संशीकमन्दरः ॥१८॥\nक्वचित्कङ्कनिमग्नेन्दुयमवासवतक्षकः ।\nक्वचित्पङ्कनिमग्नाधःशाखकल्पद्रुमोत्करः ॥१९॥\nक्वचित्कमलवत्कीर्णलोकपालशिरःकरः ।\nक्वचित्पङ्कजविश्रान्तरुधिरह्रदपाटलः ॥२०॥\nक्वचिदाकण्ठनिर्मग्नक्वणद्विद्याधरीगणः ।\nक्वचित्स्वप्नमृतेभाभयाम्योग्रमहिषावृतः ॥२१॥\nक्वचित्सन्नमहाकायगरुडामरपर्वतः ।\nक्वचिन्मत्तमहासेतुर्यमदण्डेन भूजुषा ॥२२॥\nक्वचित्प्रमृतवैरिञ्चहंससस्मितपङ्कभूः ।\nक्वचित्पङ्कविनिर्मग्नदेहार्धामरवारणः ॥२३॥\nएतस्मिन्नन्तरे तत्र सानुं प्राप्याश्रमे श्रमात् ।\nविश्रान्तोस्मि यदा तेन भृशं निद्राजगाम माम् ॥२४॥\nततः सुषुप्तनिद्रान्तस्तया वासनयान्वितः ।\nतं तादृगेव कल्पान्तमपश्यं स्वौजसि स्थितः ॥२५॥\nदृष्ट्वा तद्द्विगुणं दुःखं चिरेणात्राहमाकुलः ।\nप्रबुद्धो दृष्टवान्सानुं तमेवास्य हृदि स्थितम् ॥२६॥\nअथ तत्र द्वितीयेऽह्नि भास्करोदयसुन्दरम् ।\nसलोकाकाशभूशैलं भुवनं दृष्टवानहम् ॥२७॥\nद्यौः क्षमा वायुराकाशं पर्वताः सरितो दिशः ।\nइति मे चेतसो जातं पत्रादि विटपादिव ॥२८॥\nततस्तस्मिंस्तथा दृष्टे भूतले तैः पदार्थकैः ।\nव्यवहारं प्रवृत्तोऽहं किंचिद्विस्मृतधीरितः ॥२९॥\nजातस्य मेऽद्य वर्षाणि षोडशैष पिता मम ।\nइयं मातास्पदं चेदमिति मे प्रतिमोदभूत् ॥३०॥\nअपश्यं ग्रामकं कंचित्कंचिच्च ब्राह्मणाश्रमम् ।\nकिंचिद्गेहं तथा कश्चिद्वन्धुः कस्मिंश्चिदाश्रमे ॥३१॥\nअथ मे तिष्ठतः सार्धं बन्धुभिर्ग्राममन्दिरे ।\nअहोरात्रेषु गच्छत्सु जाग्रदादींस्तदेव सत् ॥३२॥\nततः कालवशात्तत्र प्राक्तनी बोधधीर्मम ।\nविस्मृता तादृशाभ्यासादहो तस्येव मत्स्यता ॥३३॥\nइत्यहं ग्रामवास्तव्यः संपन्नो ब्राह्मणस्तदा ।\nदेहमात्रकबद्धास्थो दूरीकृतविवेकभूः ॥३४॥\nशरीरमात्रात्मवपुर्दारमात्रानुरञ्जितः ।\nवासनामात्रसारात्मा धनमात्रैकतत्परः ॥३५॥\nजीर्णगोमात्रकधनः संरोपितलतावृतिः ।\nसंचिताग्न्यवनिप्राणिरुपार्जितकमण्डलुः ॥३६॥\nचलवृक्षकबद्धास्थो लोकाचाररतः सदा ।\nगृहपार्श्वगतानीलशाद्वलस्थलिकास्थितिः ॥३७॥\nशाकशाकायतारामरचनानीतवासरः ।\nसरिद्ह्रदनदीतीर्थसरसि स्नानतत्परः ॥३८॥\nगोमयान्नजलाम्ब्वग्निकाष्ठेष्टा कष्टसंचयी ।\nइदं कार्यमिदं नेति पाशाभ्यां विवशीकृतः ॥३९॥\nइति मे जीवतस्तत्र संवत्सरशतं गतम् ।\nएकदाभ्यागतो दूरात्तापसोऽतिथिरात्मवान् ॥४०॥\nपूजितोऽसौ विशश्राम मृद्गृहे स्नानपूर्वकम् ।\nभुक्तवाञ्छयने स्थित्वा रात्रौ वर्णितवान्कथाम् ॥४१॥\nनानादिग्देशशैलोर्वीव्यवहारमनोहरे ।\nकथाप्रसङ्गे कस्मिंश्चिन्नानाविधरसाश्रये ॥४२॥\nसर्वं चिन्मात्रमेवेदमनन्तमविकारि च ।\nजगत्तयेव कचति यथास्थितमपि स्थितम् ॥४३॥\nइत्यहं बोधितस्तेन बोधैकघनतां गतः ।\nस्मृतवांस्तमशेषेण वृत्तान्तं धारणावशात् ॥४४॥\nस्मृतवानात्मवृत्तान्तं यस्याहमुदरे स्थितः ।\nतं विराडपमाशङ्क्य तस्मान्निर्गन्तुमुद्यतः ॥४९॥\nतदास्यं निर्गमद्वारमथ जानामि नो यदा ।\nविस्तीर्णे भुवने यस्मिन्भूम्यब्ध्यद्रिसरिद्वृते ॥४६॥\nतदा तमत्यजन्नेव देशं बन्धुजनावृतम् ।\nतस्य प्राणं प्रविष्टोऽहं निर्गन्तुं पवनं बहिः ॥४७॥\nइहस्थस्य विराजोऽस्य बाह्यमाभ्यन्तरं तथा ।\nअन्यजं सर्वमीक्षेऽहमिति निर्णीय तादृशम् ॥४८॥\nधारणां संविदा बद्ध्वा प्रदेशं स्वं तमत्यजम् ।\nतत्प्राणैः सह निर्यात आमोदः कुसुमादिव ॥४९॥\nपवनस्कन्धमासाद्य प्राप्य तन्मुखकोटरम् ।\nबहिर्वातरथेनाहं निर्गतो दृष्टवान्पुरः ॥५०॥\nयावत्तथैव मद्देहो बद्धपद्मासनः स्थितः ।\nक्वापि मुन्याश्रमः शिष्यैः पालितो गिरिकन्दरे ॥५१॥\nपुरो मे तिष्ठतां तेषां मत्संरक्षणकर्मणाम् ।\nमुहूर्तमात्रं च गतः कालश्चान्ते निवासिनाम् ॥५२॥\nहृदयं संप्रविष्टोऽसौ यस्याहं स पुमानपि ।\nपृष्ठेनोत्सवलब्धेन शेते तृप्तोऽन्धसा सुखम् ॥५३॥\nतदाश्चर्यं मया दृष्ट्वा नोक्तं किंच न कस्यचित् ।\nपुनस्तस्यैव हृदयं प्रविष्टः कौतुकादहम् ॥५४॥\nप्राप्तोऽस्म्योजःप्रदेशं तं तस्य तस्मिन्हृदन्तरे ।\nअवेक्षितुं स्वबन्धूंस्तान्व्याप्तो वासनया तया ॥५५॥\nयावत्तत्र युगस्यान्तः संप्रवृत्तोऽतिदारुणः ।\nभुवनं तद्विपर्यासमागतं सह संस्थया ॥५६॥\nअन्य एवाचलास्तत्र वसुधान्या च संस्थिता ।\nअन्य एव ककुब्भेदस्तथान्या भुवनस्थितिः ॥५७॥\nते बन्धवः स च ग्रामः स भूभागः स दिक्तटः ।\nन जाने क्व गतं सर्वं व्यूह्य नीतमिवानिलैः ॥५८॥\nतदा पश्यामि भुवनं यावदन्यदवस्थितम् ।\nअपूर्वसंनिवेशं तज्जगदन्यदिवोदितम् ॥५९॥\nतपन्ति द्वादशादित्याः प्रज्वलन्ति दिशो दश ।\nशीताश्यानाम्बुवच्छैलाः प्रवृत्ता गलितुं बलात् ॥६०॥\nअद्रावद्रौ दिशिदिशि ज्वलन्ति वनपङ्क्तयः ।\nदग्धाः स्मृतिपदं याताः समस्ता रत्नभूतयः ॥६१॥\nसर्व एवाब्धयः शुष्का महावाताः पुरःस्थिताः ।\nअङ्गारराशितां यातं भूमण्डलमशेषतः ॥६२॥\nपातालतो भूतलतोऽथ दिग्भ्यो\nज्वाला विनिर्गन्तुमनुप्रवृत्ताः ।\nसंध्याभ्रवच्चाशु बभूव विश्वं\nज्वालामये मण्डलमेकमेव ॥६३॥\nज्वालामये सद्मनि हेमपद्म-\nकोशे भ्रमद्भृङ्ग इव प्रविष्टः ।\nततोऽहमाराच्छलभक्रमेण\nन चाप्तवान्दाहविकारदुःखम् ॥६४॥\nज्वालामये साधु महाम्बुवाहे\nभ्रमाम्यहं विद्युदिवानिलात्मा ।\nज्वालापरिस्पन्दविलोलवर्ष्मा\nस्थलाब्जखण्डभ्रमरोपमश्रीः ॥६५॥"
  },
  {
    "text": "इत्यार्षे श्रीवासिष्ठमहारामायणे वा० दे० मो० नि० उ० अ० वि० हृदयकल्पनावर्णनं नाम चत्वारिंशदधिकशततमः सर्गः ॥१४०॥"
  }
]
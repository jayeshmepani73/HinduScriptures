[
  {
    "text": "श्रीराम उवाच ।\nबीजाङ्कुराणां पुरुषकर्मणां जन्मकारिणाम् ।\nदैवशब्दार्थयुक्तानां तत्त्वं वद विभो पुनः ॥१॥\nश्रीवसिष्ठ उवाच ।\nदैवकर्मादिपर्यायं घटादि घटतावधि ।\nसंवित्स्पन्दनमेवेदं लोके पुरुषतां गतम् ॥२॥\nसंवित्स्पन्दादृते पुंस्त्वं कर्म वा कीदृशं भवेत् ।\nघटावटपटाद्यात्म ह्येतेनैव जगत् कृतम् ॥३॥\nप्रवर्तते जगल्लक्ष्मीः संवित्स्पन्दात्सवासनात् ।\nनिवर्तते हि संसारः संवित्स्पन्वादवासनात् ॥४॥\nअवासनं हि संवित्तेः स्पन्दमस्पन्दनं विदुः ।\nसस्पन्दोऽप्यस्फुरत्स्पन्दो येनावर्तादिनोह्यते ॥५॥\nमनागपि न भेदोऽस्ति संवित्स्पन्दमयात्मनोः ।\nकल्पनांशादृते राम सृष्टौ पुरुषकर्मणोः ॥६॥\nजलवीच्योर्यथा द्वित्वं संकल्पोत्थं न वास्तवम् ।\nतथेह चित्परिस्पन्दरूपयोर्जन्तुकर्मणोः ॥७॥\nकर्मैव पुरुषो राम पुरुषस्यैव कर्मता ।\nएते ह्यभिन्ने विद्धि त्वं यथा तुहिनशीतते ॥८॥\nहिमं यत्तद्यथा शैत्यं यच्छैत्यं तद्यथा हिमम् ।\nयत्कर्मासौ तथा जन्तुर्यो जन्तुः कर्म तत्तथा ॥९॥\nसंवित्स्पन्दरसस्यैव दैवकर्मनरादयः ।\nपर्यायशब्दा न पुनः पृथक्कर्मादयः स्थिताः ॥१०॥\nस्पन्दात्संविज्जगद्वीजमस्पन्दाद्यात्यबीजताम् ।\nअङ्कुरश्च तदेवान्तः स्थितत्वादङ्कुरश्रियः ॥११॥\nचित्त्वं च क्वचिदस्पन्दं क्वचित्स्पन्दं स्वभावतः ।\nअनन्तमेकार्णववद्दिक्कालक्रमसंस्थितम् ॥१२॥\nसंवित्स्पन्दो वासनावानिह बीजमकारणम् ।\nभूत्वा कारणतामेति देहादेरङ्कुरावलेः ॥१३॥\nतृणवल्लीलतागुल्मबीजान्तरगतेरपि ।\nबीजं संवित्स्पन्द एव तस्य बीजं न विद्यते ॥१४॥\nन बीजाङ्कुरयोर्भेदो विद्यतेऽग्न्यौष्ण्ययोरिव ।\nबीजमेवाङ्कुरं विद्धि विद्धि कर्मैव मानवम् ॥१५॥\nचित्स्फुरन्ती भूमिकोशे करोति स्थावराङ्कुरम् ।\nस्थूलान्सूक्ष्मान्मृदुक्रूरान्पयोबुद्बुदकानिव ॥१६॥\nचिता विना धराकोशादत्यन्तपरिपेलवात् ।\nअङ्कुरान्वज्रसारांश्च क उल्लासयितुं क्षमः ॥१७॥\nप्राणिवीर्यरसान्तस्था संविज्जंगममाततम् ।\nतनोति लतिकान्तस्थो रसः पुष्पफलं यथा ॥१८॥\nयदि सर्वगता संविद्भवेन्नातिबलीयसी ।\nतत्क उल्लासने शक्तः स्याद्देवासुरभूभृताम् ॥१९॥\nजङ्गमानां स्थावराणामेतदाद्यं च बीजकम् ।\nसंविद्विस्फुरणामात्रमस्य बीजं न विद्यते ॥२०॥\nबीजाङ्कुरविकल्पानां क्रियापुरुषकर्मणाम् ।\nऊर्मिवीचितरङ्गाणां नास्ति भेदो न वस्तुनि ॥२१॥\nद्वित्वं नृकर्मणोर्यस्य बीजाङ्कुरतया तयोः ।\nविपश्चित्पशवे तस्मै महतेऽस्तु सदा नमः ॥२९॥\nसंवित्तेर्जन्मबीजस्य योऽन्तस्थो वासनारसः ।\nस करोत्यङ्कुरोल्लासं तमसङ्गाग्निना दह ॥२३॥\nकुर्वतोऽकुर्वतश्चैव मनसा यदमज्जनम् ।\nशुभाशुभेषु कार्येषु तदसङ्गं विदुर्बुधाः ॥२४॥\nअथवा वासनोत्साद एवासङ्ग इति स्मृतः ।\nयया कयाचिद्युक्त्यान्तः संपादय तमेव हि ॥२५॥\nययैव वेत्सि ततया युक्त्या पुरुषयत्नतः ।\nवासनाङ्कुरनिर्मूलमेतदेव परं शिवम् ॥२६॥\nपौरुषेण प्रयत्नेन यथा जानासि वा तथा ।\nनिवारयाहंभावांशमेषोऽसौ वासनाक्षयः ॥२७॥\nनास्त्येव पौरुषादन्या संसारोत्तरणे गतिः ।\nनिरहंभावरूपेऽस्मिन्वासनाक्षयनामनि ॥२८॥\nआद्यैव संविदस्तीह सोऽङ्कुरो बीजमस्ति तत् ।\nतत्कर्म तच्च पुरुषस्तद्दैवं तच्छुभाशुभम् ॥२९॥\nन बीजमादावस्त्यन्यन्नाङ्कुरो न च वा नरः ।\nन कर्म न च दैवादि केवलं चिदुदेति हि ॥३०॥\nनो बीजमस्ति न किलाङ्कुरकोऽपि वास्ति\nनाप्यस्ति कर्म पुरुषश्च न वास्ति साधो ।\nएकं तु चित्त्वमुदितं ह्यनयाभिधान-\nलक्ष्म्या नटः सुरनरासुरशोभयेव ॥३१॥\nइत्येव निश्चयमनामय भावयित्वा\nत्यक्त्वा भृशं पुरुषकर्मविचारशङ्काम् ।\nनिर्वासनः सकलसंकलनाविमुक्तः\nसंविद्वपुर्ननु यथाभिमतेच्छमास्व ॥३२॥\nप्रशान्तसर्वेच्छमशङ्कमच्छ-\nचिन्मात्रसंस्थोऽखिलकार्यकारी ।\nआत्मैकरामः परिपूर्णकामो\nभवाभयो राम शमाभिरामः ॥३३॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मो० निर्वाण० उत्तरार्धे शङ्कातत्त्वसिद्धान्तप्रतिपादनं नामाष्टाविंशः सर्गः ॥२८॥"
  }
]
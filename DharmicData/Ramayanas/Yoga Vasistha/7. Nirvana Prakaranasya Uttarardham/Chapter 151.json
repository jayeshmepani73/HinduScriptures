[
  {
    "text": "अन्यमुनिरुवाच ।\nतत्र ते नगरं तानि गृहाणि तरवश्च ते ।\nक्षिप्रेण शुष्कतृणवत्सर्वं भस्मत्वमागतम् ॥१॥\nतत्रैवं भस्मतां प्राप्ते सुप्ते ते भवतस्तव ।\nतनू तथातिसंतापविदारितमहाशिले ॥२॥\nस शशाम शनैर्वह्निर्निःशेषीकृतकाननः ।\nपरिपीतार्णवोऽगस्त्य इवास्तं समुपाययौ ॥३॥\nतस्मिन्नस्तं गतेवह्नौ तद्भस्मेद्धं सुशीतलम् ।\nदुधाव कणशो वायुरशेषं पुष्पराशिवत् ॥४॥\nततो न ज्ञायते नासीत्क्वाश्रमः क्व तनू तथा ।\nक्व पेटकं बहूनां तत्स्वप्नपूर्जाग्रतो यथा ॥५॥\nअभावमुपयाते ते यदैवं भवतस्तनू ।\nस्वपतस्ते भ्रमवतः संविदेव विजृम्भते ॥६॥\nतस्मात्क तद्गलबिलं विराडात्मा स च क्व ते ।\nदग्धो दग्धस्य सौजस्कः सौजस्कस्यैव देहकः ॥७॥\nलब्धवानसि नो तस्माद्धेतोर्देहद्वयं मुने ।\nअनन्ते स्वप्नसंसारजाग्रतीहावतिष्ठसे ॥८॥\nतदेवं स्वप्न एवायं जाग्रद्भावमुपागतः ।\nसर्वे वयमिह स्वप्नपुरुषास्तव सुव्रत ॥९॥\nअस्माकं त्वं स्वप्ननरस्तव स्वप्ननरा वयम् ।\nअयमेव चिदाकाशः सर्वदात्मात्मनि स्थितः ॥१०॥\nततः प्रभृति संपन्नो भवान्स्वप्ननरो भवन् ।\nजाग्रत्प्रत्ययवाञ्जाग्रन्नरो गार्हस्थ्यसुस्थितः ॥११॥\nएतत्ते कथितं सर्वं यथावृत्तमशेषतः ।\nअनुभूतं सुदृश्यं च ध्यानेनैतच्च पश्यसि ॥१२॥\nइत्यादिमध्यरहितोऽयमनन्तरूपः\nसंविद्धनः कचति काञ्चनतापवत्खे ।\nतत्फाललोलवपुरात्मनि चिन्मयात्मा\nसर्गात्मभिर्विकसितैरसितैः सितैश्च ॥१३॥"
  },
  {
    "text": "इत्यार्षे श्रीवासिष्ठ० वाल्मी० दे० मो० नि० उ० अवि० वि० श० अभावदर्शनं नामैकपञ्चाशदधिकशततमः सर्गः ॥१५१॥"
  }
]
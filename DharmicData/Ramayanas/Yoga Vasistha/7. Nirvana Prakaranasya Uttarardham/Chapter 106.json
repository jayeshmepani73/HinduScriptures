[
  {
    "text": "श्रीराम उवाच ।\nकीदृशं स्याच्चिदाकाशं तद्ब्रह्मन्ब्रह्म यत्परम् ।\nभूयः कथय तृप्तिर्हि श्रृण्वतो नास्ति मेऽमृतम् ॥१॥\nश्रीवसिष्ठ उवाच ।\nसमयोर्यमयोर्भ्रात्रोर्व्यवहाराय नामनी ।\nयद्वत्क्रियेते द्वे तद्वज्जाग्रत्स्वप्नशिलामये ॥२॥\nवस्तुतस्त्वनयोर्भेदो न द्वयोः पयसोरिव ।\nद्वयमप्येकमेवैतच्चिन्मात्रं व्योम निर्मलम् ॥३॥\nदेशाद्देशान्तरं दूरं प्राप्तायाः संविदो वपुः ।\nनिमिषेणैव तन्मध्ये चिदाकाशं तदुच्यते ॥४॥\nयादृशस्तिष्ठतः स्वच्छं रसमाकर्षतस्तरोः ।\nभवेद्भावो नभःस्वच्छस्तादृशं चिन्नभः स्मृतम् ॥५॥\nविनिवृत्ताखिलेच्छस्य पुंसः संशान्तचेतसः ।\nयादृशः स्यात्समो भावस्तादृशं चिन्नभः स्मृतम् ॥६॥\nअनागतायां निद्रायां मनोविषयसंक्षये ।\nपुंसः स्वस्थस्य यो भावः स चिदाकाश उच्यते ॥७॥\nतृणगुल्मलतादीनां वृद्धिमागच्छतामृतौ ।\nयः स्यादुन्ममतो भावः स चिदाकाश उच्यते ॥८॥\nरूपालोकमनस्कारविमुक्तस्यामृतस्य यः ।\nभावः पुंसः शरद्वद्योमविशदस्तच्चिदम्बरम् ॥९॥\nयदेतदासनं सृष्टं काष्ठपाषाणभूभृताम् ।\nचेतनानां च सत्तात्म चिदाकाशः स उच्यते ॥१०॥\nद्रष्टृदर्शनदृश्यानां त्रयाणामुदयो यतः ।\nयत्र वास्तमयश्चित्खं तद्विद्धि विगतामयम् ॥११॥\nयत उद्यन्ति यस्मिंश्च चित्राः परिणमन्त्यलम् ।\nपदार्थानुभवाः सर्वे चिदाकाशः स उच्यते ॥१२॥\nयस्मिन्सर्वं यतः सर्वं यः सर्वं सर्वतश्च यः ।\nयश्च सर्वमयो नित्यं स चिदाकाश उच्यते ॥१३॥\nदिवि भूमौ बहिश्चान्तस्तथान्यस्य समाभिधः ।\nयो विभात्यवभासात्मा चिदाकाशः स उच्यते ॥१४॥\nयस्मिन्नित्ये तते तन्तौ दृढे स्रगिव तिष्ठति ।\nसदसदुत्थितं विश्वं विश्वाङ्गे तच्चिदम्बरम् ॥१५॥\nयस्मात्सर्वाः प्रसूयन्ते सर्गप्रलयविक्रियाः ।\nयस्मिंश्चैव प्रलीयन्ते यन्मयास्तच्चिदम्बरम् ॥१६॥\nनिद्रायां विनिवृत्तायां यतो विश्वं प्रवर्तते ।\nनिवर्तते च यच्छान्तौ तच्चिदम्बरमुच्यते ॥१७॥\nयस्योन्मेषनिमेषाभ्यां जगत्सत्तालयोदयौ ।\nस्वानुभूत्यात्मकं स्वान्तः स्थितं तद्विद्धिचिन्नभः ॥१८॥\nनेदं नेदं तदित्येवं सर्वं निर्णीय सर्वथा ।\nयन्न किंचित्सदा सर्वं तच्चिद्व्योमेति कथ्यते ॥१९॥\nदेशाद्देशान्तरप्राप्तौ यन्मध्ये संविदो वपुः ।\nदूरतोऽर्धनिमेषेण तच्चिन्मात्रवपुः स्मृतम् ॥२०॥\nविश्वं तन्मयमेवेदं यथा भूतं यथा स्थितम् ।\nरूपालोकमनस्कारैर्युक्तमप्येवमीदृशम् ॥२१॥\nईषदुन्मेषणादेतदन्यतामिव गच्छति ।\nअनन्यरूपमपि सच्चिद्व्योम विमलाकृति ॥२२॥\nपश्यन्नेवेन्द्रियैरर्थान्नूनं निर्वासनाशयः ।\nप्रबुद्ध एवैकघनः सुषुप्तावस्थितो भव ॥२३॥\nनिर्वासनः शान्तमना वद व्रज पिबाहर ।\nपाषाण इव संजीवो नित्यं सुघनमौनवान् ॥२४॥\nइदं न संभवत्येव दृश्यं पश्यसि यत्पुरः ।\nमृगतृष्णाजलमिव द्वैतमिन्दाविवोदितम् ॥२५॥\nइदमादावनुत्पन्नं कारणाभावतः किल ।\nकारणेन विना कार्यं न हि नामोपपद्यते ॥२६॥\nयद्वोपपद्यते किंचित्तदकारणकोद्भवम् ।\nयथास्थितं परं रूपमुद्भूतमिव लक्ष्यते ॥२७॥\nतद्यथास्थितमेवाङ्ग पूर्वरूपमवस्थितम् ।\nभवत्यद्वयमेवाच्छं द्वयेनाप्युपलक्षितम् ॥२८॥\nतत्रेदंप्रत्ययः प्रौढो भवत्यनुभवो हि यः ।\nसमायातमिदं भ्रान्तं तत्स्वप्नस्त्रीसमं विदुः ॥२९॥\nतस्माद्दृश्यं न चोत्पन्नं नैवास्ति न भविष्यति ।\nन च नश्यति यन्नास्ति तस्य किं नाम नश्यति ॥३०॥\nतत्तदेव परं शान्तं चिद्व्योमैव तथा स्थितम् ।\nस्वरूपादच्युतं स्वस्थं सौम्यं जगदिवोदितम् ॥३१॥\nन हीदमग्रे यद्दृष्टं दृश्यं तत्सत्कदाचन ।\nन चापि द्रष्टा दृष्टार्थाभावे क्व द्रष्टृता किल ॥३२॥\nश्रीराम उवाच ।\nएवं चेत्तद्वद ब्रह्मन्द्रष्टृदृश्यावभासनम् ।\nकिमिदं कथमाभाति भूयोऽपि वदतांवर ॥३३॥\nश्रीवसिष्ठ उवाच ।\nअसद्रूपस्य दृश्यस्य कारणाभावतः सदा ।\nदृश्यतास्येत्यपि प्रौढिनिर्देशस्यात्यसंभवात् ॥३४॥\nयदिदं भासते किंचिद्द्रष्टृदृश्यभ्रमात्मकम् ।\nजगदादि परं रूपं तद्विद्धि परमात्मनः ॥३५॥\nस्वप्ने चिन्मात्र एवास्ते यथा गगनकाननम् ।\nतथा जगत्तया भाति स्वयं चिन्मात्रमात्मनि ॥३६॥\nइहादिसर्गात्प्रभृति नास्त्युपादानकारणम् ।\nकिंचनापि क्वचिदपि भातीत्थं ब्रह्म केवलम् ॥३७॥\nयच्चिदाकाशकचनं स्वयमात्मनि जृम्भते ।\nतदिदं भाति तस्यैव जगदित्युदितं वपुः ॥३८॥\nयथा भावस्य भावत्वं यथा शून्यस्य शून्यता ।\nआकारिणो यथाकारस्तथा चिन्नभसो जगत् ॥३९॥\nइदं विद्धि चिदाभासं परमार्थघनं घनम् ।\nइत्थं स्थितं स्वयं भातं द्रष्टृदृश्यदृगात्मकम् ॥४०॥\nवस्तुतस्तु द्वयाभावान्नाभासि न च भासनम् ।\nकिमपीदमनिर्देश्यं सद्वाऽसद्वेति वेत्ति कः ॥४१॥\nश्रीराम उवाच ।\nएवं चेत्तद्वद ब्रह्मन्कार्यकारणतादिकः ।\nकथं भेदः किमायातः कथं सत्यत्वमागतः ॥४२॥\nश्रीवसिष्ठ उवाच ।\nचित्प्रकाशो यथाभानं यदा भावयति स्वयम् ।\nस्वात्मा तथा तदेवाशु पश्यसीत्यसि दृष्टवान् ॥४३॥\nचिद्व्योमैवायमाकारः स्वे व्योम्न्येव न मुह्यति ।\nस्वयमेव यथा स्वप्ने कोऽस्य पर्यनुयोगकृत् ॥४४॥\nभावाद्भावान्तरप्राप्तौ मध्ये यत्संविदो वपुः ।\nतच्चिद्व्योम तदेवेदं सर्वं च स्थिति नेतरत् ॥४५॥\nकार्यकारणभावादिदृशोऽविद्याविजृम्भिकाः ।\nजगद्वत्कल्पयत्येष कोऽस्य पर्यनुयोगकृत् ॥४६॥\nद्रष्टा भोक्ताथ कर्ता वा कश्चित्स्यादितरो यदि ।\nतत्कथं किमिदं दृश्यमिति युज्येत नान्यथा ॥४७॥\nयत्र स्वप्ने निराभासं चिद्व्योमैव विराजते ।\nशुद्धमेकमनेकात्म तत्र किं क्व विकल्प्यते ॥४८॥\nआस्वयंभुव एवेयं चिन्मात्रे भाति सर्गभाः ।\nपरिज्ञाता सती सा तु ब्रह्मैव भवति क्षणात् ॥४९॥\nएषैव त्वपरिज्ञाता भ्रान्तिर्मायेति कथ्यते ।\nजगदित्युच्यते विद्या दृश्यमित्युपवर्ण्यते ॥५०॥\nचिदाकाशप्रकाशेन चित्ता दृश्यपिशाचकः ।\nवेतालो बालकेनेव बुद्धोऽसन्नेव सन्निव ॥५१॥\nजगत्तात्मन्यसत्यापि चिद्व्योम्नैवानुभूयते ।\nसत्येव साङ्गलेखेव स्वप्नेऽद्रिपुरता यथा ॥५२॥\nअहमद्रिरहं रुद्रः समुद्रोऽहमहं विराट् ।\nचेत्यते खे चितैवेति स्वप्नेऽद्रिपुरता यथा ॥५३॥\nआकारि कारणाभावाज्जातं कार्यं न किंचन ।\nमहाप्रलयचिद्व्योम्नि चित्स्थितेत्थमिदन्तया ॥५४॥\nअकारणकमेवेदं व्योम व्योम्नानुभूयते ।\nजगदित्येव शून्याङ्गं चिन्मात्रात्म चिदात्मनि ॥५५॥\nसर्व एव जडा जीर्णा दर्पणा इव जन्तवः ।\nसमीपगत एवान्तः कुर्वतस्तु विचारणम् ॥५६॥\nतत्तत्स्वरूपमुत्सृज्य बुद्ध्वा चिन्मात्रखं जगत् ।\nअश्मना चेतनेनैव स्थेयं नास्थेतरोत्तमा ॥५७॥\nयथास्ते चलयद्देहं वार्यावर्तजगद्द्रवः ।\nचेततीति तथा चित्त्वं स्थिता चित्तज्जगद्दृशा ॥५८॥\nयथा कल्पद्रुमोऽभीष्टं कुर्याच्चिन्तामणिर्यथा ।\nतथा यद्भावितं स्वान्तस्तत्पूरयति चित्क्षणात् ॥५९॥\nचितिश्चिन्तामणिरिव कल्पद्रुम इवेप्सितम् ।\nआशु संपादयत्यन्तरात्मनात्मनि खात्मिका ॥६०॥\nदेशाद्देशान्तरप्राप्तौ मध्यदेशे चितेर्वपुः ।\nयत्तन्मयमिदं दृश्यं कुतो द्वैतैक्यविभ्रमः ॥६१॥\nचिच्छायैवं कचत्यच्छमनन्ता भास्वरोदरा ।\nअङ्गरिक्तापि दृश्यान्तःशून्यता नीलतेव खे ॥६२॥\nविसदृशकार्यानुभवो\nन भवति सहकारिकारणाभावात् ।\nसर्गादावत आद्या\nचिदेव दृश्यं यथा स्वप्ने ॥६३॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मो० निर्वा० उत्तरार्धे कार्यकारणनिरासो नाम षडधिकशततमः सर्गः ॥१०६॥"
  }
]
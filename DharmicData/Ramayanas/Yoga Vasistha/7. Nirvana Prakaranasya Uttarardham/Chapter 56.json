[
  {
    "text": "श्रीवसिष्ठ उवाच ।\nसर्वत्र सर्वथा सर्वं सर्वदा व्योम्नि चिन्मये ।\nसाधु संभवति स्वच्छं शून्यत्वं ख इवाखिले ॥१॥\nयत्र चित्तत्र सर्गश्रीरव्योम्नि व्योम्नि वास्ति चित् ।\nचिन्मयत्वात्पदार्थानां सर्वेषां नास्त्यचित्क्वचित् ॥२॥\nपदार्थजातं शैलादि यथा स्वप्ने पुरादि च ।\nचिदेवैकं परं व्योम तथा जाग्रत्पदार्थभूः ॥३॥\nपाषाणाख्यानमत्रेदं शृणु राम रसायनम् ।\nपूर्व मयैव यद्दृष्टं चित्र प्रकृतमेव च ॥४॥\nअहं विदितवेद्यत्वात्कदाचित्पूर्णमानसः ।\nत्यक्तुमिच्छुरिमं लोकव्यवहारं घनभ्रमम् ओ ॥५॥\nध्यानैकतानतामेत्य शनैर्विश्रान्तये चिरम् ।\nत्यक्ताजवं जवीभाव एकान्तार्थी शमं व्रजन् ॥६॥\nइदं चिन्तितवानस्मि कस्मिंश्चिदमरालये ।\nसंस्थितो विविधाः पश्यन्भङ्गुरा जागतीर्गतीः ॥७॥\nविरसा खल्वियं लोकस्थितिरापातसुन्दरी ।\nन जातु सुखदा मन्ये कस्यचित्केनचित्क्वचित् ॥८॥\nउद्वेगं जनयत्यन्तस्तीव्रसंवेगखेदतः ।\nइमा दृश्यदृशो द्रष्टुरिष्टानिष्टफलप्रदाः ॥९॥\nकिमिदं दृश्यते किं वा प्रेक्षते कोऽहमेव वा ।\nसर्व शान्तमजं व्योम चिन्मात्रात्मनि रिङ्गकम् ॥१०॥\nतस्मात्समस्तसिद्धेन्द्रदेवदैत्यादिदुर्गमम् ।\nसुप्रदेशमितो गत्वा संगोप्यात्मानमात्मना ॥११॥\nअदृश्यः सर्वभूतानां निर्विकल्पसमाधिगः ।\nसमे स्वच्छे पदे शान्ते आसे विगतवेदनम् ॥१२॥\nतस्मात्को नु प्रदेशः स्यादत्यन्तं शून्यतां गतः ।\nयत्रैता नानुभूयन्ते पञ्च बाह्यार्थवेदनाः ॥१३॥\nशब्दकाननवार्यब्दभूतौघाभिसमाकुलाः ।\nक्षोभयन्त्यथ संक्षुब्धास्तस्मान्मे गिरयोऽरयः ॥१४॥\nनानाविधा नगेन्द्राणामन्तरावलिता जनैः ।\nदेशा विषमया एव निःशेषा विषयाहिभिः ॥१५॥\nजनैर्जलचरैर्व्याप्ताः सागरा नीरकुक्षयः ।\nविविधारम्भसंक्षुब्धैर्नगराणीव नागरैः ॥१६॥\nतटान्यद्र्यम्बुराशीनां लोकपालपुराणि च ।\nभूताकुलानि शृङ्गाणि पातालकुहराणि च ॥१७॥\nगायन्त्यनिलभांकारैर्नृत्यन्ति लतिकाः करैः ।\nपुष्पैर्हसन्त्यगेन्द्राणां गुहा गहनकोटराः ॥१८॥\nमौनिमीनमुनिस्पर्शकम्पिनालचलाम्बुजाः ।\nसरस्यो विरसा एव वार्यावर्तविराविताः ॥१९॥\nपवनस्पर्शसंक्षुब्धतृणपांसुपताकिनी ।\nरटत्यनिलभांकारैर्निर्झरोर्व्यप्यसंयता ॥२०॥\nतस्मादाकाशमाशून्यं कस्मिंश्चिद्दूरकोणके ।\nअत्र तिष्ठाम्यवष्टभ्य योगयुक्तिमनिन्दिताम् ॥२१॥\nकस्मिश्चिदेककोणेऽत्र कृत्वा कल्पनया कुटीम् ।\nवज्रोदरदृढं तस्यामन्तस्तिष्ठाम्यवासनम् ॥२२॥\nइति संचिन्त्य यातोऽहमाकाशमसि निर्मलम् ।\nयावत्तदपि पश्यामि सकलं विततान्तरम् ॥२३॥\nक्वचिद्भ्रमत्सिद्धगणं क्वचिदुद्गर्जदम्बुदम् ।\nक्वचिद्विद्याधराधारं यक्षोत्क्षिप्तक्षयं क्वचित् ॥२४॥\nक्वचिद्भ्रमत्पुरवरं प्रारब्धसमरं क्वचित् ।\nक्वचिद्द्र्वज्जलधरं क्वचिदुद्वृत्तयोगिनि ॥२५॥\nक्वचिद्दैत्यपुरोड्डीनसगन्धर्वपुरं क्वचित् ।\nक्वचिद्भ्रमद्ग्रहगणं तारकाकुलितं क्वचित् ॥२६॥\nक्वचित्खे खगसंघृष्टं क्वचित्क्रुद्धमहानिलम् ।\nक्वचिदुत्पातवलितं क्वचिन्मण्डलमण्डितम् ॥२७॥\nक्वचिदपूर्वभूतौघं नागरावलितं क्वचित् ।\nक्वचिदर्करथाक्रान्तं क्वचिदन्यरथोद्धुरम् ॥२८॥\nक्वचिदादित्यदाहान्तं शशिशैत्यान्वितं क्वचित् ।\nक्वचित्क्षुद्रजनासह्यं क्वचिदग्न्यौष्ण्यदुर्गमम् ॥२९॥\nक्वचिदुत्तालवेतालं गरुडोड्डामरं क्वचित् ।\nक्वचित्सप्रलयाम्भोदं क्वचित्सप्रलयानिलम् ॥३०॥\nततो भूतगणांस्त्यक्त्वा दूराद्दूरतरं गतः ।\nप्राप्तवानहमेकान्तं शून्यमत्यन्तविस्तृतम् ॥३१॥\nअत्यन्तमन्दपवनं स्वप्नेऽप्यप्राप्यभूतकम् ।\nमङ्गलोत्पातरहितमगम्यं विद्धि संसृतेः ॥३२॥\nकल्पिताथ मया तत्र कुटी प्रकटकोटरा ।\nनीरन्ध्रकुड्यनिबिडा पद्मकुङ्मलसुन्दरी ॥३३॥\nघुणक्षुण्णाङ्गपूर्णेन्दुबिम्बोदरमनोहरा ।\nकह्लारकुन्दमन्दारपुष्पश्रीकोशशोभिता ॥३४॥\nसमस्तभूतागम्यत्वं तत्र संकल्प्य चेतसा ।\nअगम्ये सर्वभूतानामहमासं तदा ततः ॥३५॥\nबद्धपद्मासनः शान्तमनाः परममौनवान् ।\nसंवत्सरशतान्तेन निर्णीयोत्थानमात्मनः ॥३६॥\nनिर्विकल्पसमाधिस्थो निद्रामुद्रामिवागतः ।\nसमः सौम्यनभःस्वस्थः समुत्कीर्ण इवाम्बरात् ॥३७॥\nचिरं यदनुसंधत्ते चेतः पश्यति तत्क्षणात् ।\nचिरेण चाशापवनव्यक्तिवद्विततं यदा ॥३८॥\nतदा वर्षशतेनात्र बोधबीजं वृतान्तरम् ।\nआसीन्मे हृदयक्षेत्रे कालमेकं विकासतः ॥३९॥\nसंप्रबुद्धोऽभवन्मेऽथ जीवः संबुद्धवेदनः ।\nशिशिरक्षीणगात्रस्य मधाविव रसस्तरोः ॥४०॥\nतच्छतं तत्र वर्षाणां निमेषमिव मे गतम् ।\nबह्व्योऽपि कालगतयो भवन्त्येकधियो मनाक् ॥४१॥\nविकासमागतो बाह्यं गतो बुद्धीन्द्रियक्रमः ।\nवासन्तः पुष्परूपेण मदस्येव रसो मम ॥४२॥\nमां प्राणपूरितमुपागतसंविदंश-\nमभ्यागतं त्वहमिति प्रसूतः पिशाचः ।\nइच्छाङ्गनाविवलितोऽथ कुतोऽपि सद्यः\nप्रोन्नामसन्नमनवायुरिवोग्रवृक्षम् ॥४३॥"
  },
  {
    "text": "इत्यार्षे श्रीवा० वाल्मी० दे० मो० निर्वाण० उ० पाषाणो० आकाशमन्दिरे वसिष्ठसमाधानवर्णनं नाम षट्पञ्चाशः सर्गः ॥५६॥"
  }
]
[
  {
    "text": "विद्याधर उवाच ।\nयदुदारमनायासं क्षयातिशयवर्जितम् ।\nपदं पावनमाद्यन्तरहितं तद्वदाशु मे ॥१॥\nएतावन्तमहं कालं सुप्त आसं जडात्मकः ।\nइदानीं संप्रबुद्धोऽस्मि प्रसादादात्मनो मुने ॥२॥\nमनो महामयोत्तप्तं क्षुब्धमज्ञानवृत्तिषु ।\nमामुद्धर दुरन्तेहं मोहादहमिति स्थितात् ॥३॥\nश्रीमत्यपि पतन्त्याशु शातनाः कातरादयः ।\nगुणवत्युग्रपत्रेऽपि तुहिनानीव पङ्कजे ॥४॥\nजायन्ते च म्रियन्ते च केवलं जीर्णजन्तवः ।\nन धर्माय न मोक्षाय मशका इव पङ्कजे ॥५॥\nभावैस्तैरेव तैरेव तुच्छालम्भविडम्बनैः ।\nचिरेण परिखिन्नाः स्मो विप्रलम्भाः पुनः पुनः ॥६॥\nनान्तोऽस्त्यस्य न च स्थैर्यावस्थाऽविश्रान्तमानसम् ।\nभ्रमतो भोगभङ्गेषु मरुभूमिष्विवाध्वनः ॥७॥\nआपातमधुरारम्भा भङ्गुरा भवहेतवः ।\nअचिरेण विकारिण्यो भीषणा भोगभूमयः ॥८॥\nमानावमानपरया दुरहंकारकान्तया ।\nन रमे वामया तात हतविद्याधरश्रिया ॥९॥\nदृष्टाश्चैत्ररथोद्यानभुवः कुसुमकोमलाः ।\nकल्पवृक्षलतादत्तसमस्तविभवश्रियः ॥१०॥\nविहृतं मेरुकुञ्जेषु विद्याधरपुरेषु च ।\nविमानवरमालासु वातस्कन्धस्थलीषु च ॥११॥\nविश्रान्तं सुरसेनासु कान्ताभुजलतासु च ।\nहारिहारविलासासु लोकपालपुरीषु च ॥१२॥\nन किंचिदुचितं साधु सर्वमाधिविषोष्मणा ।\nदग्धं भस्मायते तात विज्ञातमधुना मया ॥१३॥\nरूपालोकनलोलेन वनिताननगृध्नुना ।\nसावभासेन दोषाय दुःखं नीतोस्मि चक्षुषा ॥१४॥\nइदं गुणावहं नेदमिति मुक्त्वा विकल्पनम् ।\nरूपमात्रानुसारित्वादवस्तुन्यपि धावति ॥१५॥\nतावदायाति विरतिं न वशं यावदापदाम् ।\nनानाबन्धपरं चेतः परानर्थेहितोन्मुखम् ॥१६॥\nघ्राणमेतदनर्थाय धावच्चैवामितः स्फुटम् ।\nन निवारयितुं तात शक्नोमीह हयं यथा ॥१७॥\nगन्धोदकप्रणालेन मुखश्वासानुपातिना ।\nवैरिणेवातिदोषेण घ्राणेनास्मि नियोजितः ॥१८॥\nचिरं रसनया चाहमनया नयहीनया ।\nगजगोमायुगुप्तेषु दुःखाद्रिष्वलमाहतः ॥१९॥\nनिरोद्धुं न च शक्नोमि स्पर्शलम्पटतां त्वचः ।\nग्रीष्मकालसमिद्धस्य तापमंशुमतो यथा ॥२०॥\nशुभशव्दरसार्थिन्यो मुनेः श्रवणशक्तयः ।\nमां योजयन्ति विषमे तृणेच्छा हरिणं यथा ॥२१॥\nप्रणताः प्रियकारिण्यः प्रह्वभृत्यसमीरिताः ।\nवाद्यगेयरवोन्मिश्राः शुभशब्दश्रियः श्रुताः ॥२२॥\nश्रियः स्त्रियो दिशश्चैव तटाश्चाम्भोधिभूभृताम् ।\nदृष्टा विभवहारिण्यः प्रक्वणन्मणिभूषणाः ॥२३॥\nचिरमास्वादिताः स्वादु चमत्कारमनोरमाः ।\nप्रह्वकान्ताजनानीताः षड्रसा गुणशालिनः ॥२४॥\nकौशेयकामिनीहारकुसुमास्तरणानिलाः ।\nनिर्विघ्नमभितः स्पृष्टा भृशमाभोगभूमिषु ॥२५॥\nवधूमुखौषधीपुष्पसमालम्भनभूमयः ।\nअनुभूता मुने गन्धा मन्दानिलसमीरिताः ॥२६॥\nश्रुतं स्पृष्टं तथा दृष्टं भुक्तं घ्रातं पुनः पुनः ।\nसंशुष्कविरसं भूयः किं भजामि वदाशु मे ॥२७॥\nभुक्त्वा वर्षसहस्राणि दुर्भोगपटलीमिमाम् ।\nआब्रह्मस्तम्बपर्यन्तं न तृप्तिरुपजायते ॥२८॥\nसाम्राज्यं सुचिरं कृत्वा तथा भुक्त्वा वधूगणम् ।\nभंक्त्वा परबलान्युच्चैः किमपूर्वमवाप्यते ॥२९॥\nयेषां विनाशनं नासीद्यैर्भुक्तं भुवनत्रयम् ।\nतेऽपि तेऽप्यचिरेणैव समं भस्मपदं गताः ॥३०॥\nप्राप्तेन येन नो भूयः प्राप्तव्यमवशिष्यते ।\nतत्प्राप्तौ यत्नमातिष्ठेत्कष्टयापि हि चेष्टया ॥३१॥\nयेन कान्ताश्चिरं भुक्ता भोगास्तस्येह जन्तुभिः ।\nदृष्टो न कस्यचिन्मूर्ध्नि तरुर्व्योमप्लवश्च वा ॥३२॥\nचिरमासु दुरन्तासु विषयारण्यराजिषु ।\nइन्द्रियैर्विप्रलब्धोऽस्मि धूर्तबालैरिवार्भकः ॥३३॥\nअद्य त्वेते परिज्ञाता मया स्वविषयारयः ।\nकष्टा इन्द्रियनामानो वञ्चयित्वा तु मां पुनः ॥३४॥\nसंसारजङ्गले शून्ये दग्धं नरमृगं शठाः ।\nआश्वास्याश्वास्य निघ्नन्ति विषयेन्द्रियलुब्धकाः॥३५॥\nविषमाशीविषैरेभिर्विषयेन्द्रियपन्नगैः ।\nयेन दग्धा न दृष्टास्ते द्वित्रा एव जगत्यपि ॥३६॥\nभोगभीमेभवलितां तृष्णातरलवागुराम् ।\nलोभोग्रकरवालाढ्यां कोपकुन्तकुलाङ्किताम् ॥३७॥\nद्वन्द्वजालरथव्याप्तामहंकारानुपालिताम् ।\nचेष्टातुरंगमाकीर्णां कामकोलाहलाकुलाम् ॥३८॥\nशरीरसीमान्तगतां दुरिन्द्रियपताकिनीम् ।\nये जेतुमुत्थितास्तात त एवेह हि सद्भटाः ॥३९॥\nसुसाध्यः करटोद्भेदो मत्तैरावणदन्तिनः ।\nनोत्पथप्रतिपन्नानां स्वेन्द्रियाणां विनिग्रहः ॥४०॥\nपौरुषस्य महत्त्वस्य सत्त्वस्य महतः श्रियः ।\nइन्द्रियाक्रमणं साधो सीमान्तो महतामपि ॥४१॥\nतावदुत्तमतामेति पुमानपि दिवौकसाम् ।\nकृपणैरिन्द्रियैर्यावत्तृणवन्नापकृष्यते ॥४२॥\nजितेन्द्रिया महासत्त्वा ये त एव नरा भुवि ।\nशेषानहमिमान्मन्ये मांसयन्त्रगणांश्चलान् ॥४३॥\nमनःसेनापतेः सेनामिमामिन्द्रियपञ्चकम् ।\nजेतुं चेदस्ति मे यत्नो जयामि तदलं मुने ॥४४॥\nइन्द्रियोत्तमरोगाणां भोगाशावर्जनादृते ।\nनौषधानि न तीर्थानि न च मन्त्राश्च शान्तये ॥४५॥\nनीतोऽस्मि परमं खेदमभिधावद्भिरिन्द्रियैः ।\nएक एव महारण्ये तस्करैः पथिको यथा ॥४६॥\nपङ्कवन्त्यप्रसन्नानि महादौर्भाग्यवन्ति च ।\nगन्धिशैवलतुच्छानि पल्वलानीन्द्रियाणि च ॥४७॥\nदुरतिक्रमणीयानि नीहारगहनानि च ।\nजनितातङ्कजालानि जङ्गलानीन्द्रियाणि च ॥४८॥\nपङ्कजानि सरन्ध्राणि सुदुर्लक्ष्यगुणानि च ।\nग्रन्थिमन्ति जडाङ्गानि मृणालानीन्द्रियाणि च ॥४९॥\nरूक्षाणि रत्नलुब्धानि कल्लोलवलितानि च ।\nदुर्ग्रहग्राहघोराणि क्षाराम्बूनीन्द्रियाणि च ॥५०॥\nबान्धवोद्वेगदायीनि देहान्तरकराणि च ।\nकरुणाक्रन्दकारीणि मरणानीन्द्रियाणि च ॥५१॥\nअविवेकिष्वमित्राणि मित्राणि च विवेकिषु ।\nगहनानन्तशून्यानि काननानीन्द्रियाणि च ॥५२॥\nघनास्फोटान्यसाराणि मलिनानि जडानि च ।\nविद्युत्प्रकाशान्येतानि भीमाभ्राणीन्द्रियाणि च ॥५३॥\nक्षुद्रप्राणिगृहीतानि वर्जितानि कृतात्मभिः ।\nरजस्तमोभिभूतानि स्वेन्द्रियाण्यवटानि च ॥५४॥\nपातनैकान्तदक्षाणि दोषाशीविषवन्ति च ।\nरूक्षकण्टकलक्षाणि श्वभ्राग्राणीन्द्रियाणि च ॥५५॥\nआत्मंभरीण्यनार्याणि साहसैकरतानि च ।\nअन्धकारविहारीणि रक्षांसि स्वेन्द्रियाणि च ॥५६॥\nअन्तःशून्यान्यसाराणि वक्राणि ग्रन्थिमन्ति च ।\nदहनैकार्थयोग्यानि दुर्दारूणीन्द्रियाणि च ॥५७॥\nघनमोहप्रबन्धीनि दुष्कूपगहनानि च ।\nमहावकरतुच्छानि कुपुराणीन्द्रियाणि च ॥५८॥\nअनन्तेषु पदार्थेषु कारणानि घटादिषु ।\nसंभ्रमाणि सपङ्कानि चक्रकाणीन्द्रियाणि च ॥५९॥\nआपन्निमग्नमिममेवमकिंचनं त्वं\nमामुद्धरोद्धरणशील दयोदयेन ।\nये नाम केचन जगत्सु जयन्ति सन्त-\nस्तत्संगमं परमशोकहरं वदन्ति ॥६०॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मो० निर्वाणप्रकरणे उ० विद्याधरोपाख्याने वैराग्यवर्णनं नाम षष्ठः सर्गः ॥६॥"
  }
]
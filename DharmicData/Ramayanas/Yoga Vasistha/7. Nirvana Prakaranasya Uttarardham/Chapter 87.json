[
  {
    "text": "श्रीवसिष्ठ उवाच ।\nततश्चिदाकाशवपुर्व्याप्यनन्तो निरामयः ।\nदत्तावधानो वपुषि तदा पश्याम्यहं क्वचित् ॥१॥\nयावदन्तर्गतः सर्गः संस्थितोऽङ्कुरितोपमः ।\nकुसूलस्येव बीजस्य सिक्तस्येवाङ्कुरो हृदि ॥२॥\nऊर्ध्वमुच्छून एवान्तःसेकाद्बीजे यथाङ्कुरः ।\nआकारवत्यनाकारे चित्त्वाचित्त्वे तथा जगत् ॥३॥\nयथोन्मिषति दृश्यश्रीः सुषुप्ताद्बोधमेयुषः ।\nजाग्रद्वा विगते स्वप्ने चिन्मात्रस्य स्वचेतनात् ॥४॥\nतथैवात्मनि सर्गादावनुभूतस्वरूपिणि ।\nहृदि सर्गोदयो नान्यरूप आकाशरूपतः ॥५॥\nश्रीराम उवाच।\nआकाशरूप आकाशे परमाकाश कथ्यताम् ।\nभूयो निपुणबोधाय कथं सर्गः प्रवर्तते ॥६॥\nश्रीवसिष्ठ उवाच ।\nशृणु राम यथापूर्वं स्वयंभूत्वं मया तदा ।\nअनुभूतमसत्सद्वदिदं स्वप्नपुरोपमम् ॥७॥\nतमालोक्य महाकल्पसंभ्रमं व्योमरूपिणा ।\nभागेऽन्यत्र शरीरस्य संविदुन्मेषिता मया ॥८॥\nयदैव सामला संवित्किंचिदुन्मेषिता स्थिता ।\nतदैवाहं क्वचित्तत्र पश्याम्याकाशतामिव ॥९॥\nगतं स्वभावं चिद्व्योम यथा त्वं राम निद्रया ।\nजाग्रद्वा स्वप्नलोकं वा विशन्वेत्सि ससं घनम् ॥१०॥\nदिङ्मात्राकाशमेवादौ ततोऽस्मीत्येव वेदनम् ।\nतद्घनं कथ्यते बुद्धिः सा घना मन उच्यते ॥११॥\nतद्वेत्ति शब्दतन्मात्रं तन्मात्राणीतराण्यथ ।\nपञ्चेन्द्रियाणि तत्स्थौल्यादितीन्द्रियगणोदयः ॥१२॥\nसुषुप्ताद्विशतः स्वप्नं जगद्दृश्यघनोदयम् ।\nयथा तथैव सर्गादौ दुःखं भाति निमेषतः ॥१३॥\nतुल्यकालमनन्तेऽस्मिन्दृश्यजालावभासने ।\nकथयन्ति क्रमं केचित्केचिन्न कथयन्ति च ॥१४॥\nपरमाणुकणे कान्ते संपन्नमनुभूतवान् ।\nअहं चेतनमात्मानं वस्तुतोऽमलमेव खम् ॥१५॥\nयथा स्वभावतो व्योम्नि चलत्येवानिशं मरुत् ।\nतथा स्वभावात्सर्वत्र पश्यत्येव वपुस्त्विति ॥१६॥\nयादृशं चेतितं रूपं शक्त्या परमया तया ।\nतच्छक्नोत्यन्यथाकर्तुं नैषा यत्नेन भूयसा ॥१७॥\nततः पश्याम्यहं यावत्संपन्नोऽप्यणुरूपकः ।\nचित्त्वाच्चेतस्तदेवाशु तथाभूतोऽस्मि संस्थितः ॥१८॥\nततोऽहं बुद्धवान्रूपं तनु तेजःकणाकृति ।\nतदेव भावयन्पश्चाद्गतोऽहं स्थूलतामिव ॥१९॥\nप्रेक्षे तावदहं किंचिदिति बोधाल्लघोस्ततः ।\nमनागालोकनायैव संप्रवृत्तोऽनुभूतवान् ॥२०॥\nयन्नाम तत्र तत्किंचित्तस्येहाद्य रघूद्वह ।\nशृणु नामानि मुख्यानि कल्पितानि भवादृशैः ॥२१॥\nद्रष्टुं प्रवृत्तो रन्ध्रेण येन तच्चक्षुरुच्यते ।\nयच्च पश्यामि तद्दृश्यं दर्शनं तु फलं ततः ॥२२॥\nयदा पश्यामि कालोऽसौ यथा पश्यामि स क्रमः ।\nप्रौढा नियतिरित्यस्य यत्र पश्यामि तन्नभः ॥२३॥\nस्थितोऽस्मि यत्र देशोऽसावित्यद्यैषा प्रकल्पना ।\nतदा त्वहं चिदुन्मेषमात्रात्तन्मात्रकारणम् ॥२४॥\nपश्यामीति ततस्तत्र मनाग्वोधो ममोदभूत् ।\nततो रन्ध्रद्वयेनाहमपश्यं यत्तदप्यखम् ॥२५॥\nयाभ्यामपश्यं रन्ध्राभ्यां त इमे लोचने स्थिते ।\nततः किंचिच्छृणोमीति संविदित्युदिता मम ॥२६॥\nततः किंचिन्मनाङ्मात्रं झंकारं श्रुतत्रानहम् ।\nप्रध्मातस्येव शङ्खस्य शब्दं व्योम्नः स्वभावजम् ॥२७॥\nयाभ्यामहमथाश्रौषं त इमे श्रवणव्रणे ।\nप्रदेशाभ्यां विचरता मरुता विततस्वनम् ॥२८॥\nस्पर्शसंवेदनं किंचिदहमत्रानुभूतवान् ।\nयेन नाम प्रदेशेन तेन सा त्वक्च कथ्यते ॥२९॥\nयेन स्पृष्टमिवाङ्गं तत्तदाहमनुभूतवान् ।\nसत्संवेदनमात्रात्मा सोऽयं वायुरिति स्मृतः ॥३०॥\nस्पर्शनेन्द्रियतन्मात्रमिति वेदिनि संस्थितम् ।\nआस्वादसंविद्याभून्मे तदास्वाद्यरसेन्द्रियम् ॥३१॥\nप्राणान्मे घ्राणतन्मात्रमुदितं व्योमरूपिणः ।\nइत्थं न किंचित्संपन्नं सर्वं संपन्नमत्र मे ॥३२॥\nएवमिन्द्रियतन्मात्रजालं चेत्तत्र संस्थितः ।\nयावत्तावद्विदः पञ्च बलादेव ममोदिताः ॥३३॥\nशब्दरूपरसस्पर्शगन्धमात्रशरीरिकाः ।\nअनाकारास्तथा भातस्वरूपिण्यो भ्रमात्मिकाः ॥३४॥\nएवंरूपमहं जालं भावयन्यत्तदास्थितः ।\nतदहंकार इत्यद्य कथ्यते त्वादृशैर्जनैः ॥३५॥\nएष एव घनीभूतो बुद्धिरित्यभिधीयते ।\nसाथ बुद्धिर्घनीभूता मन इत्यभिधीयते ॥३६॥\nअन्तःकरणरूपत्वमेवमत्राहमास्थितः ।\nआतिवाहिकदेहात्मा चिन्मयव्योमरूपवान् ॥३७॥\nपवनाद्यप्यहं शून्यः केवलाकाशमात्रकः ।\nसर्वेषामेव भावानां शून्याकृतिररोधकः ॥३८॥\nअथैवंभावनाच्चाहं यदा तत्र चिरं स्थितः ।\nतदाहं देहवान्दृष्ट इति मे प्रत्ययोऽभवत् ॥३९॥\nतेनाहंप्रत्ययेनाथ शब्दं कर्तुं प्रवृत्तवान् ।\nशून्य एव यथा सुप्तः स्वप्नोड्डीननरो रवम् ॥४०॥\nअथ पूर्वं कृतः शब्दो बालेनेव तदोमिति ।\nततः स एष ओंकार इति नीतः पुनः प्रथाम् ॥४१॥\nततः स्वप्ननरेणेव यत्किंचिद्गदितं मया ।\nतदेतद्विद्धि वाचं त्वं पश्चान्नीतां प्रथामिह ॥४२॥\nब्रह्मैव सोऽस्मि संपन्नः सृष्टेः कर्ता जगद्गुरुः ।\nततो मनोमयेनैव कल्पिताः सृष्टयो मया ॥४३॥\nएवमस्मि समुत्पन्नो न तु जातोऽस्मि किंचन ।\nदृष्टवानस्मि ब्रह्माण्डं ब्रह्माण्डान्तं न किंचन ॥४४॥\nएवं जगति संपन्ने ममैतस्मिन्मनोमये ।\nन किंचित्तत्र संपन्नं तच्छून्यं व्योम केवलम् ॥४५॥\nइत्थं संशून्यमेवेदं सर्वं वेदनमात्रकम् ।\nमनागपि न सन्त्येते भावाः पृथ्व्यादयः किल ॥४६॥\nजगन्मृगतृडम्बूनि भान्ति संविदि संविदः ।\nन बाह्यमस्ति नो बाह्ये खे तद्व्योम तथा स्थितम् ॥४७॥\nमरौ नास्त्येव सलिलं संवित्पश्यति तत्तथा ।\nनिर्मूलमन्तःसंतप्ता स्वसंभ्रमवती भ्रमम् ॥४८॥\nनास्त्येव ब्रह्मणि जगत् संवित्पश्यति तत्तथा ।\nनिर्मूलमेव संवित्त्वादेवं भ्रान्तेश्च संभ्रमम् ॥४९॥\nअसदेवेदमाभाति हृद्येव जगदाततम् ।\nसंकल्पनमनोराज्यं यथा स्वप्नपुरादिवत् ॥५०॥\nपार्श्वसुप्तजनस्वप्नस्तच्चित्तावेशनं विना ।\nयथा न किंचित्तच्चित्तावेशनादनुभूयते ॥५१॥\nतथा जगत्तद्दृषदं संप्रविश्यानुभूयते ।\nआदर्शबिम्बिताकारं दृष्टमप्यन्यथाप्यसत् ॥५२॥\nआधिभौतिकभावेन नेत्रेण यदि लक्ष्यते ।\nतत्तन्न दृश्यते किंचिद्गिरिरेव प्रदृश्यते ॥५३॥\nआतिवाहिकदेहेन परं बोधदृशा यदि ।\nप्रेक्ष्यते दृश्यते सर्गः परमात्मैव चामलः ॥५४॥\nसर्वत्र सर्गनिर्वाणं प्रज्ञालोकेन लक्ष्यते ।\nब्रह्मात्मैवान्यथा चेत्तन्न किंचिदभिलक्ष्यते ॥५५॥\nयत्पश्यत्यवदाता धीः सोपपत्तिविचारणा ।\nन तन्नेत्रैस्त्रिभिः शर्वो नेन्द्रो नेत्रशतैरपि ॥५६॥\nयथा खमावृतं सर्गैस्तथा भूरिति बुद्धवान् ।\nतदाहमभवं ध्याता धराधारणयान्वितः ॥५७॥\nतया धराधारणया धरारूपधरोऽभवम् ।\nअत्यजन्नेव चिद्व्योमवपुः सम्राडिवाचिरात् ॥५८॥\nधराधारणया चैव धराधातूदरं गतः ।\nद्वीपाद्रितृणवृक्षादिदेहोऽहमनुभूतवान् ॥५९॥\nसंपन्नोऽस्म्यथ भूपीठे नानावनतनूरुहम् ।\nनानारत्नावलीव्याप्तॆ नानानगरभूषणम् ॥६०॥\nग्रामगह्वरपर्वाढ्यं पातालसुषिरोदरम् ।\nकुलाचलभुजाश्लिष्टद्वीपाब्धिवलयान्वितम् ॥६१॥\nतृणौघतनुरोमाढ्यं गिरिखण्डकगुल्मकम् ।\nदिग्वारणकटव्यूहधृतं शेषशिरःशतैः ॥६२॥\nह्रियमाणं महीपालः शोभमानेभतन्तुभिः ।\nप्राणिभिर्भुज्यमानाङ्गं वर्धमानं व्यवस्थया ॥६३॥\nहिमवद्विन्ध्यसुस्कन्धं सुमेरूदारकन्धरम् ।\nगङ्गादिसरिदापूरमुक्ताहाररणत्तनुम् ॥६४॥\nगुहागहनकच्छादि सागरादर्शमण्डलम् ।\nमरूषरस्थलश्वेतसुवराम्बरसुन्दरम् ॥६५॥\nभूतपूर्वैः परापूर्णं परिपूतं महार्णवैः ।\nअलंकृतं पुष्पवनैः समारब्धं रजोघनैः ॥६६॥\nनित्यं कृषीवलैः कृष्टं वीजितं शिशिरानिलैः ।\nतापितं तपनैस्तप्तैरुक्षितं प्रावृडम्बुभिः ॥६७॥\nविपुलाग्रस्थलोरस्कं पद्माकरकृतेक्षणम् ।\nसितासितघनोष्णीषं दशाशोदरमन्दिरम् ॥६८॥\nलोकालोकमहाखातवलयोग्रास्यभीषणम् ।\nअनन्तभूतसंघातपरिस्पन्दैकचेतनम् ॥६९॥\nव्याप्तमन्तर्बहिश्चैव नानाभूतगणैः पृथक् ।\nदेवदानवगन्धर्वैर्बहिरन्तस्तु कीटकैः ॥७०॥\nपातालेन्द्रियरन्धेषु नागासुरकृमिव्रजैः ।\nसप्तस्वर्णवकोशेषु नानाजातिजलेचरैः ॥७१॥\nव्याप्तं नदीवनसमुद्रदिगन्तशैल-\nद्वीपाख्यजन्तुविषयस्थलजङ्गलौघैः ।\nनानावलीवलितमण्डलकोशखण्डं\nवल्लीसरःसरिदरातिगणाब्जखण्डैः ॥७२॥"
  },
  {
    "text": "इत्यार्षे श्रीवासिष्ठमहारामायणे वा० दे० मो- नि० उ० पा० पार्थिवधात्वन्तर्गतजगदानन्त्यप्रतिपादनं नाम सप्ताशीतितमः सर्गः ॥८७॥"
  }
]
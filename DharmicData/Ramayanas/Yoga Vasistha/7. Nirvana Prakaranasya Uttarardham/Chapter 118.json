[
  {
    "text": "सहचरसहचर्यः क्रमेणोचुः ।\nनिर्गुणस्य बकस्यास्य गुण एकोऽस्ति दृश्यताम् ।\nयत्प्रावृषं स्मारयति प्रावृट् प्रावृडिति ब्रुवन् ॥१॥\nबक हंस इवाभासि सरःस्थो मद्गुसौहृदम् ।\nनृशंसत्वं च वाणीं च त्यक्त्वा हंसो भव स्फुटम् ॥२॥\nगम्भीरं वारिगर्भं प्रसृतजलचरं ये प्रविश्य प्रविश्य\nप्राङ्मतत्स्यान्प्रोतचञ्चवश्चतुरतर परं जग्धवन्तो विदग्धाः\nते केनाप्यद्य दिष्ट्या मृततिमिगमिताः कालयुक्ते महिम्ना\nनाक्रामन्ति क्रमस्थाः सुहरमपि पुरः पङ्गवो मद्गवोऽमी ॥३॥\nएवं विहन्यते लोकः स्वार्थेनेति प्रदर्शयन् ।\nमद्गुर्मद्गुरुतां यात इत्येवं स्तौति दुर्जनः ॥४॥\nउत्कन्धरो विततनिर्मलचारुपक्षो\nहंसोऽयमत्र नभसीति जनैः प्रतीतः ।\nगृह्णाति पल्वलजलाच्छफरीं यदासौ\nज्ञातस्तदा खलु बकोऽयमितीह लोकैः ॥५॥\nअतिबहुकालविलोलानवलोक्य बकांस्तपोदम्भान् ।\nअत्रैवातिमिरस्थांस्तटवनिता विस्मिता धूर्तान् ॥६॥\nअत्र जले हिमहेलाः पश्यैता अपहरन्ति सितपद्मान् ।\nइच्छसि ता अनुगन्तुं नाहं ते वल्लभा व्रजामीति ॥७॥\nकुपितां तामनुनेतुं यत्नपरः पान्थ एष पथि कान्ताम् ।\nअवलोकय नरनायक कुसुमलताकुहरकेलितीरवने ॥८॥\nइति हावभावविलसितविवलनकोपार्धदृष्टिहसितानि ।\nकुर्वाणा वरवनिता कथयति ते दृश्यतां राजन् ॥९॥\nबकमद्गुशरारूणां नित्यमेकौकसामपि ।\nसंकरोऽस्ति मिथो बुद्धेर्न मूर्खविदुषामिव ॥१०॥\nचञ्चवग्रे खञ्जरीटस्य कीटः किटिकिटायते ।\nदौर्भाग्यस्य पुराणस्य पताकेवोच्छ्रितोन्नते ॥११॥\nतारं तीरतरौ स रौति तरलो यावद्बकः प्रोल्लसं-\nस्तावत्पल्वलगोष्पदेऽम्बुकलिले यावद्बलाद्देहकम् ।\nमज्जन्त्या प्रियवक्षसीव निपुणं त्रातं शफर्या भया-\nद्धृद्भङ्गेनमहापदीह हि मृतेनान्यद्भवेत्सौख्यदम् ॥१२॥\nबकाजगरमद्गूनां हृदि या प्राणिनां धृतिः ।\nअचर्वितनिगीर्णानां मन्ये निद्रोपमैव सा ॥१३॥\nआसन्नमद्गुबकगृध्रबिडालसर्प-\nदृष्ट्या भयं भवति यत्सलिलाशयानाम् ।\nतस्याग्रतस्तृणमिवाशनिपातभङ्गो\nजातिस्मरेण विदुषोक्तमदः पुरा मे ॥१४॥\nइह सरोवरतीरतरोस्तले कुसुमशालिनि मुग्धमृगान्पुरः ।\nसमवलोकय लोकमलौ बला-त्समवकीर्णनवोत्पलकेतकान् ॥१५॥\nबर्ही प्रोन्नतचित्तत्वात्तोयमिन्द्रं प्रयाचते ।\nस पूरयति तेनास्य महात्मा निखिलां महीम् ॥१६॥\nमेघाननुसरन्त्येते मयूरास्तनपा इव ।\nमलिनो मलिनस्यैव पुत्र इत्यनुमीयते ॥१७॥\nमृगानालोक्य पथिकश्चिन्तयन्दयितेक्षणे ।\nपुरःस्थेषु पदार्थेषु यन्त्रपुत्रिकतां गतः ॥१८॥\nशिखी वार्यपि नादत्ते भूमेर्भुङ्क्ते बलादहिम् ।\nदौरात्म्यं तन्न जाने किं सर्पस्य शिखिनोऽथवा ॥१९॥\nसज्जनाशयनीकाशं त्यक्त्वा बर्ही महत्सरः ।\nपिबत्यम्ब्वभ्रनिष्ठ्यूतं मन्ये तन्नतिभीतितः ॥२०॥\nलसत्कलापजलदाः पश्य नृत्यन्ति बर्हिणः ।\nधुन्वानाः पिच्छकान्तीन्दुं प्रावृषः पोतका इव ॥२१॥\nवरवने वनवातविसारिणां चपलचन्द्रकचारुतरङ्गिणाम् ।\nइह पयोनिधिरेव कलापिनां विसृतमुक्ततयेव विलासनः ॥२२॥\nचर तृणानि पिबाम्बु वनावनौ कलय विश्रमणं कदलीवने ।\nचकितचातक पावकदूषिता न हि सुखाय भवत्यतिमानिता ॥२३॥\nनायं मयूर मकरालयवारिपूरपूर्णोदरो जलधरोऽम्बरमारुरुक्षुः ।\nदावाग्निदग्धवनपादपकोटराग्र धूमावलीवलय उत्थित एष शैलात् ॥२४॥\nयेनाब्देन शरद्विधावपि शिखी संतर्पितो वारिभि-\nर्नो वर्षास्वपि पूरयेद्यदि सरस्तद्वाललोकोचितम् ।\nआरब्धं समवेक्ष्य सज्जनजनो हासेन दुःस्थो भवे-\nद्बर्हीत्यात्मतृषैव नेतुमखिलं कालं समभ्युद्यतः ॥२५॥\nस्फटिकविमलं पीत्वा तोयं घनोदरनिर्गतं\nपिबति न पुनर्मार्गे क्षुभ्यंस्तृषापि शिखी जलम् ।\nस्फुरति च घनं स्मृत्वा स्मृत्वा न चापि विपद्यते\nगुणवति जने बद्धाशानां श्रमोऽपि सुखावहः ॥२६॥\nइहातिवाहयन्त्येते मार्गदौस्थ्यं घनागमे ।\nकथाभिः पथिकाः प्रायो विमूढा जीवितं यथा ॥२७॥\nपश्यात्र नाथ सरसः कमलोत्पलकुमुदबिसमृणालानाम् ।\nकह्लारपत्रपयसा भारानादाय बालिकाश्चलिताः ॥२८॥\nकिमिदं नयथेति ततः पृष्टाभिस्ताभिरुक्तमेतस्य ।\nव्यसनज्वरतप्तायाः पथिक वयं बालसख्य इति ॥२९॥\nअथ रागरक्तहृदयाः स्तनभरवितता विलासललिताङ्ग्यः ।\nपथिकानां स्मरणपथं भूयोऽप्यनयन्प्रियाः स्वगेहस्थाः ॥३०॥\nसा नूनं मम कान्ता दृष्ट्वा सुस्निग्धघनतमःश्यामम् ।\nगगन च शून्यगहनं प्रलपति भुवि पतति विस्खलति ॥३१॥\nभृङ्गावलीकुवलयावलिताब्जपात्र-संप्रेर्यमाणनलिनीमधुपानमत्तः ।\nहा वाति तीरतरुपल्लवलास्यलब्ध-\nसंमुग्धशब्दगणगीतगुणो नभस्वान् ॥३२॥"
  },
  {
    "text": "इत्यार्षे श्रीवासिष्ठमहा० वा० दे० मो० नि० उ० अवि० वि० हरिणमयूरबकमुग्धादिवर्णनं नामाष्टादशाधिकशततमः सर्गः ॥११८॥"
  }
]
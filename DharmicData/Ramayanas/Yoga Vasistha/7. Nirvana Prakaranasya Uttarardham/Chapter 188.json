[
  {
    "text": "श्रीवसिष्ठ उवाच ।\nआदिमत्त्वमिदं प्रोक्तमेतस्य कलनस्य यत् ।\nपरस्मादद्वितीयं तत्त्वद्बोधाय न वास्तवम् ॥१॥\nएवंविधं तत्कलनमात्मनोऽङ्गमकृत्रिमम् ।\nचेत्योन्मुखचिदाभासं जीवशब्देन कथ्यते ॥२॥\nकलनस्यास्य नामानि बहूनि रघुनन्दन ।\nश्रृणु तानि विचित्राणि चेत्योन्मुखचिदात्मनः ॥३॥\nजीवनाच्चेतनाज्जीवो जीव इत्येव कथ्यते ।\nचेत्योन्मुखतया चित्तं चिदित्येव निगद्यते ॥४॥\nइदमित्थमिति स्पष्टबोधाद्बुद्धिरिहोच्यते ।\nकल्पनान्मननज्ञत्वान्मन इत्यभिधीयते ॥५॥\nअस्मीति प्रत्ययादन्तरहंकारश्च कथ्यते ।\nचेतनाढ्यमृतं चित्तमिति शास्त्रविचारिभिः ॥६॥\nप्रौढसंकल्पजालात्स पुर्यष्टकमिति स्मृतम् ।\nसंसृतेः प्रकृतत्वेन प्राथम्यात्प्रकृतिः स्मृता ॥७॥\nबोधादविद्यमानत्वादविद्येत्युच्यते बुधैः ।\nइत्यादिकलनस्यास्य नामानि कथितानि ते ॥८॥\nएतत्कलनमाद्यन्तमनाकारमनामयम् ।\nआतिवाहिकदेहोक्त्या समुदाह्रियते बुधैः ॥९॥\nइत्येवं स्वप्नसंकल्पपुरवत्त्रिजगद्भ्रमः ।\nभात्यर्थकार्यप्यवपुः शून्यमप्रतिघात्मकम् ॥१०॥\nइत्यातिवाहिकः प्रोक्तो देहो देहभृतां वर ।\nचिन्नभश्चित्तदेहोऽसौ शून्य आकाशतोपि च ॥११॥\nनास्तमेति न चोदेति जगत्यामोक्षसंविदः ।\nचतुर्दशविधस्यैका भूतसर्गस्य चित्तभूः ॥१२॥\nअत्र संसारलक्षाणि भविष्यन्ति भवन्ति च ।\nभूतानि च फलानीव यथा कालव्यवस्थया ॥१३॥\nएष चित्तमयो देहो जगन्त्यन्तर्बहिस्त्वपि ।\nप्रतिबिम्बमिवादर्शः शून्य एव नभो यथा ॥१४॥\nमहाकल्पस्य पर्यन्ते सर्वनाशे स्थिरे स्थिते ।\nमहाशून्यपदे प्रौढे ब्रह्मात्मनि निरामये ॥१५॥\nस्वतश्चितिघनोऽचित्त्वाच्चिद्भानमिदमात्मनः ।\nआतिवाहिकदेहाभं क्रमेणानेन चेतति ॥१६॥\nस आतिवाहिको देहस्तदालोकप्रवर्तितः ।\nकैश्चिद्ब्रह्मेति कथितः स्मृतः कैश्चिद्विराडिति ॥१७॥\nकश्चित्सनातनाभिख्यः कश्चिन्नारायणाभिधः ।\nकश्चिदीश इति ख्यातः कश्चिदुक्तः प्रजापतिः ॥१८॥\nकाकतालीयवद्भाताः पञ्च स्वेन्द्रियसंविदः ।\nयत्र यत्र यथा तेषां स्थितास्तत्र तथा स्थिताः ॥१९॥\nएवमत्यन्तवितते संपन्ने दृश्यविभ्रमे ।\nन किंचिदपि संपन्नं सर्वशून्यं ततं यतः ॥२०॥\nअनादिमत्परं ब्रह्म न सद्यन्नासदुच्यते ।\nतदेवेदमनाद्यन्तं तथास्थितमवेदनम् ॥२१॥\nआतिवाहिकदेहस्य तस्यानुभवतः स्वयम् ।\nयाति व्यसनिनः स्वप्नः कान्तेव परिपुष्टताम् ॥२२॥\nशून्योऽप्यनाकृतिरपि घटाकारोऽनुभूयते ।\nस्वप्नसंकल्पयोः स्वस्य देहस्य जगतो यथा ॥२३॥\nभवत्यर्थकरोऽत्युच्चैस्तच्चित्खस्वप्नवस्तुवत् ।\nआकाशात्मक एवोग्रः पदार्थ इव भासते ॥२४॥\nआतिवाहिकदेहोऽसौ स्वतोऽनुभवति क्रमात् ।\nअनाकारोपि शून्योपि स्वप्नाभोऽसन्नपि स्थितः ॥२५॥\nचेतत्यस्थिगणः स्थूलं कराद्यवयवावलिम् ।\nत्रिकलोमशिरास्नायुसंनिवेशतया स्थितम् ॥२६॥\nजन्मकर्मेहितस्थानं परिणामवयःस्थितम् ।\nदेशकालक्रमाभोगभावार्थायोद्भवभ्रमम् ॥२७॥\nजरामरणमाधानदशदिङ्मण्डलक्रमम् ।\nज्ञानज्ञेयज्ञातृभावमादिमध्यान्तवेदनम् ॥२८॥\nक्षितिजलगगनदिवाकर-\nजनताव्यवहारनगरशिखरात्मा ।\nस्वाधाराधेयमयं\nपश्यति वपुषः पुरातनः पुरुषः ॥२९॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मो० नि० उ० जीवरूपवर्णनं नामाष्टाशीत्यधिकशततमः सर्गः ॥१८८॥"
  }
]
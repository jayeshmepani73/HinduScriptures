[
  {
    "text": "श्रीवसिष्ठ उवाच ।\nसंविन्मयत्वाज्जगतः स्वप्नस्य परमात्मनः ।\nब्रह्माकाशतया सर्वं ब्रह्मैवेत्यनुभूयते ॥१॥\nभ्रमस्य चातिदृश्यत्वाददृश्यत्वान्महाचितेः ।\nमदशक्तिवदात्मेति सत्यतास्यापि युज्यते ॥२॥\nअसत्त्वाद्दृश्यविश्रान्तेरलभ्यत्वान्महाचितेः ।\nउपलब्धुरभावाच्च शून्यनाम्नीव सत्यपि ॥३॥\nचिन्मात्रं पुरुषोऽकर्ता समेत्यव्यक्ततो जगत् ।\nएवंदृष्टेः सत्यमेतदेवमर्थानुभूतितः ॥४॥\nविवर्तो ब्रह्मणो दृश्यमित्येवंवादिनोऽपि सत् ।\nमतमेवंस्वरूपाणामर्थानामनुभूतितः ॥५॥\nपरमाणुसमूहात्म जगदित्यपि सत्यतः ।\nसंवेद्यते यथा यद्यत्तत्तथैवानुभूतितः ॥६॥\nयथा दृष्टं तथैवेदमिह लोके परत्र च ।\nनासन्न सदिति प्रौढा सत्यमाध्यात्मिकी गतिः ॥७॥\nबाह्यमेवास्ति नास्त्यन्यदित्यन्ये सत्यवादिनः ।\nस्वात्मन्यक्षगणातीतं प्राप्नुवन्ति न ते यतः ॥८॥\nअनारतविपर्यासदर्शनात्क्षणभङ्गधीः ।\nयुक्तैव तद्विदामाद्यं सर्वशक्ति हि तत्पदम् ॥९॥\nकलविङ्कघटन्यायो धर्म इत्यपि तद्विदाम् ।\nतथात्मसिद्धेर्म्लेच्छानां तद्देशेषु न दुष्यति ॥१०॥\nसमाः सन्तश्च विप्राग्निविषामृतमृतिष्वपि ।\nभान्त्येवं तद्विदां सर्वमिदं सर्वात्मकं यतः ॥११॥\nस्वभावसिद्धमेवेदं युक्तमित्येव तद्विदाम् ।\nअन्विष्टा याति नो प्राप्तिं बुद्धिमत्सर्वकर्तृता ॥१२॥\nएकः सर्वत्र कर्तेति सत्यं तन्मयचेतसाम् ।\nसोऽयं निश्चयवान्सोऽत्र तदाप्नोतीत्यबाधितम् ॥१३॥\nअयं लोकः परश्चास्ति स्नानाग्न्यादि च नेतरत् ।\nएतदेतादृशं सत्यं विद्धि भावितभावनम् ॥१४॥\nअशेषं शून्यमेवेति बौद्धानामेतदेव सत् ।\nलभ्यते तद्विचारेण यत्र किंचन नैव हि ॥१५॥\nचितिश्चिन्तामणिरिव कल्पद्रुम इवेप्सितम् ।\nआशु संपादयत्यन्तरात्मनात्मनि खात्मिका ॥१६॥\nनेदं शून्यं न चाशून्यमित्यवस्तु न तद्विदाम् ।\nसर्वशक्तिर्हि सा शक्तिर्न तद्विद्यत एव तत् ॥१७॥\nतस्मात्स्वनिश्चये यस्मिन्यः स्थितः स तथा ततः ।\nअवश्यं फलमाप्नोति न चेद्बाल्यान्निवर्तते ॥१८॥\nविचार्य पण्डितैः सार्धं श्रेष्ठवस्तुनि धीमता ।\nस रूढो निश्चयो ग्राह्यो नेतरत्र यथा तथा ॥१९॥\nसंभवत्युत्तमप्रज्ञः शास्त्रतो व्यवहारतः ।\nयो यत्र नाम तत्रासौ पण्डितस्तं समाश्रयेत् ॥२०॥\nसतां विवदमानानां सच्छास्त्रव्यवहारिणाम् ।\nयः समाह्लादकोऽनिन्द्यः स श्रेष्ठस्तं समाश्रयेत् ॥२१॥\nसर्व एवानिशं श्रेयो धावन्ति प्राणिनो बलात् ।\nपरिनिम्नं पयांसीव तद्विचार्य समाश्रयेत् ॥२२॥\nकल्लोलैरुह्यमानानां नृणां संसारसागरे ।\nअज्ञाता दिवसा यान्ति तृणानामिव बिन्दवः ॥२३॥\nश्रीराम उवाच ।\nजगत्पूर्वं लतेवापि विश्रान्ता वितते पदे ।\nपूर्वापरविचारेण के पराभावदर्शिनः ॥२४॥\nश्रीवसिष्ठ उवाच ।\nजातौ जातौ कतिपये व्यपदेश्या भवन्ति ते ।\nयेषां यान्ति प्रकाशेन दिवसा भास्वतामिव ॥२५॥\nअधश्चोर्ध्वं च धावन्तश्चक्रावर्तविवर्तनैः ।\nसर्वे तृणवदुह्यन्ते मूढा मोहभवाम्बुधौ ॥२६॥\nनष्टात्मस्थितयो भोगवह्निषु प्रज्वलन्त्यलम् ।\nदेवा दिवि दवेनाद्रौ दह्यमाना द्रुमा इव ॥२७॥\nपातिता मदसंपन्ना दानवा दानवारिभिः ।\nगजा इव निरालाना घोरे नारायणावटे ॥२८॥\nन गन्धमपि गन्धर्वा दर्शयन्ति विवेकजम् ।\nगीतपीतपरामर्शाः सरन्ति हरिणा इव ॥२९॥\nविद्याधराश्च विद्यानामाधारत्वेन मोहिताः ।\nस्फुरितानामुदाराणामपि कुर्वन्ति नादरम् ॥३०॥\nयक्षा विक्षोभितभुवो दक्षतामक्षता इव ।\nदर्शयन्त्यसहायेषु बालवृद्धातुरेषु च ॥३१॥\nदन्तिनामिव मत्तानां रंहसा हरिणारिणा ।\nकृतः करिष्यसि त्वं च राक्षसानां परिक्षयम् ॥३२॥\nभृशं पिशाचाः पश्यन्ति भूतभोजनचिन्तया ।\nधूमान्धकारानिलया ज्वालयाहुतयो यथा ॥३३॥\nनागजालमृणालानि मग्नानि धरणीतले ।\nनगानामिव मूलानि जडानीव स्थितान्यलम् ॥३४॥\nविवरं शरणं येषां कीटानामिव भूतले ।\nतेषामसुरबालानां विवेकेषु कथैव का ॥३५॥\nअल्पमात्रकणार्थेन संचरन्ति दिवानिशम् ।\nपिपीलिकासधर्माणः प्रायेण पुरुषा अपि ॥३६॥\nसर्वासां भूतजातीनां व्यग्राणां व्यर्थदीर्घया ।\nक्षीबाणामिव गच्छन्ति दिवसानि दुरीहया ॥३७॥\nन कंचित्संस्पृशत्यन्तर्विवेको विमलो जनम् ।\nजलेऽगाधे निपतितं निमज्जन्तं रजो यथा ॥३८॥\nनीयन्ते नियमाधूता मानवा मानवायुभिः ।\nकाम्पिकैः स्फुटतापूताः किरारुनिकरा इव ॥३९॥\nपानभोजनजम्बाले गहने योगिनीगणाः ।\nदुर्गन्धपल्वलोद्गारे पतिताः पामरा इव ॥४०॥\nकेवलं यमचन्द्रेन्द्ररुद्रार्कवरुणानिलाः ।\nजीवन्मुक्ता हरिब्रह्मगुरुशुक्रानलादयः ॥४१॥\nप्रजापतीनां सप्तर्षिदक्षाद्याः कश्यपादयः ।\nनारदाद्याः कुमाराद्याः सनकाद्याः सुरात्मजाः ॥४२॥\nदानवानां हिरण्याक्षबलिप्रह्लादशम्बराः ।\nमयवृत्रान्धनमुचिकेशिपुत्रमुरादयः ॥४३॥\nबिभीषणाद्या रक्षस्सु प्रहस्तेन्द्रजिदादयः ।\nशेषतक्षककर्कोटमहापद्मादयोऽहिषु ॥४४॥\nब्रह्मविष्ण्विन्द्रलोकेषु वास्तव्या मुक्तदेहिनः ।\nमुक्तस्वभावास्तुषिताः सिद्धाः साध्याश्च केचन ॥४५॥\nमानुषेषु च राजानो मुनयो ब्राह्मणोत्तमाः ।\nजीवन्मुक्ताः संभवन्ति विरलास्तु रघूद्वह ॥४६॥\nभूतानि सन्ति सकलानि बहूनि दिक्षु\nबोधान्वितानि विरलानि भवन्ति किंतु ।\nवृक्षा भवन्ति फलपल्लवजालयुक्ताः\nकल्पद्रुमास्तु विरलाः खलु संभवन्ति ॥४७॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षो० निर्वाणप्रकरणे उ० विवेकिविरलत्ववर्णनं नाम सप्तनवतितमः सर्गः ॥९७॥"
  }
]
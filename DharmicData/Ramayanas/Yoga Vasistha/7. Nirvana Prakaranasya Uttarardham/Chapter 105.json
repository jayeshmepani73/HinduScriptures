[
  {
    "text": "श्रीवसिष्ठ उवाच ।\nस्वभावं जगदाकारं चिद्भावोऽनुभवन्स्थितः ।\nस्वतः स्वप्नमिवानन्यमात्मनः कल्पनाभिधम् ॥१॥\nजाग्रत्सुषुप्तमेवेदं शिलाजठरमेव वा ।\nआकाशमेव वा शून्यं जगत्त्वेन च नोज्झितम् ॥२॥\nस्वप्न एवात्र दृष्टान्तः पुरमण्डलमण्डितः ।\nस्वप्ने जगन्न किंचित्सदित्थमाभाति भासुरम् ॥३॥\nत्रैलोक्यमसदेवेदं यथा स्वप्नेऽवभासते ।\nजाग्रत्यस्मिंस्तथैवेदं मनागप्यत्र नान्यथा ॥४॥\nन जाग्रति न च स्वप्ने जगच्छब्दार्थसंभवः ।\nस्वं वस्तुतस्तु चिद्व्योम्नो भानं बुद्धं जगत्तया ॥५॥\nचिद्व्योम्ना स्वचमत्कारो व्योमन्यश्चादिरूपभृत् ।\nजगदित्येव बुद्धोऽन्तर्जाग्रत्स्वप्ने स्वयंभुवा ॥६॥\nजगन्न किंचिदेवेदं चिद्रूपं च न किंचन ।\nएते किंचिदिवाभातो नभश्चिज्जगती मुधा ॥७॥\nआभातमेव त्रैलोक्यं यथा स्वप्ने न किंचन ।\nशून्यमेव भवेदेवमेवं जाग्रति निर्वपुः ॥८॥\nस्वप्ने किल महाबुद्धे नानानिर्माणशालिनि ।\nआरम्भा एव नारम्भा असत्सदिव चाततम् ॥९॥\nअव्योमैवातिविततं व्योमान्तपरिवर्जितम् ।\nव्योमैवाचलसंघातो नानापुरगणोत्करः ॥१०॥\nअप्यब्दाब्ध्यद्रिनिर्घोषो मौनमेव यथा तथा ।\nन श्रृणोत्येव पार्श्वस्थः संप्रबुध्यापि किंचन ॥११॥\nप्रजायते वाऽजातोऽपि वन्ध्यायास्तनयो यथा ।\nजातोऽप्यजात एवास्ते यथात्ममृतिविस्मृतौ ॥१२॥\nसदसद्भवति क्षिप्रं भुवोऽननुभवो यथा ।\nविपर्यस्यति सर्वं च रात्रिरेव यथा दिनम् ॥१३॥\nअसद्यत्संभवत्याशु दिनमेव यथा निशा ।\nअसंभवः संभवति यथा स्वमृतिदर्शनम् ॥१४॥\nअसंभवः संभवति जगद्भानमिवाम्बरे ।\nतम एव महालोको यः सनिद्रः सवासरः ॥१५॥\nआलोक एवैति तमो यन्निद्रा स्वप्नवासरा ।\nवसुधैव भवेद्व्योम श्वभ्रादिपतने यथा ॥१६॥\nअसत्यरूपमेवेति भाति स्वप्ने जगद्यथा ।\nतथैव जाग्रदाभाति मनागप्यत्र नान्यता ॥१७॥\nयथा द्वौ सदृशौ सूर्यौ यथा द्वौ सदृशौ नरौ ।\nजाग्रत्स्वप्नौ तथैवैतौ मनागप्यत्र नान्यता ॥१८॥\nश्रीराम उवाच ।\nनैतदेवमपि क्षिप्रात्प्रत्ययो यत्र बाधकः ।\nस्वप्ने तद्दर्शनेनान्तः कथं जाग्रन्समं भवेत् ॥१९॥\nश्रीवसिष्ठ उवाच ।\nविहृत्य स्वप्नजगति स्वप्नबन्धुजनैः समम् ।\nमृतिमाप्नोति तत्रासौ द्रष्टा स्वप्नस्य राघव ॥२०॥\nमृतः सन्स्वप्नजगति स्वप्नजन्तुवियोगवान् ।\nइह प्रबुध्यते जन्तुर्निद्रामुक्तश्च कथ्यते ॥२१॥\nसुखदुःखदशामोहान्दिनरात्रिविपर्ययान् ।\nअनुभूय बहून्द्रष्टा म्रियते स्वप्नसंसृतौ ॥२२॥\nगतनिद्रतया पश्चान्निद्रान्त इह जायते ।\nन सत्यमेतदित्येवं ततः प्रत्ययवान्भवेत् ॥२३॥\nस्वप्नद्रष्टा यथा स्वप्नसंसारे मृतिमाप्तवान् ।\nअन्यं जाग्रन्मयं स्वप्नं द्रष्टुं भूयः प्रजायते ॥२४॥\nजाग्रद्द्रष्टा तथा जाग्रत्संसारे मृतिमाप्तवान् ।\nअन्यं जाग्रन्मयं स्वप्नं द्रष्टुं भूयः स जायते ॥२५॥\nन स्वप्नमसदित्येवं पूर्वस्मिञ्जाग्रदात्मनि ।\nपुनः प्रत्ययमादत्ते स्वप्नात्स्वप्नान्तरं गतः ॥२६॥\nस जाग्रत्प्रत्ययं तत्र पुनर्गृह्णाति मुग्धधीः ।\nस्वप्नसंदर्शनं त्वन्यत्तत्राप्यनुभवत्यथ ॥२७॥\nस्वप्नं जाग्रत्तया जाग्रत्स्वप्नत्वं चेति नामनि ।\nन जायते न म्रियते जायते म्रियतेऽपि च ॥२८॥\nस्वप्नद्रष्टा स्वप्नमृतः प्रबुद्ध इह कथ्यते ।\nइह जाग्रन्मृतो जन्तुः प्रबुद्धोऽन्यत्र कथ्यते ॥२९॥\nस्वप्नात्स्वप्नस्थितौ जाग्रज्जाग्रत्स्वप्नप्रदर्शनम् ।\nमृत्वान्यत्र प्रबुद्धस्य जाग्रत्स्वप्नो भवत्यलम् ॥३०॥\nइतिहासमयावेव जाग्रत्स्वप्नावुभावपि ।\nपरस्परं गतावेतावुपमानोपमेयताम् ॥३१॥\nस्वप्नो जाग्रदिवाभाति जाग्रत्स्वप्नमिवोदितम् ।\nवस्तुतस्तु द्वयमसच्चित्खं कचति केवलम् ॥३२॥\nस्थावरं जंगमं चैव भूतजातमशेषतः ।\nचिन्मात्रव्यतिरेकेण किमन्यदुपपद्यते ॥३३॥\nमृन्मयं तु यथा भाण्डं मृच्छून्यं नोपलभ्यते ।\nचिच्चमत्कारमात्रात्म तथा काष्ठोपलाद्यपि ॥३४॥\nवस्तुजातमिदं स्वप्ने जाग्रत्यपि तथैव नः ।\nदृष्टो य उपलः स्वप्ने चिच्चमत्करणादृते ॥३५॥\nकिमन्यत्संवद प्राज्ञ किलावश्यं चिदेव सा ।\nननु यादृग्वपुः स्वप्ने जाग्रत्तादृगखण्डितम् ॥३६॥\nजगज्जातमतः सर्वं चिन्मात्रं ब्रह्मखण्डितम् ।\nजगज्जातमतः सर्वं चिन्मात्रं ब्रह्मकुट्टिमम् ॥३७॥\nमृन्मयं तु यथा भाण्डं मृच्छून्यं नोपलभ्यते ।\nचिन्मयं तु तथा चेत्यं चिच्छून्यं नोपलभ्यते ॥३८॥\nशैलात्मकं यथा भाण्डं शैलशून्यं न लभ्यते ।\nचिन्मयं तु तथा चेत्यं चिच्छून्यं नोपलभ्यते ॥३९॥\nद्रवरूपं यथा वारि द्रवरिक्तं न लभ्यते ।\nचिन्मयं तु तथा चेत्यं चिच्छून्यं नोपलभ्यते ॥४०॥\nऊष्मरूपो यथा वह्निर्निरूष्मा नोपलभ्यते ।\nचिन्मयं तु तथा चेत्यं चिच्छून्यं नोपलभ्यते ॥४१॥\nयथा स्पन्दमयो वायुरस्पन्दो नोपलभ्यते ।\nचिन्मयं तु तथा चेत्यं चिच्छून्यं नोपलभ्यते ॥४२॥\nयद्यन्मयं तद्विना तु तत्कथं किल लभ्यते ।\nक्वाशून्यं लभ्यते व्योम क्वाघना लभ्यते मही ॥४३॥\nचिद्व्योममयमेवेदं यथा घटपटादिकम् ।\nस्वप्ने तथेदं शैलादि चिद्व्योमाभासमात्रकम् ॥४४॥\nस्वप्ने यथा गगनमेव पुराचलादि\nसंविन्मयं सुभग जाग्रति तद्वदेव ।\nस्वप्नोऽथ जाग्रदिति शान्तमनन्तमेकं\nचिन्मात्रमत्र ननु नाम विनास्तु वादः ॥४५॥"
  },
  {
    "text": "इत्यार्षे श्रीवासिष्ठमहारामायणे वा० दे० मो० निर्वाणप्रकरणे उ० जाग्रत्स्वप्नैक्यप्रतिपादनं नाम पञ्चोत्तरशततमः सर्गः ॥१०५॥"
  }
]
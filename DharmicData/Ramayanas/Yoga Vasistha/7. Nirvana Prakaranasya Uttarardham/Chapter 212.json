[
  {
    "text": "श्रीवसिष्ठ उवाच ।\nचित्त्वाद्ब्रह्मखमेवाहमिति वेत्तीव यस्त्वयम् ।\nतदेव परमेष्ठित्वं तस्योदरमिदं जगत् ॥१॥\nएवं स्थिते न च ब्रह्मा न च जातं जगत्स्थितम् ।\nस्थितं यथास्थितमजं परं ब्रह्मैव पूर्ववत् ॥२॥\nसंवित्तौ तु जगद्रूपं भासतेऽप्येवमेव तत् ।\nमृगतृष्णेव मिथ्यैव दृश्यमानमपि त्वसत् ॥३॥\nअतःप्रभृति शून्येयं भ्रान्तिरभ्युदिता नवा ।\nकुतः केव किल भ्रान्तिर्ब्रह्मैव तदनामयम् ॥४॥\nजगद्ब्रह्मजलावर्तो द्वित्वैकत्वे किलात्र के ।\nक्वावर्तपयसोर्द्वित्वं द्वित्वाभावात्क्व चैकता ॥५॥\nतद्ब्रह्म घनमाशान्तं चित्त्वाच्चेतत्यहं विदत् ।\nनिजं शून्यत्वमन्तस्थं व्योमेव विततान्तरम् ॥६॥\nपवनः स्पन्दनमिव हुताशन इवोष्णताम् ।\nस्वशैत्यमिव पूर्णेन्दुः सत्तामर्थ इवात्मनः ॥७॥\nश्रीराम उवाच ।\nएतद्ब्रह्मन्कदा नाम तन्न चेतितवन्मुने ।\nनिरावृतमनाद्यन्तं किमिदानीं प्रचेतति ॥८॥\nश्रीवसिष्ठ उवाच ।\nएवमेतत्सदैवैतदहमाद्यपि चेतति ।\nन ह्यनादेरजस्यास्य काप्यपेक्षा स्वसंविदा ॥९॥\nसर्गासर्गनभोरूपं ब्रह्म सर्वत्र सर्वदा ।\nन कदाचिदिदं नेदं ज्ञातं नेदं च किंचन ॥१०॥\nपवनस्पन्दनं चन्द्रशैत्यं शून्यत्वमम्बरम् ।\nब्रह्माहंत्वमनन्यात्म न कदाचिन्न चेतति ॥११॥\nसर्वदैवेदृशी सत्ता न कदाचिदनीदृशी ।\nजगद्यस्मादनाद्यन्तं ब्रह्मात्मैव निरामयम् ॥१२॥\nकेवलं त्वमबुद्धत्वाच्छब्दश्रवणवेधितः ।\nअद्वये ब्रह्मबोधेऽस्मिन्द्वितामभ्युपगच्छसि ॥१३॥\nन कश्चित्किंचिदेवेह न कदाचिन्न चेतति ।\nन कश्चिच्च तदन्यात्मा न कदाचिच्च चेतति ॥१४॥\nइदं त्रिभुवनाभासमीदृशं भाति सर्वदा ।\nशान्तं राम समं ब्रह्म नेह नानास्ति किंचन ॥१५॥\nन कदाचन जायन्ते नभसः पादपाद्रयः ।\nब्रह्मणश्च जयन्तीति मत्वा शान्तिं परां व्रज ॥१६॥\nउपदेश्योपदेशार्थं संदेहावसरेऽल्पधीः ।\nयावन्न बुद्धस्तावत्त्वं भेदमभ्युपगच्छसि ॥१७॥\nबोधस्य तु विबुद्धस्य न शास्त्रादि न शब्दधीः ।\nन भेदबुद्धिर्नो भेदः किमप्येष प्रजापतेः ॥१८॥\nश्रीराम उवाच ।\nबुद्धमेतन्मया ब्रह्मन्प्रकृतं तदुदाहर ।\nवचो मदवबोधार्थं यदुदाहृतवानसि ॥१९॥\nकिं तस्मिंश्चेतितेऽहंत्वे पदे संपद्यते परे ।\nबुद्धवानसि शुश्रूषुर्नाहं तृप्तिमुपैमि हि ॥२०॥\nश्रीवसिष्ठ उवाच ।\nअहंत्वे सत्यथैतस्मिन्व्योमसत्ता प्रवर्तते ।\nदिक्सत्ता कालसत्ता च भेदसत्ताभ्युदेति च ॥२१॥\nयदा किलेहाहमिति तदा नात्राहमित्यपि ।\nभातीत्युदेति नाना खे स्वात्मैव द्वैतमक्रमम् ॥२२॥\nव्योमात्मिकानामेतासां सत्तानामभिधानधीः ।\nभविष्यत्युत्तरं कालं तदा त्वाकाशमेव तत् ॥२३॥\nएतस्मिन्परिसंपन्ने दिक्कालकलनात्मनि ।\nअहंभावे निराकारे व्योम तन्मात्रवेदिनि ॥२४॥\nइदमाभाति भारूपं वेदनं दृश्यनाम यत् ।\nभूत्वा ब्रह्मैव निर्बाधमब्रह्मेव विराजते ॥२५॥\nब्रह्मैव शान्तमजमेकमनादिमध्यं\nव्योमैव जीवकलनामिव भावयित्वा ।\nव्योम्न्येव पश्यति निरावरणे विसारि\nदृश्यं स्वरूपमपि चान्यदिवाऽऽत्मवित्त्वात् ॥२६॥"
  },
  {
    "text": "इत्यार्षे श्रीवासिष्ठमहारामायणे वा० दे० मो० नि० उ० परमार्थनिरूपणं नाम द्वादशाधिकद्विशततमः सर्गः ॥२१२॥"
  }
]
[
  {
    "text": "श्रीवसिष्ठ उवाच ।\nयदकारणकं भाति भानं तन्नैव किंचन ।\nतत्तथा परमार्थेन परमार्थः स्थितोऽनघ ॥१॥\nअत्रेमं केनचित्पृष्टोऽयमहं तं महामते ।\nसम्यग्बोधस्य पुष्ट्यर्थं महाप्रश्नं परं श्रृणु ॥२॥\nअस्त्यब्धिभ्यामुभयतो व्याप्तं ख्यातं जगत्त्रये ।\nकुशद्वीपमिति द्वीपं भूमौ वलयवत्स्थितम् ॥३॥\nतत्रास्तीलावती नाम हैमी पूर्वोत्तरे पुरी ।\nदीप्तिज्वालामयस्तम्भप्रोतावनिनभस्तला ॥४॥\nपूर्वे तस्यामभूद्राजा प्रज्ञप्तिरिति विश्रुतः ।\nअनुरक्तजगद्भूतः शक्रः स्वर्ग इवापरः ॥५॥\nकेनचित्कारणेनाहं कदाचित्तस्य भूपतेः ।\nप्राप्तः समीपं नभसः प्रलयार्क इव च्युतः ॥६॥\nपुष्पार्घ्याचमनीयैर्मां पूजयित्वोपविश्य सः ।\nमध्ये कथायां कस्यांचिदपृच्छत्प्रणयादिदम् ॥७॥\nभगवन्सर्वसंहारे जाते शून्यतते स्थिते ।\nअवाच्ये परमे व्योम्नि सर्वकारणसंक्षये ॥८॥\nसर्गारम्भस्य भूयः स्याद्वद किं मूलकारणम् ।\nकानि वा सहकारीणि कारणानि कुतः कथम् ॥९॥\nकिं जगत्किं च सर्गादि काश्चिन्नित्यं तमोधराः ।\nव्योमसंस्थार्णवाः काश्चित्काश्चित्कृमिकुलाकुलाः ॥१०॥\nकाश्चिदाकाशकोशस्थाः काश्चिच्चोपलकोशगाः ।\nकिंच वा भूतभूतादि कुतो बुद्ध्यादयः कथम् ॥११॥\nकः कर्ता कोऽथ वा द्रष्टा काधाराधेयता कथम् ।\nन कदाचिन्महानाशो जगतामिति निश्चयः ॥१२॥\nसमस्तवेदशास्त्रार्थाविरोधाय समर्थितः ।\nयथा संवेदनं नाम तथा नामानुभूतयः ॥१३॥\nयतस्ततो वेदनं स्यात्किमनाशमसन्मयम् ।\nअन्यच्च जम्बूद्वीपादौ देशेऽद्य मुनिनायक ॥१४॥\nमृतानामग्निदग्धानामिह वा देहनाशिनाम् ।\nनरकस्वर्गभोगाय विदेहे देहकारणम् ॥१५॥\nकिं तत्स्यात्सहकारीणि कारणान्यथ कानि वा ।\nधर्माधर्मावमूर्तौ द्वौ तस्यामूर्तस्य मूर्तता ॥१६॥\nनिर्द्रव्यं कुरुते द्रव्यैर्युक्तिरित्यसमञ्जसा ।\nमातापित्राद्यभावो हि बीजं किं तत्र कारणम् ॥१७॥\nअन्ये वा हेतवः के स्युः कथं द्रव्यादिसंभवः ।\nपरलोकोऽस्य नास्तीति यथासंवेदनं स्थितेः ॥१८॥\nसमस्तलोकवेदादिविरोधाच्चासमञ्जसम् ।\nअनिच्छितेहितैर्दूरदेशान्तरगतैः फलम् ॥१९॥\nप्रजा प्राप्नोत्यसंबन्धैरमूर्तैरत्र कः क्रमः ।\nस्तम्भो वरेण सौवर्णो विना हेमगमागमैः ॥२०॥\nक्षणात्संपद्यते तत्र संपत्तिः कथमुच्यताम् ।\nविधीनां प्रतिषेधानां निर्निमित्तं विवल्गताम् ॥२१॥\nरूढानामप्यरूढानां किं प्रयोजनमुच्यताम् ।\nअसदासीज्जगत्पूर्वं सत्संपन्नमनन्तरम् ॥२२॥\nइति श्रुतेः कथं ब्रह्मन्कथ्यतां संगतार्थता ।\nअयं भवेत्कथं ब्रह्मा भवेच्चेत्तन्महामुने ॥२३॥\nएवंप्रभावान्नभसः किं सर्वस्मान्न जायते ।\nओषधीनामथार्थानां सर्वेषां वा स्थितिं गताः ॥२४॥\nकथं स्वभावाः कथय यथाबोधं मुनीश्वर ।\nएकस्य जीवितं पुंसः सुहृदा मरणं द्विषा ॥२५॥\nमृत्वार्थितं प्रयागादौ क्षेत्रे तत्कथमुच्यताम् ।\nखे स्यामक्षयपूर्णेन्दुरिति ध्यायिचितैः फलैः ॥२६॥\nतुल्यकालमनुप्राप्तैः सहस्रेन्दु न किं नभः ।\nअन्यच्च ध्यायिनां लक्षैर्ध्यातैका स्त्री यथाक्रमम् ॥२७॥\nजायात्वेन समं कालं लब्धं ध्यानफलं च तैः ।\nसाध्व्यसाध्वी गृहे भर्तुः संस्थिता तपसा परा ॥२८॥\nतेषां च जाया संपन्ना कथमेतन्महामुने ।\nगृहानिर्गच्छमाकल्पं नृपः स द्वीपसप्तके ॥२९॥\nवरत्वं वरशापाभ्यामिति अन्तः क्व तिष्ठति ।\nदानधर्मादितपसामौर्ध्वदेहिककर्मणाम् ॥३०॥\nइहस्थानाममूर्तानां मूर्तं प्रीत्यास्ति सत्फलम् ।\nव्यवहर्ता न मूर्तोऽत्र विद्यते लोकयोर्द्वयोः ॥३१॥\nदेशान्तरे भृशं जीवो भृशं कालान्तरेऽपि वा ।\nफलं संभवतीयत्तद्विनानुभवनं मुने ॥३२॥\nअसमञ्जसमेवाति कथं स्यात्सुसमञ्जसम् ।\nइत्यादिसंशयगणं गिरा शीतावदातया ।\nछिन्धि मेऽभ्युदितं भासा सान्ध्यमान्ध्यमिवोडुपः ॥३३॥\nपरमवस्तुनि संशयनाशना-\nदुभयलोकहितं भवति स्फुटम् ।\nतदिह मे कुरु साधुसमागम-\nस्तनुफलो भवतीह न कस्यचित् ॥३४॥"
  },
  {
    "text": "इत्यार्षे श्रीवासिष्ठमहारामायणे वा० दे० मो० नि० उ० महाप्रश्नो नाम षडधिकद्विशततमः सर्गः ॥२०६॥"
  }
]
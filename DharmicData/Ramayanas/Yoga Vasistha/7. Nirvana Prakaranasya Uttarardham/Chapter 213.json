[
  {
    "text": "N/Aश्रीवसिष्ठ उवाच ।\nयथा यत्पृष्टवानद्य त्वं मामरिनिषूदन ।\nशिष्येणैव सता पूर्वमहं पृष्टो गुरुस्त्वया ॥१॥\nपुराकल्पे हि कस्मिंश्चित्तत्त्वमात्मादिकात्मिका ।\nआसीदियं चित्प्रतिभा गुरुशिष्यात्मना वने ॥२॥\nगुरुस्तत्राहमभवं शिष्यस्त्वमभवस्तदा ।\nपृष्टवान्मां त्वमग्रस्थ इदमुद्दामधीरधीः ॥३॥\nशिष्य उवाच ।\nसर्वस्य भगवञ्छिन्धि ममेममतिसंशयम् ।\nकिं नश्यति महाकल्पे किं वस्तु न विनश्यति ॥४॥\nगुरुरुवाच ।\nपुत्र शेषमशेषेण दृश्यमाशु विनश्यति ।\nयथा तथा स्वप्नपुरं सौषुप्तीं स्थितिमीयुषः ॥५॥\nनिर्विशेषेण नश्यन्ति भुवः शैला दिशो दश ।\nक्रिया कालः क्रमश्चैव न किंचिदवशिष्यते ॥६॥\nनश्यन्ति सर्वभूतानि व्योमापि परिणश्यति ।\nस सर्वजगदाभासमुपलब्धुरसंभवात् ॥७॥\nब्रह्मविष्ण्विन्द्ररुद्राद्या ये हि कारणकारणम् ।\nतेषामप्यतिकल्पान्ते नामापीह न विद्यते ॥८॥\nशिष्यते हि चिदाकाशमव्ययस्यानुमीयते ।\nतत्कालशेषतानेन सर्गानुभवहेतुना ॥९॥\nशिष्य उवाच ।\nनासतो विद्यते भावो नाभावो विद्यते सतः ।\nइदं तत्कथमाभोगि विद्यमानं क्व गच्छति ॥१०॥\nगुरुरुवाच ।\nन विनश्यत एवेदं ततः पुत्र न विद्यते ।\nनासतो विद्यते भावो नाभावो विद्यते सतः ॥११॥\nयत्तु वस्तुत एवास्ति न कदाचन किंचन ।\nतदभावात्म तद्राम कथं नाम विनश्यति ॥१२॥\nक्व स्थितं मृगतृष्णाम्बु क्व स्थिरो द्वीन्दुविभ्रमः ।\nक्व स्थिरा केशदृग्व्योम्नि क्व भ्रान्त्यनुभवः स्थिरः॥१३॥\nसर्वं दृश्यमिदं पुत्र भ्रान्तिमात्रमसन्मयम् ।\nस्वप्ने पुरमिवाभाति कथमेतन्न शाम्यति ॥१४॥\nशाम्यतीदमशेषेण तथा सर्वत्र सर्वदा ।\nयथा जाग्रद्विधौ स्वप्नः स्वप्ने वा जागरो यथा ॥१५॥\nयथा स्वप्नपुरं शान्तं न जाने क्वाशु गच्छति ।\nशान्तं तथा जगद्दृश्यं न जाने क्वाशु गच्छति ॥१६॥\nशिष्य उवाच ।\nकिमिदं भाति भगवन्न विभाति च किं पुनः ।\nकस्येदं वस्तुनो रूपं चिद्व्योम्नो वितताकृतेः ॥१७॥\nगुरुरुवाच ।\nचिदाकाशमिदं पुत्र स्वच्छं कचकचायते ।\nयन्नाम तज्जगद्भाति जगदन्यन्न विद्यते ॥१८॥\nअस्यैतद्वस्तुनो रूपं चिद्व्योम्नो वितताकृतेः ।\nरूपमत्यजदेवाच्छं यदित्थमवभासते ॥१९॥\nकचनाकचनं सर्गक्षयात्मास्य निजं वपुः ।\nव्योमात्म शुक्लकृष्णं स्याद्यथावयविनो वपुः ॥२०॥\nयथायं त्वं सितोदान्तरेक एवादितः कचैः ।\nतथा ब्रह्मैवमच्छात्म सर्गे सर्गक्षयेऽक्षयम् ॥२१॥\nयथा स्वप्ने सुषुप्ते च निद्रैकैवाक्षयानिशम् ।\nसर्गेऽस्मिन्प्रलये चैव ब्रह्मैकं चितिरव्ययम् ॥२२॥\nयथा स्वप्ने जगद्द्रष्टुः शान्तं शाम्यत्यशेषतः ।\nतद्वदस्मज्जगदिदं शान्तं शाम्यत्यशेषतः ॥२३॥\nतदन्यत्रास्ति खे खाख्यं तथेत्यङ्ग न विद्महे ।\nअशङ्क्यं परखे त्वेतदस्मच्चिद्व्योम्नि संभवात् ॥२४॥\nयथेहास्मच्चिदाकाशकचनं सर्गसंक्षये ।\nतथान्यत्संविदाकाशं नैवमित्यत्र का प्रमा ॥२५॥\nशिष्य उवाच ।\nएवं चेत्तद्यथा स्वप्ने द्रष्टुरन्यः स दृश्यधीः ।\nविद्यते तद्वदन्यत्र मन्येऽस्ति जगदादिधीः ॥२६॥\nगुरुरुवाच ।\nएवमेतन्महाप्राज्ञ स्वरूपं तु न तज्जगत् ।\nचिति भाति स्वरूपं तत्तद्वदेव न भाति च ॥२७॥\nन भाति न च तत्किंचिन्न च तत्किंचिदेव सत् ।\nतच्चिदाकाशकचनं के तत्र सदसदृशौ ॥२८॥\nविद्यते तद्धि सर्वत्र सर्वं सर्वेण सर्वदा ।\nन विद्यते च तत्किंचित्सर्वं सर्वत्र सर्वदा ॥२९॥\nतत्सत्तत्सर्वदा सर्वमसच्चासद्धि वाखिलम् ।\nतन्मयं तच्चिदाकाशं न नाशि न च नाशि तत् ॥३०॥\nयन्नाम सच्चिदाकाशं सर्गप्रलयरूपि तत् ।\nतदुःखायापरिज्ञातं परिज्ञातं परः शमः ॥३१॥\nविद्यते सर्वथैवेदं सर्वं सर्वत्र सर्वदा ।\nन विद्यते सर्वथा च सर्वं सर्वत्र सर्वदा ॥३२॥\nएष देवो घटः शैलः पटः स्फोटस्तटो वटः ।\nतृणमग्निः स्थावरं च जंगमं सर्वमेव च ॥३३॥\nअस्ति नास्ति च शून्यं च क्रिया कालो नभो मही ।\nभावाभावौ भवो भूतिर्नाशाः पाशाः शुभाशुभाः ॥३४॥\nतन्नास्त्येव न यन्नाम नित्यमेकस्तथा बहिः ।\nआदिमध्यमथान्तं तु कालत्रितयमेव च ॥३५॥\nसर्वं सर्वेण सर्वत्र सर्वदैवात्र विद्यते ।\nसर्वं सर्वेण सर्वत्र सर्वदात्र न विद्यते ॥३६॥\nयदैवं राम सर्वात्म सर्वमेवास्ति सर्वदा ।\nब्रह्मात्मत्वात्स्वप्नसंवित्पुरन्यायेन वै तदा ॥३७॥\nतृणं कर्तृ तृणं भोक्तृ ब्रह्मात्मत्वात्तृणं विभुः ।\nघटः कर्ता घटो भोक्ता घटः सर्वेश्वरेश्वरः ॥३८॥\nपटः कर्ता पटो भोक्ता पटः सर्वेश्वरेश्वरः ।\nदृशिः कर्ता दृशिर्भोक्ता दृशिः सर्वेश्वरेश्वरः ॥३९॥\nगिरिः कर्ता गिरिर्भोक्ता गिरिः सर्वेश्वरेश्वरः ।\nनरः कर्ता नरो भोक्ता नरः सर्वेश्वरेश्वरः ॥४०॥\nप्रत्येकं सर्ववस्तूनां कर्ता भोक्ता परात्परः ।\nअनादिनिधनो धाता सर्वं ब्रह्मात्मकं यतः ॥४१॥\nतृणकुम्भादयस्त्वेते स्वया विभुतया विभुः ।\nएवंरूपा स्थिता रूपं यद्विभातः क्षयोदयौ ॥४२॥\nबाह्योऽर्थोस्ति स एवेह कर्ता भोक्ता तथाविधः ।\nविज्ञानमात्रमेवास्ति कर्तृ भोक्तृ तथाविदाम् ॥४३॥\nन कश्चिच्चैव कर्तेह न च भोक्ता तथाविदाम् ।\nकश्चिदीश्वर एवेह कर्ता भोक्ता तथाविदाम् ॥४४॥\nसर्वमेव पदे तस्मिन्संभवत्युत्तमोत्तमे ।\nविधयः प्रतिषेधाश्च के ते सन्ति न सन्ति के ॥४५॥\nशुद्धे द्रष्टेव चिद्व्योम दृश्यतामिव भावयत् ।\nस्वमात्मानं जगदिति पश्येत्तिष्ठेदनामयम् ॥४६॥\nसर्वा दृशो विधिनिषेधदृशश्च सर्वाः\nसंकल्पवेदनविशेषसशेषपूर्वाः ।\nसत्यात्मिकाः सततमेव न चैव सत्या\nरूपं यथानुभवमत्र यतः स्वरूपम् ॥४७॥\nइति त्वया शिष्यतया मदन्तिका-\nच्छ्रुतं पुरा तेन न चासि बुद्धवान् ।\nततोऽनुभूयान्यजगद्भवाद्भवा-\nनिहाद्य जातोऽसि तदेव पृच्छसि ॥४८॥\nज्ञानं सदेतदखिलं श्रुतमुत्तमं चि-\nत्संसारदीर्घरजनीसितरश्मिबिम्बम् ।\nजातस्त्वमभ्युदयवानमलैकबोध\nउत्सार्य मोहमनुतिष्ठ यथागतं त्वम् ॥४९॥\nतिष्ठंस्तदात्मनि परे विमलस्वभावे\nसर्वात्मके तपति सर्वपदार्थमुक्तः ।\nनिर्वाणशान्तमतिरम्बरकोशकान्तो\nधर्मेण राज्यमनुपालय तीर्णतृष्णः ॥५०॥"
  },
  {
    "text": "इत्यार्षे श्रीवासिष्ठमहारामायणे वा० दे ० मो० नि० उ० प्राक्तनरामशिष्यत्वोपाख्यानं नाम त्रयोदशाधिकद्विशततमः सर्गः ॥२१३॥"
  }
]
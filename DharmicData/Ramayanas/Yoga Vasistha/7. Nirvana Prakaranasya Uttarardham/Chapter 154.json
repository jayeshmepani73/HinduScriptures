[
  {
    "text": "मुनिरुवाच ।\nइति निर्णीय दृश्येऽस्मिन्स्थितोऽस्मि विगतज्वरः ।\nवीतरागो निराशङ्को निर्वाणो निरहंकृतिः ॥१॥\nनिराधारो निराधेयो निर्मानो निरुपाश्रयः ।\nस्वभावस्थः स्वयं शान्तः सर्गात्मा सर्वथोदितः ॥२॥\nयथाप्राप्तस्य कर्तास्मि न कर्तास्मि कदाचन ।\nस्वयमेव हि यो व्योम कर्तृता तस्य कीदृशी ॥३\nद्यौः क्षमा वायुराकाशं पर्वताः सरितो दिशः ।\nइत्येकात्म नभः सर्वं भूतजालैकचिद्वपुः ॥४॥\nशाम्यामि परिनिर्वामि सुखमासे च केवलम् ।\nन विधिप्रतिषेधौ मे न मे बाह्यं न मेऽन्तरम् ॥५॥\nइति मे तिष्ठत इह यथासंस्थानसंस्थितेः ।\nअद्यायं त्वमनुप्राप्तः काकतालीयवत्पुरः ॥६॥\nइति ते सर्वमाख्यातं यथा स्वप्नो यथा वयम् ।\nयथा जगद्यथा च त्वं यथा दृश्यमिदं तथा ॥७॥\nत्वं च यादृग्दृश्यमिदं यथा दृश्यमिदं पुरः ।\nयथा भावा यथा ब्रह्म यथेमा जनताः पुरः ॥८॥\nएतद्बुद्ध्वा भवाञ्छान्तो मिथ्या लुब्धक लुब्धक ।\nशान्तैवैवमियं सत्ता चिन्मात्रव्योमरूपिणी ॥९॥\nस्वयमाभाति निर्वाणा नैव वाभाति किंचन ।\nलुब्धक उवाच ।\nएवं चेत्तदहं त्वं च सर्वे वा विबुधादयः ॥१०॥\nसर्व एव मिथः स्वप्नपुरुषाः सदसन्मयाः ।\nमुनिरुवाच ।\nएवमेतदिदं सर्वमन्योन्यं स्वप्नवत्स्थितम् ॥११॥\nअन्योन्यमात्मनि तथा सदसच्चानुभूयते ।\nदृश्यं येन यथा बुद्धं तथा तेनानुभूयते ॥१२॥\nनानैकं वस्त्वतोऽनेकं न सन्नासन्न मध्यगम् ।\nजाग्रति स्वप्ननगरमिव वेदनमात्रकम् ॥१३॥\nअदृष्टपूर्वदूरस्थदृश्यमानपुरोपमम् ।\nइति ते सर्वमाख्यातं बोधितोऽसि निरन्तरम् ॥१४॥\nस्वयं प्राज्ञोऽसि जानासि यथेच्छसि तथा कुरु ।\nएवं प्रबोधितस्यापि तव व्याध मते मतिः ॥१५॥\nक्षणं प्रबोधविश्रान्ता न विश्रान्ता परे पदे ।\nनाभ्यासेन विना बोध एष याति मनोहृदि ॥१६॥\nपरां परिणतिं प्राज्ञ दारुणीवाम्बुधारणे ।\nअभ्यासाद्बोधविश्रान्तौ गुरुशास्त्रैकसेवनात् ।\nद्वैताद्वैतदृशोः शान्त्या निर्वाणं चित्तमुच्यते ॥१७॥\nनिर्मानमोहा जितसङ्गदोषा\nअध्यात्मनित्या विनिवृत्तकामाः ।\nद्वन्द्वैर्विमुक्ताः सुखदुःखसंज्ञै-\nगच्छन्त्यमूढाः पदमव्ययं तत् ॥१८॥"
  },
  {
    "text": "इत्यार्षे श्रीवा० वा० दे० मो० निर्वा० उ० अवि० वि० श० यथाभूतार्थवर्णनं नाम चतुःपञ्चाशदधिकशततमः सर्गः ॥१५४॥"
  }
]
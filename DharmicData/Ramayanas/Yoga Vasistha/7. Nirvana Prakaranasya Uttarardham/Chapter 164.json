[
  {
    "text": "श्रीवसिष्ठ उवाच ।\nजीवाणवो जगत्यन्तश्चिदादित्यांशुमण्डले ।\nयत्र तेऽवयवास्तुल्यास्तेनानवयवात्मता ॥१॥\nसर्वं प्राप्य परं बोधं वस्तु स्वं रूपमुज्झति ।\nपुनस्तदेकवाक्यत्वान्न किंचिद्वापरं भवेत् ॥२॥\nसर्वास्वेवास्ववस्थासु तत्त्वज्ञविषयं तु तत् ।\nपरमेवामलं ब्रह्म नान्यत्किंचित्कदाचन ॥३॥\nयच्चातत्त्वज्ञविषयं तज्जानाति स एव तत् ।\nवयं तु विद्मो नाहं त्वं नातत्त्वज्ञं न वस्तु तत् ॥४॥\nअयं सोहमयं चाज्ञः सत्योऽयमिति बुद्धयः ।\nसंभवन्ति न तत्त्वज्ञे क्व मेरौ मृगतृष्णिका ॥५॥\nयथैकद्रव्यनिष्ठे हि चित्तेऽन्यद्रव्यसंविदः ।\nन भवन्ति परे तद्वन्नान्यास्तिष्ठन्ति संविदः ॥६॥\nइदं नासीन्न चोत्पन्नं न चास्ति न भविष्यति ।\nजगद्ब्रह्मैव सद्रूपमिदमित्थमवस्थितम् ॥७॥\nचिन्नभः काचकच्यं च स्वात्मन्येवावतिष्ठते ।\nजगदित्येव तत्तत्र तज्ज्ञानेनैव चेत्यते ॥८॥\nस्वप्नेषु कल्पनपुरेषु यथान्यदस्ति\nचिन्मात्रमच्छगगनं ननु वर्जयित्वा ।\nनो किंचनापि न च रूपमरूपकेषु\nरूपं तथा जगति संप्रति जाग्रदाख्ये ॥९॥\nपूर्वं किलोद्भवति किंचन नाम नेदं\nतच्चावभाति तदनादि खमेव चित्त्वात् ।\nनो कारणं न सहकारि किलास्ति यत्र\nतस्मात्स्वयं भवति वस्त्विति केयमुक्तिः ॥१०॥\nतस्मात्स्वयं भवति नेह हि कश्चिदादौ\nब्रह्मादयोऽज्ञविदिता न च नाम सन्ति ।\nव्योमेदमाततमयं स इतः स्वयंभू\nरित्यादि चिद्गगनमेव चिता विभाति ॥११॥"
  },
  {
    "text": "इत्यार्षे श्रीवासिष्ठमहारामायणे वा० दे०मो०नि० उ० जगत्परमात्मनोरैक्यभोगोपदेशो नाम चतुःषष्ट्यधिकशततमः सर्गः ॥१६४॥"
  }
]
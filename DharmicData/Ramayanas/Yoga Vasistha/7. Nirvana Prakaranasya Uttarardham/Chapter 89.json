[
  {
    "text": "श्रीराम उवाच ।\nपार्थिवीं धारणां बद्ध्वा जगन्ति समवेक्षितुम् ।\nसंपन्नस्त्वमसौ भूमिलोकः किमुत मानसः ॥१॥\nश्रीवसिष्ठ उवाच ।\nइदं च मानसं चाहं संपन्नः पृथुभूतलम् ।\nनेदं न मानसं नैव संपन्नो वस्तुतस्त्वहम् ॥२॥\nअमानसं महीपीठं न संभवति किंचन ।\nयदसद्वेत्सि यत्सद्वा मनोमात्रकमेव तत् ॥३॥\nचिदाकाशमहं शुद्धं तस्य मे तत्पदात्मनः ।\nयच्चिन्मात्रात्मकचनं तत्संकल्पाभिदं स्मृतम् ॥४॥\nतन्मनस्तन्महीपृष्ठं तज्जगत्स पितामहः ।\nसंकल्पपुरवद्व्योम्नि कचत्येतन्मनोनभः ॥५॥\nएवं संकल्पमात्रं मे मनोमात्रं तदाततम् ।\nधारणाभ्याससंपुष्टं भूमण्डलमिति स्थितम् ॥६॥\nनेदं भूमण्डलं तद्वै तदन्यद्धि मनोमयम् ।\nआकाशमात्रकचनमचेत्यं कचनं चितेः ॥७॥\nतदेवाकाशमात्रात्म तथाभूतं चिरं स्थितम् ।\nइदं प्रत्ययलब्धत्वान्मानसत्वं समुज्झति ॥८॥\nइदं स्थिरं सुकठिनं विततं भूमिमण्डलम् ।\nअस्तीति जायते बुद्धिर्व्योम्नीव चिरवेदनात् ॥९॥\nन्यायेनेदमिवानेन न स्थितं वसुधातलम् ।\nइदं चैवैकमेवाद्यसर्गस्याद्यमुपागतम् ॥१०\nयथा स्वप्ने पुरत्वेन चिदेव व्योम्नि भासते ।\nतथा चिदेव सर्गादाविदं जगदिति स्थितम् ॥११॥\nविद्धि चिदूपबालस्य मनोराज्यं जगत्त्रयम् ।\nमहीतलादिकं दृश्यमिदं सर्वं च सर्वदा ॥१२॥\nचिद्रूपस्यात्मनो नान्यः संकल्पस्तन्मयं जगत् ।\nवस्तुतस्तु न सत्यात्म न पिण्डात्म न भासुरम् ॥१३॥\nदृश्यमस्त्यपरिज्ञातं परिज्ञातं न विद्यते ।\nपरिज्ञातं तदेवास्य शृणोषि यदिदं चिरम् ॥१४॥\nसर्वं चिन्मात्रमाशान्त प्रकचत्यात्मनात्मनि ।\nभूमण्डलात्म दृश्यात्म द्वैतैक्याभ्यां विवर्जितम् ॥१५॥\nमणिर्यथा स्वभावेन शुक्लपीतादिकास्त्विषः ।\nअकुर्वन्नेव कुरुते चिदाकाशस्तथा जगत् ॥१६॥\nयतो न किंचित्कुरुते न च रूपं समुज्झति ।\nतस्मान्न मानसं नेदं किंचिदस्ति महीतलम् ॥१७॥\nमहीतलमिवाभाति चिद्व्योमैव निरन्तरम् ।\nआत्मन्येवातलं व्योम यथामलतलं स्थितम् ॥१८॥\nस्वभावमात्रकचन तत्तदेव यथास्थितम् ।\nभूमण्डलमिवात्यच्छं खमेव विशतान्तरम् ॥१९॥\nइदं भूमण्डलं तच्च द्वयमेतन्महाचितेः ।\nस्वरूपमेव कचति तव स्वप्नपुरं यथा ॥२०\nइदमाकाशमात्रात्म तदप्याकाशमात्रकम् ।\nअज्ञानात्मपरिज्ञानाज्ज्ञानान्नेदं न तत्क्वचित् ॥२१॥\nत्रैलोक्यभूतजालानां कालत्रितयभाविनाम् ।\nसंभ्रमः स्वप्नसंकल्पो मनोराज्यदशास्थितौ ॥२२॥\nभूतान्यथ भविष्यन्ति वर्तमानानि यानि च ।\nभूमण्डलानि तान्यत्र सत्ता सामान्यतां गता ॥२३॥\nअहमेव समग्राणि तेषामन्तर्गतान्यपि ।\nतेन तान्यनुभूतानि तथा दृष्टानि चाखिलम् ॥२४॥\nचिन्मात्रमेतदजरं परमात्मतत्त्वं\nशुद्धात्मतामजहदङ्गगतं बिभर्ति ।\nसर्वं यथास्थितमिदं जगदात्तभेदं\nबुद्धं सदङ्ग न बिभर्ति तु किंचनापि ॥२५॥"
  },
  {
    "text": "इत्यार्षे श्रीवसिष्ठमहारामायणे वा० दे० मो० निर्वाणप्रकरणे उ० पा० दृश्यमनोमात्रत्वप्रतिपादनं नामैकोननवतितमः सर्गः ॥८९॥"
  }
]
[
  {
    "text": "श्रीवसिष्ठ उवाच ।\nन सुखाय सुखं यस्य दुःखं दुःखाय यस्य नो ।\nअन्तर्मुखमतेर्नित्यं स मुक्त इति कथ्यते ॥१॥\nयस्य न स्फुरति प्रज्ञा चिद्व्योमन्यचलस्थितेः ।\nप्रसृतेष्विव भोगेषु स मुक्त इति कथ्यते ॥२॥\nचिन्मात्रात्मनि विश्रान्तं यस्य चित्तमचञ्चलम् ।\nतत्रैव रतिमायातं स जीवन्मुक्त उच्यते ॥३॥\nपरमात्मनि विश्रान्तं यस्य व्यावृत्त्य नो मनः ।\nरमतेऽस्मिन्पुनर्दृश्ये स जीवन्मुक्त उच्यते ॥४॥\nश्रीराम उवाच ।\nन सुखाय सुखं यस्य दुःखं दुखाय यस्य नो ।\nजडमेव मुने मन्ये मानवं तमचेतनम् ॥५॥\nश्रीवसिष्ठ उवाच ।\nचिद्व्योमैकान्तनिष्ठत्वात्प्रयत्नेन विना सुखम् ।\nन वेत्ति शुद्धबोधात्मा यः स विश्रान्त उच्यते ॥६॥\nसर्व एव परिक्षीणाः संदेहा यस्य वस्तुतः ।\nसर्वार्थेषु विवेकेन स विश्रान्तः परे पदे ॥७॥\nयस्य कस्मिंश्चिदप्यर्थे क्वचिद्रसिकतास्ति नो ।\nव्यवहारवतोऽप्यन्तः स विश्रान्त उदाहृतः  ॥८॥\nयस्य सर्वे समारम्भाः कामसंकल्पवर्जिताः ।\nयथाप्राप्तं विहरतः स विश्रान्त इति स्मृतः ॥९\nअविश्रामे निरालम्बे दीर्घे संसारवर्त्मनि ।\nचित्त्वादात्मनि विश्रान्तिः प्राप्ता येन जयत्यसौ ॥१०॥\nधावित्वा ये चिरं कालं प्राप्तविश्रान्तयः स्थिताः ।\nते सुप्ता इव लक्ष्यन्ते व्यवहारपरा अपि ॥११॥\nते हि चेत्यचिदाभासनभस्याभान्ति भामयाः ।\nभास्करा उदिता नित्यं नेह तिष्ठन्ति ते क्वचित्॥१२॥\nसदेहा व्यवहारस्था अपि सुप्ता इवोत्तमाः ।\nप्रक्षीणा इव लक्ष्यन्ते जडाभा न तु ते जडाः ॥१३॥\nसुप्ता इवेह शय्यासु ये स्वप्ननगरे स्थिताः ।\nसुप्ता इति त उच्यन्ते न तु ते जडतां गताः ॥१४॥\nदीर्घाध्वपरिविश्रान्तो विश्रान्तो न ददाति यः ।\nवाक्यं स सुखमौनस्थः प्रोच्यते न जडाकृतिः ॥१५॥\nया निशा सर्वभूतानामविद्यास्तमयात्मिका ।\nपरो बोधः परा शान्तिस्तत्रासौ सममास्थितः ॥१६॥\nयस्मिञ्जाग्रति भूतानि दृश्येऽस्मिन्दुःखदायिनि ।\nतत्रासौ सततं सुप्तस्तन्न पश्यत्यसौ सुखी ॥१७॥\nयः कर्मौघमनादृत्य स्वात्मन्येवावतिष्ठते ।\nस आत्माराम इत्युक्तो न जडोऽसौ रघूद्वह ॥१८॥\nदुःखादतिगतः सोऽस्मात्प्राप्तः पारं भवाम्बुधेः ।\nतिष्ठत्यनुभवन्भव्यो विश्रान्तिसुखमात्मनि ॥१९॥\nदीर्घाध्वनि परिश्रान्तो विषयैश्चतुरैश्चिरम् ।\nभोगभावातुरः क्रूरैः प्रोत्थितः पथि डामरैः ॥२०॥\nजरातुषाराशनिभिर्भूयोभूयो जडीकृतः ।\nजन्मजङ्गलसारङ्गो व्यर्थव्यग्रविहारवान् ॥२१॥\nपरमात्मपरिक्रान्तो दुःखकण्टकसंकटे ।\nसुदुष्प्रापसुखच्छाये पान्थः संसारवर्त्मनि ॥२२॥\nदुष्कृतैः कृतपाथेयो लुठन्क्षीणः पदे पदे ।\nअर्थानर्थमयैर्मार्गैः संकटैर्विवशीकृतः ॥२३॥\nसंसारजलधेः पारं प्राप्य भूतविवर्जितम् ।\nअशय्योऽतिप्रमाबुद्धः स शेते सुखमात्मवान् ॥२४॥\nअपसर्पं निरस्तेहमस्वप्नमसुषुप्तकम् ।\nप्रबुद्धमबहिर्निद्रं हा शेते सुखमात्मवान् ॥२५॥\nजात्यश्ववदिहाजातिरश्नन्गच्छन्श्वसन्वदन् ।\nलोकमध्ये महारण्ये हा शेते सुखमात्मवान् ॥२६॥\nअपूर्वैव घना निद्रा कापि सा तत्त्वदर्शिनाम् ।\nया न शाम्यति कल्पाभ्ररवैर्नाङ्गविकर्तनैः ॥२७॥\nअपूर्वैव घना निद्रा कापि सा तत्त्वदर्शिनाम् ।\nप्रबुद्धानामपि हि या निमीलयति दृग्दृशौ ॥२८॥\nअनिमीलितनेत्रस्य यस्य विश्वं प्रलीयते ।\nस क्षीवः परमार्थेन हा शेते सुखमात्मवान् ॥२९॥\nविनिगीर्य जगत्सर्वं परमां पूर्णतां गतः ।\nआतृप्तेरमृतं पीत्वा हा शेते सुखमात्मवान् ॥३०॥\nनिरानन्दमहानन्दी सुखमद्वैतमक्षयम् ।\nनिरालोकमहालोको हा शेते सुखमात्मवान् ॥३१॥\nलोभान्धकारोपरमो लोकलम्पटतां गतः ।\nअघनत्वघनाभोगो हा शेते सुखमात्मवान् ॥३२॥\nअनन्तदुःखमाशान्तमशान्तं जनतास्थितौ ।\nअबहिर्मुखमत्योगि हा शेते सुखमात्मवान् ॥३३॥\nअणीयसामणीयांसं स्थविष्ठं च स्थवीयसाम् ।\nकृत्वात्मानं नभःशय्यं हा शेते सुखमात्मवान् ॥३४॥\nपरमाणौ परमाणौ जगत्कोटिशतान्यपि ।\nअणौ स्थूले दधद्देहे हा शेते सुखमात्मवान् ॥३५॥\nकुर्वन्संहारसर्गौघानकुर्वंश्च कथंचन ।\nपरमालोकशय्यायां हा शेते सुखमात्मवान् ॥३६॥\nसंसारनिचयस्वप्नं परिज्ञाय सुषुप्तताम् ।\nनयन्प्रकटदिग्दीर्घां हा शेते सुखमात्मवान् ॥३७॥\nसर्वेषां जगदर्थानां सत्तासामान्यतां गतः ।\nआकाशादधिको व्यापी हा शेतेसुखमात्मवान् ॥३८॥\nअच्छाच्छमम्बरं कृत्वा जगदप्यम्बरीकृतम् ।\nशान्तशब्दपरश्वासं हा शेते सुखमात्मवान् ॥३९॥\nइदमस्मज्जगत्पश्यन्स्वयमाकाशकोणके ।\nविशदाकाशकोशात्मा हा शेते सुखमात्मवान् ॥४०॥\nयथा प्रवाहसंप्राप्तव्यवहारमनोरमे ।\nतृण्यास्तरणविश्रान्तो हा शेते सुखमात्मवान् ॥४१॥\nपरमेण स्वयत्नेन परिज्ञानात्स्वरूपिणा ।\nस्वप्नसंदर्शनेनैव जीवन् खमिव खेन खे ॥४२॥\nज्ञानेनाकाशकल्पेन धर्मान् गगनसंनिभान् ।\nज्ञेन यत्नेन संबुद्धः परमाम्बरतां गतः ॥४३॥\nप्रबुद्धः सुप्तः सुप्तोपि प्रबुद्धो रमतेनिशम् ।\nसुषुप्तोभूत्ततो जाग्रत्स्वप्नार्थसुहृदा सह ॥४४॥\nजन्मान्तरैकसहवाससमाशयेन\nचित्रानुवृत्तिमधुरेण चिरंतनेन ।\nमित्रेण सार्धमखिलानि दिनानि नीत्वा\nविश्रान्तिमेष्यति पदे परमे चिरं सः ॥४५॥\nइत्यार्षे श्रीवासिष्ठमहारामायणे वाल्मी० दे० मो० नि० उ० अवि० श० विश्रान्तचित्तवर्णनं नामैकोनसप्तत्यधिकशततमः सर्गः ॥१६९॥"
  }
]
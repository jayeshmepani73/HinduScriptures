[
  {
    "text": "श्रीवसिष्ठ उवाच ।\nसंजाताकृत्रिमक्षीणसंसृतिप्रत्ययः पुमान् ।\nअसंकल्पो न संकल्पं वेत्ति तेनासदेव सः ॥१॥\nश्वासान्म्लानिरिवादर्शे कुतोऽप्यहमिति स्थिता ।\nविदि साऽकारणं दृष्टा नश्यन्त्याशु न लभ्यते ॥२॥\nयस्य क्षीणावरणता शान्तसर्वेहतोदिता ।\nपरमामृतपूर्णात्मा सत्तयैव स राजते ॥३॥\nसर्वसंदेहदुर्ध्वान्तमिहिकामातरिश्वना ।\nभाति भास्वद्धिया देशस्तेन पूर्णेन्दुनेव खम् ॥४॥\nविसंसृतिर्विसंदेहो लब्धज्योतिर्निरावृतिः ।\nशरदाकाशविशदो ज्ञेयो विज्ञायते बुधः ॥५॥\nनिःसंकल्पो निराधारः शान्तः स्पर्शात्पवित्रताम् ।\nअन्तःशीतल आधत्ते ब्रह्मलोकादिवानिलः ॥६॥\nअसद्रूपोपलम्भानामियं वस्तुस्वभावता ।\nयत्स्वर्गवेदनं स्वप्नवन्ध्यापुत्रोपलम्भवत् ॥७॥\nअविद्यमानमेवेदं जगद्यदनुभूयते ।\nअसद्रूपोपलम्भस्य सैषा वस्तुस्वभावता ॥८॥\nअसत्येष्वेव संसारेष्वास्तामर्थः कुतो भवेत् ।\nसर्गापवर्गयोः शब्दावेव वन्ध्यासुतोपमौ ॥९॥\nजगद्ब्रह्मतया सत्यमनिर्मितमभावितम् ।\nअनिष्ठितं चान्यथा तु नाहं नावगतं च तत् ॥१०॥\nआत्मस्वभावविश्रान्तेरियं वस्तुस्वभावता ।\nयदहंतादिसर्गादिदुःखाद्यनुपलम्भता ॥११॥\nक्षणाद्योजनलक्षान्तं प्राप्ते देशान्तरे चितः ।\nचेतनेऽयस्य तद्रूपं मार्गमध्ये निरञ्जनम् ॥१२॥\nअस्पन्दवातसदृशं खकोशाभासचिन्मयम् ।\nअचेत्यं शान्तमुदितं लताविकसनोपमम् ॥१३॥\nसर्वस्य जन्तुजातस्य तत्स्वभावं विदुर्बुधाः ।\nसर्गोपलम्भो गलति तत्रस्थस्य विवेकिनः ॥१४॥\nसुषुप्ते स्वप्नधीर्नास्ति स्वप्ने नास्ति सुषुप्तधीः ।\nसर्गनिर्वाणयोर्भ्रान्ती सुषुप्तस्वप्नयोरिव ॥१५॥\nभ्रान्तिवस्तुस्वभावोऽसौ न स्वप्नो न सुषुप्तता ।\nन सर्गो न च निर्वाणं सत्यं शान्तमशेषतः ॥१६॥\nभ्रान्तिस्त्वसन्मात्रमयी प्रेक्षिता चेन्न लभ्यते ।\nशुक्तिरूप्यमिवासत्यं किल संप्राप्यते कथम् ॥१७॥\nयन्न लब्धं च तन्नास्ति तेन भ्रान्तेरसंभवः ।\nस्वभावादुपलम्भोन्यो नास्ति कस्य न कस्यचित् ॥१८॥\nस्वभाव एव सर्वस्मै स्वदते किल सर्वदा ।\nअनानैव हि नानेव किं वादैः संविभाव्यताम् ॥१९॥\nअस्वभावे महद्दुःखं स्वभावे केवलं शमः ।\nइति बुद्ध्या विचार्यान्तर्यदिष्टं तद्विधीयताम् ॥२०॥\nसूक्ष्मे बीजेऽस्त्यगः स्थूलो दृष्टमित्युपपद्यते ।\nशिवे मूर्ते जगन्मूर्तमस्तीत्युत्तमसंकथा ॥२१॥\nरूपालोकमनस्कारबुद्धयहन्तादयः परे ।\nस्वरूपभूताः सलिले द्रवत्वमिव खात्मकाः ॥२२॥\nमूर्तो यथा स्वसदृशैः करोत्यवयवैः क्रियाः ।\nआत्मभूतैस्तथा भूतैश्चिदाकाशमकर्तृ सत् ॥२३॥\nआत्मस्थादहमित्यादिरस्मदादेरसंसृतेः ।\nशब्दोऽर्थभावमुक्तो यः पटहादिषु जायते ॥२४॥\nयद्भातं प्रेक्षया नास्ति तन्नास्त्येव निरन्तरम् ।\nजगद्रूपमरूपात्म ब्रह्म ब्रह्मणि संस्थितम् ॥२५॥\nयेषामस्ति जगत्स्वप्नस्ते स्वप्नपुरुषा मिथः ।\nन सन्ति ह्यात्मनि मिथो नास्मास्वम्वरपुष्पवत् ॥२६॥\nमयि ब्रह्मैकरूपं ते शान्तमाकाशकोशवत् ।\nवायोः स्पन्दैरिवाभिन्नैर्व्यवहारैश्च तन्मयि ॥२७॥\nअहं तु सन्मयस्तेषां स्वप्नः स्वप्नवतामिव ।\nते तु नूनमसन्तो मे सुषुप्तस्वप्नका इव ॥२८॥\nतैस्तु यो व्यवहारो मे तद्ब्रह्म ब्रह्मणि स्थितम् ।\nते यत्पश्यन्ति पश्यन्तु तत्तैरलमलं मम ॥२९॥\nअहमात्मनि नैवास्मि ब्रह्मसत्तेयमातता ।\nत्वदर्थं समुदेतीव तथारूपैव वागियम् ॥३०॥\nअविरुद्धविरुद्धस्य शुद्धसंविन्मयात्मनः ।\nन भोगेच्छा न मोक्षेच्छा हृदि स्फुरति तद्विदः ॥३१॥\nस्वभावमात्रायत्तेऽस्मिन्बन्धमोक्षक्रमे नृणाम् ।\nकदर्थनेत्यहो मोहाद्गोष्पदेऽप्युदधिभ्रमः ॥३२॥\nस्वभावसाधने मोक्षेऽभावोपशमरूपिणि ।\nन धनान्युपकुर्वन्ति न मित्राणि न च क्रियाः ॥३३॥\nतैलबिन्दुर्भवत्युच्चैश्चक्रमप्पतितो यथा ।\nतथाशु चेत्यसंकल्पे स्थिता भवति चिज्जगत् ॥३४॥\nजाग्रति स्वप्नवृत्तान्तस्थितिर्यादृग्रसा स्मृतौ ।\nतादृग्रसाहंत्वजगज्जालसंस्था विवेकिनः ॥३५॥\nतेनैवाभ्यासयोगेन याति तत्तनुतां तथा ।\nयथा नाहं न संसारः शान्तमेवावशिष्यते ॥३६॥\nयदा यदा स्वभावार्कः स्थितिमेति तदा तदा ।\nभोगान्धकारो गलति न सन्नप्यनुभूयते ॥३७॥\nमोहमहत्तारहितः स्फुरति मृतौ भवति भासते च तथा ।\nबुद्ध्यादिकरणनिकरो यस्माद्दीपादिवालोकः ॥३८॥"
  },
  {
    "text": "इत्यार्षे श्रीवा० वाल्मीकीये दे० मो० नि० उत्तरार्धे वसिष्ठगीतासु स्वभावविश्रान्तियोगोपदेशो नामैकोनचत्वारिंशः सर्गः ॥३९॥"
  }
]
[
  {
    "text": "श्रीराम उवाच ।\nतयोर्द्वयोर्मुनिश्रेष्ठ संपन्नं किमतः परम् ।\nपश्चाद्विपश्चितोस्तस्य रुद्धयोर्वै विपश्चितोः ॥१॥\nश्रीवसिष्ठ उवाच ।\nतयोरेकश्चिराभ्यस्तवासनाविवशीकृतः ।\nभ्रमन्द्वीपेषु देहौघैस्तामेव पदवीं गतः ॥२॥\nतथैवावरणांस्त्यक्त्वा परमाकाशकोटरे ।\nपश्यन्संसारलक्षाणि तथैवाद्यापि संस्थितः ॥३॥\nतयोर्द्वितीयः स्वाभ्यस्तादादावासंगतेर्वशात् ।\nत्यक्तवान्प्रभ्रमद्देहैरद्य शैले मृगः स्थितः ॥४॥\nश्रीराम उवाच ।\nएकैव वासना ब्रह्मन्या चतुर्णां सदोदिता ।\nनानातां सा कथं प्राप्ता हीनोत्तमफलप्रदाम् ॥५॥\nश्रीवसिष्ठ उवाच ।\nस्वभ्यस्ता वासना जन्तोर्देशकालक्रियावशात् ।\nतनुदार्ढ्यान्यतामेति घनदार्ढ्यैति नान्यताम् ॥६॥\nदेशकालक्रियाद्येतदेकता वासनैकता ।\nतयोर्यदेव बलवत्तदेव जयति क्षणात् ॥७॥\nएवं विभागेनैतेऽत्र चत्वारः समवस्थिताः ।\nकृष्यन्ते द्वावविद्यार्थमन्यो मुक्तो मृगोऽपरः ॥८॥\nनाद्यापि तैरविद्याया लब्धोऽन्तो भ्रान्तिबुद्धिभिः ।\nअनन्तेयमविद्येयमज्ञानपरिबृंहिता ॥९॥\nक्षिप्रेण शान्ता भवति विज्ञानालोक आगते ।\nअमूलमेव गलति तिमिरश्रीरिवोदये ॥१०॥\nकालेनान्यजगज्जातं शृणु वृत्तं विपश्चितः ।\nतस्मिन्दूरतरे देशे कस्मिंश्चित्संसृतिभ्रमे ॥११॥\nक्वचिद्ब्रह्ममहाव्योम्नि कस्मिंश्चिद्दृश्यमण्डले ।\nतस्य दृश्यात्मना प्राप्ते वस्तुतो ब्रह्मरूपिणि ॥१२॥\nस एकः शुभसंगत्या विदुषां मध्यमागतः ।\nदृश्यं यथावद्विज्ञाय ब्रह्मतामलमागतः ॥१३॥\nतत्रैवाशु परिज्ञानात्साऽविद्या स च देहकः ।\nमृगतृष्णाम्ब्विवाशान्तिमागतौ रागतन्त्रितौ ॥१४॥\nइति ते सर्वमाख्यातं विपश्चिच्चेष्टितं स्फुटम् ।\nअनन्तैवमविद्येयं ब्रह्मवत्तन्मयी यतः ॥१५॥\nयेन यत्रैव वर्षाणां लक्षलक्षाणि गम्यते ।\nतत्र तत्र स्वभावेन चिता किमपि लक्ष्यते ॥१६॥\nतदेवाश्वपरिज्ञातं मिथ्या विद्येति कथ्यते ।\nपरिज्ञातं तु तच्छान्तं तथा ब्रह्मेति कथ्यते ॥१७॥\nभेदो न भेदस्तत्रायं भेदोऽयं यन्मयः किल ।\nतद्ब्रह्मैव चिदाभासं चिद्रूपैव हि भिन्नता ॥१८॥\nब्रह्माण्डमण्डपस्यास्य भ्रमतेत्यविपश्चिता ।\nलब्धो युगशतैरन्तो नाविद्याया विपश्चिता ॥१९॥\nश्रीराम उवाच ।\nस ब्रह्माण्डकपाटः किं न संप्राप्तो विपश्चिता ।\nत्वयैतत्कथितं ब्रह्मन्न कथं वदतां वर ॥२०॥\nश्रीवसिष्ठ उवाच ।\nजातेनैव विरिञ्चेन पुरा ब्रह्माण्डमण्डलम् ।\nद्वाभ्यामधस्तादूर्ध्वात्स्वभुजाभ्यां प्रविदारितम् ॥२१॥\nभागस्तेनोर्ध्वतस्तस्मादतिदूरतरं गतः ।\nअतो भागो गतोऽधस्तादतिदूरतरान्तरम् ॥२२॥\nताविवाश्रित्य तिष्ठन्ति जलाद्यावरणास्ततः ।\nत एव च तदाधारा लम्बन्ते संस्थितास्तयोः ॥२३॥\nएतयोर्मध्यमाकाशं विदुरण्डकपाटयोः ।\nअपारावारमानीलमिदमालक्ष्यते तु यत् ॥२४॥\nजलाद्यावरणास्तत्र न लगन्ति न सन्ति च ।\nतद्धि निर्मलमाशून्यमालानं कल्पक्लृप्तिभिः ॥२५॥\nतेन मार्गेण यातोऽसौ विपश्चिदृक्षचक्रवत् ।\nअविद्यायाः परीक्षार्थमामोक्षमतिदीक्षितः ॥२६॥\nब्रह्मैवानन्तरूपेयमविद्या तन्मयी यतः ।\nअतोऽस्ति साऽपरिज्ञाता परिज्ञाता न विद्यते ॥२७॥\nविपश्चित इति प्राप्य दूराद्दूरं परेऽम्बरे ।\nजगद्रूपेष्वविद्याया भ्रमन्त्यन्येषु केषुचित् ॥२८॥\nकश्चिन्मुक्तो मृगः कश्चित्कौचिदद्यापि तौ क्वचित् ।\nभ्रमतः प्राक्तनानल्पसंस्कारविवशीकृतौ ॥२९॥\nश्रीराम उवाच ।\nकीदृशेषु क्व दूरेषु ते जगत्सु विपश्चितः ।\nभ्रमन्तीति मुने ब्रूहि मयि चेज्जायते कृपा ॥३०॥\nकियत्यध्वनि संसारास्ते जाता येषु ते मुने ।\nमहदेतदिहाश्चर्यमस्माकं कथितं त्वया ॥३१॥\nश्रीवसिष्ठ उवाच ।\nस्थितौ विपश्चितौ राम तावुभौ जगतोर्ययोः ।\nतेऽस्माकं गोचरं याते जगती यत्नतोऽपि नो ॥३२॥\nतृतीयो मृगतां यातो विपश्चिद्यत्र तिष्ठति ।\nस कदाचित्ससंसारो गोचरे नोऽवतिष्ठते ॥३३॥\nश्रीराम उवाच ।\nविपश्चिन्मृगतां यातो यस्मिञ्जगति संस्थितः ।\nतज्जगत्क्व महाबुद्धे यथावत्कथयेति मे ॥३४॥\nश्रीवसिष्ठ उवाच ।\nदूराद्दूरतरं गत्वा परब्रह्ममहाम्बरे ।\nमृगो विपश्चिज्जगति स यस्मिंस्तज्जगच्छणु ॥३५॥\nतदिदं विद्धि त्रिजगदिहासौ संस्थितो मृगः ।\nइदं तत्परमाकाशं दूरदूरे जगत्स्थितम् ॥३६॥\nश्रीराम उवाच ।\nविपश्चिदस्मादेवासौ जगतस्तां गतिं गतः ।\nइहैवाद्य मृगो जातः कथमेतत्समञ्जसम् ॥३७॥\nश्रीवसिष्ठ उवाच ।\nअवयवानवयवी नित्यं वेत्ति यथाखिलान् ।\nतथा सर्वानहं वेद्मि ब्रह्मण्यात्मन्यवस्थितान् ॥३८॥\nअनिष्ठितान्ससंहारान्नानाकारांस्तु तान्बहून् ।\nमिथः प्रोतान्मिथोदृश्यान्स्वरूपानिव पार्थिवान् ॥३९॥\nतत्र कस्मिंश्चिदन्यस्मिन्मार्गेऽस्मिन्निव तिष्ठति ।\nयद्वृत्तं कथितं राम तदेतद्भवते मया ॥४०॥\nविपश्चितोऽन्यसंसारे देहैर्भ्रान्ता दिगन्तरान् ।\nताननन्ताम्बरे व्योम्नि तावत्कालमखिन्नधीः ॥४१॥\nइहैव हरिणा जातः कस्मिंश्चिद्गिरिकन्दरे ।\nकाकतालीययोगेन भ्रान्त्वा भूरिजगद्भ्रमम् ॥४२॥\nस जगन्ति भ्रमन्दूरे यस्मिन्सर्गे मृगः स्थितः ।\nससर्गोऽयमिति व्योम्नि काकतालीयवत्स्थितम् ४३\nश्रीराम उवाच ।\nएवं चेत्तद्वद ब्रह्मन्कस्यां ककुभि मण्डले ।\nकस्मिन्कस्मिंश्च शैलेऽसौ वने कस्मिन्मृगः स्थितः ॥४४॥\nकिं करोति कथं दूर्वाश्चर्वयत्युर्वरास्पदः ।\nजातिं तां जरठज्ञानी कदोदारां स्मरिष्यति ॥४५॥\nश्रीवसिष्ठ उवाच ।\nयोऽसौ त्रिगर्तनाथेन दत्तः क्रीडामृगस्तव ।\nस्थितः क्रीडामृगागारे विद्धि तं त्वं विपश्चितम् ॥४६॥\nश्रीवाल्मीकिरुवाच ।\nश्रुत्वेति राघवस्तस्यां सभायां विस्मयान्वितः ।\nबालकान्मृगमानेतुं प्रेषयामास भूरिशः ॥४७॥\nअथानीतो मृगो मुग्धः सभां स्फारां विवेश सः ।\nसर्वैः सभ्यगणैर्दृष्टः पुष्टिमांस्तुष्टिमानपि ॥४८॥\nताराबिन्दुयुतं देहबिन्दुभिः खं विडम्बयन् ।\nदृष्टिपातोत्पलासारैः सुन्दरीः परितर्जयन् ॥४९॥\nआदृतानादृतसभैर्नीला मरकतत्विषः ।\nधावंस्तृणेच्छया लोलं मुग्धैश्चकितवीक्षितैः ॥५०॥\nउत्कर्णोन्नयनोद्ग्रीवं क्षणभङ्गावलस्थितैः ।\nउत्कर्णनयनोद्ग्रीवैः सभ्यानाकुलयञ्जवैः ॥५१॥\nमृगमालोक्य तं लोकाः सराजमुनिमन्त्रिणः ।\nअनन्ता बत मायेति चिरमासन्स्मयाकुलाः ॥५२॥\nआश्चर्यचर्वणसुविस्मितसर्वलोका सर्वावलोकनघनोत्पलवर्षकृष्णम् ।\nरत्नांशुजालकचितं मृगमीक्षमाणा सासीत्सभा कमलिनी लिपिनिर्मितेव ॥५३॥"
  },
  {
    "text": "इत्यार्षे श्रीवा० वा० दे० मो० निर्वा० उ० अवि० विप० विपश्चिन्मृगलाभो नामैकोनत्रिशदधिकशततमः सर्गः ॥१२९॥"
  }
]
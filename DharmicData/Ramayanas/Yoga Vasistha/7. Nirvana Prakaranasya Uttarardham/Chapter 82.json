[
  {
    "text": "श्रीराम उवाच ।\nकिमेतद्भगवन्सर्वनाशे नृत्यति केन सा ।\nकिं शूर्पफलकुम्भाद्यस्तस्याः स्रग्दामधारणम् ॥१॥\nकिं नष्टं त्रिजगद्भूयः किं काल्या देहसंस्थितम् ।\nपरिनृत्यति निर्वाणं कथं पुनरुपागतम् ॥२॥\nश्रीवसिष्ठ उवाच ।\nनासौ पुमान्न चासौ स्त्री न तन्नृत्तं न तावुभौ ।\nतथाभूते तथाचारे आकृती न च ते तयोः ॥३॥\nअनादिचिन्मात्रनभो यत्तत्कारणकारणम् ।\nअनन्तं शान्तमाभासमात्रमव्ययमाततम् ॥४॥\nशिवं तत्सच्छिवं साक्षाल्लक्ष्यते भैरवाकृति ।\nतथास्थितो जगच्छान्तौ परमाकाश एव सः ॥५॥\nचेतनत्वात्तथाभूतस्वभावविभवादृते ।\nस्थातुं न युज्यते तस्य यथा हेम्नो निराकृति ॥६॥\nकथमास्तां वद प्राज्ञ चिन्मात्रं चेतनं विना ।\nकथमास्तां वद प्राज्ञ मरिचं तिक्ततां विना ॥७॥\nकटकादि विना हेम कथमास्तां विलोच्यताम् ।\nकथं स्वभावेन विना पदार्थस्य भवेत्स्थितिः ॥८॥\nविना तिष्ठति माधुर्यं कथयेक्षुरसः कथम् ।\nनिर्माधुर्यश्च यस्त्विक्षुरसो न हि स तद्रसः ॥९॥\nअचेतनं यच्चिन्मात्रं न तच्चिन्मात्रमुच्यते ।\nन च चिन्मात्रनभसो नष्टं क्वचन युज्यते ॥१०॥\nस्वसत्तामात्रकादन्यत्किंचित्तस्य न युज्यते ।\nअन्यत्वमुररीकर्तुं व्योमानन्यमसौ किल ॥११॥\nतस्मात्तस्य यदक्षुब्धं सत्तामात्रं स्वभासनम् ।\nअनादिमध्यपर्यन्तं सर्वशक्तिमयात्मकम् ॥१२॥\nतदेतत्त्रिजगत्सर्गकल्पान्तौ व्योम भूर्दिशः ।\nनाश उत्पादनं नाम विनानाभासनं नभः ॥१३॥\nजननं मरणं मायामोहं मान्द्यमवस्तुता ।\nवस्तुता च विवेकश्च बन्धो मोक्षः शुभाशुभे ॥१४॥\nविद्याऽविद्या विदेहत्वं सदेहत्वं क्षणश्चिरम् ।\nचञ्चलत्वं स्थिरत्वं वा त्वं चाहं चेतरश्च तत् ॥१५॥\nसदसच्चाथ सदसन्मौर्ख्यं पाण्डित्यमेव च ।\nदेशकालक्रियाद्रव्यकलनाकेलिकल्पनम् ॥१६॥\nरूपालोकमनस्कारकर्मबुद्धीन्द्रियात्मकम् ।\nतेजोवार्यनिलाकाशपृथ्व्यादिकमिदं ततम् ॥१७॥\nएतत्सर्वमसौ शुद्धचिदाकाशो निरामयः ।\nअजहद्व्योमतामेव सर्वात्मैवैवमास्थितः ॥१८॥\nएतत्सर्वं च विमलं खमेवात्र न संशयः ।\nअस्मादनन्यत्स्वप्नादिर्दृष्टान्तोऽत्राविखण्डितः ॥१९॥\nचिन्मयः परमाकाशो य एव कथितो मया ।\nएषोऽसौ शिव इत्युक्तो भवत्येष सनातनः ॥२०॥\nस एष हरिरित्यास्ते भवत्येष पितामहः ।\nचन्द्रोऽर्क इन्द्रो वरुणो यमो वैश्रवणोऽनलः ॥२१॥\nअनिलो जलदोम्भोधिर्ह्यो यद्वस्त्वस्ति नास्ति च ।\nइत्येते चिन्मयाकाशकोशलेशाः स्फुरन्त्यलम् ॥२२॥\nएवंविधाभिः संज्ञाभिर्मुधाभावनयेदृशाः ।\nस्वभावमात्रबोधेन भवन्त्येते तु तादृशाः ॥२३॥\nअबोधो बोध इत्येवं चिद्व्योमैवात्मनि स्थितम् ।\nतस्माद्भेदो द्वैतमैक्यं नास्त्येवेति प्रशाम्यताम् ॥२४॥\nतावत्तरङ्गत्वमयं करोति\nजीवः स्वसंसारमहासमुद्रे ।\nयावन्न जानाति परं स्वभावं\nनिरामयं तन्मयतामुपेतः ॥२५॥\nज्ञाने तु शान्तिं स तथोपयाति\nयथा न सोऽब्धिर्न तरङ्गकोऽसौ ।\nयथास्थितं सर्वमिदं च शान्तं\nभवत्यनन्तं परमेव तस्य ॥२६॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मो० निर्वाणप्रकरणे उ० पाषा० शिवस्वरूपवर्णनं नाम द्व्यशीतितमः सर्गः ॥८२॥"
  }
]
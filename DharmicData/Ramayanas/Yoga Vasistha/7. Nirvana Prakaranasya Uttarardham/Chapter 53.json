[
  {
    "text": "श्रीराम उवाच ।\nयथा चेत्ये चेतनता यथा काले च कालता ।\nयथा च व्योमता व्योम्नि यथा च जडता जडे ॥१॥\nयथा वायौ च वायुत्वमभूतादावभूतता ।\nयथा स्पन्दात्मनि स्पन्दो यथा मूर्ते च मूर्तता ॥२॥\nयथा भिन्ने च भिन्नत्वं यथाऽनन्ते ह्यनन्तता ।\nयथा दृश्ये च दृश्यत्वं यथा सर्गेषु सर्गता ॥३॥\nएतत्क्रमेण हे ब्रह्मन् वद मे वदतां वर ।\nआदितः प्रतिपाद्यैव बोध्यन्ते ह्यल्पबोधिनः ॥४॥\nश्रीवसिष्ठ उवाच ।\nतदनन्तं महाकाशं महाचिद्घनमुच्यते ।\nअवेद्यचिद्रूपमयं शान्तमेकं समस्थिति ॥५॥\nब्रह्मविष्ण्वीश्वराद्यन्ते महाप्रलयनामनि ।\nशब्दार्थे रूढिमापन्ने यच्छुद्धमवशिष्यते ॥६॥\nसर्गस्य कारणं तत्र न किंचिदुपपद्यते ।\nमलमाकारबीजादि मायामोहभ्रमादिकम् ॥७॥\nकेवलं शान्तमत्यच्छमाद्यन्तपरिवर्जितम् ।\nतद्विद्यते यत्र किल खमपि स्थूलमश्मवत् ॥८॥\nन च नास्तीति तद्वक्तुं युज्यते चिद्वपुर्यदा ।\nन चैवास्तीति तद्वक्तुं युक्तं शान्तमलं तदा ॥९॥\nनिमेषे योजनशते प्राप्तायामात्मसंविदि ।\nमध्ये तस्यास्तु यद्रूपं रूपं तस्य पदस्य तत् ॥१०॥\nसबाह्याभ्यन्तरे शान्ते वासनाविषयभ्रमे ।\nसर्वचिन्ताविहीनस्य प्रबुद्धस्यार्धरात्रतः ॥११॥\nशान्तं निःसुखदुःखस्य पुरुषस्यैव तिष्ठतः ।\nयदस्पन्दि मनोरूपं रूपं तस्य पदस्य तत् ॥१२॥\nतृणगुल्माङ्कुरादीनां सत्तासामान्यमाततम् ।\nयदुद्भवोद्भवं रूपं रूपं तस्य पदस्य तत् ॥१३॥\nतस्मिन्पदे जगद्रूपं यदिदं दृश्यते स्फुटम् ।\nसकारणमिवाकारकरालमिव भेदवत् ॥१४॥\nतत्सर्वं कारणाभावान्न जातं न च विद्यते ।\nनाकारयुक्तं न जगन्न च द्वैतैक्यसंयुतम् ॥१५॥\nयदकारणकं तस्य सत्ता नेहोपपद्यते ।\nस्वयं नित्यानुभूतेऽर्थे कोऽत्रापह्नवशक्तिमान् ॥१६॥\nन च शून्यमनाद्यन्तं जगतः कारणं भवेत् ।\nब्रह्मामूर्तं समूर्तस्य दृश्यस्याब्रह्मरूपिणः ॥१७॥\nतस्मात्तत्र जगद्रूपं यदा भातं तदेव तत् ।\nस्वयमेव तदा भाति चिदाकाशमिति स्थितम् ॥१८॥\nजगच्चिद्ब्रह्मभावाच्च तथा भावो भ्रमादिव ।\nसर्वमेकमजं शान्तमद्वैतैक्यमनामयम् ॥१९॥\nपूर्णात्पूर्णं विसरति पूर्णे पूर्णं विराजते ।\nपूर्णमेवोदितं पूर्णे पूर्णमेव व्यवस्थितम् ॥२०॥\nशान्तं समं समुदयास्तमयैर्विहीन-\nमाकारमुक्तमजमम्बरमच्छमेकम् ।\nसर्वं सदा सदसदेकतयोदितात्म\nनिर्वाणमाद्यमिदमुत्तमबोधरूपम् ॥२१॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषु नि० उत्तरार्धे निर्वाणवर्णनं नाम त्रिपञ्चाशः सर्गः ॥५३॥"
  }
]
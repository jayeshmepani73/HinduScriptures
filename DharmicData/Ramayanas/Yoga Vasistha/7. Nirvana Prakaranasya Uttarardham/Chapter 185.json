[
  {
    "text": "कुन्ददन्त उवाच ।\nजरन्मुनिरपीत्युक्त्वा ध्यानमीलितलोचनः ।\nआसीदस्पन्दितप्राणमनाश्चित्र इवार्पितः ॥१॥\nआवाभ्यां प्रणयोदारैः प्रार्थितोऽपि पुनःपुनः ।\nवाक्यैः संसारमविदन्न वचो दत्तवान्पुनः ॥२॥\nआवां प्रदेशतस्तस्माच्चलित्वा मन्दमुत्सुकौ ।\nदिनैः कतिपयैः प्राप्तौ गृहं मुदितबान्धवम् ॥३॥\nअथ तत्रोत्सवं कृत्वा कथाः प्रोच्य चिरंतनीः ।\nस्थितास्तावद्वयं यावत्सप्तापि भ्रातरोऽथ ते ॥४॥\nक्रमेण विलयं प्राप्ताः प्रलयेष्वर्णवा इव ।\nमुक्तोऽसौ मे सखैवैक एकार्णव इवाष्टकः ॥५॥\nततः कालेन सोऽप्यस्तं दिनान्तेऽर्क इवागतः ।\nअहं दुःखपरीतात्मा परं वैधुर्यमागतः ॥६॥\nततोऽहं दुःखितो भूयः कदम्बतरुतापसम् ।\nगतो दुःखोपघाताय तज्ज्ञानं प्रष्टुमादृतः ॥७॥\nतत्र मासत्रयेणासौ समाधिविरतोऽभवत् ।\nप्रणतेन मया पृष्टः सन्निदं प्रोक्तवानथ ॥८॥\nकदम्बतापस उवाच ।\nअहं समाधिविरतः स्थातुं शक्नोमि न क्षणम् ।\nसमाधिमेव प्रविशाम्यहमाशु कृतत्वरः ॥९॥\nपरमार्थोपदेशस्ते नाभ्यासेन विनानघ ।\nलगत्यत्र परां युक्तिमिमां शृणु ततः कुरु ॥१०॥\nअयोध्यानाम पूरस्ति तत्रास्ति वसुधाधिपः ।\nनाम्ना दशरथस्तस्य पुत्रो राम इति श्रुतः ॥११॥\nसकाशं तत्र गच्छ त्वं तस्मै कुलगुरुः किल ।\nवसिष्ठाख्यो मुनिश्रेष्ठः कथयिष्यति संसदि ॥१२॥\nमोक्षोपायकथां दिव्यां तां श्रुत्वा सुचिरं द्विज ।\nविश्रान्तिमेष्यसि परे पदेऽहमिव पावने ॥१३॥\nइत्युक्त्वा स समाधानरसायनमहार्णवम् ।\nविवेशाहमिमं देशं त्वत्सकाशमुपागतः ॥१४॥\nएषोऽहमेतद्वृत्तं मे सर्वं कथितवानहम् ।\nयथावृत्तं यथादृष्टं यथाश्रुतमखण्डितम् ॥१५॥\nश्रीराम उवाच ।\nस कुन्ददन्त इत्यादिकथाकथनकोविदः ।\nस्थितस्ततःप्रभृत्येव मत्समीपगतः सदा ॥१६॥\nस एष कुन्ददन्ताख्यो द्विजः पार्श्वे समास्थितः ।\nश्रुतवान्सहितामेतां मोक्षोपायाभिधामिह ॥१७॥\nस एष कुन्ददन्ताख्यो मम पार्श्वगतो द्विज ।\nअद्य निःसंशयो जातो न वेति परिपृच्छ्यताम् ॥१८॥\nश्रीवाल्मीकिरुवाच ।\nइत्युक्ते राघवेणाथ प्रोवाच वदतांवरः ।\nस वसिष्ठो मुनिश्रेष्ठः कुन्ददन्तं विलोकयन् ॥१९॥\nश्रीवसिष्ठ उवाच ।\nकुन्ददन्त द्विजवर कथ्यतां किं त्वयानघ ।\nबुद्धं श्रुतवता ज्ञेयं मदुक्तं मोक्षदं परम् ॥२०॥\nकुन्ददन्त उवाच ।\nसर्वसंशयविच्छेदि चेत एव जयाय मे ।\nसर्वसंशयविच्छेदो ज्ञातं ज्ञेयमखण्डितम् ॥२१॥\nज्ञातं ज्ञातव्यममलं दृष्टं द्रष्टव्यमक्षतम् ।\nप्राप्तं प्राप्तव्यमखिलं विश्रान्तोऽस्मि परे पदे ॥२२॥\nबुद्धेयं त्वदिदं सर्वं परमार्थधनं घनम् ।\nअनन्येनात्मनो व्योम्नि जगद्रूपेण जृम्भितम् ॥२३॥\nसर्वात्मकतया सर्वरूपिणः सर्वगात्मनः ।\nसर्वं सर्वेण सर्वत्र सर्वदा संभवत्यलम् ॥२४॥\nसंभवन्ति जगन्त्यन्तः सिद्धार्थकणकोटरे ।\nन संभवन्ति च यथा ज्ञातमेतदशेषतः ॥२५॥\nगृहेऽन्तः संभवत्येव सप्तद्वीपा वसुंधरा ।\nगेहं च शून्यमेवास्ते सत्यमेतदसंशयम् ॥२६॥\nयद्यद्यदा वस्तु यथोदितात्म भातीह भूतैरनुभूयते च ।\nतत्तत्तदा सर्वघनस्तथास्ते ब्रह्मेत्थमाद्यन्तविमुक्तमस्ति ॥२७॥"
  },
  {
    "text": "इत्यार्षे श्रीवासिष्ठमहारामायणे वा० दे० मो० नि० उ० ब्रह्म० ता० कुन्ददन्तप्रबोधो नाम पञ्चाशीत्यधिकशततमः सर्गः ॥१८५॥"
  }
]
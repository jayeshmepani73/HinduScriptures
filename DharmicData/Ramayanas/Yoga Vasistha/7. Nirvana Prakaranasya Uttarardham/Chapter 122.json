[
  {
    "text": "श्रीवसिष्ठ उवाच ।\nततः प्रभाते प्रसभं पृथिव्याः\nकृत्वा यथाशास्त्रमलं व्यवस्थाम् ।\nआविष्टदेहा इव ते रसेन\nनिषेध्यमाना इव मन्त्रिमुख्यैः ॥१॥\nनिवार्य सर्वं परिवारमात्र-\nमाक्रन्दमानं वदनै रुदद्भिः ।\nनिरस्य चास्नेहतयाभिमान-\nमात्सर्यलोभाभिभवैषणादि ॥२॥\nदिगन्तमालोक्य समुद्रपारे\nक्षणात्समायाम इति ब्रुवन्तः ।\nस्वमन्त्रशक्त्योत्तमतां गतैस्तै-\nरब्धिः पदैरेव तदा प्रविष्टः ॥३॥\nविपश्चितस्ते दिशि दिश्यनल्पै-\nर्भृत्यैः समुद्रं प्रविशद्भिरेव ।\nभृत्यैश्च कैश्चित्त्वनुगम्यमाना\nययुर्यथा वारिणि पद्भिरेव ॥४॥\nतरङ्गजालेषु पदानि कृत्वा\nपृष्ठे स्थलस्येव जलस्य चान्तः ।\nचत्वार एकैकतयैव युक्ता\nभृशं वियुक्ता निजसेनया ते ॥५॥\nपदक्रमेणैव महार्णवान्त-\nस्तावत्प्रविष्टा अवलोकितास्ते ।\nतटस्थितैर्यावददृश्यभावं\nशरन्नभोमेघलवा इवापुः ॥६॥\nतमध्वानमथोहुस्ते जलधौ पादचारिणः ।\nवितताध्यवसायेन बद्धकक्षाहरा इव ॥७॥\nउन्नतावनतामद्रिसमारोहावरोहणैः ।\nश्रियं वारितरङ्गाणां हरन्तो हरिमूर्तयः ॥८॥\nआवर्तेषु तृणानीव भ्रान्ता विगतसंभ्रमम् ।\nचिरं चञ्चलमत्ताभ्रचन्द्रमण्डलशोभिषु ॥९॥\nमन्त्रविद्याबलौजोभिर्दुर्जयाः शस्त्रपाणयः ।\nक्वचित्प्रमत्तैर्मकरैर्निगीर्णोद्गीर्णदेहकाः ॥१०॥\nजलकल्लोलविश्रान्तवातोत्सारितमूर्तयः ।\nनीतानीताः क्षणेनैव योजनानां शतं शतम् ॥११॥\nजलकल्लोलमातङ्गतुङ्गिताङ्गतया तया ।\nदधाना निजराज्येभपृष्ठरोहस्थितिश्रियम् ॥१२॥\nविस्तीर्णोर्मिघटापट्टपाटपट्टनपाटवैः ।\nदर्शयन्तो जलाम्भोदनिष्क्रान्तिं मारुता इव ॥१३॥\nतरत्तरलमातङ्गतरङ्गौघविघट्टिताः ।\nअत्यजन्तो निजं धैर्यं वेलावरतटा इव ॥१४॥\nमहोर्मिमुक्तामाणिक्यमण्डलप्रतिबिम्बिताः ।\nएकाकिनोऽपि परितः पौरुषेयवृता इव ॥१५॥\nपाण्डुडिण्डीरपिण्डेषु कुर्वन्तो लाघवात्पदम् ।\nश्वेतपद्मपरिक्रान्तराजहंसश्रियं दधुः ॥१६॥\nघननिर्घातनिर्घोषभीषणार्णवघुंघुमात् ।\nन भीता भूभृतस्तत्र वेलावलनजृम्भितात् ॥१७॥\nअभ्रंलिहजलाद्रीन्द्रपातोत्पातविघट्टिताः ।\nक्षणं पातालमाजग्मुः क्षणमर्कास्पदं ययुः ॥१८॥\nअशङ्कितोत्पतद्वारिपूरपातपटावृताः ।\nउत्पातपातनिपतद्वितानकवृता इव ॥१९॥\nप्रक्रान्तास्तेम्बुराशौ सहचरमकराः शूरनक्रैः कुलीरै-\nर्व्याप्तावर्ताविवृत्ताः सलिलतरुलतासीकरैरन्तरालैः\nकुर्वन्तः कान्तियुक्तं वपुरिव कुसुमैर्भ्रान्तमाणिक्यमुक्तै-\nर्व्यक्ताव्यक्तांशुजालैः प्रतिपदमितरैरभ्ररूपैरदभ्रैः ॥२०॥"
  },
  {
    "text": "इत्यार्षे श्रीवासिष्ठमहारामायणे वाल्मी० दे० मो० नि० उ० अवि० वि० बलपरिभ्रंशो नाम द्वाविंशाधिकशततमः सर्गः ॥१२२॥"
  }
]
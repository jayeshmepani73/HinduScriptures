[
  {
    "text": "श्रीवसिष्ठ उवाच ।\nततोऽहमभितो भ्रान्तस्तादृशं प्रविचारयन् ।\nबहुकालमसंरुद्धसंविदाकाशतां गतः ॥१॥\nशब्दं पश्चात्तमश्रौषमहं वीणास्वनोपमम् ।\nक्रमात्स्फुटपदं जातं तत आर्यात्वमागतम् ॥२॥\nशब्ददेशपतद्वृष्टिर्दृष्टवान्वनितामहम् ।\nपार्श्वे कनकनिष्पन्दप्रभया भासिताम्बराम् ॥३॥\nआलोलमाल्यवसनामलकाकुललोचनाम् ।\nलोलद्धम्मिल्लवलनामन्यां श्रियमिवागताम् ॥४॥\nकान्तकाञ्चनगौराङ्गीं मार्गस्थनवयौवनाम् ।\nवनदेवीमिवामोदिसर्वावयवसुन्दरीम् ॥५॥\nसा पूर्णचन्द्रवदना पुष्पप्रकरहासिनी ।\nयौवनोद्दामवदना पक्ष्मलक्षणशालिनी ॥६॥\nआकाशकोशसदना शशाङ्ककरसुन्दरी ।\nमुक्ताकलापरचना कान्ता मदनुसारिणी ॥७॥\nस्वरेण मधुरेणैवमार्यामार्यविलासिनी ।\nपपाठाकठिनं वामा मत्पार्श्वे मृदुहासिनी ॥८॥\nअसदुचितरिक्तचेतन-\nसंसृतिसरिति प्रमुह्यमानानाम् ।\nअवलम्बनतटविटपिन-\nमभिनौमि भवन्तमेव मुने ॥९॥\nइत्याकर्ण्याहमालोक्य तां चारुवदनस्वनाम् ।\nललनेयं किमनयेत्यनादृत्यैव तां गतः ॥१०॥\nततो जगद्वृन्दमयीं मायां संप्रेक्ष्य विस्मितः ।\nअनादृत्यैव तां व्योम्नि विहर्तुमहमुद्यतः ॥११॥\nततस्तां तत्कृतां चिन्तामलमुत्सृज्य खे स्थिताम् ।\nजगन्मायां कलयितुं व्योमात्माहं प्रवृत्तवान् ॥१२॥\nयावत्तानि तथोग्राणि जगन्ति सकलानि खम् ।\nशून्यमेव यथा स्वप्ने संकल्पे कथने तथा ॥१३॥\nन पश्यन्ति न शृण्वन्ति कदाचित्कानिचित्क्वचित् ।\nतानि कल्पमहाकल्पमहाजन्मैकतान्यथ ॥१४॥\nप्रमत्तपुष्करावर्तानुन्मत्तोत्पातमारुतान् ।\nस्फुटिताद्रीन्दृढाकारघटितब्रह्ममण्डपान् ॥१५॥\nज्वलत्कल्पाग्निविस्फोटचटदैडविडास्पदान् ।\nप्रतपद्द्वादशाकारकन्दुमार्तण्डमण्डलान् ॥१६॥\nलुठत्सुरपुरव्रातवितताक्रन्दघर्घरान् ।\nरणसर्वाद्रिकटकश्रेणीनिगिरणोद्भटान् ॥१७॥\nकल्पाग्निज्वलनोल्लासपठत्पटपटारवान् ।\nआत्मभ्रंशबृहत्क्षोभक्षुब्धाम्बरमहार्णवान् ॥१८॥\nदेवासुरनरागारघर्घराक्रन्दकर्कशान् ।\nसप्तार्णवमहापूरपूरितार्केन्दुमण्डलान् ॥१९॥\nन विचेतन्ति कल्पान्तान्सर्वाण्येवपरस्परम् ।\nएकमन्दिरसंसुप्ताः स्वप्ने रणरयानिव ॥२०॥\nतत्र रुद्रसहस्राणि ब्रह्मकोटिशतानि च ।\nदृष्टानि विष्णुलक्षाणि कल्पवृन्दान्यलं मया ॥२१॥\nतत्र क्वचिदनादित्ये निरहोरात्रभूतले ।\nआकल्पयुगवर्षान्ते जगत्यूहैः क्षयोदयः ॥२२॥\nचिति सर्वं चितः सर्वं चित्सर्वं सर्वतश्च चित् ।\nचित्सत्सर्वात्मिकेत्येतद्दृष्टं तत्र मयाखिलम् ॥२३॥\nत्वं किंचिदिति चेद्वक्षि तत्र किं चिदिवाङ्ग चित् ।\nसा हि शून्यतमा व्योम्नो न च नाम न किंचन ॥२४॥\nतदाकाशमिदं भाति जगदित्यभिशब्दितम् ।\nतेनैव शब्दनभसा सर्वे हि परमं नभः ॥२५॥\nदृश्यदृष्टिरियं भ्रान्तिराकाशतरुमञ्जरी ।\nचिद्व्योमाङ्ग कमेवेति तत्राहमनुभूतवान् ॥२६॥\nबुद्ध्याकाशैकरूपेण व्यापिना बोधरूपिणा ।\nतत्रानन्तेन संकल्पमनुभूतमिदं मया ॥२७॥\nब्रह्मव्योम जगज्जालं ब्रह्मव्योम दिशो दश ।\nब्रह्मव्योम कलाकालदेशद्रव्यक्रियादिकम् ॥२८॥\nतत्राहमिव संसारशते भाते मुनीश्वराः ।\nदृष्टा वसिष्ठनामानो ब्रह्मपुत्राः सदुत्तमाः ॥२९॥\nब्रह्मन्द्वासप्ततिस्त्रेताः सर्वा एव सराघवाः ।\nतत्र दृष्टं कृतशतं द्वापराणां शतं तथा ॥३०॥\nभेदोदयेन वै दृष्टास्तास्ताः सर्गदशास्तथा ।\nबोधेन चेत्तदत्यच्छमेकं ब्रह्म नभस्ततम् ॥३१॥\nनेदं ब्रह्मणि नामास्ति जगद्ब्रह्मण्यथ त्विदम् ।\nब्रह्मैवाजमनाद्यन्तं तत्सर्वं तत्पदादिकम् ॥३२॥\nपाषाणमौनप्रतिमं नकिंचिदभिशब्दितम् ।\nयत्तत्किंचिदिति द्योतरूपं ब्रह्म जगत्स्मृतम् ॥३३॥\nविभात्यचेत्यं चिद्व्योम्नि स्वसत्तैव जगत्तया ।\nनिराकारे निराकारा स्वप्नानुभवसंनिभा ॥३४॥\nअनन्यमात्मनो ब्रह्म सर्वं भामात्ररूपकम् ।\nप्रकाशनमिवालोकः करोति न करोति च ॥३५॥\nतेषु नामानुभूयन्ते जगल्लक्षेषु तत्र वै ।\nउष्णानि चन्द्रबिम्बानि सूर्याः शीतलमूर्तयः ॥३६॥\nप्रजास्तमसि पश्यन्ति पश्यन्त्येव न तेजसि ।\nउलूकस्य समाचारास्तस्यैव सदृशस्वराः ॥३७॥\nइतः शुभेन नश्यन्ति यान्ति पापैस्तथा दिवम् ।\nविषाशनेन जीवन्ति म्रियन्तेऽमृतभोजनैः ॥३८॥\nयद्यथा बुध्यते बोधे यथोदेत्यथवा स्वतः ।\nतथाशु स्फुटतामेति सद्वासद्वा तदेव तत् ॥३९॥\nविटपाकारमूलौघदर्शनाद्वज्रशोभिभिः ।\nघूर्णते पत्रपुष्पाभैः पादपैर्व्योम्नि काननम् ॥४०॥\nसिकताः पीडिताः सत्यः स्रवन्ति स्नेहजं रसम् ।\nशिलाफलककेभ्यश्च जायन्ते कमलान्यलम् ॥४१॥\nदारुण्यश्मनि भित्तौ च चञ्चलाः शालभञ्जिकाः ।\nदेवाङ्गनाभिः सहितं गायन्ति कथयन्ति च ॥४२॥\nमेघान्परिदधत्युच्चैर्भूतान्युच्चैः पटानिव ।\nप्रतिवर्षं विजातीयान्युत्पद्यन्ते फलान्यगे ॥४३॥\nसंनिवेशैर्न नियतैरङ्गानां विविधाङ्गकैः ।\nशिरोभिः सर्वभूतानि परिक्रामन्ति भूमिगैः ॥४४॥\nशास्त्रवेदविहीनानि निर्धर्माण्येव कानिचित् ।\nयत्किंचनैककारीणि तिर्यग्वन्ति जगन्त्यधः ॥४५॥\nकामसंवित्तिहीनानि निःस्त्रीजातानि कानिचित् ।\nभूतैः संशुष्कहृदयैर्व्याप्तान्यश्ममयैरिव ॥४६॥\nपवनाशनभूतानि समरत्नाश्मकानि च ।\nअजातार्थान्यलुब्धानि निगर्वाणीव कानि च ॥४७॥\nक्वचित्प्रत्येकमात्मानं पश्यत्याप्नोति नेतरत् ।\nबहुभूतकमप्यस्ति जगदित्येकभूतकम् ॥४८॥\nनखकेशादिके यद्वत्तद्वदन्यत्र संस्थितः ।\nआत्मवत्सर्वभूतानामेकीभूतात्मभावना ॥४९॥\nअनन्तापारपर्यन्त शून्यमेव बहु क्वचित् ।\nयत्नतः संविदाप्नोति तस्यान्ते न जगत्पुनः ॥५०॥\nअत्यन्ताबुद्धबुद्धानि मोक्षशब्दार्थदृष्टिषु ।\nदारुयन्त्रमयाशेषभूतौघानीव कानिचित् ॥५१॥\nऋक्षचक्रविहीनानि निष्कालकलनानि च ।\nमूकसंकेतसाराणि भूतजालानि कानिचित् ॥५२॥\nकानिचिद्वर्जितान्येव नेत्रशब्दार्थसंविदा ।\nव्यर्थदीप्तात्मतेजांसि भूतानीत्येकचिन्तया ॥५३॥\nप्राणसंविद्विहीनानि व्यर्थामोदानि कानिचित् ।\nमूकानि शब्दवैयर्थ्याच्छ्रुतिहीनानि कानिचित् ॥५४॥\nवाक्यसंविद्विहीनत्वान्मूकान्यन्यानि कानिचित् ।\nस्पर्शसंविद्विहीनत्वादश्माङ्गानीव कानिचित् ॥५५॥\nसंविन्मात्रमयान्येव दृष्टान्यपि च कानिचित् ।\nव्यवहारीण्यप्यग्राह्याण्येव नित्यं पिशाचवत् ॥५६॥\nभूमयान्येकनिष्ठानि निष्पिण्डान्येव कानिचित् ।\nकानिचिद्वारिपूर्णानि वह्निपूर्णानि कानिचित् ॥५७॥\nकानिचिद्वातपूर्णानि सर्वाकाराणि कानिचित् ।\nजगन्ति व्योमरूपाणि वत तत्र कचन्ति खे ॥५८॥\nधरापीठैकपूर्णेषु तिष्ठन्त्यन्येषु देहिनः ।\nभेका इव शिलाकोशे कीटा इव धरोदरे ॥५९॥\nजलैकपरिपूर्णेषु तिष्ठन्त्युर्वीवनाद्रिषु ।\nभ्रमन्त्यन्येषु भूतानि नित्यमेवोग्रमीनवत् ॥६०॥\nअन्येष्वग्न्येकपूर्णेषु जलादिरहितान्यपि ।\nभूतान्यग्निमयान्येव स्फुरन्त्यलमलातवत् ॥६१॥\nअन्येष्वनिलपूर्णेषु भूतान्यस्तेतराण्यपि ।\nवातमात्रमयाङ्गानि स्फुरन्त्यर्जुनवातवत् ॥६२॥\nअन्येषु व्योममात्रात्मदेहेषु व्योमरूपिणः ।\nप्राणिनः सन्ति सर्गेषु दर्शनव्यवहारिणः ॥६३॥\nपातालपातिषु तथाम्बरमुत्पतत्सु\nतिष्ठत्सु विभ्रमपदेष्वथ दिङ्मुखेषु ।\nनानाजगत्सु किमिवास्ति मया न दृष्टं\nयन्नाम चिज्जलधिचञ्चलबुद्बुदेषु ॥६४॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मो० निर्वाणप्रकरणे उत्तरार्धे पाषा० जगज्जालवर्णनं नाम षष्टितमः सर्गः ॥६०॥"
  }
]
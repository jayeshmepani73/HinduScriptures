[
  {
    "text": "श्रीवसिष्ठ उवाच ।\nचित्पश्यति जगन्मिथ्या स्ववेदनविबोधिता ।\nव्योम्नि मायाञ्जनासिक्ता दृगिवाचलतान्तरम् ॥१॥\nब्रह्मसर्गश्चित्तसर्गो द्वावेतौ सदृशौ मतौ ।\nपरमार्थस्वरूपत्वादक्षुब्धत्वात्सदैव च ॥२॥\nज्ञानरूपतयाबाह्यं बाह्यं चानुभवात्तथा ।\nसत्यरूपमतः सत्यां विद्धि बाह्यार्थरूपताम् ॥३॥\nबाह्यार्थवादविज्ञानवादयोरैक्यमेव नः ।\nवेदनात्मैकरूपत्वात्सर्वदा सदसंस्थितेः ॥४॥\nअक्षुब्धखानिलालोकजलभूशान्तिशालिनी ।\nतता शून्या महारम्भा ब्रह्मसत्तैव सर्वतः ॥५॥\nतस्मै सर्वं ततः सर्वं तत्सर्वं सर्वतश्च तत् ।\nतच्च सर्वमयं नित्यं तस्मै सर्वात्मने नमः ॥६॥\nचिन्मयत्वाद्यदा चेत्यमेति द्रष्टृचितैकताम् ।\nतदा दृश्याङ्गयैवैतच्चेत्यते नान्यथा चिता ॥७॥\nयदा चिन्मात्रमेवेयं द्रष्टृदर्शनदृश्यदृक् ।\nतदानुभवनं तत्र सर्वस्य फलितं स्थितम् ॥८॥\nद्रष्टृदृश्ये न यद्येकमभविष्यच्चिदात्मके ।\nतद्दृश्यास्वादमज्ञः स्यान्ना दृष्ट्वेक्षुमिवोपलः ॥९॥\nचिन्मयत्वाच्चितौ चेत्यं जलमप्स्विव मज्जति ।\nतेनानुभूतिर्भवति नान्यथा काष्ठयोरिव ॥१०॥\nसजातीयैकताभावाद्यद्वत्काष्ठ न चेतते ।\nदारु तद्वदपि द्रष्टा दृश्यं नाज्ञास्यदाजडम् ॥११॥\nयादृक्सत्तानि काष्ठानि तादृग्रूपं त्वचेतनम् ।\nजानन्ति नेतरत्तस्माद्दृश्यं चिद्दृश्यचेतनम् ॥१२॥\nमहाचिदात्मनैवास्ति जलानिलधराश्मतम् ।\nनैतेषु स्पन्दबुद्ध्यादि प्राणजीवाद्यभावतः ॥१३॥\nप्राणबुद्ध्यादयः सत्तां भावनावशतो गताः ।\nभावना चिच्चमत्कारः स यथेच्छमुदेति च ॥१४॥\nजगत्तया शान्ततया ब्रह्मसत्तावतिष्ठते ।\nपुंस्तया गत एवात्मा रेतोवटकबीजयोः ॥१५॥\nसर्वाग्राणुमये बीजे योऽस्मादग्रगतोऽणुकः ।\nस स तत्तद्भवत्यग्रं बीजं च स्वात्मनि स्थितः ॥१६॥\nब्रह्म सर्वपराण्वात्मा यो यस्मादर्थतोऽणुकः ।\nस स तत्तद्भवेद्वस्तु वस्तुब्रह्मैव तिष्ठति ॥१७॥\nद्रव्यमेव यथा द्रव्यं तिर्यगूर्ध्वमधस्तथा ।\nसर्वमेव तथा ब्रह्म येन तेन यथा तथा ॥१८॥\nहेमत्वमेव नान्यत्वं हेमरूपशते यथा ।\nशान्तत्वमेव शान्तस्य सर्गाहंत्वगणे तथा ॥१९॥\nपार्श्वस्थस्वप्नमेघौघा यथा तव न काश्चन ।\nसर्गप्रलयसंरम्भास्तथा खात्मान एव मे ॥२०॥\nपङ्कता कल्पिता व्योम्नो या पुत्रकपताकिनी ।\nसा यथा शान्ततामात्रं खमेवेदं तथा जगत् ॥२१॥\nसंकल्पभ्रम एवान्तः पुष्पीभूय जगत्स्थितम् ।\nजलावनितलक्लिन्नबीजं कल्प इव द्रुमः ॥२२॥\nअनहंतात्मनो ज्ञस्य सत एकत्वमासतः ।\nजरत्तृणलवायन्ते ननु नामाऽणिमादयः ॥२३॥\nत्रैलोक्ये तन्न पश्यामि सदेवासुरमानुषम् ।\nएकरोमांशविश्वस्य यल्लोभाय महात्मनः ॥२४॥\nयथा तथा स्थितस्यापि यत्र तत्र गतस्य च ।\nद्वैतसंकल्पसंदोहा न सन्त्यधिगतात्मनः ॥२५॥\nविश्वमेव नभो यस्य शून्यं सर्वं महात्मनः ।\nकुतः कस्य कथं तस्य भवत्विच्छा निरात्मनः ॥२६॥\nशान्ताशेषविशेषस्य निरेषणविशेषतः ।\nसत्तामसत्तां सदृशौ क आकलयितुं क्षमः ॥२७॥\nमारैर्न किंचिन्म्रियते जीवैः किंचिन्न जीवति ।\nशुद्धसंविन्मयस्यास्य समालोकस्य खस्य च ॥२८॥\nमिथ्या लोकस्य कचतो भ्रान्त्या मरणजन्मनी ।\nअसत्यपि भ्रान्तिभाजि मृगतृष्णानदीतटे ॥२९॥\nसम्यक्परीक्षितं यावन्न भ्रान्तिर्न परीक्षकाः ।\nन नाम जन्ममरणे केवलं शान्तमव्ययम् ॥३०॥\nदृश्याद्यो विरतिं यात आत्मारामः शमं गतः ।\nस सन्नेवासदाभासः परितीर्णभवार्णवः ॥३१॥\nदीपनिर्वाणनिर्वाणमस्तंगतमनोगतिम् ।\nआत्मन्येव शमं यातं सन्तमेवामलं विदुः ॥३२॥\nआबुद्ध्यादि जगद्दृश्यं यस्मै न स्वदते स्वतः ।\nआकाशस्येव शान्तस्य तमाहुर्मुक्तमुत्तमाः ॥३३॥\nअहमस्त्यविचारेण विचारेणाहमस्ति नो ।\nअभावादहमर्थस्य क्व जगत्क्व च संसृतिः ॥३४॥\nसंवित्संवेदनादेव बुद्ध्याद्याकारवत्स्थितम् ।\nरूपालोकमनोरूपं जगद्वेत्ति चिदम्बरम् ॥३५॥\nसर्वार्थरिक्तमनसः सतः सर्वात्मनस्तव ।\nसर्वथा सर्वदा सर्वं सर्वमाचरणं शिवम् ॥३६॥\nयत्करोषि यदश्नासि यज्जुहोषि ददासि यत् ।\nयत्तपस्यसि हंस्येषि तत्सर्वं शिवमव्ययम् ॥३७॥\nयदहं यत्त्वमाशा यद्यत्क्रियाकालखादयः ।\nयल्लोकालोकगिरयस्तच्चिद्व्योम शिवं ततम् ॥३८॥\nयद्रूपालोकमननं यत्कालत्रितयं जगत् ।\nयज्जरामरणार्त्यादि तन्महाचिन्नभः शिवम् ॥३९॥\nनिश्चिकित्सो निराभासो निरिच्छो निर्मना मुनिः ।\nभूत्वा निरात्मा निर्वाणस्तिष्ठ संतिष्ठसे यथा ॥४०॥\nगतेच्छमननं शान्तमनन्तस्थमभावनम् ।\nव्यवहारोऽस्तु ते मा वा स्पन्दास्पन्दैर्यथानिलः ॥४१॥\nनिर्वासना निष्कलना शान्ता पुरुषतास्तु ते ।\nशास्त्रेण यन्त्रवाहेन वाह्या दारुमयी यथा ॥४२॥\nभूतालोकस्तु माऽऽस्नेहो मा वाऽस्नेहश्च बाह्यगः ।\nअनिर्देशधरालोकश्चित्रदीपवदास्यताम् ॥४३॥\nनिर्वासनस्य विरसस्य निरेषणस्य\nशास्त्रादृते क इव तत्त्वविनोदहेतुः ।\nशास्त्रार्थसज्जनमतोऽप्यमलस्य तस्य\nसंवेदनेष्वनभिसंधिमतः स्वरूपम् ॥४४॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे उत्तरार्धे निर्वाणवर्णनं नामाष्टत्रिंशः सर्गः ॥३८॥"
  }
]
[
  {
    "text": "श्रीवसिष्ठ उवाच ।\nततश्चिदाकाशवपुर्भूतपञ्चकवर्जितः ।\nविहरन्नहमाकाशे पिशाच इव संस्थितः ॥१॥\nन मां पश्यन्ति चन्द्रार्कशक्रा हरिहरादयः ।\nन देवसिद्धगन्धर्वकिंनरा नाप्सरोगणाः ॥२॥\nनाक्रामन्ति मयाक्रान्ता न च श्रृण्वन्ति मद्वचः ।\nइत्यहं मोहमापन्नो विक्रीत इव सज्जनः ॥३॥\nअथ चिन्तितवानस्मि सत्यकामा इमे वयम् ।\nपश्यन्तु मां सुरगणास्तेन तस्मिन्सुरालये ॥४॥\nद्रष्टुं प्रवृत्ता मामग्रे वास्तव्याः सर्व एव ते ।\nझटित्येव पुरं प्राप्तमिन्द्रजालद्रुमं यथा ॥५॥\nअथ गीर्वाणगेहेषु संपन्नो व्यवहार्यहम् ।\nयथास्थितसमाचारः स्थितो निःशङ्कचेष्टितः ॥६॥\nयैरविज्ञातवृत्तान्तैर्दृष्टोऽहमजिरोत्थितः ।\nवसिष्ठः पार्थिव इति लोकेषु प्रथितोऽस्मि तैः ॥७॥\nव्योमन्यादित्यरश्मिभ्यो दृष्टोऽहं यैर्नभोगतैः ।\nवसिष्ठस्तैजस इति लोकेषु प्रथितोऽस्मि तैः ॥८॥\nवातात्समुदितो दृष्टो यैरहं गगनास्पदैः ।\nसिद्धैर्वातवसिष्ठाख्यस्तैरहं समुदाहृतः ॥९॥\nयैरहं सलिलाद्दृष्टः प्रोत्थितस्तैर्मुनीश्वरैः ।\nउक्तो वारिवसिष्ठोऽहमिति मे जन्मसंततिः ॥१०॥\nततःप्रभृति लोकेऽहं पार्थिवः प्रथितः क्वचित् ।\nअम्मयः क्वचिदन्येषां तैजसो मारुतः क्वचित् ॥११॥\nअथ कालेन मे तत्र तस्मिन्नेवातिवाहिके ।\nआधिभौतिकता देहे रूढा रूढान्तरेरिता ॥१२॥\nयदेतदातिवाहित्वमाधिभौतिकता च खम् ।\nद्वयमप्येकदेहात्म ततः कचति मे चितिः ॥१३॥\nएवमात्म क्वचिद्व्योम कचनात्माप्यहं नभः ।\nपरमेव निराकारं युष्मास्वाकारवानपि ॥१४॥\nजीवन्मुक्तो व्यवहरंस्तथास्ते ब्रह्मखात्मकः ।\nतथैवादेहमुक्तोऽपि तिष्ठति ब्रह्ममात्रकः ॥१५॥\nमम न ब्रह्मतापेता तादृग्व्यवहृतेरपि ।\nअसंभवादन्यदृशो युष्मदादिष्वहं त्वहम् ॥१६॥\nयथाऽज्ञस्य स्वप्ननरे निर्जन्मनि निराकृतौ ।\nआधिभौतिकताबुद्धिस्तथा मे जगतोपि च ॥१७॥\nएवमेवावभासन्ते सर्व एव स्वयंभुवः ।\nसर्गाश्च न तु जायन्ते प्रयाता इव चोदिताः ॥१८॥\nएष सोहमिहाकाशवसिष्ठः पुष्टतामिव ।\nगतोऽद्य स्वात्मनाभ्यासाद्भवतां वा भवत्स्थितिः ॥१९॥\nआकाशात्मान एवैते सर्व एव स्वयंभुवः ।\nयथा त्वेतन्मनोमात्रमिमे सर्गास्तथैव हि ॥२०॥\nअहमादिरयं सर्गस्त्वपरिज्ञानदोषतः ।\nवेताल इव बालानां गतो वो वज्रसारताम् ॥२१॥\nपरिज्ञातस्तु कालेन स्वल्पेनैवोपशाम्यति ।\nवासनातानवात्स्नेहो बन्धौ दूरगते यथा ॥२२॥\nघनत्वमहमासाद्य तथा सर्गस्य शाम्यति ।\nपरिज्ञाता यथा स्वप्ननिधेरादेयभावना ॥२३॥\nशाम्यन्ति संपरिज्ञाताः सकला दृश्यदृष्टयः ।\nयथा मरुनदीवेगवारिग्रहणबुद्धयः ॥२४॥\nमहारामायणप्रायशास्त्रप्रेक्षणमात्रतः ।\nएतदासाद्यते नित्यं किमेतावति दुष्करम् ॥२५॥\nसंसारवासनाभावरूपे सक्ता नु यस्य धीः ।\nमन्दो मोक्षे निराकाङ्क्षी स श्वा कीटोऽथवा जनः ॥२६॥\nभोगाभोगः किलायं यः स जीवन्मुक्तबुद्धिना ।\nकीदृशो भुज्यमानः स्यात्कीदृक्स्यान्मौर्ख्यसेविना ॥२७॥\nमहारामायणप्रायशास्त्रप्रेक्षणमात्रतः ।\nअन्तःशीतलतोदेति परार्थेषु हिमोपमा ॥२८॥\nमोक्षः शीतलचित्तत्वं बन्धः संतप्तचित्तता ।\nएतस्मिन्नपि नार्थित्वमहो लोकस्य मूढता ॥२९॥\nअयं प्रकृत्या विषयैर्वशीकृतः\nपरस्परं स्त्रीधनलोलुपो जनः ।\nयथार्थसंदर्शनतः सुखी भवे-\nन्मुमुक्षुशास्त्रार्थविचारणादितः ॥३०॥\nश्रीवाल्मीकिरुवाच ।\nइत्युक्तवत्यथ मुनौ दिवसो जगाम\nसायंतनाय विधयेऽस्तमिनो जगाम ।\nस्नातुं सभा कृतनमस्करणा जगाम\nश्यामाक्षये रविकरैश्च सहाजगाम ॥३१॥"
  },
  {
    "text": "इत्यार्षे श्रीवासिष्ठमहारामायणे वा० दे० मो० निर्वाणप्रकरणे उ० पाषा० वसिष्ठशरीरवर्णनं नाम पञ्चनवतितमः सर्गः ॥९५॥\n॥दिवसः १७॥ पाषाणोपाख्यानं समाप्तम्॥"
  }
]
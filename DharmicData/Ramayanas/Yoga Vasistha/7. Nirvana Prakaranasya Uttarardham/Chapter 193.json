[
  {
    "text": "श्रीराम उवाच ।\nअनादिमध्यपर्यन्तं न देवा नर्षयो विदुः ।\nयत्पदं तदिदं भाति क्व जगत्क्व च दृश्यता ॥१॥\nद्वैताद्वैतसमुद्भेदवाक्यसंदेहविभ्रमैः ।\nअलमस्माकमाशान्तमाद्यं रूपमनामयम् ॥२॥\nव्योमनि व्योमभावानां प्रशान्तं यादृगासितम् ।\nतादृक्चिद्व्योमनि स्फारत्रिजगद्व्योमभासनम् ॥३॥\nयथा व्योमनि व्योमत्वं दृषत्त्वं दृषदि स्थितम् ।\nजलत्वं च जलस्यान्तर्जगत्त्वं चिद्धने तथा ॥४॥\nसाहंतादिजगद्दृश्यमाशाकाशविसार्यपि ।\nमहाचिदुदरं विद्धि खं शान्तं शून्यतोदितम् ॥५॥\nजीवस्यास्मिन्विमूढस्य परेऽपरिमितोदये ।\nप्रस्फुरंश्चापि संसारपिशाच उपशाम्यति ॥६॥\nभेदोपलब्धिर्गलति व्यवहारवतोऽप्यलम् ।\nजडस्येवाजडस्यैव वीचेरिव जलोदरे ॥७॥\nक्वाप्यज्ञानरवौ याते प्रतापाद्याकरे भृशम् ।\nसंसारसत्तादिवसो यात्यस्तं स निशागमः ॥८॥\nभावाभावेषु कार्येषु जरामरणजन्मसु ।\nज्ञ आजवं जवीभावे तिष्ठन्नपि न तिष्ठति ॥९॥\nनाविद्यास्ति ह न भ्रान्तिर्न दुःखं न सुखोदयः ।\nविद्याऽविद्या सुखं दुःखमिति ब्रह्मैव निर्मलम् ॥१०॥\nपरिज्ञातं सदेतत्तु यावद्ब्रह्मैव निर्मलम् ।\nअपरिज्ञातमस्माकमब्रह्मात्म न विद्यते ॥११॥\nप्रबुद्धोऽस्मि प्रशान्ता मे सर्वा एव कुदृष्टयः ।\nशान्तं समं सोहमिदं खं पश्यामि जगत्त्रयम् ॥१२॥\nसम्यग्ज्ञातं यावदिदं जगद्ब्रह्मैव केवलम् ।\nअज्ञातात्माभवद्ब्रह्म ज्ञातात्मन्यधुना स्थितम् ॥१३॥\nज्ञाताज्ञातमनिर्भासं ब्रह्मैकमजरं तथा ।\nशून्यत्वैकत्वनीलत्वरूपमेकं नभो यथा ॥१४॥\nनिर्वाणमासे गतशङ्कमासे\nनिरीहमासे सुसुखेऽहमासे ।\nयथास्थितं नित्यमनन्तमासे\nतदेवमासे न कथं समासे ॥१५॥\nसर्वं सदैवाहमनन्तमेकं\nन किंचिदेवाप्यथवातिशान्तः ।\nसर्वं न किंचिच्च सदेकमस्मि\nन चास्मि चेतीयमहो नु शान्तिः ॥१६॥\nअधिगतमधिगम्यं प्राप्तमप्राप्तमन्यै-\nगतमिदमलमस्तं वस्तुजातं समस्तम् ।\nउदितमुदितबोधं तादृशं यत्र भूयो-\nऽस्तमयसमुदयानां नाम नामापि नास्ति ॥१७॥"
  },
  {
    "text": "इत्यार्षे श्रीवासिष्ठमहारामायणे वा० दे० मो० नि० उ० वश्रान्तिकथनं नाम त्रिनवत्यधिकशततमः सर्गः ॥१९३॥"
  }
]
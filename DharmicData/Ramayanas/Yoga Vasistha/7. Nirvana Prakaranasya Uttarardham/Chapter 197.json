[
  {
    "text": "श्रीराम उवाच ।\nतथा कुरु मुनिश्रेष्ठ यथा वैवधिकक्रमम् ।\nअसंदेहमिमं सम्यगवगच्छामि मानद ॥१॥\nश्रीवसिष्ठ उवाच ।\nये ते वैवधिका राम त एते मानवा भुवि ।\nतेषां दारिद्र्यदुःखं यत्तदज्ञानं महातपः ॥२॥\nयत्तन्महावनं प्रोक्तं गुरुशास्त्रक्रमादि तत् ।\nयदुद्यतास्ते ग्रासार्थं जना भोगार्थिनो हि ते ॥३॥\nभोगौघाः सिद्धिमायान्तु मम निष्कृपणो जनः ।\nअनपेक्षितकार्यार्थः शास्त्रादौ संप्रवर्तते ॥४॥\nभोगार्थं संप्रवृत्तोऽपि प्राप्नोत्यभ्यासतः क्रमात् ।\nजन्तुश्चिन्तितमेवाद्यपदं परवशोऽपि सन् ॥५॥\nदार्वर्थमुद्यतो भावी यथा संप्राप्तवान्मणिम् ।\nभोगार्थमात्तशास्त्रोऽयं तथाप्नोति जनः पदम् ॥६॥\nकिं स्याच्छास्त्रविचाराभ्यामिति संदेहलीलया ।\nकश्चित्प्रवर्तते पश्चादाप्नोति पदमुत्तमम् ॥७॥\nअदृष्टोत्तमतत्त्वार्थः शास्त्रादौ संप्रवर्तते ।\nसंदेहेनार्थभोगार्थं जनः प्राप्नोति तत्पदम् ॥८॥\nअन्यथा संप्रवर्तन्ते शास्त्रैर्वासनया जनाः ।\nअन्यदासादयन्त्याद्यं मणिं वैवधिका इव ॥९॥\nपरोपकारेऽविरतं स्वभावेन प्रवर्तते ।\nयः स साधुरिति प्रोक्तः प्रमाणं त्वस्य चेष्टितम् ॥१०॥\nसाध्वाचारवशाल्लोको भोगसंप्राप्तिशङ्कया ।\nसंदेहश्चाप्यतत्त्वज्ञः शास्त्रादौ संप्रवर्तते ॥११॥\nभोगार्थं संप्रवृत्तोऽसौ भोगमोक्षावुभावपि ।\nतस्मात्प्राप्नोति दार्वर्थी वनाच्चिन्तामणिं यथा ॥१२॥\nकेचिच्चन्दनदारूणि केचिच्चिन्तामणिं मणिम् ।\nकेचित्सामान्यरत्नानि प्राप्नुवन्ति यथा वनात् ॥१३॥\nकेचित्कामं केचिदर्थं केचिद्धर्मत्रयं तु वा ।\nकेचिन्मोक्षमशेषं च लभन्ते शास्त्रतस्तथा ॥१४॥\nवर्गत्रयोपदेशो हि शास्त्रादिष्वस्ति राघव ।\nब्रह्मप्राप्तिस्त्ववाच्यत्वान्नास्ति तच्छासनेष्वपि ॥१५॥\nकेवलं सर्ववाक्यार्थैर्ध्वन्यमानावगम्यते ।\nकालश्रीः प्रसवेनेव स्वयं स्वानुभवेन सा ॥१६॥\nसर्वार्थातिगतं शास्त्रे विद्यते ब्रह्मवेदनम् ।\nसर्वगातिगतं स्वच्छं लावण्यमिव योषिति ॥१७॥\nन शास्त्रान्न गुरोर्वाक्यान्न दानान्नेश्वरार्चनात् ।\nएष सर्वपदातीतो बोधः संप्राप्यते परः ॥१८॥\nएतान्यकरणान्येव कारणत्वं गतान्यलम् ।\nपरमात्मैकविश्रान्तौ यथा राघव तच्छृणु ॥११॥\nशास्त्रादभ्यासयोगेन चित्तं यातं विशुद्धताम् ।\nअनिच्छदेवमेवाशु पदं पश्यति पावनम् ॥२०॥\nएतच्छास्त्रादविद्यायाः सात्त्विको भाग उच्यते ।\nतामसः सात्त्विकेनास्याभागेनायाति संक्षयम् ॥२१॥\nनूनं मलं प्रधानेन क्षालवच्छास्त्ररूपिणा ।\nपुरुषः शुद्धतामेति परमां वस्तुशक्तितः ॥२२॥\nअनिच्छयोरेव यथा सप्तसप्तिसमुद्रयोः ।\nप्रागदृश्यं तृतीयत्वं स्वभाववशतः स्वतः ॥२३॥\nस्वसंनिधानमात्रेण विदितप्रतिभासनम् ।\nसदसन्मयमाभोगि प्रतिबिम्बं प्रवर्तते ॥२४॥\nमुमुक्षुशास्त्रयोरेवं मिथः संबन्धमात्रतः ।\nसर्वसंवित्पदातीतमात्मज्ञानं प्रवर्तते ॥२५॥\nअनयोः प्रेक्षणाद्देहे विवेको जायते यथा ।\nतथा स्वभावतः शास्त्रविवेकाज्ज्ञेयवेदनम् ॥२६॥\nलोष्टेन लोष्टं सलिले क्षालयन्बालको यथा ।\nक्षयेण लोष्टयोर्हस्तनैर्मल्यं लभते परम् ॥२७॥\nतथा शास्त्रविकल्पौघैर्विकल्पांश्चेतनाद्बुधः ।\nक्षालयन्स्वविचारेण परमां याति शुद्धताम् ॥२८॥\nमहावाक्यार्थनिष्यन्दं स्वात्मज्ञानमवाप्यते ।\nशास्त्रादेरिक्षुरसतः स्वाद्विव स्वानुभूतितः ॥२९॥\nप्रभाभित्योः समासङ्गाद्यथाऽऽलोकोऽनुभूयते ।\nश्रुतश्रुतवतोः सङ्गादात्मज्ञानं तथा भवेत् ॥३०॥\nत्रिवर्गमात्रसिद्ध्यै यन्न मोक्षाय च तच्छ्रुतम् ।\nविपुलश्रुतचर्चासु तुच्छमश्रुतमेव तत् ॥३१॥\nतच्छ्रुतं यत्किल ज्ञप्त्यै सा ज्ञप्तिः समता यया ।\nतत्साम्यं यत्र सौषुप्ती स्थितिर्जाग्रति जायते ॥३२॥\nएवं हि सर्वमेतत्तच्छास्त्रादेः समवाप्यते ।\nतस्मात्सर्वप्रयत्नेन शास्त्राद्यभ्यासमाहरेत् ॥३३॥\nशास्त्रार्थभावनवशेन गिरा गुरूणां\nसत्सङ्गमेन नियमेन शमेन राम ।\nतत्प्राप्यते सकलविश्वपदादतीतं\nसर्वेश्वरं परममाद्यमनादिशर्म ॥३४॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मो० नि० उ० शास्त्रमाहात्म्यं नाम सप्तनवत्यधिकशततमः सर्गः ॥१९७॥"
  }
]
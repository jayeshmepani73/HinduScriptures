[
  {
    "text": "श्रीवसिष्ठ उवाच ।\nजाग्रत्स्वप्ने स्वप्न एव जाग्रत्त्वमनुगच्छति ।\nस्वप्नजाग्रति जाग्रत्तु स्वप्नतामुपगच्छति ॥१॥\nस्वप्नो जाग्रत्प्रविशति जाग्रत्स्वप्नात्प्रबुध्यते ।\nजाग्रत्स्वप्नं प्रविशति प्रबुद्धः स्वप्नजाग्रतः ॥२॥\nजाग्रतस्वप्नवता स्वप्नः स्वप्न इत्यभिधीयते ।\nस्वप्नजाग्रद्वता जाग्रज्जाग्रदित्यभिधीयते ॥३॥\nतज्जाग्रज्जाग्रतीवेह न तु स्वप्नः कदाचन ।\nस्वप्ने स्वप्नो जाग्रदेव न तु जाग्रत्कदाचन ॥४॥\nलघुकालात्मकः स्वप्नः सर्वदैव हि जाग्रति ।\nलघुकालात्मकं जाग्रत्स्वप्नकाले सदैव च ॥५॥\nन जाग्रत्स्वप्नयोर्भेदः कश्चनास्ति कदाचन ।\nएकस्यावसरोऽन्यत्र द्वयोरपि न सन्मयः ॥६॥\nमृतिप्रबोधसमये जाग्रत्स्वप्नः प्रशाम्यति ।\nस्वप्नानुभवबोधे च शून्य एवातिभास्वरः ॥७॥\nजीवतः स्वप्नसमये मृतिबोधोदयं विना ।\nपरलोकात्मकं जाग्रत्किंचनापि न दृश्यते ॥८॥\nस्थिते जीवितबोधेऽस्मिञ्छून्ये नानामयात्मनि ।\nपरलोकात्मकः स्वप्नः कश्चनापि न दृश्यते ॥९॥\nचिच्चमत्कृतिमात्रात्म यथा स्वप्ने जगत्त्रयम् ।\nहृदि सर्गात्प्रभृत्येव तथैवाभाति जाग्रति ॥१०॥\nसन्त्येवासत्यभूतानि स्फारापि परमार्थतः ।\nनास्त्येवाकारवत्तेयं स्वप्नोर्व्यामिव जाग्रति ॥११॥\nनानात्मभासुरमपि स्वप्ने शून्यं यथा जगत् ।\nतथैव जाग्रत्यखिलं व्योमैवेदं चिदात्मकम् ॥१२॥\nचिद्व्योम्नो हि स्वभावोऽयं यदिदं जगदम्बरे ।\nकचतीत्थमिह स्फारमालोक इव तेजसः ॥१३॥\nचितेश्चमत्कृतिरियं जगन्नाम्नी चकास्त्यलम् ।\nसहजा गगने कुड्ये परमाणौ स्थले जले ॥१४॥\nभ्रान्तावसत्यरूपायां स्थितायां सत्यवस्तुवत् ।\nआकाशमात्रदेहायां क इवैनां प्रति ग्रहः ॥१५॥\nग्रहीतृग्रहणग्राह्यरूपमाशून्यमेव च ।\nसदस्त्वेवासदेवास्तु जगदत्राङ्ग किं ग्रहः ॥१६॥\nइत्थमस्त्विदमथान्यथास्तु वा\nमैव भूद्भवतु कोऽत्र संभ्रमः ।\nकोऽत्र फल्गुनि फले फलग्रहो\nबुद्धमेव तदलं विकल्पनैः ॥१७॥"
  },
  {
    "text": "इत्यार्षे श्रीवासिष्ठमहारामायणे वा० दे० मो० नि० उ० जाग्रत्स्वप्नैक्योपदेशो नाम पञ्चषष्ट्यधिकशततमः सर्गः ॥१६५॥"
  }
]
[
  {
    "text": "श्रीवसिष्ठ उवाच ।\nअथ राघव रुद्रं तं तदा तस्मिन्महाम्बरे ।\nप्रवृत्तं नर्तितुं मत्तमपश्यं वितताकृतिम् ॥१॥\nव्योमेवाकृतिमापन्नमजहद्व्यापितां निजाम् ।\nमहाकारं घनश्यामं दशाशापरिपूरकम् ॥२॥\nअर्केन्दुवह्निनयनं चलद्दशदिगम्बरम् ।\nघनदीर्घप्रभाजालमालानं श्यामलार्चिषाम् ॥३॥\nवडवाग्निदृशं लोलभुजोर्मिभरभासुरम् ।\nएकार्णवार्णो द्राग्देहबन्धेनेव समुत्थितम् ॥४॥\nपश्याम्यनन्तरमहं यावत्तस्य शरीरतः ।\nछायेव परिनिर्याति नर्तनानुविधायिनी ॥५॥\nसूर्येष्वविद्यमानेषु महातमसि चाम्बरे ।\nस्थिता कथमियं छाया भवेदिति मतिर्मम ॥६॥\nयावद्विचारयाम्याशु तावत्तस्य तदा पुरः ।\nसा स्थिता परिनृत्यन्ती विस्तीर्णा श्रीत्रिलोचना ॥७॥\nकृष्णा कृशा शिरालाङ्गी जर्जरा वितताकृतिः ।\nज्वालाकुलानलालोलवनसंभारशेखरा ॥८॥\nमिन्नाञ्जनतमःश्यामा यामिनोवाकृतिं गता ।\nतमःश्रीर्देहयुक्तेव साकारेवाम्बरद्युतिः ॥९॥\nअतिदीर्घा करालास्या नभो मातुमिवोद्यता ।\nदीर्घजानुभुजभ्रान्त्या मातुकामेव दिङ्मुखम् ॥१०॥\nकृशा बहूपवासेव परिनिम्नमहातनुः ।\nकज्जलश्यामला मेघमालेव पवनाकुला ॥११॥\nकृशाशक्ता यदा स्थातुं सुदीर्घा विधिना तदा ।\nग्रथितेव शिरारूपैर्दामभिर्दैर्घ्यशालिभिः ॥१२॥\nतथा नाम सुदीर्घा सा यथा तस्याः शिरःखुरम् ।\nमया दृष्टं प्रयत्नेन चिरोर्ध्वाधोगमागमैः ॥१३॥\nअन्त्रान्त्रतन्त्रीग्रशितशिरःकरखुरोत्करा ।\nआमूलात्सूत्रवलिता कण्टकानामिव स्थली ॥१४॥\nविश्वरूपमयार्कादिशिरःकमलजालकैः ।\nकृतमालामलालोकवातवह्निमयाञ्चला ॥१५॥\nप्रलम्बकर्णालुलितनागा नृशवकुण्डला ।\nशुष्कतुम्बीलताष्ठीलादीर्घालोलासितस्तनी ॥१६॥\nकुमारबर्हिपिच्छौघैर्ब्राह्ममूर्धजमण्डलैः ।\nलाञ्छितोच्चसुराधीशशिरःखट्वाङ्गमण्डला ॥१७॥\nदन्तेन्दुमालाविमला विमलोद्दयोतपाततः ।\nतमोर्णवोर्द्ध्वलेखेव वृत्तावर्तविवर्तिनी ॥१८॥\nशुष्कतुम्बीलतेवोच्चैराकाशतरुसंस्थिता ।\nविलोलावयवाष्ठीला वातैः पटपटारवा ॥१९॥\nबृहत्तरङ्गोर्ध्वभुजा श्यामलोल्लासशालिनी ।\nएकार्णवोर्मिमालेव नृत्तावृत्तिविवर्तिनी ॥२०॥\nक्षणमेकभुजाकारा क्षणं बहुभुजाकुला ।\nअनन्तोग्रभुजाक्षिप्तजगन्नर्तनमण्डपा ॥२१॥\nक्षिप्रमेकमुखाकारा क्षिप्रं बहुमुखाकृतिः ।\nअनन्तोग्रमुखी क्षिप्रं निर्मुखी चापि च क्षणम् ॥२२॥\nएकपादान्विता क्षिप्रं क्षिप्रं पादशतान्विता ।\nक्षणं चानन्तपादाढ्या निष्पादाकारिणी क्षणम् ॥२३॥\nकालरात्रिरियं सेति मयानुमितदेहिका ।\nकाली भगवती सेयमितिनिर्णीतसज्जना ॥२४॥\nज्वालापूर्णारघट्टोग्रखाताभनयनत्रया ।\nज्वलद्धरेन्द्रनीलाद्रिसानूपमललाटभूः ॥२५॥\nलोकालोकेन्द्रनीलोग्रश्वभ्रभीमहनुद्वया ।\nवातस्कन्धगुणप्रोततारामुक्ताकलापिनी ॥२६॥\nइन्द्रनीलाद्रितुल्योच्चतोरणोच्चैःप्रभाम्बरे ।\nविश्रान्तकाचशैलाभभगभीषणवायसी ॥२७॥\nनृत्यद्भुजलतापुष्पैर्नखशुभ्राभ्रमण्डलैः ।\nपूर्णचन्द्रशतानीव भ्रमन्ती नभस्तले ॥२८॥\nभ्रमद्भिर्व्याप्तदिक्चक्रा भुजैः कल्पाम्बुदैरिव ।\nवर्षद्भिः प्राणिजप्रान्ततारालेखाबृहत्प्रभाः ॥२९॥\nनखपुष्पाङ्गुलीवल्लीजालैर्भ्रान्तभुजद्रुमैः ।\nकृष्णैः काननिताशेषगगनाग्रोग्रमूर्तिभिः ॥३०॥\nतमालतालतः स्थूलां भुवं दग्धमहावनैः ।\nविडम्बयन्ती वलितां जङ्घासङ्घेन लोलता ॥३१॥\nअप्यनन्ते महाव्योम्नि पारं प्राप्तैः शिरोरुहैः ।\nकुर्वाणेवाततं वासं चरत्तिमिरदन्तिनः ॥३२॥\nउह्यन्ते मेरवो येन तेन निश्वासवायुना ।\nघनघुंघुमदिक्चक्रगगनग्रामघोषिणा ॥३३॥\nघनमारुतफूत्कारक्ष्वेडगेयं प्रगायता ।\nनियतानुनयेनेव चलिता सानुवृत्तिना ॥३४॥\nततो नृत्तवशावेशाद्वर्धमानशरीरिणी ।\nमया दृष्टावधानेन गगनाभोगभूरिणा ॥३५॥\nयावत्तयाऽऽवृऽता देहे हेलावलनसारया ।\nमाला मलयकेलाससह्यमन्दरमेरुभिः ॥३६॥\nआसीत्तस्या युगान्ताभ्रमालिका पट्टपट्टिका ।\nआदर्शमण्डलान्यङ्गे त्रीणि लोकान्तराणि च ॥३७॥\nकर्णयोर्हिमवन्मेरू रूप्यकाञ्चनमुद्रिके ।\nब्रह्माण्डघुंघुमैर्माला महती कटिमेखला ॥३८॥\nस्रजः कुलाचलाः शृङ्गवनपत्तनगुच्छकाः ।\nजरत्पुरवनद्वीपग्रामपेलवपल्लवाः ॥३९॥\nतस्या अङ्गेषु दृष्टानि पुराणि नगराणि च ।\nऋतवश्च त्रयो लोका मासाहोरात्रमालिकाः ॥४०॥\nमुक्तालतादिकं नद्यः कालिन्दीत्त्रिपथादिकाः ।\nधर्माधर्मावुभौ कर्णभूषणे चान्यकर्णयोः ॥४१॥\nस्तनास्तस्यास्तु चत्वारः स्रवद्घर्मपयोलवाः ।\nवेदाः सकलशास्त्रार्थचतुःसंस्थानचूचुकाः ॥४२॥\nत्रिशूलैः पट्टिशैः प्रासैः शरशक्त्यृष्टिमुद्गरैः ।\nनिर्यदायुधजालानि स्रग्दामानि बिभर्ति सा ॥४३॥\nचतुर्दशविधा भूतजातयो याः सुरादिकाः ।\nतस्याः शरीरशालिन्यास्ता लोमावलयः स्थिताः ॥४४॥\nतस्याश्च नगरग्रामगिरयो देहशायिनः ।\nनृत्यन्त्या सह नृत्यन्ति पुनर्जन्म मुदेव ते ॥४५॥\nजङ्गमात्मैकमेवैतज्जगदस्थावरं तदा ।\nनृत्यतीति मया ज्ञातं परलोके सुखं स्थितम् ॥४६॥\nनिगीर्णं जगदङ्गस्थं कृत्वा तृप्तिमुपागता ।\nपरिनृत्यति सा मत्ता जगज्जीर्णाहि चातकी ॥४७॥\nआदर्शप्रतिबिम्बस्थमिवाभात्यखिलं जगत् ।\nतस्या वपुषि विस्तीर्णे स्वरूपिणि सरूपधृक् ॥४८॥\nसा न नृत्यति तत्सर्वं सशैलवनकाननम् ।\nजगन्नृत्यति नानात्म मृत्वा पुनरुपागतम् ॥४९॥\nतज्जगन्नर्तन चारु तद्देहादर्शसंस्थितम् ।\nचिरं मया तदा दृष्टमविनष्टं पुनः स्थितम् ॥५०॥\nविचलत्तारकाजालं भ्रमत्पर्वतमण्डलम् ।\nमशकव्यूहवद्वातव्याधूतामरदानवम् ॥५१॥\nसंग्रामोन्मुक्तचक्राभद्वीपार्णववृताम्बरम् ।\nहेलाविवलनावर्त प्रौढशैलधरातृणम् ॥५२॥\nनीलगेघांशुकावृत्तिवातघुंघुमिताम्बरम् ।\nकाष्ठास्थ्यादिस्फुटास्फोटपटत्पटपटारवम् ॥५३॥\nजगत्पदार्थैर्व्यामिश्रैरमिश्रैर्मुकुरैर्यथा ।\nव्याप्तमाभोगिभाकारैरङ्गैरङ्गभ्रमैस्तथा ॥५४॥\nमेरुर्नृत्यति लोलोच्चकुलाचलबृहद्भुजः ।\nभ्रमदभ्रपटोपेतनमत्तनुतूनूरुहः ॥५५॥\nअत्यजन्तः समुद्राश्च मर्यादामुद्रणं द्रुमाः ।\nभूमेर्नभस्तलं यान्ति नभसो यान्ति भूतलम् ॥५६॥\nपुराणि घर्घरारावैर्दृश्यन्ते लुतितान्यधः ।\nसगृहाट्टालवास्तव्यं न च किंचिल्लुठत्यधः ॥५७॥\nतस्यां भ्रमन्त्यां चतुरं चन्द्रार्कदिनरात्रयः ।\nनखाग्रलेखालोकान्तर्भ्रान्तिकाञ्चनसूत्रवत् ॥५८॥\nविभान्ति सृष्टयस्तस्या घर्माणि जलजालिकाः ।\nइव नीहारहारिण्या नीलवारिदवाससः ॥५९॥\nखमेव तस्याः संपन्नं कबरीमण्डलं बृहत् ।\nपातालं चरणौ भूमिरुदरं बाहवो दिशः ॥६०॥\nद्वीपाब्धयोऽन्त्रवलयः पार्श्वकाः सर्वपर्वताः ।\nप्राणापानावलीदोलाः पवनस्कन्धशालिकाः ॥६१॥\nतदानुभूत्ं नृत्यन्त्यास्तस्या वपुषि विस्तृते ।\nहिमवन्मेरुस्रह्याद्यैर्दोलनभ्रममद्रिभिः ॥६२॥\nतरदद्रिगुलुच्छास्ता वलयन्त्या तया स्रजः ।\nपुनः कल्पान्त आरब्ध इव ताण्डवहेलया ॥६३॥\nसुरासुरोरगानीकरोमशाङ्गः शरीरकः ।\nनिस्पन्दं स्थातुमशकन्नसौ भ्रमति चक्रवत् ॥६४॥\nनानाविभवविज्ञानयज्ञयज्ञोपवीतिनी ।\nसा सरन्ती नभस्यासीद्धनघूत्कारघोषिणी ॥६५॥\nतत्र भूतलमाकाशमाकाशमपि भूतलम् ।\nप्रतिकृतिं भवत्यन्तर्न च किंचिद्विवर्तते ॥६६॥\nबृहन्नासागुहागेहनिर्गता घनघुंघुमाः ।\nतत्रोग्रा वायवो वान्ति घोरघूत्कारकारिणः ॥६७॥\nनभःकरशतैस्तस्याश्चतुरावृत्तिवर्तिभिः ।\nभाति चण्डानिलोद्धूतैराकीर्णमिव पल्लवैः ॥६८॥\nतदङ्गजजगद्वस्तुजातभ्रमणसंभवात् ।\nदृष्टिर्धीरापि मे मोहे सन्ना सेनेव संगरे ॥६९॥\nप्रोह्यन्ते यन्त्रवच्छैला निपतन्ति नभश्चराः ।\nलुठन्त्यमरगेहानि वलिते देहदर्पणे ॥७०॥\nमेरवः पर्णवद्व्यूढा मलयाः पल्लवा इव ।\nहिमाद्रयो हिमकणा इवौर्व्योऽब्जलता इव ॥७१॥\nसह्या मह्यामिव खगा विन्ध्या विद्याधरा इव ।\nवृक्षावर्ते भ्रमन्तोऽन्ता राजहंसा इवाम्बरे ॥७२॥\nद्वीपान्यपि तृणानीव समुदा वलया इव ।\nसुरलोकालयः पद्मा आसंस्तद्देहवारिणि ॥७३॥\nविशदाकाशसंकाशे स्वप्नाञ्जनपुरोपमे ।\nअङ्गे तस्या बृहज्जङ्घे पिण्डादित्यसमत्विषि ॥७४॥\nविन्ध्यो नृत्यति काञ्चनाचलवने सह्यश्च सह्यो गिरिः\nकैलासो मलयो महेन्द्रशिखरी क्रौञ्चाचलो मन्दरः ।\nगोकर्णो गगनाङ्गणे वसुमती विद्याधराणां पुरं\nसर्वे जंगमतां गता वनभुवस्तस्याः शरीरे सदा ॥७५॥\nअब्धिर्नृत्यति पर्वते गिरिरपि प्रोच्चैर्नभःकोटरे\nव्योमापीन्दुदिवाकरैः क्व चलितं भूमेरधस्ताद्गतम् ।\nसद्वीपाचलपत्तनो वनगणः प्रोत्कीर्णपुष्पो दिवि\nव्यालोलं जगदम्बुधाविव तृणं दिक्चक्रके भ्राम्यति ॥७६॥\nव्योम्नि भ्रमन्ति गिरयोऽम्बुधयो दिगन्ते लोकान्तराणि पुरपत्तनमण्डलानि ।\nनद्यः सरांसि मुकुरान्तरिव प्रवृद्धवातावकीर्णतृणविक्रमणक्रमेण ॥७७॥\nमत्स्याश्चरन्ति च मरौ वरवारिणीव व्योम्नि स्थिराणि नगराणि भुवीव भान्ति ।\nखे भूधरा गगनसंक्षयवारिवाहमुत्पातवातपरिवृत्तगिरिस्थितं तत् ॥७८॥\nऋक्षोत्करो भ्रमति दीपसहस्रयन्त्रचक्रक्रमेण मणिवर्षणवेगचारुः ।\nअन्तर्बहिश्च परितः प्रणयेन मुक्त विद्याधरामरगणैरिव पुष्पवर्षम् ॥७९॥\nसंहारसर्गनिचया दिनरात्रिभागे बिन्दूपमा रजतयोर्दिवसोत्कराश्च ।\nकृष्णाः सिताश्च परितोऽमलशुक्लकृष्णस्वादर्शमण्डलवदाकुलमुल्लसन्ति ॥८०॥\nरत्नानि भास्करनिशाकरमण्डलानि तारोत्करास्तरलमण्डलकान्तिहाराः ।\nस्वच्छाम्बराणि वलितानि महाम्बराणि कुर्वन्त्यनारतमनल्पमलातलेखाः ॥८१॥\nकल्पान्तकालविलुठत्त्रिजगन्मणीनि व्यावर्तनैर्झगिति जातझणज्झणानि ।\nतेजांसि झंकृततयोर्ध्वमधश्च यान्ति नानाविधानि गुणवन्ति विभूषणानि ॥८२॥\nसंग्राममत्तभटखङ्गमरीचिवीचि श्यामायमानसकलातपवासराणाम् ।\nव्यावृत्तिभिर्विलुठतामपि सुस्थिराणामाकर्ण्यते कलकलो जनमण्डलानाम् ॥८३॥\nब्रह्मेन्द्रविष्णुहरवह्निरवीन्दुपूर्वा देवासुराः परिविवृत्तिभिरापतन्तः ।\nअन्येऽन्य एव विविधा उपयान्ति यान्ति वातावधूतमशकाशनिविभ्रमेण ॥८४॥\nसंहारसर्गसुखदुःखभवाभवेहा-नीहानिषेधविधिजन्ममृतिभ्रमाद्याः ।\nसार्धं पृथक्च विलसन्ति सदैव सर्गे व्यामिश्रतामुपगता अपि तत्र भावाः ॥८५॥\nभावोद्भवस्थितिविपत्करणभ्रमाणां संहारसर्गभुवनावनिविभ्रमाणाम् ।\nमिथ्यैव खे प्रकचतां खशरीरकाणां संलक्ष्यतेऽत्र न मनागपि नाम संख्या ॥८६॥\nउत्पातशान्तिमरणोत्सवयुद्धसाम्य-विद्वेषरागभयविश्वसनादि तत्र ।\nएकत्र कोश इव रत्नचयो विभाति नानारसाप्रतिघसर्गपरम्परं तत् ॥८७॥\nतस्याश्चिदम्बरमये वपुषि स्वभाव-भूतास्फुटानुभवभावजगद्व्यवस्थाः ।\nसर्वक्षया मलिनदृक्कलिताम्बरस्थ- केशोण्ड्रकस्फुरणवत्परितः स्फुरन्ति ॥८८॥\nजगत्संक्षुब्धमक्षुब्धं दृश्यते स्थितिसंस्थिति ।\nसंचाल्यमानमुकुरप्रतिबिम्ब इवास्थितम् ॥८९॥\nनृत्यस्फुरत्प्रतापान्तर्जगदर्थाः प्रतिक्षणम् ।\nस्थितिं त्यजन्ति गृह्णन्ति बालसंकल्पसर्गवत् ॥९०॥\nक्रियाशक्तिः शरीरेऽन्तः पूर्यमाणा अनारतम् ।\nराशीभूय विशीर्यन्ते जगन्मुद्गकणोत्कराः ॥९१॥\nक्षणमालक्ष्यते किंचिन्न किंचिदपि सा क्षणम् ।\nक्षणमङ्गुष्ठमात्रैव क्षणमाकाशपूरिणी ॥९२॥\nयस्मात्सा सकला देवी संविच्छक्तिर्जगन्मयी ।\nअनन्ता परमाकाशकोशशुद्धशरीरिणी ॥९३॥\nकालत्रयस्थितजगत्त्रितयान्तरी हि चित्सा तथा कचति तेन यथास्थितेन॥\nरूपेण चित्रकृदुदारमनःस्थचित्र-संसारजालसदृशेन कचज्जवेन ॥९४॥\nसर्वात्मकैकवपुरेकचिदात्मकत्वा-त्संशान्तखैकवपुरेकचिदात्मतत्वात् ।\nएवं निमेषणसमुन्मिषितैकरूपं सा बिभ्रती वपुरनन्तमनादि भाति ॥९५॥\nतस्यां विभाति तदनन्तशिलात्मकोशे लेखाब्जचक्ररचनादिवदेव दृश्यम् ।\nव्योमात्मकं गगनमात्रशरीरवत्यां चित्त्वाद्द्रवज्जलधिकोश इवोर्मिलेखा ॥९६॥\nमहती भैरवी देवी नृत्यन्त्यापूरिताम्बरा ।\nतस्य कल्पान्तरुद्रस्य सा पुरो भैरवाकृतेः ॥९७॥\nशिरोमन्दाश्रितोग्राग्निदग्धस्थाणुवनावनिः ।\nकल्पान्तवातव्याधूता वनमालेव नृत्यति ॥९८॥\nकुद्दालोलूखलबृसीफलकुम्भकरण्डकैः ।\nमुसलोदञ्चनस्थालीस्तम्भैः स्रग्दामधारिणी ॥९९॥\nएवंविधानां स्रग्दामजालानां कुसुमोत्करम् ।\nकिरन्ती संसृजन्तीव नृत्तक्षुब्धं क्षयक्षतम् ॥१००॥\nवन्द्यमानस्तया सोऽपि तथैवाकाशभैरवः ।\nतथैव वितताकारस्तदोच्चैः परिनृत्यति ॥१०१॥\nडिंबं डिबं सुडिंबँ पच पच सहसाझम्य झम्यं प्रझम्यं नृत्यन्ती शब्दवाद्यैः स्रजमुरसि शिरःशेखरं तार्क्ष्यपक्षैः ।\nपूर्णं रक्तासवानां यममहिषमहाशृङ्गमादाय पाणौ पायाद्वो वन्द्यमानः प्रलयमुदितया भैरवः कालरात्र्या ॥१०२॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मो० निर्वाणप्रकरणे उ० पाषा० कालरात्रिवर्णनं नामैकाशीतितमः सर्गः ॥८१॥"
  }
]
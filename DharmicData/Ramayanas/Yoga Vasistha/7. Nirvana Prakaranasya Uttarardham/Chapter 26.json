[
  {
    "text": "श्रीवसिष्ठ उवाच ।\nसंसारमार्गगहने पतितस्यापतन्ति हि ।\nवृत्तवृत्तान्तलक्षाणि कीटा इव घनागमे ॥१॥\nसर्व एव त्विमे भावाः परस्परमसङ्गिनः ।\nअटव्यामुपलानीव भावनैतेषु शृङ्खला ॥२॥\nचित्तमान्ध्याय वृत्तान्तद्रुमैर्गहनवत्स्थितम् ।\nरसरञ्जनया लोके वसन्त इव काननम् ॥३॥\nअहो बत विचित्राणि वासनावशतोऽवशैः ।\nभूतकैरनुभूयन्ते सुखदुःखानि जन्मसु ॥४॥\nअहो बतातिविषमा वासना यद्वशाज्जनैः ।\nअविद्यमानैरेवायं भ्रमोऽन्तरनुभूयते ॥५॥\nआह्लादिनो मृतवतः शुद्धस्यालोककारिणः ।\nशीतलस्याखिलार्थेषु ज्ञस्येन्दोश्च किमन्तरम् ॥६॥\nपूर्वापरमनालोच्य यत्किंचिदभिवाञ्छतः ।\nनिर्मर्यादस्य मूढस्य बालस्य च किमन्तरम् ॥७॥\nलब्धमाप्राणपर्यन्तंभमनुज्झतोः ।\nआमिषं को वि वद माकरमूढयोः ॥८॥\nसर्व एव त्विमे भावा देहदारधनादयः ।\nक्षिप्रमाशुष्कसिकताशरावविशरारवः ॥९॥\nआब्रह्मस्तम्बपर्यन्तमपि योनिशतेषु ते ।\nआकल्पं भ्रमतश्चित्तशान्तिर्नास्ति शमादृते ॥१०॥\nपर्यालोचनमात्रेण बन्धगन्धो न बाधते ।\nगच्छतो मार्गवैषम्यमिवालोकनकारिणः ॥११॥\nतव नावहितं चित्तं कामः कवलयिष्यति ।\nसावधानस्य बुद्धस्य पिशाचः किं करिष्यति ॥१२॥\nयथेक्षणप्रसरणं रूपालोकनमात्रकम् ।\nसंवित्प्रसृतिमात्रात्म तथा साहंजगत्स्थितम् ॥१३॥\nयथाक्षिसंवृतिः सर्वरूपालोकशमोऽरिहन् ।\nसंवित्संवरणं नाम सर्वदृश्यशमस्तथा ॥१४॥\nअसदेव जगत्साहं शुद्धा संवित्तनोति खे ।\nईषत्प्रसरणेनाशु स्पन्दनं पवनो यथा ॥१५॥\nसदिवासत्यमेवेदमकुर्वत्यन्यमेधते ।\nमृदा हेम्नेव कुम्भत्वमपृथग्लभ्यमात्मगम् ॥१६॥\nशून्यमात्रं यथा व्योम स्पन्दमात्रं यथानिलः ।\nजलमात्रं यथोर्म्यादि संविन्मात्रं तथा जगत् ॥१७॥\nअव्यवच्छिन्ननिर्भागसंविन्मात्रं जगत्त्रयम् ।\nविद्धि शान्तं तथा व्योम यथा वारिणि पर्वतम्॥१८॥\nनिर्वाणस्योपशान्तस्य ज्ञस्य सोदेति शीतता ।\nअन्तर्यत्रेन्दवोऽप्येते दीप्तज्वलनबिन्दवः ॥१९॥\nकिं केन कथमेकान्तशान्ताततशिवात्मनि ।\nनिरालोकोऽपरालोकः शून्ये जगति जन्यते ॥२०॥\nया सत्ता ब्रह्मशब्दाख्या रूपं सर्वस्य तन्निजम् ।\nन यत्र काचिद्वाधास्ति सर्वं तन्मयमव्ययम् ॥२१॥\nयदिदं तु पदार्थत्वं यत्र बाधानुभूयते ।\nयद्यच्च बाधनं प्रेक्ष्य तन्न विद्मः खपुष्पवत् ॥२२॥\nज्ञ एवापगतस्वान्तं शान्तमास्व महाश्मवत् ।\nअसौ न मननं मानमनन्तमजमव्ययम् ॥२३॥\nआकाशकल्पे स्वे भावे तिष्ठतोऽङ्गानिवेदनम् ।\nभवत्यभ्यासदार्ढ्येन विना स्वप्नविकारवत् ॥२४॥\nनिरुपादानसंभारमभित्तावेव चेतति ।\nब्राह्मं कर्तृ जगच्चित्रं न कश्चिद्वा न किंचन ॥२५॥\nतनोति यत्तदास्मैव तस्य तत्र तथा स्थितम् ।\nदृश्याभावादसद्दृश्यं तेन कः क्व करोति किम् ॥२६॥\nअहं सुखीति सुखिता अहं दुःखीति दुःखिता ।\nसर्व एव स्वरूपस्था व्योमात्मानोऽपि पार्थिवाः ॥२७॥\nसर्वेषामेव भावानां चिदाकाशात्मनामपि ।\nमिथ्यैव स्वप्नशैलानामिव पार्थिवता स्थिता ॥२८॥\nअहंत्वोल्लेखतः सत्ता भ्रमभावविकारिणी ।\nतदभावात्स्वभावैकनिष्ठता शमशालिनी ॥२९॥\nहेम्नः कटकशब्दार्थो व्यतिरिक्तो यथास्ति ते ।\nव्यतिरिक्ता तथा सत्या नाहंतास्ति शमात्मनः ॥३०॥\nनिर्वाणो निर्मना मौनी कर्ताऽकर्ता च शीतलः ।\nज्ञ एव शान्त एवास्ते शून्य एवाभिपूरितः ॥३१॥\nनिर्वासनास्पन्दपरो यन्त्रपुत्रकगात्रवत् ।\nस यथास्थितमेवास्ते ज्ञः संव्यवहरन्नपि ॥३२॥\nयथा मञ्चकसंस्थस्य स्पन्दन्ते नैव वा शिशोः ।\nअङ्गानि स्वानुसंधानं विनैवंविदितात्मनः ॥३३॥\nनिःसंबोधैकबोधस्य निराशेहैषणाशिषः ।\nशान्तानन्तात्मरूपत्वादनुसंधानता कुतः ॥३४॥\nअद्रष्टुरपदृश्यस्यादृग्रूपस्यापरूपिणः ।\nकुतः किलानुसंधानमनपेक्षस्य पश्यतः ॥३५॥\nअपेक्षैव घनो बन्ध उपेक्षैव विमुक्तता ।\nसर्वशब्दान्विता तस्यां विश्रान्तेन किमीक्ष्यते ॥३६॥\nपार्थिवत्वे शरीरेऽस्मिन्स्वस्वप्नाङ्ग इवासति ।\nभ्रममात्रात्मनि कुतः क्व कस्य किमपेक्षणम् ॥३७॥\nउपशान्तसमस्तेहं विगताखिलकौतुकम् ।\nनिरस्तवेदनं ज्ञेन विदा केवलमास्यते ॥३८॥\nमङ्किनेति श्रुतवता ततो मोहो महानपि ।\nअशेषेण परित्यक्तस्तत्रैव त्वगिवाहिना ॥३९॥\nप्रवाहापतितं कार्यं कुर्वतापास्तवासनम् ।\nतेन वर्षशतस्यान्ते स्थितमद्रौ समाधिना ॥४०॥\nतत्राद्ययावत्पाषाणसमधर्मा स तिष्ठति ।\nसंशान्तकरणो योगी बोध्यमानः प्रबुध्यते ॥४१॥\nएतेन राघव विवेकपदेन शान्ति-\nमासादयोदयवता मनसा विहर्तुम् ।\nमा दीनतां व्रजतु रागमयी मतिस्ते\nक्षीणा क्षणादसलिलेव शरद्धनाली ॥४२॥"
  },
  {
    "text": "इत्यार्षे श्रीवासिष्ठमहारामायणे वाल्मी० दे० मोक्षो० निर्वाणप्रकरणे उ० मङ्क्युपा० निर्वाणसमाप्तिर्नाम षड्विंशः सर्गः ॥२६॥"
  }
]
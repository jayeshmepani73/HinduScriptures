[
  {
    "text": "श्रीवसिष्ठ उवाच ।\nसंविदाकाशकचनमिदं भाति जगत्तया ।\nवस्तुतो न जगन्नाभा न शून्यं न च संविदः ॥१॥\nयदिदं भाति चिद्व्योम जगदाख्यं न तत्ततः ।\nआकाशादिव शून्यत्वमन्यदन्यदपि स्थितम् ॥२॥\nदेशाद्देशान्तरप्राप्तौ मध्ये यत्संविदो वपुः ।\nतद्दृश्यमिति भातीदं दृश्यमन्यन्न विद्यते ॥३॥\nमहाप्रलयसंपत्तावादिसर्गः पुनः किल ।\nपरस्मात्कारणाभावे कुतो दृश्यस्य संभवः ॥४॥\nतदाणुमात्रमपि हि दृश्यबीजं न विद्यते ।\nकिल यस्मादिदं चक्रं पुनर्मूर्तं प्रवर्तते ॥५॥\nउत्पन्नमेव नैवातो मूर्तं दृश्यमिदं जगत् ।\nवन्ध्यापुत्र इवात्यन्तमतोऽस्त्येव न दृश्यधीः ॥६॥\nयच्चेदं किंचिदाभाति दृश्यमित्यभितः स्थितम् ।\nतच्चिन्मात्रं खमेवाच्छं परमेव पदं विदुः ॥७॥\nयथा सुषुप्तात्स्वप्नत्वं गच्छद्यात्यनवस्थितिम् ।\nचिन्मात्रमजहत्स्वच्छं निजं रूपमनामयम् ॥८॥\nसर्गस्यादौ तथैवेदमात्मैव स्वात्मनात्मनि ।\nव्योमात्मैव चिदाभासं दृश्यमित्यवभासते ॥९॥\nयथा पुरतया भाति मनः संकल्पमन्थरम् ।\nतथा दृश्यमिवाभाति सर्गादौ चिन्नभः परम् ॥१०॥\nयथात्मन्यनिलः स्पन्दश्चक्रावर्तवदीहते ।\nसर्गादौ चिन्नभः स्थित्वा दृश्यमित्येव तिष्ठति ॥११॥\nअतो ज्ञातमनाभातमेव दृश्यं जगत्त्रयम् ।\nब्रह्मैवेदं परं भाति स्वात्मनीत्थमवस्थितम् ॥१२॥\nनास्त्येव मूर्तं पृथ्व्यादि किंचनापि कदाचन ।\nअस्तु मूर्तममूर्तं वा ब्रह्मैवेदं विराजते ॥१३॥\nप्रबोधकाले स्वप्नाद्रिर्यथा व्योमैव निर्वपुः ।\nतथेदं शान्तचिन्मात्रं खं प्रवोधे जगत्त्रयम् ॥१४॥\nप्रबुद्धानां परं ब्रह्म निर्विभागमिदं जगत् ।\nधीमन्तोऽपि न तद्विद्मो यदिदं त्वप्रबोधनम् ॥१५॥\nदेशाद्देशान्तरप्राप्तौ यन्मध्ये संविदो वपुः ।\nस्वस्वभावो हि भूतानां तत्पदं परमात्मकम् ॥१६॥\nदेशाद्देशान्तरप्राप्तौ यन्मध्ये संविदो वपुः ।\nएतत्तत्परमाकाशमत्र सर्वं प्रतिष्ठितम् ॥१७॥\nयादृगेतत्पदं तादृगिदं सदसदात्मकम् ।\nयेनार्थपञ्चकादन्यत्किंचनापि न विद्यते ॥१८॥\nरूपालोकमनस्कारा एतदेव पदं विदुः ।\nएते ते द्रवतावर्ताः पदस्यास्य महाम्भसः ॥१९॥\nदेशाद्देशान्तरप्राप्तौ यन्मध्ये संविदो वपुः ।\nएतस्याव्यतिरेकेण जगत्ता नास्ति काचन ॥२०॥\nरागद्वेषादयो भावा भावाभावदृशस्तथा ।\nएतद्रूपममुञ्चन्त एतस्यावयवाः स्थिताः ॥२१॥\nत्यक्त्वा पूर्वापरे कोट्यौ मध्ये यत्संविदो वपुः ।\nस स्वभावः परो ज्ञेयो जगत्पयसि संज्ञितः ॥२२॥\nदेशाद्देशान्तरप्राप्तौ विद्धि मध्यमसंविदः ।\nजगदित्यपरं नाम स्वरूपादच्युतात्मनः ॥२३॥\nआदिसर्गात्प्रभृत्येव दृश्यमुत्पन्नमेव नो ।\nयन्नाम तदिहास्तीति मायाशम्बरडम्बरः ॥२४॥\nकष्टं नास्त्येव यद्दृश्यं तदप्यस्तीति संस्थितम् ।\nयदप्यस्ति परं ब्रह्म कष्टं नास्तीति तत्स्थितम् ॥२५॥\nअब्रह्मण्यं क्व गच्छामि विपरीतमतो जगत् ।\nअसदृश्यं सदित्युक्तं ब्रह्मैवं नावगम्यते ॥२६॥\nन चोत्पन्नं न चाभाति दृश्यं किंचन कुत्रचित् ।\nयदिदं भाति तद्ब्रह्म व्योमैव कचति स्वयम् ॥२७॥\nयथा मणिः प्रकचति स्वभासाऽव्यतिरिक्तया ।\nआत्मनोऽनन्यया सृष्ट्या चिद्व्योम कचितं तथा॥२८॥\nतस्मिन्नेव पदे शान्ते तपत्येष दिवाकरः ।\nतस्यैवावयवश्चैव न नामान्योऽस्ति भास्करः ॥२९॥\nस्थितोऽपि तत्र न तपत्यर्को न च निशाकरः ।\nप्रकाशयति देवोऽसावर्कं नार्कस्तमीश्वरम् ॥३०॥\nतस्य भासा विभातीदं तदहो दृश्यमण्डलम् ।\nसर्वचन्द्रार्कवह्नीनां पदार्थानां स दीपकः ॥३१॥\nस साकारो निराकार इति शब्दार्थकल्पना ।\nखपुष्पवदसद्रूपा न संभवति तद्विदाम् ॥३२॥\nसाङ्गभूतो यथैकोऽणुर्भाति जीवार्कतेजसि ।\nन भान्ति भान्ति वा तत्र तथा सूर्यादयोऽणवः॥३३॥\nचिन्मात्राकाशरत्नस्य सृष्टयोऽर्कादिसंयुताः ।\nया भासस्ताः कथं तस्माद्व्यतिरिक्ताः स्युरुच्यताम्॥३४\nचिन्मात्रेणापि रहितं शून्यत्वेनापि वर्जितम् ।\nपदं सर्वात्मरिक्तं तत्सर्वार्थैश्च समन्वितम् ॥३५॥\nपृथ्व्यादीन्यपि सन्त्येव तत्र सन्ति न कानिचित् ।\nजीवन्तोऽपि न विद्यन्ते जीवास्तत्र च केचन ॥३६॥\nअत्यजन्तो द्वयस्थौल्यं तत्रैते परमाणवः ।\nस्वरूपमत्यजद्द्वैतमैक्यं वात्र न किंचन ॥३७॥\nकिंचिदत्र न किंचिद्वै न किंचिच्च न किंचन ।\nकिंचिन्न किंचिदित्येषा कलनात्रातिदूरगा ॥३८॥\nएका निरन्तरानन्ता नित्यमत्याततात्मना ।\nचिन्मात्रव्योमसत्तैव जगन्नाम्नात्मनि स्थिता ॥३९॥\nएकं चेत्यं त्यक्तवत्या अप्राप्तायाश्चितोऽपरम् ।\nयद्रूपं जगतो रूपमस्य नानात्मनोऽपि तत् ॥४०॥\nनानेवेदमनानैव चिद्व्योमैवेदमाततम् ।\nभूतपञ्चकरूपेण स्वप्ने चितिरिव स्थितम् ॥४१॥\nसुषुप्ताद्विशतः स्वप्नं सुषुप्तस्थैव चिद्यथा ।\nयथा स्थितैव स्वप्नत्वमेत्येवं सर्गतामिमाम् ॥४२॥\nयादृक्सुषुप्तं स्वप्नस्तु तादृगेव तथैव च ।\nजाग्रत्तुर्यं तथैवेदमतो व्योमसमं जगत् ॥४३॥\nजाग्रत्स्वप्नः सुषुप्तं च तुर्यमेवाखिलं स्थितम् ।\nतत्त्वविद्गोत्रमूढस्तु यद्वै वेत्ति न वेद्मि तत् ॥४४॥\nजडानामजडानां यः सर्वार्थानामनारतम् ।\nदुर्लक्ष्यपरिणामोऽन्तर्मनोबुद्ध्यादिवर्जितः ॥४५॥\nसुशुद्धायाश्चितो रूपं पदार्थास्तन्मयाश्च ते ।\nते वसन्ति न सद्रूपास्तदेव हि तथा स्थितम् ॥४६॥\nपरिणामादिशब्दार्थदृशामत इहानघ ।\nउपदेशार्थमुक्तीनां गन्धोऽप्येवं न विद्यते ॥४७॥\nआदिसर्गात्प्रभृत्येव महासत्तात्मनात्मनि ।\nचिन्मात्रपरमाकाशं स्थितमेकं महात्मनः ॥४८॥\nप्रपूर्णैकात्मनि प्रख्या सा सर्वव्यापिनी चितिः ।\nस्थिता तयात्मन्येवान्तर्जगदित्यभिधाः कृताः ॥४९॥\nपरिज्ञाते यथा स्वप्ने स्वाङ्गीकारात्सुखं सुखम् ।\nअनङ्गीकारतो दुःखं सदुःखं भवति क्षणात् ॥५०॥\nगच्छतस्तिष्ठतश्चैव जाग्रतः स्वपतस्तथा ।\nनित्यमेकं समाधानं स्थितं शान्तस्य तद्विदः ॥५१॥\nभेदेऽप्यभेदनिष्ठस्य दुःखेऽपि हि सुखस्थितेः ।\nसतोऽप्येवासतो ज्ञस्य किमन्यदवशिष्यते ॥५२॥\nन संत्यजति नादत्ते किंचिद्व्यवहरन्नपि ।\nहृदयेन बहिःकार्येऽकार्यं एवावतिष्ठते ॥५३॥\nयथा हिमस्य शीतत्वं वह्नेरौष्ण्यं तथेदृशः ।\nस्वभावोऽस्य भवेन्नित्यं न त्वाहार्यो गुणोऽस्य सः ॥५४॥\nयस्य त्वेष स्वभावः स्यान्न नाम न स तत्त्ववित् ।\nएतदेवाज्ञताचिह्नं यदिच्छा प्रकृतेतरा ॥५५॥\nआश्वस्तान्तःकरणः\nक्षीणविकल्पः स्वरूपसारमयः ।\nपरमशमामृततृप्त-\nस्तिष्ठति विद्वान्निरावरणः ॥५६॥"
  },
  {
    "text": "इत्यार्षे श्रीवासिष्ठमहारामायणे वा० दे० मो० निर्वा० उ० दैतैक्यनिरामययोगोपदेशो नामैकसप्तत्यधिकशततमः सर्गः ॥१७१॥"
  }
]
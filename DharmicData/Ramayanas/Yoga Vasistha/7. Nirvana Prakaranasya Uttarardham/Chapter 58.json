[
  {
    "text": "श्रीराम उवाच ।\nअहो नु विततोदारा विमला विपुलाचला ।\nभवता भगवन्भूत्यै भूयो दृष्टिरुदाहृता ॥१॥\nसर्वथा सर्वदा सर्वं सर्वं सर्वत्र सर्वदा ।\nसदित्येव स्थितं सत्यं समं समनुभूतितः ॥२॥\nअयमस्ति मम ब्रह्मन्संशयस्तं निवारय ।\nकिमिदं भगवन्नाम पाषाणाख्यानमुच्यते ॥३॥\nश्रीवसिष्ठ उवाच ।\nसर्वत्र सर्वदा सर्वमस्तीति प्रतिपादने ।\nपाषाणाख्यानदृष्टान्तो मयायं तव कथ्यते ॥४॥\nनीरन्ध्रैकघनाङ्गस्य पाषाणस्यापि कोटरे ।\nसन्ति सर्गसहस्राणि कथयेति प्रदर्श्यते ॥५॥\nभूताकाशे महत्यस्मिन्खशून्यत्वमनुज्झति ।\nसन्ति सर्गसहस्राणि कथयेति प्रदर्श्यते ॥६॥\nअन्तर्गुल्माङ्कुरादीनां प्राणिवाय्वम्बुतेजसाम् ।\nसन्ति सर्गसहस्राणि कथयेति प्रदर्श्यते ॥७॥\nश्रीराम उवाच ।\nकुड्यादौ सन्ति सगौंघा इति चेत्कथ्यते मुने ।\nतत्खे विभान्ति सर्गौघा इति किं न प्रदृश्यते ॥८॥\nश्रीवसिष्ठ उवाच ।\nएतत्ते वर्णितं राम मुख्यमेव मयाखिलम् ।\nयोऽयमालक्ष्यते सर्गः स ख एव खमास्थितम् ॥९॥\nआदावेव हि नोत्पन्नमद्यापि न च विद्यते ।\nदृश्यं यच्चावभातीदं तद्ब्रह्म ब्रह्मणि स्थितम् ॥१०॥\nनास्ति भूरणुमात्रापि सर्गैर्निर्विवरा न या ।\nन च क्वचन विद्यन्ते सर्गा ब्रह्मखमेव ते ॥११॥\nन तेजसोऽणुरप्यस्ति सगैर्निर्विवरो न यः ।\nन च क्वचन सर्गास्ते सन्ति ब्रह्मखमेव तत् ॥१२॥\nन वायोरणुरप्यस्ति सर्गैर्निर्विवरो न यः ।\nन च क्वचन विद्यन्ते सर्गा ब्रह्मखमेव तत् ॥१३॥\nखं नाणुमात्रमप्यस्ति सर्गैर्निर्विवरं न यत् ।\nन च क्वचन सर्गास्ते सन्ति ब्रह्मखमेव तत् ॥१४॥\nन सा महाभूततास्ति सर्गैर्निर्विवरा न या ।\nन च क्वचन विद्यन्ते सर्गा ब्रह्मखमेव तत् ॥१५॥\nशैलानां नाणुरप्यस्ति स सर्गैर्यो न निर्घनः ।\nन च क्वचन विद्यन्ते सर्गा ब्रह्मखमेव तत् ॥१६॥\nब्रह्मणो नाणुरप्यस्ति सगैर्निर्विवरो न यः ।\nन च क्वचन सर्गास्ते सन्ति ब्रह्मखमेव तत् ॥१७॥\nसर्गेषु नाणुरप्यस्ति न ब्रह्मात्मैव यः सदा ।\nब्रह्मसर्गास्तथेत्येष वाचि भेदो न वस्तुनि ॥१८॥\nसर्गा एव परंब्रह्म परं ब्रह्मैव सर्गता ।\nमनागप्यस्ति न द्वैतमत्राग्न्यर्कौष्ण्ययोरिव ॥१९॥\nइमे सर्गा इदं ब्रह्म तेऽत्यन्तावाच्यदृष्टयः ।\nविदार्यदारुरववद्भान्त्यर्थपरिवर्जिताः ॥२०॥\nद्वैतमैक्यं च यत्रास्ति न मनागपि तत्र ते ।\nसर्गब्रह्मादिशब्दार्थाः कथं कस्येव भान्तु के ॥२१॥\nशान्तमेकमनाद्यन्तमिदमच्छमनामयम् ।\nव्यवहारवतोऽप्यङ्ग ज्ञस्य मौनं शिलाघनम् ॥२२॥\nनिर्वाणमेवमखिलं नभ एव दृश्यं\nत्वं चाहमद्रिनिचयाश्च सुरासुराश्च ।\nतादृग्जगत्समवलोकय यादृगङ्ग\nस्वप्नेऽथ जन्तुमनसि व्यवहारजालम् ॥२३॥"
  },
  {
    "text": "इत्यार्षे श्रीवासिष्ठमहारामायणे वाल्मी० दे० मोक्षो ० निर्वाणप्रकरणे उ ० पाषाण० सर्गब्रह्मत्वप्रतिपादनं नामाष्टपञ्चाशः सर्गः ॥५८॥"
  }
]
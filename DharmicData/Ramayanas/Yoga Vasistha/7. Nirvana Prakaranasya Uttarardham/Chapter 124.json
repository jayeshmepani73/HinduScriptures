[
  {
    "text": "श्रीराम उवाच ।\nएकसंविन्मयाः सर्व एवैकवपुषोऽपि ते ।\nविविधेच्छाः कथं ब्रह्मन्संपन्ना एकदेहिनः ॥१॥\nश्रीवसिष्ठ उवाच ।\nएकसंविद्धनाकाशमप्यनानैव सर्वगम् ।\nस्वयं नानेव संपन्नं सुप्ते चित्तमिवात्मनि ॥२॥\nतस्याच्छत्वात्तथाभूतमात्मैवात्मनि बिम्बति ।\nतादृशस्य तथाभूतौ मुकुरस्येव निर्मला ॥३॥\nएकलोहमया एव यथादर्शाः परस्परम् ।\nतथैते प्रतिबिम्बन्ति पदार्थाः पारमार्थिकाः ॥४॥\nतेन यस्य यदा यद्यत्पुरो भवति वस्त्वसौ ।\nयदर्थं युज्यते तेन चिद्धनैकस्वभावतः ॥५॥\nइत्यनानैव नानेदं नानानाना च वस्तुतः ।\nन च नाना न चानाना नानानानात्मकं ततः ॥६॥\nतेन यस्य यदायातं पुरो वस्तु विपश्चितः ।\nस तेन संविन्मयतामेत्य तद्वशमागतः ॥७॥\nएकदेशगता विष्वग्व्याप्य कर्माणि कुर्वते ।\nयोगिनस्त्रिषु कालेषु सर्वाण्यनुभवन्त्यपि ॥८॥\nअब्दोऽपि व्याप्तिमानेकस्तुल्यकालं पृथक्क्रियाः ।\nआह्लादस्तेन पादेन करोत्यनुभवत्यपि ॥९॥\nतुल्यकालमसंख्यातमीश्वरप्रतियोगिनः ।\nकर्मजालं जगज्जातं कुर्वन्त्यनुभवन्ति च ॥१०॥\nएको विष्णुश्चतुर्भिः स्वैर्बाहुभिर्वा शरीरकैः ।\nपृथक्कुर्वन्क्रियाः पाति जगद्भुंक्ते वराङ्गनाः ॥११॥\nबहुबाहुर्यदा द्वाभ्यां हस्ताभ्यां ह्यर्थसंग्रहम् ।\nकरोति बहुभिर्भूयः संग्रामं सततं करैः ॥१२॥\nतथैव तैर्विपश्चिद्भिः सर्वदिक्कं तथा स्थितैः ।\nतथा व्यवहृतं प्राप्तमेकसंविन्मयैरपि ॥१३॥\nसुप्तं तैर्भूमिशय्यासु भुक्तं द्वीपान्तरेषु च ।\nविहृतं वनलेखासु प्रक्रान्तं मरुभूमिषु ॥१४॥\nउषितं गिरिमालासु भ्रान्तं सागरकुक्षिषु ।\nविश्रान्तं द्वीपलेखासु निलीनं घनमालिषु ॥१५॥\nरूढमर्णवमालासु वात्यासु जलवीचिषु ।\nक्रीडितं भूभृदब्धीनां तटीषु नगरीषु च ॥१६॥\nशाकद्वीपोदयगिरितटे सप्तवर्षाणि सुप्तं\nपूर्वेणान्तर्विदलगहने यक्षसंमोहितेन ॥१७॥\nपाषाणाम्बु प्रसभममुनैवात्र पीत्वा दृषत्ता-\nमागत्यान्तः स्थितमथ समाः सप्त जात्येन भूमेः\nशाकद्वीपेऽस्तशैलस्य शिरस्यभ्रगुहागृहे ।\nपिशाचाप्सरसा मासं पाश्चात्यः कामुकीकृतः ॥१८॥\nयत्र शान्तभये वर्षे जलधारे महागिरौ ।\nहरीतकीवने वर्षं पूर्वोऽन्तर्धानमाययौ ॥१९॥\nअत्र रैवतके शैले वर्षे शिशिरनामनि ।\nदशरात्रमभूत्सिंहः पूर्वो यक्षवशीकृतः ॥२०॥\nअत्र काञ्चनशैलादिदरीदर्दुरतां गतः ।\nपिशाचमायाछलितो दशवर्षाण्युवास सः ॥२१॥\nकौमारं वर्षमासाद्य श्यामाद्रेरुत्तरस्तटम् ।\nशाकद्वीपेऽन्धकूपेऽन्धो न्यवसच्छरदां शतम् ॥२२॥\nमरीबकेऽकरोद्वर्षे वर्षाण्यत्र चतुर्दश ।\nविद्याधरत्वं पाश्चात्यः स विद्याधरविद्यया ॥२३॥\nरतक्लमक्लान्तपुरारिलक्ष्मी-\nचलाङ्गलेखाक्रमशीकराक्तम् ।\nएलालतालिङ्गनलब्धगन्ध-\nमालम्ब्य वेलावनगन्धवाहम् ॥२४॥"
  },
  {
    "text": "इत्यार्षे श्रीवासिष्ठमहारामायणे वा० दे० मो० निर्वा० उ० अवि० वि० द्वीपान्तरवर्णनं नाम चतुर्विंशत्यधिकशततमः सर्गः ॥१२४॥"
  }
]
[
  {
    "text": "सहचरा ऊचुः ।\nकथयत्येष पथिकः पश्य मन्दरगुल्मके ।\nप्रियायाश्चिरलब्धाया वृत्तां विरहसंकथाम् ॥१॥\nएकत्र श्रृणु किंवृत्तमाश्चर्यमिदमुत्तमम् ।\nदातुं त्वन्निकटे दूतमहं चिन्तान्वितोऽवदम् ॥२॥\nअस्मिन्महाप्रलयकालसमे वियोगे\nयो मां तयेह मम याति गृहं स कः स्यात् ।\nनैवास्त्यसौ जगति यः परदुःखशान्त्यै\nप्रीत्या निरन्तरतरं सरलं यतेत ॥३॥\nआ एष शिखरे मेघः स्मराश्व इव संयुतः ।\nविद्युल्लताविलासिन्या वलितो रसिकः स्थितः ॥४॥\nभ्रातर्मेघ महेन्द्रचापमुचितं व्यालम्ब्य कण्ठेगुणं\nनीचैर्गर्ज मुहूर्तकं कुरु दयां सा बाष्पपूर्णेक्षणा ।\nबाला बालमृणालकोमलतनुस्तन्वी न सोढुं क्षमा\nतां गत्वा सुगते गलज्जललवैराश्वासयात्मानिलैः ॥५॥\nचित्ततूलिकया व्योम्नि लिखित्वालिङ्गिता सती ।\nन जाने क्वाधुनैवेतः पयोद दयिता गता ॥६॥\nइत्थं चिन्तापरवशमतेस्तन्वि सार्धं त्वयाऽसा-\nवन्तर्लीनप्रसरमनसः क्वापि याता स्मृतिर्मे ।\nसंपन्नोऽहं परवशवपुः काष्ठकुड्योपमाङ्गो\nभङ्गं सोढुं क इव विरहक्लेशजं नाम शक्तः ॥७॥\nपश्चाज्जातः कलकलरवः संतते पान्थसार्थे\nदीनालापैर्व्यसनविधुरैरालेपन्ते च मेघम् ।\nकष्टं पान्थो मृत इति महारम्भसंपन्नहाहा-\nशब्दः प्रोद्यत्पथिकवनिताविस्तृतोरःप्रहारः ॥८॥\nलोकेनायं मृत इति ततो बाष्पसंपूरिताक्षं\nशावीं पूजां विरचितवता संचयीकृत्य दारु ।\nदग्धुं नीतोऽस्म्यतिभयमहं प्रज्वलच्चित्यनन्त-\nप्रोद्यत्स्फोटस्फुटपटपटारावरौद्रं श्मशानम् ॥९॥\nतत्राहं तैः कमलवदने बाष्पपूर्णाक्षिपक्षै-\nर्न्यस्तः कैश्चिच्चितिशयनके बद्धलोकालिलेखे ।\nधूमोद्गाराविरलजटिले मस्तके मत्तमृत्यो-\nश्चूडारत्नोत्तम इव कलामात्रदृश्येऽग्निहेम्नि ॥१०॥\nअस्मिन्काले कुवलयलताकोमला धूमलेखा\nनासारन्ध्रं मृदुगलबिलं मे प्रवृत्ता नियातुम् ।\nउष्णा कृष्णा नकुलकलिता सत्वरं बालसर्पी\nभूमे रन्ध्रं तनुमिव दराद्दैर्घ्यसंकोचकुब्जा ॥११॥\nत्वत्संकल्पामृतकवचितो नापविद्धस्तयाहं\nकुन्तश्रेण्या दृढपतनया वज्रकायो यथाजः ।\nत्वामासन्नां मदनसरितं हृद्गृहे गाहमानो\nमर्मच्छेदेष्वपि विलसिता नाविदं वेदनास्ताः ॥१२॥\nएतावन्तं समयमुचितं तन्वि सार्धं त्वयान्त-\nर्लीलालोलं हृदि चिरतरं तन्मयात्रानुभूतम् ।\nयस्मिन्दृष्टेऽमृतह्रद इवोन्मज्जनौघैर्यथासौ\nराज्याभोगो विशसनमिवाल्पाल्पमेवेति बुद्धिः ॥१३॥\nसा लीला ते विलासा वचनमपि च तत्सस्मितं ते कटाक्षाः\nसानन्दानन्तरस्य प्रसरसमुचिता दूरमण्येकभूषा ।\nतानीहारावसारावहसनचलनावेगविक्षोभितानि\nकिंवा तत्तन्न यत्संस्मृतममृतरसाह्लादमंतः करोति\nत्वत्संगमे सुरतसौख्यरसायनेन\nबाले ततोऽहमतितृप्ततया श्रमार्तः ।\nतत्र स्थितो मृदुनि तल्पतले शशाङ्क-\nबिम्बे शरच्छिशिरनिर्मलशोचिषीव ॥१५॥\nअत्रान्तरे झटिति चन्दनपङ्कशीता-\nद्दीर्घादिवेन्दुशकलादशनिः सशब्दः ।\nदृष्टो मया चितितलज्वलितो हुताशः\nक्षीराब्धिवाडवनिभोङ्गगतः स्वतल्पात् ॥१६॥\nसहचरा ऊचुः ।\nइत्युक्तवति कान्तेऽस्मिन् हा हतास्मीति वादिनी ।\nमुग्धा मौग्ध्याद्वरावर्तशङ्कया मूर्च्छिता स्थिता ॥१७॥\nतामेनामेष नलिनीदलवीजेन वारिभिः ।\nआश्वासयंस्तथावस्थां कण्ठेकृत्वात्र संस्थितः ॥१८॥\nपुनः पृष्टोऽनया वक्ति पश्य तामेव संकथाम् ।\nएष पार्श्वगतामेनां गृहीत्वा चिबुके प्रियाम् ॥१९॥\nहा हा हुताश इति किंचिदिवोपजात-\nखेदो वदामि खलु यावदहं त्वरावान् ।\nतावच्चितिर्झटिति तैरवलुण्ठिता सा\nपान्थैः क्षणात्खरखराकुलिता लसद्भिः ॥२०॥\nपान्थास्ततस्तरलतालविलासवाद्य-\nमालिङ्ग्य मामतनुशेखरपूरिताङ्गम् ।\nउत्थापितस्थितिमलं परिवार्य सर्वे\nनेदुर्जगुर्जहसुराननृतुर्ववल्गुः ॥२१॥\nविषमविनायकसुखदं\nवलितं भस्माहिशवशिरःप्रकरैः ।\nशशिधवलास्थिकपालं\nवपुरिव रौद्रं श्मशानमथ दृष्टम् ॥२२॥\nपार्श्वच्छायां हरन्तो विचलितविदलत्क्लिन्नकङ्काल-\nगन्धास्तन्वन्तो भूरिभस्मप्रविततमिहिकामाधुनानाः शवानाम् ।\nकेशानाकाशकोशे शशिगलितशराकारिणः\nशांकराणामस्थीनां टांकृतेनारचितखरगिरस्तत्र वाता वहन्ति ॥२३॥\nज्वलदनलचितिप्रवाहनिर्य-\nत्पवनहतोष्मविशुष्कपर्णवृक्षा ।\nज्वलनपवनभास्करात्मजानां\nरमणगृहानुकृतिं बिभर्ति सा भूः ॥२४॥\nदृष्टं श्मशानं तदनन्तभीम-\nकरङ्ककंकालघनामगन्धि ।\nमाद्यच्छिवावायसकङ्कगृध्र-\nपिशाचवेतालविरावरौद्रम् ॥२५॥\nआनीतनानाशवबन्धुसार्थ-\nसंरोदनाह्रादिदिगन्तकुञ्जम् ।\nखगावकृष्टार्द्रशिरान्त्रतन्त्री-\nनिबद्धदग्धद्रुमखण्डजालम् ॥२६॥\nक्वचिच्चितिक्षोभकृतप्रकाशं\nक्वचिन्महाकेशकृताब्दवृन्दम् ।\nक्वचिच्च रक्ताक्तधरावितानं\nनक्तं स्तनत्त्वभ्रमिवास्तशैलम् ॥२७॥"
  },
  {
    "text": "इत्यार्षे श्रीवा० वा० दे० मो० नि० उ० अवि० विप० पथिकविरहवृत्तवर्णनं नामैकोनविंशाधिकशततमः सर्गः ॥११९॥"
  }
]
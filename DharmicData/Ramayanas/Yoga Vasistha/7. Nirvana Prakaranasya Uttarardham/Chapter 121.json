[
  {
    "text": "श्रीवसिष्ठ उवाच ।\nअथ तेष्वर्णवतटेष्वेते भूमौ विपश्चितः ।\nउपविश्यैतदखिलं चक्रू राज्यप्रयोजनम् ॥१॥\nतदा तत्रैव ते वासभूमिं कृत्वा यथाक्रमम् ।\nतस्थुर्मण्डलमर्यादां स्थापयामासुरक्षताम् ॥२॥\nअथ वर्णयितुं श्रीमांस्तत्प्रतापमिवागमत् ।\nसंप्रविश्य समुद्रान्तरन्यलोकान्तरं रविः ॥३॥\nआययौ यामिनीश्यामा मेघलेखेव तानवम् ।\nसंपादिताहर्व्यापारास्तस्थुः स्वशयनेषु ते ॥४॥\nआसमुद्रं नदीवाहा इव दूरादुपागताः ।\nइदं संपादयामासुर्विस्मयाकुलचेतसः ॥५॥\nअहो नु दूरमध्वानं प्राप्ता वयमयत्नतः ।\nप्रभावाद्देवदेवस्य वह्नेर्दिव्यैः स्ववाहनैः ॥६\nकियती स्यात्प्रविस्तीर्णा दृश्यश्रीरियमातता ।\nइतः समुद्रस्तदनु द्वीपभूरम्बुधिः प्रभुः ॥७॥\nइतो द्वीपं ततोऽम्भोधिः किमन्ते स्यात्ततोऽपि च ।\nकियती कीदृशी वा स्यान्मायेयं चेत्यरूपिणी ॥८॥\nतत्प्रार्थयामहे देवं हुताशं तद्वरादिमाः ।\nप्रेक्षामहे दिशः सर्वा आपर्यन्तमखेदिनः ॥९॥\nइति संचिन्त्य ते सर्वे यथास्थानमवस्थिताः ।\nसममेवाह्वयामासुर्भगवन्तं हुताशनम् ॥१०॥\nबभूव भगवानेषामथ दृश्यो हुताशनः ।\nआकारवान्वरं पुत्राः प्रगृह्णीतेत्युवाच ह ॥११॥\nविपश्चित ऊचुः ।\nपञ्चभूतात्मकस्यास्य दृश्यस्यान्तं सुरेश्वर ।\nदेहेन मन्त्रदेहेन तदन्ते मनसापि च ॥१२॥\nयावत्संवेदनं यावत्संभवं यावदात्मकम् ।\nपश्येम इति नो देव दीयतामुत्तमो वरः ॥१३॥\nआसिद्धगम्यमध्वानं पश्येम वपुषा वयम् ।\nतदन्ते मनसैवाथ दृश्यं पश्येम भो प्रभो ॥१४॥\nआसिद्धगम्यमध्वानं मृत्युरस्माकमस्तु मा ।\nअध्वन्यसंभवद्देहे मन एव प्रयातु नः ॥१५॥\nश्रीवसिष्ठ उवाच ।\nअथैवमस्त्विति प्रोच्य पावकः सहसागमत् ।\nक्षणादौर्वतया यातुं समुद्र इव सत्वरः ॥१६॥\nअग्निर्जगामाथ समाजगाम\nनिशा विलम्ब्याथ जगाम सापि ।\nसमाजगामापि रविर्जगाम\nतेषां च धीरार्णवलङ्घनेहा ॥१७॥"
  },
  {
    "text": "इत्यार्षे श्रीवासिष्ठमहारामायणे वाल्मी० दे० मो० नि० उ० अवि० विप० विपश्चिन्निर्णयो नामैकविंशत्यधिकशततमः सर्गः ॥१२१॥"
  }
]
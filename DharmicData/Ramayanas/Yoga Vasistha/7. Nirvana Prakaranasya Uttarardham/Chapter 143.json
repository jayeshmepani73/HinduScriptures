[
  {
    "text": "मुनिरुवाच ।\nसर्वेषामेव धर्माणां कर्मणां शर्मणामपि ।\nपण्डितः पुण्डरीकाणां मार्तण्ड इव मण्डनम् ॥१॥\nआत्मज्ञानविदो यान्ति यां गतिं गतिकोविदाः ।\nपण्डितास्तत्र शक्रश्रीर्जरत्तृणलवायते ॥२॥\nपाताले भूतले स्वर्गे सुखमैश्वर्यमेव वा ।\nन तत्पश्यामि यन्नाम पाण्डित्यादतिरिच्यते ॥३॥\nपण्डितस्य यथाभूता वस्तुदृष्टिः प्रसीदति ।\nदृगिवेन्दौ निरम्भोदे सकलामलमण्डले ॥४॥\nइदं दृश्यमविद्यात्म ब्रह्म संपद्यते क्षणात् ।\nबुधस्य बोधात्स्रग्दाम सर्पत्वमिव शाम्यति ॥५॥\nयत्स्थितं ब्रह्मणि ब्रह्म कृतास्तेनैव सत्यता ।\nस्वभावैकात्मिकाः संज्ञा देहसर्गक्षयादिकाः ॥६॥\nसर्गो विद्यत एवायं न यत्र किल किंचन ।\nतस्य धर्माणि कर्माणि न चैवाक्षरमालिका ॥७॥\nपृथ्व्यादि संभवति चेत्तत्सकारणमस्तु तत् ।\nतदेव यत्र नास्त्येव तत्र किं तस्य कारणम् ॥८॥\nब्रह्मणः प्रतिभातं यत्तदिदं जगदुच्यते ।\nतेनैव कुत एतानि पृथ्व्यादीनि क्व कारणम् ॥९॥\nस्वप्नद्रष्टुर्दृश्यनृणामस्ति काल्पनिकं यथा ।\nन वास्तवं पूर्वकामं जाग्रत्स्वप्ने तथा नृणाम् ॥१०॥\nयथा प्राक्कर्म पुंस्त्वे च स्वप्ने पुंसां न विद्यते ।\nइह जाग्रत्स्वप्ननृणां भातानामपि नो तथा ॥११॥\nजीवः सर्वेषु सर्गेषु स्वप्नार्थान्निखिलान्मिथः ।\nप्राक्कर्मसत्वं मिथ्यात्म यथावासनमेषु च ॥१२॥\nसर्गादावथ देहान्ते भान्ति स्वप्नार्थवन्मिथः ।\nयथासंवेदनं जीवाः सन्तोऽसन्तश्च तेन ते ॥१३॥\nयथासंवेदनं सर्वे भान्ति भावयतस्ततः ।\nते सन्त्यात्मन्यपि स्वप्ने जाग्रतीवार्थदा मिथः ॥१४॥\nसंकल्पसंविदग्रस्थवस्तुनिष्ठतयाऽस्फुटम् ।\nफलं चाप्नोति ते स्वप्ने लोकनिष्ठतयाऽस्फुटः ॥१५॥\nशुद्धा संवित्स्वभावस्था यत्स्वयं भाति भास्वरा ।\nतस्या भानस्य तस्यास्य जाग्रत्स्वप्नाभिधाःकृताः ॥१६॥\nसर्गादावथ देहान्ते भातं यद्वेदनं यथा ।\nतत्तथाऽऽमोक्षमेवास्ते तदिदं सर्ग उच्यते ॥१७॥\nजाग्रत्स्वप्नार्थसार्थस्य संविदश्च न भिन्नता ।\nअस्त्यप्रतिघरूपायाः प्रकाशालोकयोरिव ॥१८॥\nअग्न्यौष्ण्ययोरिव तथा वातस्पन्दनयोरिव ।\nद्रवाम्भसोरिवाऽऽवीचि वा शैत्यानिलयोरिव ॥१९॥\nसर्वमप्रतिघं शान्तं जगज्जातमसन्मयम् ।\nइत्थं सन्मयमेवास्ति नास्त्यर्थेन च संयुतम् ॥२०॥\nब्रह्म प्रोद्भूय मृत्वा च दृश्यानुभवरूपि च ।\nचिन्मात्रमजरं शान्तमेकमेवामलं स्थितम् ॥२१॥\nकार्यकारणतार्थानां या यथा हृदि कल्पिता ।\nब्रह्मणा पुरुषेणेव नगर्यन्तस्तथैव सा ॥२२॥\nब्रह्मणो हृदि सर्गोऽयं हृदि ते स्वप्नपूर्यथा ।\nकार्यकारणता तत्र तथास्तेऽभिहिता यथा ॥२३॥\nसंविद्धनोदरे सर्गे कार्यकारणता स्थिता ।\nतथा यथोहिता तेन त्वया वा कल्पनापुरम् ॥२४॥\nचिता संकल्परूपिण्या सर्गे संकल्पपत्तने ।\nत्वयैव स्थापिता संस्था कार्यकारणरूपिणी ॥२५॥\nआकाश एव कचनं यच्चित्ते स्वात्मरूपिणी ।\nनियतं संनिवेशत्वात्तदन्तः सर्ग उच्यते ॥२६॥\nया संविद्रव्यवस्थास्ते हृदि संकल्पपत्तने ।\nसैषा स्वभावसंसिद्धिः कार्यकारणतार्थजा ॥२७॥\nप्रथमं यद्यथा भाति चित्त्वमस्ति तथेह तत् ।\nतस्यैव नियतिः कालो देशादीत्यभिधा कृता ॥२८॥\nया नामाशु यथा भाति चेतनाकाशशून्यता ।\nतया तथा वस्तुतया कार्यकारणताश्रिता ॥२९॥\nचिच्चमत्कारमात्रेऽस्मिन्सर्गाभे भावरूपिणि ।\nपूर्वं भावाः प्रवर्तन्ते पश्चात्सर्गाभिधा विदः ॥३०॥\nशून्यतास्त्रिजगद्रूपास्तथा चिद्व्योमनि स्थिताः ।\nअनन्याः पवने सौम्ये स्पन्दसत्ता यथा निजाः ॥३१॥\nव्योम्नि सौषिर्यनैबिड्यं यथा नीलमिति स्थितम् ।\nचिति चेतननैविड्यं तथा सर्ग उपस्थितम् ॥३२॥\nआभात एव भातेऽस्मिन्कृच्छ्रात्सर्गे विसर्गता ।\nबुध्यते रज्जुभुजगे रज्जुरूपं यथा पुनः ॥३३॥\nमृतः स स्वप्नवत्सर्वः संपश्यति पृथग्जगत् ।\nतच्चान्यदिदमन्यच्च नित्याप्रतिघमम्बरम् ॥३४॥\nव्याध उवाच ।\nपरतः सुखदुःखार्थं देहः संपद्यते कथम् ।\nकिमस्य हेतुः के वास्य हेतवः सहकारिणः ॥३५॥\nकुर्वन्ति धर्माधर्माश्चेत्तेन प्रतिघरूपिणा ।\nतदस्याप्रतिघं रूपं कुर्वन्तीत्यसमञ्जसम् ॥३६॥\nमुनिरुवाच ।\nधर्माधर्मौ वासना च कर्मात्मा जीव इत्यपि ।\nपर्यायशब्दभारोऽत्र कल्प्यते न तु वास्तवः ॥३७॥\nचित्त्वात्कल्पितचित्त्वेन स्वयं चिन्नभसात्मनि ।\nकृतानि नामान्येतानि कश्चिदस्तीति चेतसा ॥३८॥\nसंविदात्मा स्वयं चित्त्वाद्देहं वेत्ति खमेव खे ।\nमृत्वा सन्तं सन्तमिव संकल्पस्वप्नयोरिव ॥३९॥\nस्वयं स्वप्न इवाभाति मृतस्य परलोकधीः ।\nतमेव पश्यति चिरं न तत्राप्यस्ति सत्यता ॥४०॥\nमृतं निर्माति चेदन्यः कथं वास्य स्मृतिर्भवेत् ।\nकथं वा स्यात्स एवासौ चेतनत्वं तमेव खम् ॥४१॥\nमृतौ न जायते तस्माच्चेतसैव स केवलम् ।\nइहायमित्थमित्येव वेत्ति खे वासनात्मकम् ॥४२॥\nस्वमेव भावमभ्यस्तमास्ते सोऽनुभवंश्चिरम् ।\nस्फुटप्रत्ययवांस्त्वत्र सत्यमित्येव वेत्त्यलम् ॥४३॥\nखात्मा खमेव तत्रैव स्वप्नाभं दृश्यमाहरन् ।\nपुनः स्वमरणं वेत्ति पुनर्जन्म पुनर्जगत् ॥४४॥\nअलीकजालमेवं खे पश्यन्प्रत्येकमास्थितः ।\nपश्यत्याचारयत्यत्ति किंचित्कश्चिन्न कस्यचित् ॥४५॥\nइत्येवं जगतां सन्ति कोटीनां कोटिकोटयः ।\nपरिज्ञातास्तु ता ब्रह्म केवलं दृश्यमन्यथा ॥४६॥\nताभिर्न कस्यचित्किंचिदावृतं न च सन्ति ताः ।\nतासां च वेत्ति प्रत्येकमिदमेव जगत्त्विति ॥४७॥\nभूतानि तासां प्रत्येकं तथैवान्योन्यमास्थिते ।\nसत्यान्येवासत्यदृष्ट्या सत्यदृष्ट्या त्वजं पदम् ॥४८॥\nसद्यद्विदितवेद्यस्य तदज्ञस्यासदक्षयम् ।\nअसद्यत्संप्रबुद्धस्य तत्सदज्ञस्य सुस्फुटम् ॥४९॥\nचितेर्यद्यद्यथा भानं तत्तत्सत्यं यथा यतः ।\nसद्रूपाणि समग्राणि भूतानीमान्यतो मिथः ॥५०॥\nनित्यमन्योन्यसत्यानि तानि तान्येव वाप्यतः ।\nकिल संविद्विनिर्णेयं रूपमप्रतिघं यतः॥\nसंविन्मात्रविनिर्णेयं कान्यता नान्यता कथा ।\nयथासंवेदनं भाते वस्त्वौघे क्व द्वितैकते ॥५२॥\nतदेवेदमिदं ज्ञप्तेस्तदेवेदं भवत्यलम् ।\nतदेवैतत्तदेवेति भवेज्ज्ञप्तेरसत्यतः ॥५३॥\nतच्चेदर्थस्ततो ज्ञप्तेर्नायं तस्याः पृथक् स्थितः ।\nस्थिते ज्ञप्त्यात्मनि त्वर्थे त्वज्ञप्त्यायं ततो व्रजेत् ॥५४॥\nज्ञानं यदेव तज्ज्ञेयं ज्ञेयस्यासंभवात्पृथक् ।\nयथा ज्ञानमतो ज्ञेयं तनोत्यात्मानमात्मना ॥५५॥\nपश्यन्तोऽपि मिलन्तोऽपि पृथक्सर्गा न किंचन ।\nसत एवासतो ज्ञस्य मूर्खज्ञातांस्तु वेद्मि नो ॥५६॥\nएकं प्रबोधतः सर्वे चिन्मात्रं तावदात्मखम् ।\nतदेवानेकसंवित्त्या सहस्रं चिज्जडात्मनाम् ॥५७॥\nएकं तथा च चिन्मात्रं स्वप्ने लक्षात्म तिष्ठति ।\nपुनर्लक्षात्म तत्स्वप्नादेकमास्ते सुषुप्तके ॥५८॥\nचिद्व्योम्नि स्वप्नसंवित्तिर्या सैव जगदुच्यते ।\nसुषुप्तं प्रलयः प्रोक्तस्तस्मान्न्यायोऽयमेव सन् ॥५१॥\nएकैव संविन्नानात्वं नृलक्षत्वं च गच्छति ।\nशून्यत्वं च तथार्थत्वं स्वप्नसंकल्पयोरिव ॥६०॥\nइदमप्रतिघं सर्वं किल वेदनमात्रकम् ।\nशुद्धं तद्वद्यथा यत्र भाति तत्र तथा भवेत् ॥६१॥\nएकैव संवित्सर्गादौ भवत्यग्न्यम्बुखादिकम् ।\nपृथ्व्यादि तावत्सर्गार्थं स्वप्नसंकल्पयोरिव ॥६२॥\nसंविदाकाशरूपैव भाति पृथ्व्यादिनामिका ।\nयत्तदेव खमेवेदं जगदित्येव भासते ॥६३॥\nसंवित्सप्रतिघं भाति भाति चाप्रतिघं तथा ।\nन वस्तुतस्तु प्रतिघा संवित्सान्ते निवर्तते ॥६४॥\nयासि पूर्वां पश्चिमां च दिशं वेत्सि चिरं विदन् ।\nप्रतिघं नाम ते नास्ति न च सप्रतिघा क्वचित् ॥६५॥\nदृष्टं संकल्पितं चार्थं सहाभ्यस्यति यश्चिरम् ।\nसोऽवश्यं तदाप्नोति न चेच्छान्तो निवर्तते ॥६६॥\nयासि पूर्वां पश्चिमां च दिशं वेति चिरं विदन् ।\nय आस्ते यात्यसौ तत्तामन्यस्त्यक्त्वा तु नेतराम् ॥६७॥\nदृष्टः संकल्पितश्चार्थः स्यामित्यचलसंविदः ।\nद्वयं भवेद्वयं नश्यत्यन्यस्याचलसंविदः ॥६८॥\nदक्षिणादुत्तरां वाशां यामीत्यचलसंविदः ।\nद्वयं भवेद्द्वयं नश्यत्यन्यस्याचलसंविदः ॥६९॥\nखे पुरं स्यां भुवि मृगः स्यामित्यचलसंविदः ।\nद्वयं भवेद्वयं नश्यत्यन्यदन्यत्तु तज्जगत् ॥७०॥\nएकं प्रबोधतः सर्वं चिन्मात्रं तावदात्मखम् ।\nतदेवानेकसंवित्त्या सहस्रं चिज्जडात्मनाम् ॥७१॥\nशरीरमस्त्वप्रतिघमथ सप्रतिघं च वा ।\nस्वप्नात्मकोऽयं संसारो जीवस्येह परत्र च ॥७२॥\nएतन्म्लेच्छादिदेशेषु मृतानां दर्शनात्पुनः ।\nस्मृतिपूर्वं च कथनात्प्रत्यक्षमनुभूयते ॥७३॥\nये मृता भस्मसाज्जाता म्लेच्छदेशेषु ते पुनः ।\nआगत्य कथयित्वार्थं गच्छन्त्यप्रतिघात्मकाः ॥७४॥\nएष चेज्जीवतो धर्मस्तद्देशान्तरगे जने ।\nमृत इत्येव बुद्धेऽर्थे कस्मान्नैव प्रवर्तते ॥७५॥\nजीवधर्मः सोऽपि संश्चेन्मृतधर्मोऽपि किं न सन् ।\nयादृगनुभवस्त्वस्मिन्समे न्यायद्वये स्थिते ॥७६॥\nस्वप्नवज्जगदाभानमित्येवं सत्यखण्डितम् ।\nआर्यानुभवशास्त्राणामनेनास्त्येकवाक्यता ॥७७॥\nदृष्टिजालं जनौघानां पश्यतामिन्दुमन्दिरे ।\nयादृगप्रतिघं तादृग्जगत्सदसदात्मकम् ॥७८॥\nसन्मात्रमात्रानुविधमच्छानुभवमात्रकम् ।\nचिन्मात्रं भानमात्रात्म सर्वार्थात्मार्थवर्जितम् ॥७९॥\nसर्वमप्रतिघं शान्तं जगदेकं चिदम्बरे ।\nअनिङ्गनमनाभासमात्मन्येवात्मनास्यताम् ॥८०॥\nअचला संविदेवास्ते स्थिरं कृत्वा यथा यथा ।\nतथा तथा भवत्याशु किमसत्किं च वापि सत् ॥८१॥\nशरीराण्यथ कर्माणि दुःखानि च सुखानि च ।\nयथा स्थितान्युपायान्तु यान्तु वा कस्य किं ग्रहः ॥८२॥\nइत्थमस्तु सदथान्यथास्तु वा\nमैव भूद्भवतु कोऽत्र संभ्रमः ।\nमुञ्च फल्गुनि फले फलावहं\nबुद्धवानसि कृतं परिभ्रमैः ॥८३॥"
  },
  {
    "text": "इत्यार्षे श्रीवासिष्ठमहारामायणे वा०दे०मो०नि०उ०अ०वि० निर्वाणबोधोपदेशो नाम त्रिचत्वारिंशदधिकशततमः सर्गः ॥१४३॥"
  }
]
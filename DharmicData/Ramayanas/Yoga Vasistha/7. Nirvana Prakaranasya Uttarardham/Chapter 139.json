[
  {
    "text": "श्रीवसिष्ठ उवाच ।\nचित्तमेव जगत्कर्तृ संकल्पयति यद्यथा ।\nअसत्सत्सदसच्चैव तत्तथा तस्य तिष्ठति ॥१॥\nतेन संकल्पितः प्राणः प्राणो मे गतिरित्यपि ।\nन भवामि विनानेन तेन तत्तत्परायणम् ॥२॥\nअहं कतिपयं कालं ननु प्राणविनाकृतः ।\nन भवामि पुनर्नूनं भवाम्येवेति कल्पितम् ॥३॥\nयत्र तेनाङ्गं तत्रैतत्प्राणेनाशु क्षणाद्वपुः ।\nउदितं पश्यति मनो मायापुरमिवाततम् ॥४॥\nन भवाम्येव भूयोऽहं प्राणदेहविनाकृतः ।\nदृढनिश्चयभागित्थं चितो भवति नो पुनः ॥५॥\nदोलायितं तु संदेहाद्दुःखमास्ते कुनिश्चयम् ।\nविकल्पेनैवमस्यैतज्ज्ञानान्नाल्पेन यास्यति ॥६॥\nयस्यायमहमित्यस्ति तस्य तन्नोपशाम्यति ।\nवर्जयित्वात्मविज्ञानं केनचिन्नाम हेतुना ॥७॥\nनान्यत्र प्रथते ज्ञानं मोक्षोपायविचारणात् ।\nऋते तस्मात्प्रयत्नेन मोक्षोपायो विचार्यताम् ॥८॥\nकिलाहमिदमित्येव नाविद्या विद्यते क्वचित् ।\nमोक्षोपायादृते नैतत्कुतश्चिदयतेऽन्यतः ॥९॥\nएवं यन्मनसाभ्यस्तमुपलब्धं तथैव तत् ।\nतेन मे जीवितं प्राणा इति प्राणे मनः स्थितम् ॥१०॥\nदेहे सौम्ये स्थिते प्राणे मनो मननवद्भवेत् ।\nक्षुब्धे प्राणगतं क्षोभं पश्यन्नान्यत्प्रपश्यति ॥१४॥\nयदा स्वकर्मणि स्पन्दे व्यग्रः प्राणो भृशं भवेत् ।\nतदा तदीहितव्यग्रः प्राणो नात्मोद्यमी भवेत् ॥१२॥\nएते हि प्राणमनसी त्वन्योन्यं रथसारथी ।\nके नाम नानुवर्तन्ते रथसारथिनौ मिथः ॥१३॥\nइत्यादिसर्गे स्वात्मैव चेतितः परमात्मना ।\nतेनैषाद्यापि नियतिर्नाबुधानां निवर्तते ॥१४॥\nदेशकालक्रियाद्रव्यैर्मनःप्राणशरीरिणाम् ।\nप्रयान्त्यधिगता देहेष्वरूढानां परे पदे ॥१५॥\nस्वं प्राणमनसी साम्यात्कुर्वती कर्म तिष्ठतः ।\nवैषम्याद्विषमं चैकं शान्ते शान्ता सुषुप्तता ॥१६॥\nयदाहारादिरुद्धासु नाडीषु क्वापि पिण्डितः ।\nशान्तमास्ते जडः प्राणस्तदोदेति सुषुप्तता ॥१७॥\nनाडीष्वन्नावपूर्णासु तथा क्षीणासु वा क्लमात् ।\nनिःस्पन्दस्तिष्ठति प्राणस्तदोदेति सुषुप्तता ॥१८॥\nनाडीनां मृदुरूपत्वात्पूर्णत्वाद्वा व्रणोदरे ।\nक्वापि प्राणे स्थिते लीने निःस्पन्दास्ते सुषुप्तता ॥१९॥\nतापस उवाच ।\nअथ यस्य प्रविष्टोऽहं हृदये सोऽभवन्निशि ।\nसुषुप्तघननिद्रालुराहारपरितृप्तिमान् ॥२०\nतेन सार्धमहं तत्र तच्चित्तेनैकतां गतः ।\nसुषुप्तनिद्रां सुघनां गुणीभूतोऽनुभूतवान् ॥२१॥\nततोऽन्धस्यस्य जीर्णेऽन्तर्नाडीमार्गे स्फुटे स्थिते ।\nप्राकृते स्पन्दिते प्राणे सुषुप्तं तनुतां ययौ ॥२२॥\nसुषुप्ते तनुतां याते हृदयादिव निर्गतम् ।\nअपश्यमहमत्रैव भुवनं भास्करादिमत् ॥२३॥\nतच्च क्षुब्धार्णवोत्थेन पूर्यमाणं महाम्भसा ।\nविमुक्तेनेव कल्पाभ्रैरभ्रंकषतरंगिणा ॥२४॥\nप्रोह्यत्पर्वतपूरेण महावर्तविराविणा ।\nवहद्वनालीतृण्याढ्यैर्व्याप्तेनोन्मूलितागया ॥२५॥\nपूर्वमेवावदग्धायास्त्रिलोक्याः खण्डखण्डकैः ।\nपूर्णेन परितः प्रौढैः खपुराद्रिमहीमयैः ॥२६॥\nअहं तत्रैव पश्यामि यावत्कस्मिंश्चिदास्पदे ।\nकस्यांचित्पुरि कस्मिंश्चिद्गुहे वध्वा पुरे स्थितः ॥२७॥\nसदारः सहभृत्योऽहं सपुत्रः सहबान्धवः ।\nसहभाण्डोपस्करणः सगृहोऽपहृतोऽम्भसा ॥२८॥\nउह्यमानं क्षयाम्भोभिस्तद्गृहं तच्च पत्तनम् ।\nलङ्घ्यमानं द्रुमाकारैः पूर्यमाणं च वारिभिः ॥२९॥\nबृहत्कलकलारावं जेतुमब्धिमिवोद्यतम् ।\nअतिक्षुभितवास्तव्यमनपेक्षितपुत्रकम् ॥३०\nआवर्ततरलाढ्याभिर्वृत्तिभिर्व्यूढमाकुलम् ।\nसाक्रन्दोरस्ताडनोत्कजनजम्बालभीषणम् ॥३१॥\nस्फुटत्कुड्यत्रुटत्काष्ठरटच्छङ्कुकृतोद्रटम् ।\nप्रपतच्छादनच्छत्रगवाक्षस्थाङ्गनामुखम् ॥३२॥\nइति यावत्क्षणं पश्यन्नहं तद्भावमागतः ।\nपरिरोदिमि दीनात्मा तावत्तत्सकलं गृहम् ॥३३॥\nचतुर्धा भित्तिभेदेन वृद्धबालाङ्गनान्वितम् ।\nजगाम शतधा वीच्यां शिलायामिव निर्झरः ॥३४॥\nउह्यमानोऽहमभवं ततः प्रलयवारिणि ।\nत्यक्तसर्वकलत्रादिचित्तः प्राणपरायणः ॥३५॥\nक्षिप्तस्तरङ्गजालेन योजनाद्योजनव्रजे ।\nउह्यमानद्रुमशिखाज्वालान्तरितजर्जरः ॥३६॥\nकाष्ठकुड्यतटीपीठकटुसंघट्टघट्टितः ।\nआवर्तनृत्यपातालतले गत्वोत्थितश्चिरात् ॥३७॥\nचलाचलागमापायवलद्गुलुगुलारवे ।\nजले बहुलकल्लोले मग्नोन्मग्नः पुनः पुनः ॥३८॥\nसंघट्टभग्नशैलेन्द्रपङ्किले सलिले क्षणम् ।\nपल्वले वारण इव मग्नः सत्पयसोद्धृतः ॥३९॥\nयावदाश्वसिमि क्षिप्रं डिण्डीरे चाद्रिखण्डके ।\nतावदेत्य हतो वेगाद्वैरिणेवातिवारिणा ॥४०\nनानावलनकल्लोलजलजालजुषा तदा ।\nन तदस्ति न यद्दृष्टं दुःखं दुःखात्मना मया ॥४१॥\nएतस्मिन्नन्तरे तत्र तदा तत्तामसेक्षण ।\nयावज्जीवचिराभ्यासाद्विषादित्वात्सचेतसः ॥४२॥\nप्राक्तनं संस्मृते रूपं स्वं समाधिमयं मया ।\nआ अहो नु जगत्यन्यरूपेऽहं तापसः स्थितः ॥४३॥\nअहं कस्यचिदन्यस्य स्वप्नदृष्टिदिदृक्षया ।\nप्रविष्टोऽहमयं स्वप्ने पश्यामीमं भ्रमं त्विति ॥४४॥\nवर्तमानदृढाभ्यासमिथ्याज्ञानमयात्मनि ।\nकल्लोलैरुह्यमानोऽपि ततोऽहं सुखितः स्थितः ॥४५॥\nइदं वारितयापश्यं प्रलयाब्धिविवर्तनाः ।\nउह्यमानाद्रिनगरग्रामोर्वीखण्डपादपाः ॥४६॥\nउह्यमानामराहीन्द्रनारीनरनभश्चराः ।\nउह्यमानमहारम्भलोकपालपुरालयाः ॥४७॥\nअथाहमद्रिमिश्राम्बुकल्लोलाद्रिविघट्टनाः ।\nमुहुः पश्यञ्जगन्नाशमनन्तरमचिन्तयम् ॥४८॥\nचित्रमेष त्रिनेत्रोऽपि जीर्णं तृणमिवार्णवे ।\nउह्यते हा हतविधेर्नाऽकार्यं नाम विद्यते ॥४९॥\nचतुर्धा भित्तिभेदेन प्रकटाशयतामहम् ।\nपद्मानीव गृहाण्यप्सु दर्शयन्ति रवेः प्रभाः ॥५०\nचित्रं तरङ्गवलनासु समुल्लसन्ति\nगन्धर्वकिंनरनरामरनागनार्यः ।\nभूरिभ्रमैर्भ्रमरहारमिव ह्रदिन्यः\nपद्मिन्य एव सकलामलजङ्गमाख्याः ॥५१॥\nविद्याधरीभुजलतावलितेन्दुकान्त-\nकक्ष्याविभागमणिजालगवाक्षलक्ष्म्यः ।\nदेवासुरोरगमहागृहभित्तिभागाः\nसौवर्णनौगणवदम्बुभरे भ्रमन्ति ॥५२॥\nमत्तेभकुम्भपरिणाहिनि कुङ्कुमाङ्के\nशच्याः पयोधरभरे रतिखेदखिन्नः ।\nलग्नः सुखादिव करोति तरङ्गदोलाः\nसंशीर्यमाणमणिगेहगतोऽत्र शक्रः ॥५३॥\nहा वान्ति वारिवलनावलितान्तरिक्ष-\nमृक्षावधूतकुसुमप्रकरान्किरन्तः ।\nवाताः पतद्विबुधमन्दिररत्नसाना-\nबुद्यानकोटरगता इव साक्षतेन ॥५४॥\nयन्त्रोत्थहेमदृषदा सदृशाम्बुरूपं\nक्षुब्धाद्रिभीमजलवीचिशिखेरितं खे ।\nव्यावर्तते दिवि दलावृतकर्णिकास्थ-\nध्यानैकनिष्ठपरमेष्ठिसरोजमेतत् ॥५५॥\nमेघा इवातिघनघुंघुमघोषभीमा\nवीचीचयाः कनकपत्तनविद्युतोऽमी ।\nव्योम्नि भ्रमन्ति गजवाजिमृगेन्द्रनाग-\nवृक्षाद्रिकाननमहीतलतुल्यदेहाः ॥५६॥\nउह्यमानोदभूवीच्यामतसीकुसुमश्रियाम् ।\nयमोऽप्ययं यमेनेव वारिपूरेण नीयते ॥५७॥\nएते बुद्ध्यन्ति सलिलेऽखिललोकपाला\nनागा नगैश्च नगरैः सह लक्षसंख्याः ।\nलक्ष्म्याकरोदरगुहागतवारिपूर-\nव्यावर्तनागुडगुडैरभिलक्ष्यपूराः ॥५८॥\nदुर्वारवारिवलनापरिपूरितेषु\nपातालभूतलनभस्तलदिक्तटेषु ।\nमत्स्या इवेन्द्रयमयक्षसुरासुरौघाः\nसग्रामपत्तनविमाननगा भ्रमन्ति ॥५९॥\nउह्यमानस्य कृष्णस्य तनुरेवाम्बुरूपिणी ।\nमातृजङ्घेव वत्सस्य कष्टं बन्धनतां गता ॥६०\nअन्योन्यमावलयतामहो बुडबुडारवः ।\nश्रूयते देवदैत्यानां स्वस्त्रीहलहलाकुलः ॥६१॥\nकोलाहलाकुलपुरोत्तमवेगपात-\nविक्षुब्धवारिपटलीवलिताम्बरासु ।\nदिक्षु भ्रमज्जलदजालघनास्विवैष\nसंलक्ष्यते जलमयः स्फुटकुड्यबन्धः ॥६२॥\nहा कष्टमेष तरसा पयसापनीत\nआवर्तवृत्तिपरिवर्तनया स्वधस्तात् ।\nएते कुबेरयमनारदवासवाद्याः\nप्राणान्पयोभ्रपटलैर्विधुरास्त्यजन्ति ॥६३॥\nप्राज्ञाः प्रशान्तजडदेहमिहोह्यमानं\nमानोज्झिताः शवतयैव च तद्वहन्ति ।\nब्रह्मेन्द्रविष्णुपुरखण्डकसंकटाम्बु\nसंघट्टनेन कटुकुट्टनदृक्षु तेन ॥६४॥\nस्त्रीणां गणोऽर्धपरिपिष्ट इहैति कष्टं\nकस्त्रातुमेनमपरः कुजडं समर्थः ।\nन ह्यन्तकस्य दशनैरभिचर्व्यमाणा\nत्रातुं परस्परमियं जनता समर्था ॥६५॥\nपर्वतप्रतिघसर्पसर्पणाः\nसंसरन्ति विपुला जलोच्चयाः ।\nतेषु नाव इव देवपत्तना-\nन्युन्नमय्य वपुराशु यान्त्यधः ॥६६॥\nद्वीपाद्रीन्द्रसुरासुरोरगनरैर्नागाप्सरश्चारणै-\nव्याप्तं वारिविलोलितैः सरसिजैरालूनमूलैरिव ।\nएकाम्भोधिसरः स्थितं त्रिभुवनं कालेन निर्मूलितं\nकष्टं ते क्व गता महर्द्धिविभवा देवा जगन्नायकाः ॥६७॥"
  },
  {
    "text": "इत्यार्षे श्रीवा० वा० दे० मो० निर्वा० उ० अवि- वि० श० जगन्नाशवर्णनं नामैकोनचत्वारिंशदधिकशततमः सर्गः ॥१३९॥"
  }
]
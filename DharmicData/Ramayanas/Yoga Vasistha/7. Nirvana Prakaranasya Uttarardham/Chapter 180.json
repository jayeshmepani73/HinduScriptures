[
  {
    "text": "श्रीराम उवाच ।\nइमं मे संशयं छिन्धि भगवन्भास्करं तमः ।\nभुवनस्येव भावानां सम्यग्रूपानुभूतये ॥१॥\nकदाचिदहमेकाग्रो विद्यागेहे विपश्चिताम् ।\nसंसदि स्थितवान्यावत्तापसः कश्चिदागतः ॥२॥\nविद्वान्द्विजवरः श्रीमान्विदेहजनमण्डलात् ।\nमहातपाः कान्तियुतो दुर्वासा इव दुःसहः ॥३॥\nस प्रविश्याभिवाद्याशु सभामाभास्वरद्युतिम् ।\nउपविश्यासने तिष्ठन्नस्माभिरभिवादितः ॥४॥\nवेदान्तसांख्यसिद्धान्तवादान्संहृत्य सत्तमम् ।\nसुखोपविष्टं विश्रान्तं तमहं पृष्टवानिदम् ॥५॥\nदीर्घाध्वना परिश्रान्तः सयत्न इव लक्ष्यसे ।\nवदाद्य वदतां श्रेष्ठ कुत आगमनं कृतम् ॥६॥\nब्राह्मण उवाच ।\nएवमेतन्महाभाग सुमहायत्नवानहम् ।\nयदर्थमागतोऽस्मीह तस्याकर्णय निर्णयम् ॥७॥\nवैदेहो नाम देशोऽस्ति सर्वसौभाग्यसंयुतः ।\nस्वर्गस्याम्बरसंस्थस्य प्रतिबिम्वमिवावनौ ॥८॥\nतत्राहं ब्राह्मणो जातः प्राप्तविद्यश्च संस्थितः ।\nकुन्दावदातदन्तत्वात्कुन्ददन्त इति श्रुतः ॥९॥\nअथाहं जातवैराग्यः प्रविहर्तुं प्रवृत्तवान् ।\nदेवद्विजमुनीन्द्राणां संभ्रमाच्छ्रमशान्तये ॥१०॥\nश्रीपर्वतमखण्डेहं कदाचित्प्राप्तवानहम् ।\nतत्रावसं चिरं कालं मृदु दीर्घं तपश्चरन् ॥११॥\nतत्रास्त्यरण्यं विदितं मुक्तं तृणवनादिभिः ।\nत्यक्ततेजस्तमोभ्रादिभूमाविव नभस्तलम् ॥१२॥\nतत्रास्ति मध्ये विटपी लघुः पेलवपल्लवः ।\nस्थित एषोऽम्बरे शून्ये मन्दरश्मिरिवांशुमान् ॥१३॥\nलम्बते तस्य शाखायां पुरुषः पावनाकृतिः ।\nभानुर्भानाविव रश्मिगृहीतो ग्रथिताकृतिः ॥१४॥\nमौञ्जदामनिबद्धोर्ध्वपादो नित्यमवाक्शिराः ।\nअष्ठीलत्वं दधदिव महाष्ठीलस्य शाल्मलेः ॥१५॥\nदृष्टः प्राप्तेन तं देशं स कदाचिन्मया पुमान् ।\nविचारितो निकटतो वक्षःस्थाञ्जलिसंपुटः ॥१६॥\nयावज्जीवत्यसौ विप्रो निःश्वसित्यहताकृतिः ।\nशीतवातातपस्पर्शान्सर्वान्वेत्ति च कालजान् ॥१७॥\nअनन्तरमसावेको नोपचर्य मया बहून् ।\nदिवसातपखेदेन विश्रम्भे पातितः शनैः ॥१८॥\nपृष्टश्च कोऽसि भगवन्किमर्थं दारुणं तपः ।\nकरोषीदं विशालाक्ष लक्ष्यालक्ष्यात्मजीवितः ॥१९॥\nअथ तेनोक्तमर्थस्ते क इवानेन तापस ।\nअर्थे नातिविचित्रा हि भवन्तीच्छाः शरीरिणाम् ॥२०॥\nइत्युक्तवान्प्रयत्नेन सोऽनुबन्धेन वै मया ।\nयदा पृष्टस्तदा तेन ममोक्तमिदमुत्तरम् ॥२१॥\nमथुरायामहं जातो वृद्धिं यातः पितुगृहे ।\nबाल्ययौवनयोर्मध्ये स्थितः पदपदार्थवित् ॥२२॥\nसमग्रसुखसंभारकोशो भवति भूमिपः ।\nइत्यहं श्रुतवांस्तत्र भोगार्थी नवयौवनः ॥२३॥\nअथ सप्तमहाद्वीपविस्तीर्णाया भुवः पतिः ।\nस्यामित्यहमुदारात्मा परिबिम्बितवांश्चिरम् ॥२४॥\nइत्यर्थेन समागत्य देशमित्थमहं स्थितः ।\nअत्र द्वादश वर्षाणि समतीतानि मानद ॥२५॥\nतदकारणमित्र त्वं गच्छेष्टं देशमाशुगः ।\nअहं चाभिमतप्राप्तेरित्थमेव दृढस्थितिः ॥२६॥\nइति तेनाऽहमुक्तः संस्तमित्थं प्रोक्तवाञ्छृणु ।\nआश्चर्यश्रवणे चेतः खेदमेति न धीमतः ॥२७॥\nसाधो यावत्त्वया प्राप्तो न नामाभिमतो वरः ।\nत्वद्रक्षापरिचर्यार्थमिह तावदहं स्थितः ॥२८॥\nमयेत्युक्ते स पाषाणमौनवानभवच्छमी ।\nनिमीलितेक्षणः क्षीणरूपस्त्वकलनो बहिः ॥२९॥\nतथाहं पुरतस्तस्य काष्ठमौनवतोऽवसम् ।\nषण्मासान्विगतोद्वेगं वेगान्कालकृतान्सहन् ॥३०॥\nअर्कबिम्बाद्विनिष्कम्य तत्प्रदेशान्तरे स्थितम् ।\nएकदा दृष्टवानस्मि पुरुषं भानुभास्वरम् ॥३१॥\nस तेन पूज्यते यावन्मनसा कर्मणा मया ।\nउवाच तावद्वचनममृतस्यन्दसुन्दरम् ॥३२॥\nशाखाप्रलम्बनपर हे ब्रह्मन्दीर्घतापस ।\nतपः संहर संहारि गृहाणाभिमतं वरम् ॥३३॥\nसप्ताब्धिद्वीपवलया पालयिष्यसि मेदिनीम् ।\nसप्तवर्षसहस्राणि देहेनानेन धर्मतः ॥३४॥\nएवं समीहितं दत्त्वा स द्वितीयो दिवाकरः ।\nगन्तुमस्तमथार्काब्धिमविशत्प्रोदितो यतः ॥३५॥\nतस्मिन्याते मया प्रोक्तं तस्य शाखातपस्विनः ।\nश्रुतदृष्टानुभूताग्र्यवरदस्य विवेकिनः ॥३६॥\nसंप्राप्ताभिमतं ब्रह्मंस्तरुशाखावलम्बनम् ।\nतपस्त्यक्त्वा यथाप्राप्तं व्यवहारं समाचर ॥३७॥\nएवमङ्गीकृतवतः पादौ तस्य मया ततः ।\nमुक्तौ विटपिनस्तस्मादालानात्कालभाविव ॥३८॥\nस्नातः पवित्रहस्तोऽसौ चक्रे जप्त्वाघमर्षणम् ।\nफलेन पुण्यलब्धेन विटपाद्व्रतपारणम् ॥३९॥\nतत्पुण्यवशतः प्राप्तैः स्वादुभिस्तैस्तरोः फलैः ।\nसमाश्वस्तावसंक्षुब्धावावां तत्र दिनत्रयम् ॥४०॥\nसप्तद्वीपसमुद्रमुद्रितदिश भोक्तुं समग्रां महीं\nविप्रः पादपलम्बितेन वपुषा तप्त्वोर्ध्वपादस्तपः ।\nसंप्राप्याभिमतं वरं दिनकृतो विश्वस्य चाह्नां त्रयं सार्धं मत्सुहृदा स्वमेवसदनं गन्तुं प्रवृत्तोऽभवत्"
  },
  {
    "text": "इत्यार्षे श्रीवासिष्ठमहारामायणे वा० दे मो नि० उप ब्रह्मगीतासु तापसोपाख्यानं नामाशीत्यधिकशततमः सर्गः ॥१८०॥"
  }
]
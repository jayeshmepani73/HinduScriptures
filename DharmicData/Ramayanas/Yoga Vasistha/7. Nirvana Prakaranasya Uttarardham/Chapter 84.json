[
  {
    "text": "श्रीराम उवाच ।\nअनन्तरं मुने ब्रूहि काली किमिव नृत्यति ।\nकिं शूर्पफलकुद्दालमुसलादिस्रजाऽऽवृता ॥१॥\nश्रीवसिष्ठ उवाच ।\nस भैरवश्चिदाकाशः शिव इत्यभिधीयते ।\nअनन्यां तस्य तां विद्धि स्पन्दशक्तिं मनोमयीम् ॥२॥\nयथैकं पवनस्पन्दमेकमौष्ण्यानलौ यथा ।\nचिन्मात्रं स्पन्दशक्तिश्च तथैवैकात्म सर्वदा ॥३॥\nस्पन्देन लक्ष्यते वायुर्वह्निरौष्ण्येन लक्ष्यते ।\nचिन्मात्रममलं शान्तं शिव इत्यभिधीयते ॥४॥\nतत्स्पन्दमायाशक्त्यैव लक्ष्यते नान्यथा किल ।\nशिवं ब्रह्म विदुः शान्तमवाच्यं वाग्विदामपि ॥५॥\nस्पन्दशक्तिस्तदिच्छेदं दृश्याभासं तनोति सा ।\nसाकारस्य नरस्येच्छा यथा वै कल्पनापुरम् ॥६॥\nकरोत्येव शिवस्येच्छा करोतीदमनाकृतेः ।\nसैषा चितिरिति प्रोक्ता जीवनाज्जीवितैषिणाम् ॥७॥\nप्रकृतित्वेन सर्गस्य स्वयं प्रकृतितां गता ।\nदृश्याभासानुभूतानां करणात्सोच्यते क्रिया ॥८॥\nवडवाग्निशिखाकाराच्छोष्याच्छुष्केति कथ्यते ।\nचण्डित्वाच्चण्डिका प्रोक्ता सोत्पलोत्पलवर्णतः ॥९॥\nजया जयैकनिष्ठत्वात्सिद्धा सिद्धिसमाश्रयात् ।\nजयन्ती च जया प्रोक्ता विजया विजयाश्रयात् ॥१०॥\nप्रोक्ता पराजिता वीर्याद्दुर्गा दुर्ग्रहरूपतः ।\nओंकारसारशक्तित्वादुमेति परिकीर्तिता ॥११॥\nगायत्री गायनात्मत्वात्सावित्री प्रसवस्थितेः ।\nसरणात्सर्वदृष्टीनां कथितैषा सरस्वती ॥१२॥\nगौरी गौराङ्गदेहत्वाद्भवदेहानुषङ्गिणी ।\nसुप्तानामथ बुद्धानाममात्रोच्चारणाद्धृदि ॥१३॥\nनित्यं त्रैलोक्यभूतानामुमेतीन्दुकलोच्यते ।\nशिवयोर्व्योमरूपत्वादसितं लक्ष्यते वपुः ॥१४॥\nनभो हि मांसमेताभ्यां दृष्टिदृष्टं विलोक्यते ।\nअस्ति नभो नभस्येव तौ नभोनभसि स्थितौ ॥१५॥\nनभोनिभावभूताङ्गावच्छौ व्योम्न इवाग्रजौ ।\nहस्तपादास्यमूर्ध्नो यद्वहुत्वाल्पत्वभेदतः ॥१६॥\nनानात्वं हलशूर्पादिस्रग्धरत्वं च तच्छृणु ।\nसा हि क्रिया भगवती परिस्पन्दैकरूपिणी ॥१७॥\nदद्यात्स्नायाच्च जुहुयादित्याद्यग्रशरीरिणी ।\nचितिशक्तिरनाद्यन्ता तथा भातात्मनात्मनि ॥१८॥\nसाकाशरूपिणी कान्ता दृश्यश्रीः स्पन्दधर्मिणी ।\nदेव्यास्तस्या हि याः काल्या नानाभिनयनर्तनाः ॥१९॥\nता इमा ब्रह्मणः सर्गजरामरणरीतयः ।\nक्रियासौ ग्रामनगरद्वीपमण्डलमालिकाः ॥२०॥\nस्पन्दान्करोति धत्तेऽन्तः कल्पितावयवात्मिका ।\nकाली कमलिनी काली क्रिया ब्रह्माण्डकालिका ॥२१॥\nधत्ते स्वावयवीभूतां दृश्यलक्ष्मीमिमां हृदि ।\nन कदाचन चिद्देवी निर्देश्यावयवा क्वचित् ॥२२॥\nशिवत्वाव्यतिरेकेण शिवतैवं विदृश्यताम् ।\nयथाङ्ग शून्यता व्योम्नः स्पन्दनं मातरिश्वनः ॥२३॥\nज्योत्स्नायाश्चेत्यमेवं हि दृश्यमङ्गं चितेः क्रिया ।\nशिवं शान्तमनायासमव्ययं विद्धि निर्मलम् ॥२४॥\nन मनागपि तत्रास्ति स्तैमित्यं स्पन्दधर्मता ।\nसा क्रियैव तथारूपा सती बोधवशाद्यदा ॥२५॥\nव्यावृत्त्यैव तथैवास्ते शिव इत्युच्यते तदा ।\nचितिशक्तेः क्रिया देव्याः प्रतिस्थानं यदात्मनि ॥२६॥\nयथाभूतस्थितेरेव तदेव शिव उच्यते ।\nदेव्याः क्रियायाश्चिच्छक्तेः स्वरूपिण्या महाकृतेः ॥२७॥\nकल्पिताकारधारिण्या अनन्यावयवा इमे ।\nसर्गाः सज्जनतावर्गा लोका आलोकभास्वराः ॥२८॥\nसद्वीपसागराः पृथ्व्यः सवनावनयोऽद्रयः ।\nसाङ्गोपाङ्गास्त्रयो वेदाः सविद्यास्थानगीतयः ॥२९॥\nसविधिप्रतिषेधार्थाः सशुभाशुभकल्पनाः ।\nसदक्षिणाग्नयो यज्ञाः पुरोडाशाद्यशंसिनः ॥३०॥\nभूपालोलूखलवृसीशूर्पयूपादिसयुताः ।\nसंग्रामाः सायुधग्रामाः सशूलशरशक्तयः ॥३१॥\nसभुशुण्डीगदाप्रासहयेभभटभासुराः ।\nज्ञातयो भूतसंघानां चतुर्दश सुरादिकाः ।\nचतुर्दशाब्धिद्वीपोर्व्यस्तथा लोकाश्चतुर्दश ॥३२॥\nश्रीराम उवाच ।\nचितेः कल्पाः शरीरिण्याः सर्गा येऽङ्गे स्थितास्तथा ।\nते किमात्मनि तिष्ठन्ति उतासत्या वदेति भो ॥३३॥\nश्रीवसिष्ठ उवाच ।\nरामासौ किल चिच्छक्तिस्तया यच्चोदितं तथा ।\nतत्प्रचेतितमेवातः सत्यं चेदमिवाखिलम् ॥३४॥\nतत्प्रतिबिम्बितं बाह्यान्मुकुरप्रतिबिम्ववत् ।\nसत्यं तदन्तरेवास्ति चितेर्नासत्यमर्थतः ॥३५॥\nचिद्रूपस्य तथाप्यन्तः सत्संकल्पपुरं भवेत् ।\nदृढध्यानाद्विशुद्धायाश्चितेर्भवतु सा कथम् ॥३६॥\nआदर्शेष्वथवा स्वप्ने सर्गः संकल्पनेऽस्तु वा ।\nस आत्मन्यर्थकारित्वात्सत्य इत्येव मे मतिः ॥३७॥\nमम नार्थाय स इति वक्षि चेत्तत्कथं भवेत् ।\nदेशान्तरगताः सर्वे भवन्त्यर्थाय संप्रति ॥३८॥\nयथा देशान्तरग्रामस्तद्गतस्यार्थकृद्भवेत् ।\nसर्वे तथैव तद्भावं गतस्यार्थविनिश्चयात् ॥३९॥\nयद्यथाभूतसर्वार्थक्रियाकारि प्रदृश्यते ।\nतत्सत्यमात्मनोऽन्यस्य नैवातत्तामुपेयुषः ॥४०॥\nतस्माच्चिच्छक्तिकोशस्थाः सर्वाः सर्गपरम्पराः ।\nसत्य आत्मेति तद्भावं गतस्यान्यस्य नाखिलाः ॥४१॥\nभूतभव्यभविष्यस्थाः संकल्पस्वप्नपूर्गणाः ।\nसर्वे सत्याः परं तत्त्वं सर्वात्मा कथमन्यथा ॥४२॥\nप्राप्यन्ते योगसिद्धेन तद्भावं तु गतेन ते ।\nअन्येन पर्वता ग्रामा गत्या देशान्तरे यथा ॥४३॥\nचालितस्य यथा गाढनिद्रस्य स्वप्नपत्तनम् ।\nन लुठत्येव लुठितमित्यप्यनुमतं स्फुटम् ॥४४॥\nतथा चलन्त्या लुठितं तस्या देहगतं जगत् ।\nन लुठत्येव मुकुरप्रतिबिम्बमिव स्थितम् ॥४५॥\nस त्रैलोक्यमहारम्भः सत्योऽपि भ्रान्तिमात्रकम् ।\nभ्रान्तिमात्रस्य के नाम लुठनालुठने वद ॥४६॥\nकदा स्वप्नपुरं सत्यं कदा स्वप्नपुरं मुधा ।\nकदा स्वप्नपुरं भग्नं कदा स्वप्नपुरं स्थितम् ॥४७॥\nभ्रान्तित्वं केवलं सैव दृश्यश्रीर्यावदग्रगा ।\nत्वं विद्धीमामपि भ्रान्तिं जगल्लक्ष्मीमवास्तवीम्॥४८॥\nसंकल्पने मनोराज्ये स्वप्ने संकथने भ्रमे ।\nयथापुरानुभवनं त्रैलोक्यानुभवं तथा ॥४९॥\nअहमिति जगदिति नान्त-\nभ्रान्तिरियं प्रकचतीव चितः ।\nपरमाकाशकृशाख्या\nशाम्यति निपुणं परिज्ञाता ॥५०॥"
  },
  {
    "text": "इत्यार्षे श्रीवासिष्ठमहारामायणे वाल्मी० दे० मो० निर्वाणप्रकरणे उ० पाषा० शिवशक्तिवर्णनं नाम चतुरशीतितमः सर्गः ॥८४॥"
  }
]
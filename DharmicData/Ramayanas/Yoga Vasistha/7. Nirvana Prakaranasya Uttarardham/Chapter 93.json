[
  {
    "text": "श्रीवसिष्ठ उवाच ।\nअथैवंरूपसंवित्तेः परावृत्त्य प्रयत्नतः ।\nतमम्बरकुटीकोशदेशमागतवानहम् ॥१॥\nयावत्तत्र न पश्यामि स्वदेहं क्वचन स्थितम् ।\nपश्यामि केवलं सिद्धं कमप्यन्यं पुरः स्थितम् ॥२॥\nउपविष्ट समाधाननिष्ठमिष्टं पदं गतम् ।\nसौम्योदयमिवादित्यं दग्धेन्धनमिवानलम् ॥३॥\nबद्धपद्मासनं शान्तं समाधाननिरिङ्गनम् ।\nगुल्फद्वितयमध्यस्थवृषणं विषयातिगम् ॥४॥\nमृष्टसौम्यसमाभोगस्कन्धबन्धुरकन्धरम् ।\nसुस्थिरोदारविश्रान्तरकारकस्थितिसुन्दरम् ॥५॥\nनाभीनिकटगोत्तानपाणिद्वितयदीप्तिभिः ।\nहृदयाम्भोजतेजोभिर्बहिष्ठैरिव भासितम् ॥६॥\nश्लिष्टपक्ष्मेक्षणं क्षीणसर्वेक्षं स्वच्छतां गतम् ।\nसरो निमीलिताम्भोजमिव सुप्तं दिनात्यये ॥७॥\nअविक्षुभितमाशान्तमन्तःकरणकोटरम् ।\nदधानं धीरया वृत्त्या शान्तोत्पातमिवाम्बरम् ॥८॥\nअपश्यता निजं देहं तं मुनिं पश्यता पुरः ।\nइदं मया तदा तत्र चिन्तितं चारुचेतसा ॥९॥\nअयं कश्चिन्महासिद्धः संप्राप्तोऽस्मिन्दिगन्तरे ।\nविचार्याहमिवैकान्तं विश्रामार्थी महाम्बरम् ॥१०॥\nसमाधियोग्यमेकान्तं लभेयेतीह चिन्तया ।\nकुटी दृष्टेयमेतेन सत्यसंकल्पशालिना ॥११॥\nमदागमनमेतेन ततोऽचिन्तयता चिरम् ।\nतं स्वदेहं शवीभूतमपास्येह कृता स्थितिः ॥१२॥\nतदिहास्तमहं यामि स्वं लोकमिति निश्चयम् ।\nयावद्गन्तुं प्रवृत्तोऽस्मि तावत्संकल्पनक्षयात् ॥१३॥\nसा निवृत्ता कुटी तत्र संपन्नं व्योम केवलम् ।\nस सिद्धोऽपि निराधारः पतितोधः समाधिमान् ॥१४॥\nस्वप्नसंकल्पसंशान्तौ स्वप्नसंकल्पपत्तनम् ।\nयदा सा सुकुटी नष्टा मत्संकल्पोपशान्तितः ॥१५॥\nस पपात ततो ध्यानी जलोत्पीड इवाम्बुदात् ।\nखादिवानिलनुन्नोऽब्द इन्दुबिम्बमिव क्षये ॥१६॥\nवैमानिक इवापुण्यश्छिन्नमूल इव द्रुमः ।\nखात्त्यक्त इव पाषाणः स पपात ततोऽवनौ ॥१७॥\nअहं यावदियं तावत्कुटिकास्त्विति कल्पने ।\nक्षीणे कुटीक्षये जाते स सिद्धः पतितः क्षणात् ॥१८॥\nपतता तेन सिद्धेन ततः सौजन्यकौतुकः ।\nमनसैवाहमगमं नभसो वसुधातलम् ॥१९॥\nसोऽपतत्पवनस्कन्धवलनावर्तवृत्तिभिः ।\nसप्तद्वीपसमुद्रान्ते गीर्वाणरमणावनौ ॥२०॥\nप्राणापानोर्ध्वगामित्वात्खाद्यथास्थितमेव सः ।\nसृष्टपूर्वोर्ध्वमूर्धोर्व्यां बद्धपद्मासनोऽपतत् ॥२१॥\nन प्रबुद्धो बभूवासौ विचरं तमचेतनः ।\nपाषाणदेह इव वा तूलात्मेवैव वा लघुः ॥२२॥\nमया तदवबोधार्थमथ यत्नवता तदा ।\nकृत्वा जलदतां व्योम्नि वृष्टं गर्जितमूर्जितम् ॥२३॥\nकरकाशनिपातेन तेन तस्मिन्दिगन्तरे ।\nमयूरं प्रावृषेवामुं बुद्ध्या बोधितवानसौ ॥२४॥\nबभूवाभासिताङ्गश्रीर्विकासितविलोचनः ।\nधारानिकरफुल्लात्मा प्रावृषीवाम्बुजाकरः ॥२५॥\nप्रबुद्धं संप्रशान्तायां दृष्टौ तमहमग्रतः ।\nअपृच्छं स्वच्छया वृत्त्या निवृत्तं परमार्थतः ॥२६॥\nक्व स्थितोऽसि करोषीदं किं च भो मुनिनायक ।\nकस्त्वं कस्मादलं दूरान्न भ्रंशमपि चेतसि ॥२७॥\nइत्युक्तो मामसौ प्रेक्ष्य संस्मृत्य प्राक्तनीं गतिम् ।\nउवाच वचनं चारु चातको जलदं यथा ॥२८॥\nसिद्ध उवाच ।\nप्रतिपालय मे यावत्स्ववृत्तान्तं स्मराम्यहम् ।\nकथयिष्यामि ते पश्चात्पाश्चात्यं वृत्तमात्मनः ॥२९॥\nइत्युक्त्वा चिन्तयित्वाशु स यथा वृत्तमक्षतम् ।\nस्मृतवान्सायमह्नीव समाचरितमात्मनः ॥३०॥\nमामथोवाच वचनं चारु चन्द्रांशुशीतलम् ।\nआह्लादनमनिन्द्यं च निरवद्यं सुखोदयम् ॥३१॥\nसिद्ध उवाच ।\nअधुना त्वं मया ब्रह्मन्परिज्ञातोऽभिवादये ।\nअतिक्रमोऽयं क्षन्तव्यः स्वभावो हि सतां क्षमा ॥३२॥\nमुने चिरमहं भ्रान्तो देवोपवनभूमिषु ।\nभोगामोदविमोहेषु षट्पदः पद्मिनीष्विव ॥३३॥\nदृश्यनद्यामथो चित्तजलकल्लोलहेलया ।\nचक्रावर्तोह्यमानेन मयोद्विग्नेन चिन्तितम् ॥३४॥\nसंसारसागरे दृश्यकल्लोलैरहमाकुलः ।\nकालेनोद्वेगमायातश्चातकोऽवग्रहे यथा ॥३५॥\nसंविन्मात्रैकसारेषु रम्यं भोगेषु नाम किम् ।\nअवतिष्ठे गतोद्वेगसंविद्व्योम्न्येव केवलम् ॥३६॥\nशब्दरूपरसस्पर्शगन्धमात्रादृते परम् ।\nनेह किंचन नामास्ति किमेतावत्यहं रमे ॥३७॥\nचिन्मात्राकाशमेवैतत्सर्वं चिन्मात्रमेव वा ।\nतत्किमत्रासदाकारे रमे नष्टमतिर्यथा ॥३८॥\nविषया विषवैषम्या वामाः कामविमोहदाः ।\nरसाः सरसवैरस्या लुठन्नेषु न को हतः ॥३९॥\nजीर्णा जीवितजम्बालजरच्छफरिकामतिः ।\nकायं द्रुतगताऽऽदातुं जरेच्छति बृहद्वकी ॥४०॥\nकायोऽयमचिरापायो बुद्बुदोऽम्बुनिधाविव ।\nस्फुरन्नेव पुरोन्तर्द्धि याति दीपशिखा यथा ॥४१॥\nविविधाकुलकल्लोला चक्रावर्तविधायिनी ।\nमृतिजन्मवृहत्कूला सुखदुःखतरङ्गिणी ॥४२॥\nयौवनोल्लासकलिला जराधवलफेनिला ।\nकाकतालीययोगेन संपन्नसुखबुद्बुदा ॥४३॥\nव्यवहारमहावाहलेखाजडरवाकुला ।\nरागद्वेषघनोल्लासा भूतलालोलदेहिका ॥४४॥\nलोभमोहमहावर्ता पातोत्पातविवर्तनी ।\nहा तप्ता जीविताख्येयं नदी नदनशीतला ॥४५॥\nअपूर्वाण्युपगच्छन्ति तथा पूर्वाणि यान्त्यलम् ।\nसंसारसरिदम्बूनि संगतानि धनानि च ॥४६॥\nप्रवृत्ता ये निवर्तन्ते तैरलं हतभावकैः ।\nअपूर्वा ये प्रवर्तन्ते तेष्वथास्थेह कीदृशी ॥४७॥\nसर्वस्याः सरितो वारि प्रयात्यायाति चाकरात् ।\nदेहनद्याः पयस्त्वायुर्यात्येवायाति नो पुनः ॥४८॥\nशतशः परिवर्तन्ते प्रतिपिण्डं क्षणं प्रति ।\nकुलालचक्रकाभावा इव भावा भवाम्बुधौ ॥४९॥\nचरन्ति चतुराश्चौरा विषमा विषयारयः ।\nहरन्ति भावसर्वस्वं जागर्मि स्वपिमीह किम् ॥५०॥\nआयुषः खण्डखण्डाश्च निपतन्तः पुनःपुनः ।\nन कश्चिद्वेत्ति कालेन क्षतानि दिवसान्यहो ॥५१॥\nइदमद्य तथेदं च तथेदमिदमस्य मे ।\nएवं कलनया लोको गतं प्राप्तं न वेत्त्यहो ॥५२॥\nभुक्तं पीतमनन्तासु भ्रान्तं च वनभूमिषु ।\nदृष्टानि सुखदुःखानि किमन्यदिह साध्यते ॥५३॥\nसुखदुःखानुभवनाद्भूयोभूयो विवर्तनात् ।\nअनित्यत्वाच्च भावानां स्थिता निष्कौतुका वयम् ॥५४॥\nभुक्तानि भोगवृन्दानि दृष्टा चानित्यता भृशम् ।\nनोपलभ्यत एवाति विश्रान्तिरिह कुत्रचित् ॥५५॥\nभ्रान्तमुत्तुङ्गशृङ्गासु मेरूपवनभूमिषु ।\nलोकपालपुरीषूच्चैः संप्राप्तं किमकृत्रिमम् ॥५६॥\nसर्वत्र दारुभिर्वृक्षा मांसैर्भूतानि भूर्मृदा ।\nदुःखान्यनित्यता चेति कथमाश्वास्यते वद ॥५७॥\nन धनानि न मित्राणि न सुखानि न बान्धवाः ।\nशक्नुवन्ति परित्रातुं कालेनाकलितं जनम् ॥५८॥\nजनो जीमूतजठरजलवद्गिरिकुक्षिषु ।\nयात्यन्तःशून्य एवास्तं पांसूपचयपेलवः ॥५९॥\nन मे मनोरमाः कामा न च रम्या विभूतयः ।\nइदं मत्ताङ्गनापाङ्गभङ्गलोलं च जीवितम् ॥६०॥\nक्वेव कस्य कथं नाम कुत आश्वासना मुने ।\nअद्य श्वो वाऽऽपदं पापो मृत्युर्मूर्ध्नि नियच्छति ॥६१॥\nशरीरं पर्णवद्भ्रंशि जीवितं जीर्णसंस्थिति ।\nधीरधीरतया ग्रस्ता रसा नीरसतां गताः ॥६२॥\nनीतं मनोरथैरेव नीरसैर्वाऽऽयुराततम् ।\nन मम स्वं चमत्कारकारि किंचिदपीहितम् ॥६३॥\nमोहोऽद्य मान्यमायातो देहो नेहोपयुज्यते ।\nअनास्थैवोत्तमावस्था स्थानास्थैवाधमा स्थितिः ॥६४॥\nआपदापतितैवेयमहो मोहविधायिनी ।\nनित्यमित्येव मन्तव्यं सक्तव्यं नेह संसृतौ ॥६५॥\nविधिभिः प्रतिषेधैश्च शाश्वतैरप्यशाश्वतैः ।\nयथेष्टं नीयते लोको जलं निमनोन्नतैरिव ॥६६॥\nविवेकामोदसर्वस्वं चेतः कुसुमकोशतः ।\nहृत्वा मूर्च्छां प्रयच्छन्ति विषया विषवायवः ॥६७॥\nअसदेव तथा नाम दृष्टं सत्तामुपागतम् ।\nयथाऽसदेव सद्रूपं संपन्नमसदेव सत् ॥६८॥\nदोलायन्त्योऽवनौ देहं सागरान्सागराङ्गनाः ।\nयथा धावन्ति धावन्ति जनता विषयांस्तथा ॥६९॥\nधावन्ति विषयाँल्लक्ष्यमुन्मुक्ताश्चित्तसायकाः ।\nस्पृशन्ति न गुणान्भूयः कृतघ्नाः सौहृदं यथा ॥७०॥\nउत्पातवायुरेवायुर्मित्राण्येवातिशत्रवः ।\nबन्धवो बन्धनान्येव धनान्येवाति नैधनम् ॥७१॥\nसुखान्येवातिदुःखानि संपदः परमापदः ।\nभोगा भवमहारोगा रतिरेव परारतिः ॥७२॥\nआपदः संपदः सर्वाः सुखं दुःखाय केवलम् ।\nजीवितं मरणायैव बत मायाविजृम्भितम् ॥७३॥\nबहून्कालपरावर्तानिष्टानिष्टान्सुखं मनाक् ।\nपश्यन्प्रियवियोगांश्च याति जर्जरतां जनः ॥७४॥\nभोगा विषयसंभोगा भोगा एव फणावताम् ।\nदशन्त्येव मनाक् स्पृष्टा दृष्टा नष्टाः प्रतिक्षणम् ॥७५॥\nआयुर्याति निरायासपदप्राप्तिविवर्जितैः ।\nउदर्कभङ्गुराकारैः करालैः कष्टचेष्टितैः ॥७६॥\nभोगाशाबद्धतृष्णानामपमानः पदे पदे ।\nआलानमवलीनानां वन्यानामिव दन्तिनाम् ॥७७॥\nसंपदः प्रमदाश्चैव तरङ्गोत्सङ्गभङ्गुराः ।\nकस्तास्वहिफणाच्छत्रच्छायासु रमते बुधः ॥७८॥\nसत्यं मनोरमाः कामाः सत्यं रम्या विभूतयः ।\nकिंतु मत्ताङ्गनापाङ्गभङ्गलोलं हि जीवितम् ॥७९॥\nआपातरमणीयेषु रमन्ते विषयेषु ये ।\nअत्यन्तविरसान्तेषु पतन्ति निरयेषु ते ॥८०॥\nद्वन्द्वदोषोपरुद्धानि दुःसाध्यान्यस्थिराणि च ।\nधनान्यभव्यसेव्यानि मम जातु न तुष्टये ॥८१॥\nआपातमात्रमधुरा दुःखपर्यवसायिनी ।\nमोहनायैव लोकस्य लक्ष्मीः क्षणविलासिनी ॥८२॥\nआपातरमणीयानि विमर्दविसराण्यति ।\nदुःखान्यापत्प्रदातृणि संगतानि खलैरिव ॥८३॥\nशरदम्बुधरच्छायागत्वर्यो यौवनश्रियः ।\nआपातरम्या विषयाः पर्यन्तपरितापिनः ॥८४॥\nअन्तकः पर्यवस्थाता जीविते महतामपि ।\nचलन्त्यायूंषि शाखाग्रलम्बाम्बूनीव देहिनाम् ॥८५॥\nजीर्यन्ते जीर्यतः केशा हुत्वा जीर्यन्ति जीर्यतः ।\nक्षीयते जीर्यते सर्वं तृष्णैवैका न जीर्यते ॥८६॥\nभोगाभोगातिगहने सर्वस्मिन्कायकानने ।\nपरमुल्लासमायाति तृष्णैका विषमञ्जरी ॥८७॥\nबाल्यं यौवनवद्याति यौवनं याति बाल्यवत् ।\nउपमानोपमेयत्वं भङ्गुरत्वं मिथोऽनयोः ॥८८॥\nजीवितं गलति क्षिप्रं जलमञ्जलिना यथा ।\nप्रवाह इव वाहिन्या गतं न विनिवर्तते ॥८९॥\nझटित्येवागतो देहः कुतोऽप्यर्जुनवातवत् ।\nयाति पश्यत एवास्तं तरङ्गाम्बुददीपवत् ॥९०॥\nरम्येष्वरम्यता दृष्टा स्थिरेष्वस्थिरतापि च ।\nसत्येष्वसत्यतार्थेषु तेनेह विरसा वयम् ॥९१॥\nसुखं यदात्मविश्रान्तौ गते मनसि सत्त्वताम् ।\nपाताले भूतले स्वर्गे तन्न भोगेषु केषुचित् ॥९२॥\nअपि संपूर्णहृद्यार्थाः पञ्चापीन्द्रियवृत्तयः ।\nतावज्जयन्ति मामेता भृङ्गं चित्रलता इव ॥९३॥\nअद्य दीर्घेण कालेन निरहंकृतिना मया ।\nस्वर्गापवर्गवैतृष्ण्यमिदमासादितं धिया ॥९४॥\nचिरमेकान्तविश्रान्त्यै तेनैतन्नभसः पदम् ।\nत्वमिवागतवानत्र दृष्टवानस्मि तां कुटीम् ॥९५॥\nअद्यैतत्संपरिज्ञातं यदेषा भवतः कुटी ।\nआगन्ता त्वं पुनश्चेति मया तन्न विचारितम् ॥९६॥\nतदा त्वत्र मया ज्ञातं कश्चित्सिद्धोऽयमात्मना ।\nदेहं त्यक्त्वेह निर्वाणं गत इत्यनुमानतः ॥९७॥\nएतन्मे भगवन्वृत्तमेषोऽस्मीति यथास्थितम् ।\nमया ते कथितं सर्वं यथा जानासि तत्कुरु ॥९८॥\nसिद्धैर्न यावदवधानपरैर्विचार्य\nनिर्णीतमुत्तमधियान्तरशेषवस्तु ।\nतावत्त्रिकालकलनं न विदन्ति किंचि-\nदित्यब्जजादिमनसोऽपि मुने स्वभावः ॥९९॥"
  },
  {
    "text": "इत्यार्षे श्रीवासिष्ठमहारामायणे वा० दे० मो० नि० उ० पा० आकाशमण्डपसिद्धसमागमगाथावर्णनं नाम त्रिनवतितमः सर्गः ॥९३॥"
  }
]
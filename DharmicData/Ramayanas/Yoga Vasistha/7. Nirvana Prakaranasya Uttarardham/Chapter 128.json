[
  {
    "text": "श्रीवसिष्ठ उवाच ।\nअस्मदादेर्जनस्यैतत्प्रत्यक्षं नानुमानिकम् ।\nशुद्धबोधशरीरेण नाधिभौतिकरूपिणा ॥१॥\nएतदस्मज्जगत्स्वप्ने नान्येषु कथितं मया ।\nअन्येष्वस्ति जगत्स्वप्नेष्वेवमन्यापि च स्थितिः ॥२॥\nजगत्स्वप्नेषु चान्येषु संस्थानकथनेन किम् ।\nन ह्यौपयोगिकादन्या कथा भवति धीमताम् ॥३॥\nसर्वेषामुत्तरे मेरुर्लोकालोकश्च दक्षिणे ।\nयेषामित्यनुमाऽशेषभूतौघे तेन पण्डिताः ॥४॥\nप्रत्यक्षमेतदन्येषां यत्र तेऽन्ये जगद्भ्रमाः ।\nनास्माकं विषये ते हि तथा संस्थानशोभिनः ॥५॥\nसर्वेषामुत्तरे मेरुर्लोकालोकश्च दक्षिणे ।\nसप्तद्वीपनिवासानां नान्येषामिति निश्चयः ॥६॥\nप्रकृतं श्रृणु हे राम तद्ब्रह्माण्डकवाटकम् ।\nयत्प्रमाणं ततो वारि बाह्ये दशगुणं स्थितम् ॥७॥\nतद्ब्रह्माण्डकवाटं तु तृणं तृणमणिर्यथा ।\nधत्ते वारि स्वभावेन नित्यं कल्पकरत्नवत् ॥८॥\nसर्वेषामेव भावानां स्थितः कल्पकरत्नवत् ।\nसर्वदा पार्थिवो भागस्तेनात्रैते पतन्त्यलम् ॥९॥\nजलाद्दशगुणं बाह्ये स्थितं तेजो निरिन्धनम् ।\nआकाशविशदं शान्तस्तब्धज्वालोदरोपमम् ॥१०॥\nतस्माद्दशगुणो बाह्ये संस्थितो वायुरायतः ।\nवायोर्दशगुणं बाह्ये व्योम तिष्ठति निर्मलम् ॥११॥\nततः परतरं शान्तं ब्रह्माकाशमनन्तकम् ।\nन प्रकाशं न च तमो महाचिद्धनमव्ययम् ॥१२॥\nअनादिमध्यपर्यन्ते तस्मिन्ब्रह्ममहाम्बरे ।\nमहाचिन्नाम्नि सर्वात्मन्ययोनिर्वाणरूपिणि ॥१३॥\nब्रह्माण्डानां तादृशानां दूरे दूरे पुनःपुनः ।\nमिथोलक्षाणि लक्षाणि कचन्त्युपरमन्ति च ॥१४॥\nन किंचित्कचयत्यत्र समे कचनरूपिणि ।\nतादृद्ध्ययं तथारूपं तदात्मन्येव संस्थितम् ॥१५॥\nएष ते कथितः सर्वो दृश्यानुभवनक्रमः ।\nअधुना श्रृणु किंवृत्तं लोकालोके विपश्चितः ॥१६॥\nस्वभ्यस्तपूर्वसंस्कारो विलसन्निश्चयेरितः ।\nलोकालोकगिरेर्मूर्घ्नस्तमःश्वभ्रं पपात सः ॥१७॥\nददर्श तत्र शिखरप्रतिमैर्विहगैर्वपुः ।\nविकर्तितं मनोदेहं प्रसृतं च स्वचिन्तिते ॥१८॥\nदेशस्य तस्य पुण्यत्वाद्देहं तच्चातिवाहिकम् ।\nआधिभौतिकताबोधं नानयन्निर्मलाशयः ॥१९॥\nतावन्मात्रप्रबोधोऽसौ नाधिकं बोधमागतः ।\nचिन्तयित्वाऽसितं कार्यं बभूव प्रकृतेर्हितः ॥२०॥\nश्रीराम उवाच ।\nअदेहं प्रसरत्येतच्चित्तं कार्ये कथं मुने ।\nआतिवाहिकसंवित्तेर्बोधः स्यात्कीदृशोऽधिकः ॥२१॥\nश्रीवसिष्ठ उवाच ।\nसंकल्पपथिकत्वेन यथान्तःपुरवासिनः ।\nइदं मनः प्रसरति तथास्य प्रसृतं मनः ॥२२॥\nभ्रमे स्वप्ने मनोराज्ये मिथ्याज्ञाने कथाश्रुतौ ।\nयथा मनः प्रसरति तथा तत्प्रसृतं मनः ॥२३॥\nपतन्ति तु शरीरं तदातिवाहिकमुच्यते ।\nआधिभौतिकधीर्भाति विस्मृत्यात्रैव कालतः ॥२४॥\nते तदान्तर्धिमायाते सर्परज्जुभ्रमोपमे ।\nआधिभौतिकदेहेऽस्मिञ्छिष्यतेत्वातिवाहिकः ॥२५॥\nआतिवाहिक एषोऽङ्ग निपुणं प्रविचार्यताम् ।\nचिन्मात्रव्यतिरेकेण यावदत्रान्यदस्ति नो ॥२६॥\nदेशाद्देशान्तरप्राप्तौ यन्मध्ये संविदो वपुः ।\nचिन्मात्रस्यास्य तद्रूपमनन्तस्यैकरूपिणः ॥२७॥\nक्व द्वैतं क्व च वा द्वेषः क्व रागादि तु कथ्यताम् ।\nसर्वं शिवमनाद्यन्तं परो बोध इति स्मृतः ॥२८॥\nनिर्मनोमननं शान्तमासितं बोध उत्तमः ।\nआतिवाहिकदेहस्थो न तं बोधमुपागतः ॥२९॥\nविपश्चित्तद्विबोधोऽसौ ददर्श विसरन्मनः ।\nआतिवाहिकबोधेन गर्भवासोपमं तमः ॥३०॥\nतमसोऽन्ते विरिञ्चाण्डकवाटच्छेदभूतलम् ।\nवज्रसारं हेममयं कोटियोजनविस्तृतम् ॥३१॥\nतदन्ते प्राप सलिलं तस्मादष्टगुणं ततः ।\nकपाटभूम्यैव समं स्थितमर्णवपृष्ठवत् ॥३२॥\nतमतीत्य ततः प्राप तेजोऽर्कगणभीषणम् ।\nप्रलयाग्निघनज्वालापिण्डकोटरभास्वरम् ॥३३॥\nदाहशोकादिमुक्तेन वपुषा मानसेन तत् ।\nतत्र गच्छन्त्य बुबुधे वहनं पूर्ववासितम् ॥३४॥\nउह्यमानो विवेदासावात्मानं त्वातिवाहिकम् ।\nचित्तमात्रात्मनः स्वस्य किमिवोह्यत इत्यपि ॥३५॥\nइति बोधेन धीरात्मा तं तताराऽनिलार्णवम् ।\nप्राप तद्विततं व्योम तस्माद्दशगुणं स्थितम् ॥३६॥\nतदतिक्रम्य स प्राप ब्रह्माकाशमनन्तकम् ।\nयत्र सर्वं यतः सर्वं यन्न किंचिच्च किंचन ॥३७॥\nमनसा प्रभ्रमंस्तत्र दूराद्दूरतरं ययौ ।\nतेन दृष्टं च पृथ्व्यापस्तेजो वायुस्तथा जगत् ॥३८॥\nपुनः संसाररचनाः पुनः सर्गाः पुनर्दिशः ।\nपुनर्महीधरा व्योम पुनर्देवाः पुनर्नराः ॥३९॥\nपुनः पञ्चमहाभूतपर्यन्ते ब्रह्म निर्घनम् ।\nपुनस्तत्र जगन्त्युच्चैः पुनः सर्गाः पुनर्दिशः ॥४०॥\nब्रह्माकाशस्ततः सर्गाः पुनरन्ये त्वनिष्ठिताः ।\nइत्यसौ विहरन्दीर्घकालमद्यापि संस्थितः ॥४१॥\nस्वनिश्चयाच्चिराभ्यस्तान्नासौ विरतिमेति हि ।\nअन्तो नैवास्त्यविद्यायाः सा हि ब्रह्मैव सत्यता ॥४२॥\nवस्तुतो नास्त्यविद्येह ब्रह्मण्यविकलात्मनि ।\nइदं दृश्यमविद्येयमित्यात्मैष विकासितः ॥४३॥\nयद्यथा जाग्रति स्वप्ने दृष्टं द्रक्ष्यसि पश्यसि ।\nतत्तथा ब्रह्म सच्छान्तमासीदस्ति भविष्यति ॥४४॥\nघनतमःप्रविलोकनचक्रकं\nक्रमजगत्प्रतिभानमिदं महत् ।\nपरतया प्रतिभात्मतयानया\nन च सदङ्ग न वाप्यसदाकृति ॥४५॥\nतेष्वेव तेष्विव च तेषु तनूतरेषु\nब्रह्मोदरेषु चिरदूरतरं जगत्सु ।\nसोऽद्याप्यसंविदिततत्त्वतया तयोच्चैः\nखण्डेषु रङ्कुरिव राघव बंभ्रमीति ॥४६॥"
  },
  {
    "text": "इ० श्रीवा० वा० दे० मो० नि० उ० अ० वि० ब्रह्मगीतासु ब्रह्माकाशविपश्चिज्जगच्चन्द्रदर्शननामाष्टाविंशत्युत्तरशततमः सर्गः ॥१२८॥"
  }
]
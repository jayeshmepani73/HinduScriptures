[
  {
    "text": "श्रीवसिष्ठ उवाच ।\nसंसारभारसुश्रान्तः संकटेषु लुठत्तनुः ।\nयोऽभिवाञ्छति विश्रान्तिं तस्य क्रममिमं श्रृणु ॥१॥\nपूर्वं विवेककणिका यदा स्वहृदि जायते ।\nसंसारनिर्वेदमयी कारणाद्वाप्यकारणात् ॥२॥\nतदा श्रयन्ति सच्छायान्साधुत्वसुविशालिनः ।\nअध्वश्रमहरांस्तापतप्ता मार्गतरूनिव ॥३॥\nदूरे परिहरत्यज्ञान्यज्ञयूपानिवाध्वगः ।\nस्नानदानतपोयज्ञान्करोति विबुधानुगः ॥४॥\nपेशलं चानुरूपं च व्यवहारमकृत्रिमम् ।\nलोक्यमाह्लादनं धत्ते चन्द्रविम्बमिवामृतम् ॥५॥\nपरप्रज्ञानुगो भव्यः परार्थपरिपूरकः ।\nपवित्रकर्मरसिकः कोऽपि सौम्यः प्रवर्तते ॥६॥\nनवनीतस्थलीवाऽच्छा स्निग्धा मृद्वी मनोहरा ।\nजनं सुखयति स्वाद्वी तदीया नवसंगतिः ॥७॥\nशीतलानि पवित्राणि चरितानि विवेकिनः ।\nइन्दोरिवांशुजालानि जनं शीतलयन्त्यलम् ॥८॥\nन तथोद्यानखण्डेषु पुष्पप्रकरहारिषु ।\nविश्राम्यते वीतभयं यथा साधुसमागमे ॥९॥\nमन्दाकिनीपयांसीव संगतानि विवेकिनाम् ।\nप्रक्षालयन्ति पापानि प्रयच्छन्ति विशुद्धताम् ॥१०॥\nविवेकिषु विरक्तेषु संसारोत्तरणार्थिषु ।\nजनः शीतलतामेति हिमहारगृहेष्विव ॥११॥\nननु नामरतोदारा या विवेकिनि विद्यते ।\nसुरगन्धर्वकन्यासु मानवीषु न विद्यते ॥१२॥\nप्रज्ञा प्रसादमायाति क्रमादुचितकर्मणः ।\nअन्तःकरोति शास्त्रार्थमर्थं मुकुरभूरिव ॥१३॥\nसत्प्रज्ञोन्नतिमायाति शास्त्रार्थरसशालिनी ।\nविवेकिनि विलासेन कदलीव महावने ॥१४॥\nअन्तरेवानुभवति सर्वार्थान्प्रतिबिम्बितान् ।\nआदर्शवदशेषेण प्रज्ञा नैर्मल्यशालिनी ॥१५॥\nसाधुसंगमशुद्धात्मा शास्त्रार्थपरिमार्जितः ।\nप्राज्ञो भात्युद्धृतं वह्नेरग्निशौचमिवांशुकम् ॥१६॥\nकचत्काञ्चनकान्तेन विमलालोककारिणा ।\nभुवनं भास्करेणेव भाति साधुः स्वतेजसा ॥१७॥\nतथानुगच्छति प्राज्ञः शास्त्रसाधुसमागमौ ।\nयथात्यन्तानुषङ्गेण तावेवानुभवत्यसौ ॥१८॥\nक्रमात्सज्जनतामेत्य शास्त्रार्थभरभावितः ।\nभाति भोगानधःकुर्वन्पञ्जरादिव निर्गतः ॥१९॥\nभोगाभिगमदौर्भाग्यं दिनानुदिनमुज्झता ।\nतेन तत्कुलमाभाति ताराचक्रमिवेन्दुना ॥२०॥\nअभोगकृपणा कापि न चैवास्य प्रवर्तते ।\nमुखे कान्तिरपूर्वैव चन्द्रे राहुमृते यथा ॥२१॥\nतृणीकृतत्रिजगतां महतामभिधेयताम् ।\nस याति कल्पविटपी नभसीव दिवौकसाम् ॥२२॥\nभोगानां द्वेषणेनान्तर्लज्जमानो मनस्यपि ।\nभोगानामप्यसंपत्त्या परमं परितुष्यति ॥२३॥\nस्वा एवोपहसत्यन्तस्तरुणीस्तरलक्रियाः ।\nखेदस्मेरमुखो जातीर्जातिस्मर इवाधमः ॥२४॥\nअथ तं द्रष्टुमायान्ति सौहार्देनैव साधवः ।\nभूमाविवोदितं चन्द्रं विस्मयोत्फुल्ललोचनाः ॥२५॥\nनित्यानादृतभोगोऽसौ ततोऽप्युचितया धिया ।\nप्राप्तमप्युचितारम्भं भोगं न बहुमन्यते ॥२६॥\nपूर्वं संसृतिवैरस्यमन्तरेवोदितात्मनः ।\nजायते जीर्णजाड्यस्य पाकादिव शरत्तरोः ॥२७॥\nततः सज्जनसंपर्कमुदर्कश्रेयसे स्वयम् ।\nकरोति स्वस्थतागृध्रुर्भिषगाश्रयणं यथा ॥२८॥\nतेनोदारमतिर्भूत्वा शास्त्रार्थेषु निमज्जति ।\nमहान्महाप्रसन्नेषु सरःस्विव महागजः ॥२९॥\nसज्जनो हि समुत्तार्य विपद्भ्यो निकटस्थितम् ।\nनियोजयति संपत्सु स्वालोकेष्विव भास्करः ॥३०॥\nपरस्वादानविरतिः पूर्वमेव प्रवर्तते ।\nविवेकिनो निजार्थेषु संतोषश्चोपजायते ॥३१॥\nपरस्वादानविरतः संतोषामृतनिर्भरः ।\nविवेकी क्रमशः स्वार्थानप्युपेक्षितुमिच्छति ॥३२॥\nददाति कणपिण्याकशाकाद्यपि हि याचते ।\nतेनैवाभ्यासयोगेन स्वमांसानि ददात्यसौ ॥३३॥\nनूनं विलयचित्तानां विवेकमनुधावताम् ।\nमौर्ख्यं लघुत्वमायाति धावतामिव गोष्पदम् ॥३४॥\nपरार्थादानविरतिं पूर्वमभ्यस्य यत्नतः ।\nआहर्तव्या विवेकेन ततः स्वार्थेष्वरक्तता ॥३५॥\nततो भोगनिरासेन सह स्वार्थनिराकृतिः ।\nपरमायै सुविश्रान्त्यै क्रियते कृतिभिः क्रमात् ॥३६॥\nन तादृशं जगत्यस्मिन्दुःखं नरककोटिषु ।\nयादृशं यावदायुष्कमर्थोपार्जनशासनम् ॥३७॥\nआसने शयने याने गमने रमणे जने ।\nआधिचिन्तापरा एव ननु मूढा विदन्तु ताम् ॥३८॥\nनन्वर्था विततानर्थाः संपदः संततापदः ।\nभोगा भवमहारोगा विपरीतेन भाविताः ॥३९॥\nतावन्नायाति वैरस्यं चिन्ताविषयजृम्भणैः ।\nयावदर्थमहानर्थो न कदर्थार्थमर्थ्यते ॥४०॥\nअनुत्तमसुखं यस्मै चिराय परिरोचते ।\nजगत्तृणशिखादृष्ट्या सोऽर्थं पश्यतु शाम्यतु ॥४१॥\nभूरिभावविकाराणां जरामरणकर्मणाम् ।\nदैन्यदौरात्म्यदाहानामर्थः सार्थ इति स्मृतः ॥४२॥\nअस्मिञ्जगति जन्तूनां जरामरणशालिनाम् ।\nअजरामरणं कर्तुं संतोषोऽस्ति रसायनम् ॥४३॥\nवसन्तो नन्दनोद्यानमिन्दुरप्सरसः स्मृताः ।\nइत्येकतः समुदितं संतोषामृतमेकतः ॥४४॥\nसरसः प्रावृषेवान्तः संतोषेणैव पूर्णता ।\nगम्भीरां शीतलां हृद्यां प्रसन्नां रसशालिनीम् ॥४५॥\nसाधुरोजस्वितामेत्य संतोषेणैव राजते ।\nसुपुष्पितवनाकारो वसन्तेनेव पादपः ॥४६॥\nपादपीठपरामर्शपिष्टकीटवदीहते ।\nदीनप्रकृतिरर्थार्थी दुःखाद्दुःखान्तरं व्रजेत् ॥४७॥\nकल्लोलविकलाः क्षुब्धसमुद्रपतिता इव ।\nनाप्नुवन्ति स्थितिं स्वस्थां विकृताकृतयोऽर्थिनः ॥४८॥\nसंपद प्रमदाश्चैव तरङ्गोत्तुङ्गभङ्गुराः ।\nकस्तास्वहिफणच्छत्रच्छायासु रमते बुधः ॥४९॥\nअर्थोपार्जनरक्षाणां जानन्नपि कदर्थनाम् ।\nयः करोति स्पृहां मूढो नृपशुं तं न संस्पृशेत् ॥५०॥\nमनसो बाह्यमारम्भमान्तरं च लुनाति यः ।\nसमं वैतृष्ण्यदात्रेण तस्य क्षेत्रं प्रकाशते ॥५१॥\nजगत्त्वमज्ञसंबुद्धं ज्ञो विदन्नसदेव यत् ।\nसतीव तत्र स्फुरति तदनभ्यासजृम्भितम् ॥५२॥\nसंसारनिर्वेददशामुपेत्य\nसत्संगमं शास्त्रमुपेत्य तेन ।\nशास्त्रार्थभावेन निरस्य भोगा-\nन्वैतृष्ण्यदार्ढ्यात्परमार्थमेति ॥५३॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षो० निर्वाण० उ० मुमुक्षुप्रथमोपक्रमो नाम सप्तचत्वारिंशः सर्गः ॥४७॥"
  }
]
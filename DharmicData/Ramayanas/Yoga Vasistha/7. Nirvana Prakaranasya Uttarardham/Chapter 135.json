[
  {
    "text": "श्रीवसिष्ठ उवाच ।\nमत्तेन भूतवृन्देन किंचिच्छेषीकृते शवे ।\nइदमूचुः पुनर्दिक्षु गिरौ देवाः सवासवाः ॥१॥\nविद्याधरामरविहारविमानभूमा-\nवप्यास्तृतान्यशिशिरीकरणाय भूतैः ।\nमेदोमयानि पवनप्रसृतामलाभ्र-\nखण्डाञ्चिताम्बरसमान्युरुजालकानि ॥२॥\nद्वीपेषु सप्तस्वपि पश्य मेदो-\nजलानि भूतैः प्रविसारितानि ।\nभुक्तं च मांसं रुधिरं च पीतं\nकिंचिद्गता संप्रति दृश्यतां भूः ॥३॥\nमेदःपटैरावलिताखिलाङ्गी\nकष्टं स्थिता संप्रति मोदना भूः ।\nमेदोमयैः शारदमेघजालैः\nसकम्बलानीव वनानि भान्ति ॥४॥\nपञ्चैतानि तदस्थीनि संपन्नानि महाद्रयः ।\nहिमाद्रिशिखराणीव स्थितान्यावार्य दिक्तटम् ॥५॥\nश्रीवसिष्ठ उवाच ।\nदेवेषु कथयत्स्वेवं कृत्वेमां मेदिनीं धराम् ।\nमेदोजालैः स भूतौघो मत्तो व्योम्नि ननर्त ह ॥६॥\nनृत्यत्सु भूतवृन्देषु शिष्टं रक्तं सुरैर्भुवः ।\nएकप्रवाहेणैकस्मिन्निक्षिप्तं मकरालये ॥७॥\nसुरार्णवं तमेवैनं संकल्पं विदधुः सुराः ।\nततःप्रभृति सोऽद्यापि संपन्नो मदिरार्णवः ॥८॥\nभूतानि नृत्तमाकाशे तानि कृत्वा पिबन्ति ताम् ।\nमदिरां पुनराकाशे नृत्यन्त्यानन्दमन्दिरे ॥९॥\nपिबन्त्यद्यापि तानीव मदिरां मदिरार्णवात् ।\nखे नृत्यन्ति च भूतानि सह योगेश्वरीगणैः ॥१०॥\nतेषां तान्यथ भूतानां मेदोजालानि भूतले ।\nविस्तृतान्यवशुष्काणि स्थितातो मेदिनी मही ॥११॥\nइति क्रमाच्छान्तिमुपागते शवे\nपुनः प्रवृत्ते दिनयामिनीक्रमे ।\nप्रजाः ससर्जाथ नवाः प्रजापतिः\nपुनः स सर्गोऽभवदत्र पूर्ववत् ॥१२॥"
  },
  {
    "text": "इत्यार्षे श्रीवासि० वाल्मीकीये दे० मो० निर्वा० उ० अ० विप० शवो० शवोपशमो नाम पञ्चत्रिंशदधिकशततमः सर्गः ॥१३५॥"
  }
]
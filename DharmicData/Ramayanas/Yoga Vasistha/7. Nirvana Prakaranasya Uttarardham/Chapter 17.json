[
  {
    "text": "श्रीवसिष्ठ उवाच ।\nअनहंवेदनादेवं शुभाशुभफलप्रदा ।\nसंसारफलिनी नूनमिच्छान्तरुपशाम्यति ॥१॥\nअनहंवेदनाभ्यासात्समलोष्टाश्मकाञ्चनः ।\nभूत्वा शान्तभवापीडो न नरः परिताम्यति ॥२॥\nअहंतापुटकोड्डीनपरबोधबलेरितः ।\nअहमित्यर्थपाषाणो न जाने क्वाशु गच्छति ॥३॥\nअहंतापुटकोड्डीनो ब्रह्मवीरबलेरितः ।\nअहमित्यर्थपाषाणो न जाने क्वाशु गच्छति ॥४॥\nअहंतापुटकोड्डीनो ब्रह्मवीरबलेरितः ।\nशरीरयन्त्रपाषाणो न जाने क्वाशु गच्छति ॥५॥\nअहमर्थहिमं त्वन्तरनहंता चिदर्चिषा ।\nउड्डीयेव विलीनं सन्न जाने क्वाशु गच्छति ॥६॥\nअहंरसो विलीनोन्तरनहंताचिदर्चिषा ।\nशरीरपर्णादुद्वर्णान्न जाने क्वाशु गच्छति ॥७॥\nशरीरपर्णान्निष्पीतस्त्वहंभावरसासवः ।\nअनहंतार्कमार्गेण परतामधिगच्छति ॥८॥\nशयने कर्दमे शैले गृहे व्योम्नि स्थले जले ।\nस्थूला सूक्ष्मा निराकारा रूपान्तरगतापि च ॥९॥\nयत्र तत्र स्थिता सुप्ता प्रबुद्धा भस्मतां गता॥\nधृता नीता निमग्ना च दूरस्था निकटा सती ॥१०॥\nशरीरवटधानान्तःस्थिताहंत्वनवांकुरा ।\nशास्त्राजालं तनोत्याशु संसाराख्यमिदं क्षणात् ॥११॥\nअहंत्ववटधानान्तःस्थितदेहबृहद्द्रुमः ।\nसंसारशाखानिवहं यत्र तत्र तनोत्यलम् ॥१२॥\nशाखाशतेद्धदलपुष्पफलद्रुमोऽस्ति\nबीजोदरे ननु दृशा परिदृश्यतेऽसौ ।\nदेहोऽस्त्यहंत्वकणिकान्तरशेषदृश्य-\nसंवित्परीत इति बुद्धिदृशैव दृष्टम् ॥१३॥\nदेहादहंत्वमनवाप्तवतो विचारै-\nश्चिद्व्योममात्रवपुषो वपुषोऽथ वोच्चैः ।\nनाहंत्वबीजजठरादसतोऽभ्युदेति\nसंसारवृक्ष इह बोधमहाग्निदग्धात् ॥१४॥"
  },
  {
    "text": "इत्यार्षे श्रीवासिष्ठमहारामायणे वाल्मी० दे० मोक्षो० निर्वाणप्रकरणे उ० अहंत्वासत्तायोगोपदेशो नाम सप्तदशः सर्गः ॥१७॥"
  }
]
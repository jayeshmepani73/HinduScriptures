[
  {
    "text": "श्रीवसिष्ठ उवाच ।\nविवेकिनो विरक्ता ये विश्रान्ता ये परे पदे ।\nतेषां तनुत्वमायान्ति लोभमोहादयोऽरयः ॥१॥\nन हृष्यन्ति न कुप्यन्ति नाविशन्त्याहरन्ति च ।\nउद्विजन्तेऽपि नो लोकाल्लोकान्नोद्वेजयन्ति च ॥२॥\nन नास्तिक्यान्न चास्तिक्यात्कष्टानुष्ठानवैदिकाः ।\nमनोज्ञमधुराचाराः प्रियपेशलवादिनः ॥३॥\nसङ्गादाह्लादयन्त्यन्तः शशाङ्ककिरणा इव ।\nविवेचितारः कार्याणां निर्णेतारः क्षणादपि ॥४॥\nअनुद्वेगकराचारा बान्धवा नागरा इव ।\nबहिः सर्वसमाचारा अन्तः सर्वार्थशीतलाः ॥५॥\nशास्त्रार्थरसिकास्तज्ज्ञा ज्ञातलोकपरावराः ।\nहेयोपादेयवेत्तारो यथाप्राप्ताभिपातिनः ॥६॥\nविरुद्धकार्यविरता रसिका सज्जनस्थितौ ।\nअनावरणसौगन्ध्यैः परास्पदसुखाशनैः ॥७॥\nपूजयन्त्यागतं फुल्ला भृङ्गं पद्मा इवार्थिनम् ।\nआवर्जयन्ति जनतां जनतापापहारिणः ॥८॥\nशीतलास्पदवत्स्निग्धाः प्रावृषीव पयोधराः ।\nभूभृद्भङ्गकरं धीरा देशभङ्गदमाकुलम् ॥९॥\nरोधयन्त्यागतं क्षोभं भूकम्पमिव पर्वताः ।\nउत्साहयन्ति विपदि सुखयन्ति च संपदि ॥१०॥\nचन्द्रबिम्बोपमाकारा दारा इव गुणाकराः ।\nयशःपुष्पामलदिशो भाविसत्फलहेतवः ॥११॥\nपुंस्कोकिलसमालापा माधवा इव साधवः ।\nकल्लोलबहुलावर्तं व्यामोहमकरालयम् ॥१२॥\nलुठन्तमिव हेमन्तं लोडयन्तं जनास्पदम् ।\nवीचिविक्षोभचपलं परचित्तमहार्णवम् ॥१३॥\nतच्च रोधयितुं शक्तास्तटस्थाः साधुपर्वताः ।\nआपत्सु बुद्धिनाशेषु कल्लोलेष्वाकुलेषु च ॥१४॥\nसंकटेषु दुरन्तेषु सन्त एव गतिः सताम् ।\nएभिश्चिह्नैरथान्यैश्च ज्ञात्वा तानुचिताशयान् ॥१५॥\nआश्रयेतैकविश्रान्त्यै श्रान्तः संसारवर्त्मना ।\nयस्मादत्यन्तविषमः संसारोरगसागरः ॥१६॥\nविना सत्सङ्गमन्येन पोतकेन न तीर्यते ।\nआस्तां किं मे विचारेण यद्भवेदस्तु तन्मम ॥१७॥\nइत्यन्तः कल्कमासाद्य न स्थेयं गर्तकीटवत् ।\nएकोऽपि विद्यते यस्य गुणस्तं सर्वमुत्सृजन् ॥१८॥\nअनादृतान्यतद्दोषं तावन्मात्रं समाश्रयेत् ।\nगुणान्दोषांश्च विज्ञातुमाबाल्यात्स्वप्रयत्नतः ॥१९॥\nयथासंभवसत्सङ्गशास्त्रैः प्राग्धियमेधयेत् ।\nदोषलेशमनादृत्य नित्यं सेवेत सज्जनम् ॥२०॥\nस्थूलदोषं त्वनिर्वाणं शनैः परिहरेत्क्रमात् ।\nयाति रम्यमरम्यत्वं स्थिरमस्थिरतामपि ॥२१॥\nयथा दृष्टं तथा मन्ये याति साधुरसाधुताम् ।\nएष सोऽत्यन्त उत्पातो यः साधुर्याति दुष्टताम् ॥२२॥\nदेशकालवशात्पापैर्महोत्पातोऽपि दृश्यते ।\nसर्वकर्माणि संत्यज्य कुर्यात्सज्जनसंगमम् ।\nएतत्कर्म निराबाधं लोकद्वितयसाधनम् ॥२३॥\nन सज्जनाद्दूरतरः क्वचिद्भवे-\nद्भजेत साधून्विनयक्रियान्वितः ।\nस्पृशन्त्ययत्नेन हि तत्समीपगं\nविसारिणस्तद्गतपुष्परेणवः ॥२४॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मो० निर्वाणप्रकरणे उ० सज्जनसमागमप्रशंसा नामाष्टनवतितमः सर्गः ॥९८॥"
  }
]
[
  {
    "text": "श्रीवसिष्ठ उवाच ।\nचमत्कुर्वन्त्यथानर्था आवर्ता इव वारिणि ।\nएकस्वभावाः सकला यथा वारितरङ्गकाः ॥१॥\nसर्वस्यैवास्य विश्वस्य निर्ज्ञेयज्ञेयरूपिणी ।\nपरमाकाशतारूपं परोपशमसंश्रया ॥२॥\nबालचिन्ता पुरोव्योम्नि न किंचिदपि मे यथा ।\nतथेदं तत्त्वतो विश्वं सत्यं तु शिशुचेतसि ॥३॥\nअरूपालोकमननं शिलापुत्रकसैन्यवत् ।\nरूपालोकमनस्कारा भान्ति केवात्र विश्वता ॥४॥\nरूपालोकमनस्कारा सारश्चिन्मात्रतां विना ।\nन लभ्यतेऽसावपरं व्योमेवात्र क्व विश्वता ॥५॥\nविदो वित्त्वं जगद्भ्रान्तिरवित्त्वं तु न विभ्रमः ।\nवित्त्वावित्त्वे त्वदायत्ते चित्ताचित्ते यथा तव ॥६॥\nपरमाकाशरूपत्वाच्चिद्व्योम्नो वितताकृतेः ।\nन स्वभावविपर्यासः कश्चित्संभवति क्वचित् ॥७॥\nतन्मयस्यास्य विश्वस्य न स्वभावविकारिता ।\nविद्यते प्रेक्ष्यमाणापि किमु सास्य भविष्यति ॥८॥\nसर्वं चिद्व्योम चैवेदं न सत्त्वमहमित्यपि ।\nविकाराद्यस्ति न ज्ञप्तावज्ञप्तिं न लभेत्क्वचित् ॥९॥\nसर्वं शान्तं शिवं शुद्धं त्वमहंतादिविभ्रमम् ।\nन किंचिदपि पश्यामि व्योमजं काननं यथा ॥१०॥\nसंविदाकाशशून्यत्वं यत्तद्विद्धि वचो मम ।\nइदं त्वत्संविदाकाशे स्वयमात्मनि तिष्ठति ॥११॥\nपदमाहुः परं सद्यदनिच्छोदयमासितम् ।\nपाषाणपुरुषस्येव चित्रस्थस्येव चासनम् ॥१२॥\nस विश्रान्तमना मौनी यस्य प्रकृतकर्मसु ।\nस्पन्दो दारुनरस्येव विगतेच्छमनाकुलम् ॥१३॥\nअन्तःशून्यं बहिःशून्यं विरसं गतवासनम् ।\nजगद्वेणोरिव ज्ञस्य जीवतो भाति जीवनम् ॥१४॥\nयस्य न स्वदते दृश्यमदृश्यं स्वदते हृदि ।\nसबाह्याभ्यन्तरं शान्तः स वितीर्णो भवार्णवात् ॥१५॥\nउच्यन्तां शब्दजालानि वंशवद्गतवासनम् ।\nरसेनानङ्गलग्नेन प्रकृतानन्यचोदनैः ॥१६॥\nस्पृश्यन्तां स्पर्शनीयानि यथाप्राप्तान्यवासनम् ।\nकूटागारवदक्षुब्धमनिच्छममनोदयम् ॥१७॥\nस्वाद्यन्तां रसजालानि विगतेच्छाभयैषणम् ।\nअपरागाभिलषणं यथाप्राप्तानि दर्विवत् ॥१८॥\nदृश्यन्तां रूपजालानि पुनः प्राप्तान्यवासनम् ।\nअरसं निर्मनोमानमगर्वं चित्रनेत्रवत् ॥१९॥\nजिघ्र्यन्तां गन्धपुष्पाणि विगतेच्छमवासनम् ।\nस्पन्दबन्धोपलग्नानि त्यागाय वनवातवत् ॥२०॥\nइति चेद्विरसत्वेन बोधयित्वा चिकित्सिताः ।\nन भोगरोगास्तद्वच्च शान्त्यै नास्ति कथैव च ॥२१॥\nयः स्वादयन्भोगविषं रतिमेति दिने दिने ।\nसोऽग्नौ स्वमूर्ति ज्वलिते कक्षमक्षयमुज्झति ॥२२॥\nनिरिच्छत्वं समाधानमाहुरागमभूषणाः ।\nयथा शाम्येन्मनोऽनिच्छं नोपदेशशतैस्तथा ॥२३॥\nइच्छोदयो यथा दुःखमिच्छाशान्तिर्यथा सुखम् ।\nतथा न नरके नापि ब्रह्मलोकेऽनुभूयते ॥२४॥\nइच्छामात्रं विदुश्चित्तं तच्छान्तिर्मोक्ष उच्यते ।\nएतावन्त्येव शास्त्राणि तपांसि नियमा यमाः ॥२५॥\nयावती यावती जन्तोरिच्छोदेति यथा यथा ।\nतावती तावती दुःखबीजमुष्टिः प्ररोहति ॥२६॥\nयथा यथेच्छा तनुतां याति जन्तोर्विवेकतः ।\nतथा तथोपशाम्यन्ति दुःखचिन्ताविषूचिकाः ॥२७॥\nयथा यथेच्छा घनतां याति लोकस्य रागतः ।\nतथा तथा विवर्धन्ते दुःखचिन्ताविषोर्मयः ॥२८॥\nइच्छा चिकित्स्यते व्याधिर्न स्वयत्नौषधेन चेत् ।\nतदत्र बलवन्मन्ये विद्यते नौषधान्तरम् ॥२९॥\nइच्छोपशमनं कर्तुं यदि कृत्स्नं न शक्यते ।\nस्वल्पमप्यनुगन्तव्यं मार्गस्थो नावसीदति ॥३०॥\nयस्त्विच्छातानवे यत्नं न करोति नराधमः ।\nसोऽन्धकूपे स्वमात्मानं दिनानुदिनमुज्झति ॥३१॥\nदुःखप्रसवशालिन्या बीजमिच्छैव संसृतेः ।\nसम्यग्ज्ञानाग्निदग्धा सा न भूयः परिरोहति ॥३२॥\nइच्छामात्रं हि संसारो निर्वाणं तदवेदनम् ।\nइच्छानुत्पादने यत्नः क्रियतां किं वृथाभ्रमैः ॥३३॥\nशास्त्रोपदेशगुरवः प्रेक्ष्यन्ते किमनर्थकम् ।\nकिमिच्छाननुसंधानसमाधिर्नाधिगम्यते ॥३४॥\nयस्येच्छाननुसंधानमात्रे दुःसाध्यता मतेः ।\nगुरूपदेशशास्त्रादि तस्य नूनं निरर्थकम् ॥३५॥\nइच्छाविषविकारिण्यामन्त एव नृणामलम् ।\nदुःखप्रसरकारिण्या हरिण्या जन्म जङ्गले ॥३६॥\nन बालीक्रियते त्वीषदात्मज्ञानाय चेदसौ ।\nइच्छोपशान्तिः क्रियतां तयालं तदवाप्यते ॥३७॥\nनिरिच्छतैव निर्वाणं सेच्छतैव हि बन्धनम् ।\nयथाशक्ति जयेदिच्छां किमेतावति दुष्करम् ॥३८॥\nजरामरणजन्मादि करञ्जखदिरावलेः ।\nबीजमिच्छा सदैवान्तर्दह्यतां शमवह्निना ॥३९॥\nयतो यतो निरिच्छत्वं मुक्ततैव ततस्ततः ।\nयावद्गति यथाप्राणं हन्यादिच्छां समुत्थिताम् ॥४०॥\nयतो यतश्च सेच्छत्वं बन्धपाशास्ततस्ततः ।\nपुण्यपापमया दुःखराशयो विततार्तयः ॥४१॥\nइच्छानिरासरहिते गते साधोः क्षणेऽपि च ।\nदस्युभिर्मुषितस्येव युक्तमाक्रन्दितुं चिरम् ॥४२॥\nयथा यथास्य पुंसोऽन्तरिच्छा समुपशाम्यति ।\nतथा तथास्य कल्याणं मोक्षाय परिवर्धते ॥४३॥\nआत्मनो निर्विवेकस्य यदिच्छापरिपूरणम् ।\nसंसारविषवृक्षस्य तदेव परिषेचनम् ॥४४॥\nहृद्वृक्षजाः स्वसुखदुःखकुबीजकोशौ\nवैरादिवाश्रयकृतादशुभाच्छुभाच्च ।\nआसाद्य दुष्कृतकृशानुशिखाः शितान्ता\nइच्छाश्छमच्छमिति पुंस्पशुमादहन्ति ॥४५॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे उत्तरार्धे संसारबीजकथनं नाम षट्त्रिंशः सर्गः ॥३६॥"
  }
]
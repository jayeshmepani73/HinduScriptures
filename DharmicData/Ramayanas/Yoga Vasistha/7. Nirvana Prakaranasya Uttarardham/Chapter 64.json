[
  {
    "text": "श्रीवसिष्ठ उवाच ।\nततस्तत्कुवलोल्लासिमालतीमाल्यलोचना ।\nललना ललितालोक्य लीलयाऽऽलपिता मया ॥१॥\nका त्वं कमलगर्भाभे किमर्थं मामुपागता ।\nकस्यासि किं प्रार्थयसे क्व गतासि किमास्पदा ॥२॥\nविद्याधर्युवाच ।\nमुने शृणु यथावत्त्वमात्मोदन्तं वदाम्यहम् ।\nप्रष्टुमर्हसि विस्रब्धमार्तां करुणयार्थिनीम् ॥३॥\nपरमाकाशकोशस्य कस्मिंश्चित्कोणकोटरे ।\nयुष्माकं संस्थितं किंचिदिदं तावज्जगद्गृहम् ॥४॥\nपातालभूतलस्वर्गा इहापवरकास्त्रयः ।\nकल्पनैका कुमार्यत्र कृता धातृत्वमायया ॥५॥\nतत्र द्वीपैः समुद्रैश्च वलितं वलयैरिव ।\nपाटलोत्थं जगल्लक्ष्म्याः प्रकोष्ठमिव भूतलम् ॥६॥\nअन्ते द्वीपसमुद्राणां सर्वदिक्कमवस्थिता ।\nयोजनानां सहस्त्राणि दश हेममयी मही ॥७॥\nस्वयंप्रकाशसंकल्पफलदाम्बरनिर्मला ।\nचिन्तामणिमयी स्वच्छा स्वच्छायाजितविष्टपा ॥८॥\nसाप्सरोमरसिद्धानां लीलाविहरणावनिः ।\nसंकल्पमात्रसंपन्नसर्वसंभोगसुन्दरी ॥९॥\nअन्ते तस्या भुवः शैलो लोकालोकोऽस्ति विश्रुतः ।\nभूपीठस्य प्रकोष्ठस्य वलयावलनां दधत् ॥१०॥\nक्वचिन्नित्यं तमोव्याप्तो मूढबुद्धेरिवाशयः ।\nक्वचिन्नित्यं प्रकाशात्मा मनः सत्त्ववतामिव ॥११॥\nक्वचिदाह्लादजनकः साधूनामिव संगमः ।\nक्वचिदुद्वेगजनको मूर्खैरिव समागमः ॥१२॥\nक्वचित्प्रकटसर्वार्थो मनो मतिमतामिव ।\nक्वचिदत्यन्तगहनो मूर्खश्रोत्रियचित्तवत् ॥१३॥\nक्वचिदप्राप्तसोमांशुः क्वचिदप्राप्तसूर्यभाः ।\nक्वचिल्लोकमयस्तेन क्वचिदाशून्यदिक्तटः ॥१४॥\nक्वचिद्देवपुरव्याप्तः क्वचिद्दैत्यपुरान्वितः ।\nक्वचित्पातालगहनः क्वचिच्छृङ्गोर्ध्वकन्धरः ॥१५॥\nक्वचिच्छ्वभ्रभ्रमद्गृध्रः क्वचित्सानुमनोहरः ।\nक्वचिच्छृङ्गशिखाक्रान्तवैरिञ्चनगरान्तरः ॥१५॥\nक्वचिच्छून्यमहारण्यवहत्कल्पान्तमारुतः ।\nक्वचित्पुष्पवनोद्यानगायद्विद्याधरीगणः ॥१७॥\nक्वचित्पातालगम्भीरगुहाकुम्भाण्डभीषणः ।\nक्वचिन्नन्दनसोदर्यमुन्याश्रममनोरमः ॥१८॥\nक्वचिदक्षयमत्ताभ्रः क्वचिद्दुर्लभवारिदः ।\nक्वचिद्गर्भगुहाश्वभ्रगहनोपान्तमण्डलः ॥१९॥\nक्वचित्क्षुब्धजनाक्षेपसमुत्सादितभूतभूः ।\nक्वचिद्वास्तव्यजनतासौजन्यजितविष्टपः ॥२०॥\nक्वचिन्नित्यं वहद्वाताजातस्थावरजङ्गमः ।\nक्वचित्सर्वक्षयोन्मुक्तस्थिरस्थावरजङ्गमः ॥२१॥\nक्वचिन्महामरुमरुन्मुक्तभांकारभीषणः ।\nक्वचित्कणत्कमलिनीमत्तसारसभूषणः ॥२२॥\nक्वचित्सलिलकल्लोलजलदोल्लासघर्घरः ।\nक्वचिन्मत्ताप्सरोदोलाविलासजनितस्मरः ॥२३॥\nक्वचित्पिशाचकुम्भाण्डवेष्टिताचेष्टदिक्तटः ।\nक्वचिद्विद्याधरीसिद्धनृत्यगीतसरित्तटः ॥२४॥\nक्वचिदुद्वर्षदम्भोदसरिद्बाहुलुठत्तटः ।\nक्वचित्सततगानीतनीतनानाभ्रसत्पटः ॥२५॥\nक्वचित्कमलिनीकोशवक्त्रस्थाध्यानमण्डलः ।\nक्वचित्स्वर्गाङ्गनासिद्धसुन्दरीदन्तमण्डनः ॥२६॥\nक्वचित्तपद्दिनकरजनताचारसुन्दरः ।\nक्वचिन्नैशतमोगेहनृत्यन्मत्तनिशाचरः ॥२७॥\nक्वचिदुत्पतदुत्पाततया नश्यज्जनावनिः ।\nक्वचित्सौराज्यसंपत्त्या प्रोद्भवत्पुरमण्डलः ॥२८॥\nक्वचिदत्यन्तनिःशून्यः क्वचिज्जनपदावृतः ।\nक्वचिच्छ्वभ्रान्तगम्भीरः क्वचित्पातालभीषणः ॥२९॥\nक्वचिद्बृहत्कल्पतरुः क्वचिन्निर्जलजङ्गमः ।\nक्वचिन्महाकरिकुलः क्वचिन्मत्तहरिव्रजः ॥३०॥\nक्वचिन्निर्भूतमुद्यातः क्वचिदुन्मत्तराक्षसः ।\nक्वचित्करञ्जगहनः क्वचित्तालमहावनः ॥३१॥\nक्वचिद्व्योमोपमसराः क्वचिद्दीर्घमरुस्थलः ।\nक्वचिन्नित्यभ्रमत्पांसुः क्वचित्सर्वर्तुकाननः ॥३२॥\nशिखरेषु शिलास्तस्य सामान्याचलसंनिभाः ।\nसन्ति सुस्थितकल्पाभ्रा रत्नमय्योऽम्बरामलाः ॥३३॥\nक्षीरोदकार्कगौरीणां वनस्कन्धौकसामिव ।\nविश्राम्यन्त्यनिशं यासु हरयो हरियोनयः ॥३४॥\nतासामुत्तरदिग्भागे पूर्वशृङ्गशिलोदरे ।\nनिवसाम्यहमक्षीणवज्रसारसमत्वचि ॥३५॥\nविधिना तत्र बद्धास्मि वसाम्युपलयन्त्रके ।\nअत्रासंख्या मुने याता मन्ये युगगणा मम ॥३६॥\nन केवलमहं बद्धा यावद्भर्तापि तत्र मे ।\nबद्धः सायंतने पद्मकुङ्मले षट्पदो यथा ॥३७॥\nतेन सार्धं मया भर्त्रा शिलाकोटरसंकटे ।\nअनुभूताश्चिरं कालमत्र वर्षगणा गताः ॥३८॥\nअद्याप्यात्मैकदोषेण न हि मोक्षं लभावहे ।\nचिरं तत्रैव तिष्ठावस्तथैवाबद्धभावनौ ॥३९॥\nपाषाणसंकटे तस्मिन्बद्धावावां न केवलम् ।\nबद्धो यावदशेषेण परिवारोऽपि तत्र नौ ॥४०॥\nपुराणपुरुषो बद्धो द्विजस्तत्रास्ति मे पतिः ।\nएकस्थानान्न चलति जीवन्युगशतान्यसौ ॥४१॥\nआबाल्याद्ब्रह्मचारी च श्रोत्रियः पाठकोऽलसः ।\nएकान्त एक एवास्तेऽजिह्मवृत्तिरचापलः ॥४२॥\nअहं व्यसनिनी भार्या तस्य वेदविदां वर ।\nन निमेषं समर्थास्मि तं विना देहधारणे ॥४३॥\nशृणु तेन कथं ब्रह्मन्भार्याहं समुपार्जिता ।\nकथं वृद्धिमयं यातः स्नेहोऽस्माकमकृत्रिमः ॥४४॥\nतेन जातेन मद्भर्त्रा बालेनैव सता पुरा ।\nकिंचिज्ज्ञेन सतैकेन तिष्ठतात्मालयेऽमले ॥४५॥\nश्रोत्रियत्वानुरूपेण जाया मे जन्मशालिनी ।\nकुतः संभवतीत्येव निर्णीय चिरचिन्तया ॥४६॥\nस्वयमेवानवद्याङ्गी तेन तामरसेक्षण ।\nउत्पादितास्मि नाथेन ज्योत्स्नेव शशिनाऽमला ॥४७॥\nमनसा मानसीभार्या मन्दरोत्तमसुन्दरी ।\nततो वृद्धिं प्रयातास्मि वसन्त इव मञ्जरी ॥४८॥\nसहजाम्बरसंछन्ना भूतानां चित्तहारिणी ।\nपूर्णेन्दुबिम्बवदना द्यौरिवामलतारका ॥४९॥\nकोरकोच्चस्तनभरा समग्ररसशालिनी ।\nलतावरवनेनेव करपल्लवशालिनी ॥५०॥\nसर्वस्य जन्तुजातस्य नित्यं हृदयहारिणी ।\nहरिणीतारनयना मदनोन्माददायिनी ॥५१॥\nलीलाविलासैकरता हेलावलितलोचना ।\nगेयवाद्यप्रिया नित्यं न च तृप्तानुरागिणी ॥५२॥\nसौभाग्यभोगपरमा लक्ष्म्यलक्ष्म्योः प्रिया सखी ।\nअनन्या मोहजालानामखिन्ना संपदापदोः ॥५३॥\nन केवलमहं गेहं धारयामि द्विजन्मनः ।\nयावत्त्रैलोक्यसदनमिदमङ्ग बिभर्म्यहम् ॥५४॥\nअहं कुलकरी भार्या कलत्रभरणक्षमा ।\nत्रैलोक्यगृहसंभारधारणैकभरोद्वहा ॥५५॥\nअथाहं तरुणी जाता समुद्भिन्नोन्नतस्तनी ।\nलतोल्ललद्गुलुच्छेव विलासरसशालिनी ॥५६॥\nपतिर्मा दीर्घसूत्रत्वाच्छ्रोत्रियत्वात्तपोरतः ।\nकयाप्यपेक्षयाद्यापि न विवाहितवानिमाम् ॥५७॥\nतेन यौवनसंपन्नविलासरसशालिनी ।\nतं विना व्यसनेनाहं दह्येऽग्नाविव पद्मिनी ॥५८॥\nशीतानिलविलोलासु नलिनीषु निरन्तरम् ।\nअङ्गदाहमवाप्नोमि पूताङ्गारस्थलीष्विव ॥५९॥\nउद्यानावनयः सर्वाः पूर्णाः कुसुमवर्षणैः ।\nसंपन्नास्तप्तसिकताः शून्या मे मरुभूमयः ॥६० ॥\nजलकल्लोलकह्लारकमलोत्करकोमलाः ।\nसरस्यः सारसारावसरसा मम नीरसाः ॥६१॥\nअहं पुष्करमन्दारकुमुदोत्करमालिता ।\nभृशं दाहमवाप्नोमि कण्टकेष्विव दोलिता ॥६२॥\nकुमुदोत्पलकह्लारकदलीतल्पपालयः ।\nमदङ्गसङ्गमाद्ग्रीष्ममर्मरा याति भस्मताम् ॥६३॥\nयत्कान्तमुचितं स्वादु विचित्रं चित्तहारि च ।\nतदालोक्य भवाम्यन्तर्बाष्पपूर्णायतेक्षणा ॥६४॥\nव्यसनानलसंतप्ताः पतन्तो बाष्पबिन्दवः ।\nछमच्छमिति मज्जन्ति कमलोत्पलपङ्क्तिषु ॥६५॥\nकदलीकन्दलीस्कन्धदोलान्दोलनलीलया ।\nलालितोद्यानखण्डेषु मुखमाच्छाद्य रोदिमि ॥६६॥\nतुषारनिकराकीर्णं कदलीदलमण्डपम् ।\nपश्याम्यूष्माणमुज्झन्तं खदिराङ्गारभीषणम् ॥६७॥\nनलिनीनालदोलासु सारसीं सारसाश्रिताम् ।\nदीनानना विलोक्यान्तर्निन्दामि निजयौवनम् ॥६८॥\nरम्ये रोदिमि मध्यस्थे पदार्थे यामि सौम्यताम् ।\nहृष्याम्यशोभने दीना न जाने किमहं स्थिता ॥६९॥\nदृष्टानि कुन्दमन्दारकुमुदानि हिमानि च ।\nमया कामाग्निदग्धानां भस्मानीव दिशं प्रति ॥७०॥\nआनीलपल्लवमृणाललतोत्पलानां\nकह्लारकुन्दकदलीदलमालतीनाम् ।\nशय्या ममाङ्गचलनेन विशोषयन्त्या\nव्यर्थं गतानि नवयौवनवासराणि ॥७१॥\nइत्यार्षे श्रीवासिष्ठमहारामायणे वा० दे० मोक्षो० निर्वाणप्रकरणे उ० पा० विद्याधरीव्यसनवर्णनं नाम चतुःषष्टितमः सर्गः ॥६४॥"
  }
]
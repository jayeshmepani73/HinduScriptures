[
  {
    "text": "विपश्चिदुवाच ।\nकस्मिंश्चिदन्यत्र जगत्यपूर्वे\nदृष्टं मयेदं श्रृणु किं विचित्रम् ।\nमहाघवृत्तान्तदशासमान-\nमविद्ययान्धेन बलात्कृतं यत् ॥१॥\nअस्ति क्वचित्खे भवतामगम्ये\nजगज्ज्वलद्दीप्तिविचित्रसर्गः ।\nएतादृगप्यम्बरतस्तदन्यत्\nस्वाप्नं पुरं जाग्रति चेतसीव ॥२॥\nतस्मिन्मया विहरता हृदयस्थमर्थ-\nमन्वेष्टुमक्षि निहितं ककुभां मुखेषु ।\nपश्यामि यावदचलप्रतिमा धरायां\nछायालिजालमलिना परिबंभ्रमीति ॥३॥\nआश्चर्यमात्रमुचितं किमिदं निमेषा-\nदित्यक्षि वै जगति यावदहं त्यजामि ।\nखात्तावदद्रिमतुलं पुरुषाकृतिं द्रा-\nगावर्तवृत्तिभिरपश्यमहं पतन्तम् ॥४॥\nकः स्यादयं गिरिगुरुः पुरुषो विराड्वा\nपर्यस्तपर्वतवदाशु पतच्छरीरः ।\nआकाशपूरकवपुः परमाम्बरोऽपि\nयो नैव भाति पिहिताखिलवासरश्रीः ॥५॥\nएवंविधां हृदि मनाक्कलयामि याव-\nत्तावत्पपात सहसा नभसो विवस्वान् ।\nकल्पान्तवातपरिवृत्तपितामहाण्ड-\nपृष्ठावपातघनघोषजुषा जवेन ॥६॥\nतस्मिन्पतति भीमात्मन्यपारावारदेहिनि ।\nसप्तद्वीपां वसुमतीं परिपूरयति क्षणात् ॥७॥\nस्वात्मनो नाशमाशंक्य सद्वीपभुवनैः सह ।\nअवश्यभाविपार्श्वस्थमहमग्निमथाविशम् ॥८॥\nस जातवेदा भगवान्जन्मान्तरशतार्चितः ।\nमा भैषीरिति देहेन मामुवाचेन्दुशीतलः ॥९॥\nजय देव त्वमस्माकं प्रतिजन्म परायणम् ।\nअकाल एव कल्पान्तो जातोऽतः पाहि मां प्रभो ॥१०॥\nइत्युक्तेनाग्निना प्रोक्तं मा भैषीरिति तत्पुनः ।\nउत्तिष्ठागच्छ गच्छावो मल्लोकमिति चानघ ॥११॥\nइत्युक्त्वा शुकपृष्ठेऽसावारोप्य भगवांस्ततः ।\nदेहैकदेशे तत्पाति भूतं दग्ध्वा नभः प्लुतः ॥१२॥\nअनन्तरं नभः प्राप्य दृष्टः कष्टाकृतिर्मया ।\nस तादृग्भूतसंपातमहोत्पातो भयप्रदः ॥१३॥\nतस्मिन्जवेन पतिते वसुधा चचाल\nसाम्भोधिशैलवनपत्तनजङ्गलौघा ।\nचक्रे भृगुद्वयमयानजलस्रवन्ती\nभीमाकृतीन्व्यधुरदेहविभेदगर्तान् ॥१४॥\nउर्वी ररास ककुबुत्तरतो ररास\nपूर्वा ररास विररास च दक्षिणा दिक् ।\nद्यौराररास विररास सशैलभूतं\nसर्वं जगत्प्रलयसंभ्रमभीतमुच्चैः ॥१५॥\nउर्वी ररास धरणे सविरावरंहः-\nसंरम्भतर्जितसमस्तदिगन्तरासा ।\nव्योमापि घुंघुममलङ्घ्यमलं चकार\nनागारिवृन्दभयविद्रवणप्रचण्डम् ॥१६॥\nनिर्घातशब्द उदभूदभितो भयाय\nभीमाय भूधरदरीदृढदारणोत्थः ।\nउत्पातभीमजवजालयुगान्तवात-\nसंरब्धकल्पघनघोषवितीर्णतर्जः ॥१७॥\nतस्मिञ्जवेन पतिते वसुधा ररास\nसारावदिंमुखतया शतवेधमागात् ।\nतत्रास्फुटन्कुलगिरीन्द्रमहातटानि\nपातालदेशमविशन्हिमवच्छिरांसि ॥१८॥\nआसीत्तत्पतनं तस्य मेरुशैलशिलाकृतेः ।\nदलनं शैलश्रृङ्गाणां विदारणकरं भुवः ॥१९॥\nक्षोभणं जलराशीनामद्रीणां भूतलार्पणम् ।\nपीडनं सर्वभूतानां क्रीडनं प्रलयार्थिनाम् ॥२०॥\nपातनं भूतले भानोः स्थगनं द्वीपपद्धतेः ।\nचूर्णीकरणमद्रीणां दलनं मण्डलावनेः ॥२१॥\nद्वितीयमिव भूपीठं ब्रह्माण्डार्धमिवापरम् ।\nपतितं खमिवाकृत्या तदपश्यन्नभश्चराः ॥२२॥\nअथ पश्याम्यहं यावदसौ मांसमयोऽचलः ।\nन माति सप्तद्वीपायां भुवि तस्याङ्गमेककम् ॥२३॥\nतमालोक्य मया देवः प्रसादे समवस्थितः ।\nसंपृष्टो भगवान्वह्निः प्रभो किमिदमित्यथ ॥२४॥\nकथं मांसमयः सार्धं स चार्कः पतितो दिवः ।\nस न माति हि भूपीठे सपर्वतवनाम्बुधौ ॥२५॥\nअग्निरुवाच ।\nप्रतिपालय पुत्र त्वं क्षणमेकं गतत्वरः ।\nयावच्छाम्यतु दोषोऽयं कथयिष्यामि ते ततः ॥२६॥\nअथ तस्मिन्वदत्येवं समाजग्मुर्नभश्चराः ।\nतज्जगज्जालजातीया दिग्भ्यो गगनजाखिलाः ॥२७॥\nसिद्धसाध्याप्सरोदैत्यगन्धर्वोरगकिन्नराः ।\nऋषयो मुनयो यक्षाः पितरो मातरोऽमराः ॥२८॥\nअथ सर्वेश्वरीं देवीं शरण्यां ते नभश्चराः ।\nभक्तिनम्रशिरःकायाः कालरात्रिं प्रतुष्टुवुः ॥२९॥\nनभश्चरा ऊचुः ।\nबद्ध्वा खट्वाङ्गश्रृङ्गे कपिलमुरुजटामण्डलं पद्मयोनेः\nकृत्वा दैत्योत्तमाङ्गैः स्रजमुरसि शिरःशेखरं\nतार्क्ष्यपक्षैः ।\nया देवी भुक्तविश्वा पिबति जगदिदं साद्रिभू पीठभूतं\nसा देवी निष्कलङ्का कलिततनुलता पातु नः\nपालनीयान् ॥३०॥"
  },
  {
    "text": "इत्यार्षे श्रीवासिष्ठमहारामा० वा० दे० मो० नि० उ० अ० वि० शवोपाख्याने महाशववर्णनं नाम त्रयस्त्रिंशाधिकशततमः सर्गः ॥१३३॥"
  }
]
[
  {
    "text": "श्रीवसिष्ठ उवाच ।\nज्ञानेन ज्ञेयनिष्ठत्वाद्योऽचित्तं चित्तमेव च ।\nन बुध्यते कर्मफलं स ज्ञानीत्यभिधीयते ॥१॥\nज्ञात्वा सम्यगनुज्ञानं दृश्यते येन कर्मसु ।\nनिर्वासनात्मकं ज्ञस्य स ज्ञानीत्यभिधीयते ॥२॥\nअन्तःशीतलतेहासु प्राज्ञैर्यस्यावलोक्यते ।\nअकृत्रिमैकशान्तस्य स ज्ञानीत्यभिधीयते ॥३॥\nअपुनर्जन्मने यः स्याद्बोधः स ज्ञानशब्दभाक् ।\nवसनाशनदा शेषा व्यवस्था शिल्पजीविका ॥४॥\nप्रवाहपतिते कार्ये कामसंकल्पवर्जितः ।\nतिष्ठत्याकाशहृदयो यः स पण्डित उच्यते ॥५॥\nअकारणं प्रवर्तन्त इव भावा अकारणात् ।\nअविद्यमाना अप्येतेऽविद्यमाना इव स्थिताः ॥६॥\nआविर्भावतिरोभावैर्भावाभावभवाभवैः ।\nपश्चात्कारणतां यान्ति मिथः कारणकर्मभिः ॥७॥\nअसतः शशश्रृङ्गादेर्मृगतृष्णाम्भसो यथा ।\nआलोकनादलभ्यस्य कीदृक् स्यात्किल कारणम् ॥८॥\nअसतः शशश्रृङ्गादेः कारणं मार्गयन्ति ये ।\nवन्ध्यापुत्रस्य पौत्रस्य स्कन्धमासादयन्ति ते ॥९॥\nअसत्यप्रतिभासानामेतदेवाशु कारणम् ।\nयदनालोकनं नाम समालोकक्षणक्षयम् ॥१०॥\nपरमात्मायते जीवो बुध्यमानस्त्वचेतनम् ।\nचेतनं बुध्यमानस्तु जीव एवावतिष्ठते ॥११॥\nपरमात्मैव जीवोऽयं बुध्यमानस्त्वचेतनम् ।\nआम्र एव रसापत्तेः प्रयाति सहकारताम् ॥१२॥\nचेतनं बुध्यमानस्तु जीव एवावतिष्ठते ।\nजीवो जीवितजीर्णेषु जातिजन्मसु जर्जरः ॥१३॥\nये परां दृष्टिमायाता विधि तेषामपामिव ।\nअरूपालोकमननं स्पन्दमस्पन्दनं सदा ॥१४॥\nये परां दृष्टिमायाता दृश्यश्रीपारदर्शिनः ।\nन विद्यमानमप्यस्ति तेषां वेदनमाततम् ॥१५॥\nये परां दृष्टिमायाता विद्धि तेषामपामिव ।\nस्पन्दमस्पन्दनं सर्वमवेदनवशादिह ॥१६॥\nअरूपालोकमननवेष्टिता मुक्तदामवत् ।\nबुधाः कर्मसु चेष्टन्ते वृक्षपत्रेष्विवानिलः ॥१७॥\nये परां दृष्टिमायाताः संसृतेः पारदर्शिनः ।\nन ते कर्म प्रशंसन्ति कूपं नद्यां वसन्निव ॥१८॥\nये बद्धवासना मूढाः कर्म शंसन्ति तेऽनघ ।\nश्रुतिस्मृत्युचितं तेन विनाबोधं प्रयान्ति ते ॥१९॥\nइन्द्रियाणि पतन्त्यर्थं भ्रष्टं गृध्र इवामिषम् ।\nतानि संयम्य मनसा युक्त आसीत तत्परः ॥२०॥\nनासन्निवेशं हेमास्ति नासर्गं ब्रह्म विद्यते ।\nकिंतु सर्गादिशब्दार्थमुक्तं युक्तमतेः शिवम् ॥२१॥\nएकान्धकारे संपन्ने व्यवहारो युगक्षये ।\nनिर्विभागो निराभासो यथा ब्रह्मघने तथा ॥२२॥\nअभ्रोदरे भ्रमाङ्गानां स्पन्दास्पन्दमयी यथा ।\nस्वसंविदात्मिका सत्ता भूतानामीश्वरी तथा ॥२३॥\nजलस्यान्तर्जलांशानां द्वैताद्वैतमयो यथा ।\nस्वसंविदात्मा सुस्पन्दस्तथा ब्रह्मणि भूतदृक् ॥२४॥\nयथाम्बरेऽम्बरांशानां द्वैताद्वैतकृतात्मनि ।\nअनन्या सृष्टिराभाति तथानवयवे शिवे ॥२५॥\nजगतोऽन्तरहंरूपमहंरूपान्तरे जगत् ।\nस्थितमन्योन्यवलितं कदलीदलपीठवत् ॥२६॥\nरूपालोकमनस्कारै रन्ध्रैर्बहिरिव स्थितम् ।\nसृष्टिं पश्यति जीवोऽन्तः सरसीमिव पर्वतः ॥२७॥\nजीवो जगत्तयात्मानं पश्यत्ययमकारणम् ।\nहेमेव कटकादित्वं तदपश्यन्न पश्यति ॥२८॥\nजीवन्तोऽपि न जीवन्ति म्रियन्ते न मृता अपि ।\nसन्तोपि च न सन्तीव पारावारविदः शुभाः ॥२९॥\nप्रबुद्धः सर्वकर्माणि कुर्वन्नपि न पश्यति ।\nगृहकर्माणि गेहस्थो गोष्ठभाण्डमना इव ॥३०॥\nविराड् हृदि यथा चन्द्रः प्रतिदेहं यथा स्थितः ।\nजीवो हिमकणाकारः स्थूले स्थूलो लघौ लघुः ॥३१॥\nअहमात्मा त्रिकोणत्वमुपगच्छति कल्पनम् ।\nअसदेव सदाभासं मन्यते चेतनाद्वपुः ॥३२॥\nकर्मकोशे त्रिकोणे च शुक्रसारेऽवतिष्ठते ।\nदेहे जीवोहमित्यात्मा स्वामोदः कुसुमे यथा ॥३३॥\nअहमित्येव शुक्रस्था संविदापादमस्तकम् ।\nविसरत्यखिले ज्योत्स्ना यथा ब्रह्माण्डमण्डपे ॥३४॥\nअक्षरन्ध्रप्रणालेन विसृतं वेदनोदकम् ।\nव्याप्नोति त्रिजगद्धूमो वियन्मेघतया यथा ॥३५॥\nदेहे यद्यप्यशेषेऽस्मिन्बहिरन्तश्च वेदनम् ।\nविद्यते तत्तथाप्यत्र शुक्रेऽस्ति घनवासना ॥३६॥\nजीवः संकल्पमात्रात्मा यत्संकल्पोऽवतिष्ठते ।\nहृदि भूत्वा स एवाशु बहिः प्रसरति स्फुटम् ॥३७॥\nयथास्थितां च निश्चित्तां वर्जयित्वा स्थिरोपमाम् ।\nन कयाचिदपि स्थित्या शाम्यत्यहमिति भ्रमः ॥३८॥\nचिन्तानुचिन्त्यमानापि भावनीयाम्बरोपमा ।\nअहंभावोपशमने शमनेन क्रमेण ते ॥३९॥\nतज्ज्ञा व्यवहरन्तीह भाव्यभावनवर्जितम् ।\nअरूपालोकमननं मौनं दारुनरा इव ॥४०॥\nअकिंचिद्भावनो यः स्यात्स मुक्त इति कथ्यते ।\nजीवन्नाकाशविशदो बन्धशून्य इव स्फुटम् ॥४१॥\nअहमित्येव शुक्रस्था संविदापादमस्तकम् ।\nविसरत्यखिले देहे ब्रह्माण्डेऽर्कप्रभा यथा ॥४२॥\nदृङनेत्रं स्वदनं जिह्वा श्रुतिः श्रोत्रं भवत्यसौ ।\nइत्याद्या वासनाः पञ्च बद्ध्वा तासु निमज्जति ॥४३॥\nचिद्भावोऽक्षतयोदेति मनो भूत्वैकदेशतः ।\nसर्वगोऽपि रसो भूमौ यथाङ्कुरतया मधौ ॥४४॥\nयो भावयति भावेषु नेह रूढेष्वभावताम् ।\nतस्यायत्नवतो दुःखमनन्तं नोपशाम्यति ॥४५॥\nयेन केनचिदाच्छन्नो येन केनचिदाशितः ।\nयत्र क्वचनशायीह स सम्राडिव राजते ॥४६॥\nवासनाभिरुपेतोऽपि समग्राभिरवासनः ।\nअन्तःशून्योऽप्यशून्यात्मा खमिव श्वसनान्वितः ॥४७॥\nआसने शयने याने स्थितो यत्नेन बोध्यते ।\nनिद्रालुरिव निर्वाणमनोमनननिर्वृतः ॥४८॥\nसंविन्मात्रं हि पुरुषः सर्वगोऽपि स तिष्ठति ।\nस्फुटसारे शरीरस्य यथा गन्धोऽब्जकेसरे ॥४९॥\nसंविन्मात्रं विदुर्जन्तुं तस्य प्रसरणं जगत् ।\nआत्मनिष्ठत्वमजगत्परमेत्युपदेशभूः ॥५०॥\nनीरसो भव भावेषु सर्वेषु विभवादिषु ।\nपाषाणं हृदयं कृत्वा यथा भवसि भूतये ॥५१॥\nसाधो हृदयसौषिर्यमसौषिर्यमिवास्तु ते ।\nअचित्त्ववपुषोऽचित्त्वादुपलस्येव राघव ॥५२॥\nतज्ज्ञाज्ञयोरशेषेषु भावाभावेषु कर्मसु ।\nऋते निर्वासनत्वात्तु न विशेषोऽस्ति कश्चन ॥५३॥\nसत्तैवैषा विदो यत्सा भवत्युन्मिषिता जगत् ।\nपरं तत्त्वं निमिषता दृगिवानामकं ततम् ॥५४॥\nदृश्यं विनश्यत्यखिलं विनष्टं जायते पुनः ।\nयन्न नष्टं न चोत्पन्नं तत्सद्भवति तद्भवान् ॥५५॥\nभावज्ञप्तिर्हि निर्मूला भावितापि न विद्यते ।\nसलिलं मृगतृष्णेव न ददाति भवाङ्कुरम् ॥५६॥\nयथाभूतार्थसदर्शच्छिन्नाऽहमिति भावना ।\nदृष्टामि न करोत्यन्तर्दग्धं बीजमिवाङ्कुरम् ॥५७॥\nकर्म कुर्वन्नकुर्वन्वा वीतरागो निरामयः ।\nनिर्मना नित्यनिर्वाणः पुमानात्मनि तिष्ठति ॥५८॥\nचित्तोपशान्तौ संशान्ताः शान्ताये भोगबन्धवः ।\nन स्वभावपरिक्षीणाश्चित्तमेषां किलाकरः ॥५९॥\nअघनः केवलालोको बुधो जीवः परायते ।\nस एवान्योऽप्यनन्योऽन्तरपराह्न इवातपः ॥६०॥\nएकदेशस्थितात्पुंसो दूरायातस्य चेतसः ।\nयद्रूपं सकलं मध्ये तद्रूपं परमात्मनः ॥६१॥\nचारुचिद्व्योमकर्पूरं यच्चमत्कुरुते स्वयम् ।\nअनन्तमन्तरव्यक्तं जगदित्येव वेत्ति तत् ॥६२॥\nगतभवभ्रमभासुरमक्षयं\nशममुपेतमुपेक्षितदीपवत् ।\nस्थितमपीह जनं जगदीश्वरा-\nदनुगतं ननु भाति मुदा च खे ॥६३॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे उत्तरार्धे सुखयोगोपदेशो नाम द्वाविंशः सर्गः ॥२२॥"
  }
]
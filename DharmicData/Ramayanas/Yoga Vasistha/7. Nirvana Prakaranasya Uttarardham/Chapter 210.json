[
  {
    "text": "श्रीवसिष्ठ उवाच ।\nफले क्षयेन्दुभारूपे प्राप्ते ध्यातृशतैर्नभः ।\nयथा न शतपूर्णेन्दु तथेदं कथनं श्रृणु ॥१॥\nचन्द्रबिम्बस्य ध्यातारः प्राप्ताः प्राप्तव्यसुस्थिताः ।\nनेदं नभस्तलं प्राप्ता न चेमं शशिनं श्रिताः ॥२॥\nक्वेवान्यसंकल्पपुरमन्यः प्राप्नोति कथ्यताम् ।\nसंकल्पपुर्यामर्थाप्तिस्तज्जन्तावेव नापरे ॥३॥\nपृथक्पृथक्स्वसंकल्पसर्गखेष्वेव ते स्थिताः ।\nचन्द्रास्तपन्ति तत्रैव कलाक्षयविवर्जिताः ॥४॥\nविशेयमस्मिन्नेवेन्दाविनि ध्याता निशाकरे ।\nअस्मिन्नेव विशत्यन्तरात्मबुद्धिसुखोज्झितः ॥५॥\nअहमिन्दुं प्रविष्टः स्यामिन्दुबिम्बसुखान्वितः ।\nध्यातेति तादृक्सुखभाग्भवतीति विनिश्चयः ॥६॥\nयथायमनुसंधत्ते स्वभावं संविदव्यया ।\nतं तथैवानुभवति भवेच्चेद्दृढनिश्चयः ॥७॥\nयथेन्दुत्वं स्वसंकल्पात्सर्वध्यातुः पृथक्पृथक् ।\nभात्येवमेव वनितालाभः काल्पनिकः स्वतः ॥८॥\nया ध्याने ध्यातृलक्षाणां साध्वी भार्यात्वमागता ।\nतत्कल्पनानुभवनं तेषां सत्त्वात्मनि स्थितम् ॥९॥\nगृहादनिर्गतो जीवः सप्तद्वीपपरः स्थितः ।\nतस्यापि तत्काल्पनिकं राज्यं व्योम्नि स्वमन्दिरे ॥१०॥\nसमस्तं कल्पनामात्रमिदमाद्यज्ञजन्मनः ।\nशून्यमप्रतिघं शान्तं तेष्वपि स्यात्किमन्यथा ॥११॥\nदानौर्ध्वदेहिकतपोजपादीनां परत्र यत् ।\nअमूर्तानां फलं मूर्तं तदिदं कथ्यते श्रृणु ॥१२॥\nदानादिचिह्नितधियः परत्र स्वप्नवत्फलम् ।\nपश्यन्त्यमूर्तामूर्ताभमजं चिन्मूर्तिकल्पनात् ॥१३॥\nवेदनावेदनाकारा स्पन्दास्पन्दात्म वै पुनः ।\nचिन्मात्रस्यास्य तद्भ्रान्तिशान्तौ शान्तात्म निर्मलम् ॥१४॥\nचिन्मात्राभमितो दानादमुत्रात्तमवाप्नुयात् ।\nसंकल्पात्मेति कवयः कथं तन्नोपलभ्यते ॥१५॥\nकल्पनात्मनि संसारे संकल्पोऽकृत्रिमं फलम् ।\nचिन्मात्रमभितोऽदानाद्दानाद्वाऽस्तु यथोदितः ॥१६॥\nएतत्ते कथितं सर्वं यथापृष्टं महीपते ।\nजगदप्रतिघं सर्वमिदं चिन्मात्रकल्पनम् ॥१७॥\nराजोवाच ।\nसर्गादौ भगवन्देहमिदं चिन्मात्रकल्पनम् ।\nकथं भाति कथं कुड्यं विना दीपः प्रकाशते ॥१८॥\nश्रीवसिष्ठ उवाच ।\nत्वयार्थो देहशब्दस्य यो बुद्धः स महामते ।\nतत्त्वज्ञं प्रति नास्त्येव शिलानृत्तमिवाम्बरे ॥१९॥\nय एव ब्रह्मशब्दार्थो देहशब्दार्थ एव सः ।\nनार्थयोरनयोर्भेदो विद्यतेऽम्ब्वम्भसोरिव ॥२०॥\nयदेव ब्रह्मदेहोऽसौ स्वप्नाभः स्वप्न एष तु ।\nत्वद्वोधायोच्यते युक्तिर्न तु तत्स्वप्न एव तु ॥२१॥\nस्वप्नस्तवानुभूतार्थस्तेनातस्त्वं प्रबोध्यसे ।\nन तु सर्गे चिदाभाते सादृश्यं स्वप्नभस्मना ॥२२॥\nकस्तत्र नाम देहोऽयं कस्यैते स्वप्नधीः क्व वा ।\nस्वप्नेन ज्ञावबुद्धेन भ्रमेणाज्ञोऽवबोध्यते ॥२३॥\nतत्र जाग्रन्न च स्वप्नो न सुषुप्तं न चेतरत् ।\nकिमपीत्थमिदं भानं खमात्रं मौनमोमलम् ॥२४॥\nअभातमेव भातीव यदद्येत्थमिदं तु तत् ।\nप्राग्विभातं तथात्यच्छं जाग्रत्स्वप्नादि नो यथा ॥२५॥\nदेशाद्देशान्तरप्राप्तौ यन्मध्ये संविदो वपुः ।\nतन्मयं सर्वमेवेदं द्वैतमद्वैतमेव च ॥२६॥\nअन्यत्र चिन्मयं स्वप्नं द्वैताद्वैतं शुभाशुभम् ।\nनिरावरणचिन्मात्रनभसैवोपमीयते ॥२७॥\nशून्यमर्थोपलम्भश्च भानं चाभानमेव च ।\nद्वैतमैक्यमसत्सच्च सर्वं चिद्गगनं परम् ॥२८॥\nपूर्णात्पूर्णं प्रसरति पूर्णमेव स्थितं जगत् ।\nन च भातं न चाभातं शिलाबद्धोदरोपमम् ॥२९॥\nयतो जगच्चिदुन्मेषो व्योमात्माप्रतिघं ततः ।\nचिन्मात्रं यत्र यत्रास्ति तत्र तत्रोचितं जगत् ॥३०॥\nचिद्व्योम चास्ति सर्वत्र सर्वं चैतज्जगन्मयम् ।\nसर्वं ब्रह्ममयं शान्तं जगदित्यपि शब्दितम् ॥३१॥\nयथास्थितमिदं विश्वं तथासंस्थमनामयम् ।\nब्रह्मैव निरवद्यात्म चित्संकल्पपुराकृति ॥३२॥\nअसंभवादन्ययुक्तेर्युक्तिरेषैव शोभना ।\nअयुक्त्यनुभवं तूक्तं नार्थिनामिह शोभते ॥३३॥\nलोके शास्त्रेऽथ वेदादौ यत्सिद्धं सिद्धमेव तत् ।\nसदस्त्वसद्वात्मनि तद्धातुं शक्यं न वा क्वचित्॥३४॥\nतदेवेत्थं परिज्ञातं ब्रह्मतामुपगच्छति ।\nयदा तेन समं विश्वं स्थितमेव विलीयते ॥३५॥\nन्यायेनैतदिहोक्तेन लोकवेदादि सिध्यति ।\nसर्वं स जीवन्मुक्तत्वमेष एवोचितस्ततः ॥३६॥\nपरिज्ञातं चिदाकाशमपरिज्ञातपादपे ।\nसोऽहं त्रिजगदित्येव बन्धमोक्षविनिर्णयः ॥३७॥\nयथास्थितमिदं दृश्यं परिज्ञानाद्विलीयते ।\nतज्ज्ञस्यास्तंगतस्यैव शिलामौनं तु शिष्यते ॥३८॥\nलोके शास्त्रे च वेदे च यत्सिद्धं सिद्धमेव तत् ।\nसंवेद्यते तदेवातस्तदेवं फलति स्फुटम् ॥३९॥\nसकलार्थनिरासेन यद्यत्संवेद्यते चिरम् ।\nतदेव प्राप्यतेऽवश्यं सर्वत्रैवान्यभावितम् ॥४०॥\nयथानुभूतं यत्तत्तत्तथा नामानुभूयते ।\nतत्सत्यमस्त्वसत्यं वा यावल्लाभं तथा नु तत् ॥४१॥\nइत्थं महाप्रश्नविचारणं ते\nमयेदमुक्तं मतिमन्महात्मन् ।\nअनेन गच्छाशु पथा निराधि-\nर्निरामयो निर्व्यसनो भवोच्चैः ॥४२॥"
  },
  {
    "text": "इत्यार्षे श्रीवा० वा० दे० मो नि० ४० द्वैतैक्योपलम्भनिरासेन महाप्रश्नोत्तरवाक्यसमाप्तिर्नाम दशाधिकद्विशततमः सर्गः ॥२१०॥"
  }
]
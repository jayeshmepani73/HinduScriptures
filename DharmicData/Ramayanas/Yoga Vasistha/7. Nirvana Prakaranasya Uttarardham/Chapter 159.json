[
  {
    "text": "अग्निरुवाच ।\nविपश्चिच्छ्रेष्ठ भो साधो त्वं गच्छाभिमतां दिशम् ।\nस्थिरं भूमण्डलं भूयः प्रकृतव्यवहारवत् ॥१॥\nयज्ञं यष्टुं प्रजौघस्य शक्रः शततमं दिवि ।\nतत्राहूतोऽस्मि मन्त्रेण गच्छामि गतिकोविद ॥२॥\nभास उवाच ।\nइत्युक्त्वा भगवानग्निस्तत्रैवान्तरधीयत ।\nगगने निर्मले याति अनलो वैद्युतो यथा ॥३॥\nतथाहमपि चित्तेन प्राक्तनांश्च स्वयं वहन् ।\nपुनः स्वकर्म निर्णेतुं भ्रमनव्योमनि संस्थितः ॥४॥\nभूयोऽपि दृष्टवानस्मि जगन्त्यगणितानि खे ।\nनानाचारविचाराणि नानासंस्थानवन्ति च ॥५॥\nक्वचिच्छत्रमयाङ्गानि एकीभूतानि भूपते ।\nभान्ति चेतन्ति चोपन्ति हृदयानि हरन्ति च ॥६॥\nक्वचिन्मृन्मयदेहानि सर्वभूतानि राघव ।\nभान्ति चेतन्ति चोपन्ति पर्वतप्रतिमानि च ॥७॥\nक्वचिद्दारुमयाङ्गानि भान्ति भूतानि कुत्रचित् ।\nक्वचित्पाषाणदेहानि सन्ति भूतानि भूरिशः ॥८॥\nक्वचिदाजीवमेकत्र स्थितान्युपलदेहवत् ।\nवांग्मात्रव्यवहाराणि भूतान्यालोकितानि खे ॥९॥\nइत्यहं सुचिरं कालं पश्यन्नश्यन्मनस्तया ।\nअविद्यान्तमपश्यंश्च तत्रोद्विग्नोऽभवं दृशाम् ॥१०॥\nतपः कर्तुं समुद्युक्तः कस्मिंश्चिन्मोक्षसिद्धये ।\nप्राहेन्द्रो मम चैवेदं मृगयोन्यन्तरं हि खे ॥११॥\nप्रवृत्तः स्वर्गसंमोहे पूर्वाभ्यासवशीकृतः ।\nमन्दारकानने तत्र भ्रमतो वै ममाम्बरे ॥१२॥\nतेनेत्युक्ते मया प्रोक्तं देव खिन्नोऽस्मि संसृतेः ।\nमुच्येयं शीघ्रमित्युक्तं श्रुत्वोवाच ततो मम ॥१३॥\nविशुद्धात्मा त्वरूपोऽहमिति चैव हुताशनात् ।\nवरं गृहाणेत्युक्ते स ततोऽन्यं याचितो मया ॥१४॥\nइन्द्र उवाच ।\nतवेयं मृगयोन्यन्तश्चिरं संसरते चितिः ।\nअवश्यं भवितव्योऽर्थ इति दृष्टो मया तव ॥१५॥\nमृगो भूत्वा महापुण्यां तां सभां समवाप्तवान् ।\nयस्यां तदहतं ज्ञानं मदुक्तं बोधमेष्यति ॥१६॥\nतदेवं तत्र हरिणो भवार्तस्त्वं भवावनौ ।\nआत्मोदन्तमिदं वन्ध्यं सकलं संस्मरिष्यसि ॥१७॥\nस्वप्नभ्रममिवाशेषसंकल्परचितोपमम् ।\nपरलोकानुभूतार्थकथायातार्थसंनिभम् ॥१८॥\nयदा तु मृगतोन्मुक्तः पुरुषस्त्वं भविष्यसि ।\nज्ञानाग्निदग्धदेहान्ते तदा हृत्स्थं स्फुरिष्यति ॥१९॥\nतेन तां त्वमविद्याख्यां भ्रान्तिं त्यक्त्वा चिरं स्थिताम् ।\nभविष्यसि विनिर्वाणो गतस्पन्द इवानिलः ॥२०॥\nइत्युक्ते तेन देवेन तदैव प्रतिभोदभूत् ।\nममायं हरिणोऽस्मीति वनेऽस्मिन्निति निश्चिता ॥२१॥\nततः प्रभृति संपन्नस्तत्रैवान्तरकोणके ।\nहरिणोऽहं गिरिवरे तृणदूर्वाङ्कुराशनः ॥२२॥\nततः सीमान्तसामन्तमागतं मृगयार्थिनम् ।\nदृष्ट्वाहमेकदा भीतः पलायनपरोऽभवम् ॥२३॥\nततस्तेन समाक्रम्य गृहं नीत्वा दिनत्रयम् ।\nसंस्थाप्य तव लीलार्थमिहानीतो रघूद्वह ॥२४॥\nएष ते कथितः सर्वं आत्मोदन्तो मयानघ ।\nसंसारमायाप्रतिमो नानाश्चर्यरसान्वितः ॥२५॥\nअविद्यैवमनन्तेयं शाखाप्रसरशालिनी ।\nआत्मज्ञानादृते नैव केनचिन्नाम शाम्यति ॥२६॥\nश्रीवाल्मीकिरुवाच ।\nयदा विपश्चिदित्युक्त्वा तत्र तूष्णीं स्थितः क्षणात् ।\nसमवोचत्तदा रामस्तमनिन्द्यमतिस्त्विदम् ॥२७॥\nश्रीराम उवाच ।\nएवं पश्यत्यसंकल्पो योऽन्यसंकल्प आत्मनि ।\nमृगश्चेद्दृश्यतां यातः कथं सर्गे वद प्रभो ॥२८॥\nविपश्चिदुवाच ।\nमहाशवं यत्पतितं यस्मिञ्जगति भूतले ।\nतां भुवं पूर्वमिन्द्रेण यज्ञगर्वेण गच्छता ॥२९॥\nपादेनाभिहतो व्योम्नि दुर्वासा ध्यानसंस्थितः ।\nगतासुरित्यविज्ञानात्तेनासौ कुपितोऽशपत् ॥३०॥\nशक्र शक्रावनितलं ब्रह्माण्डप्रतिमं शवम् ।\nअचिरेण महाघोरं तव चूर्णीकरिष्यति ॥३१॥\nमामिमं शवबुद्ध्या त्वं यदतिक्रान्तवानतः ।\nशापेन ममतां पृथ्वीं शीघ्रमासादयिष्यसि ॥३२॥\nमृगार्थं तेन मुनिना तथा देवेति सद्यथा ।\nतत्तया कथयाऽऽयातं सदैव विषयं दृशाम् ॥३३॥\nवस्तुतस्तु न चैकं सन्न द्वितीयं न चाप्यसत् ।\nसा तथा प्रतिभोदेति किं सत्किमथवाप्यसत् ॥३४॥\nअन्यच्च राघवे मां तां युक्तिं त्वमपरां श्रृणु ।\nएतस्मिन्नयसंदर्भे सुस्फुटप्रतिपत्तये ॥३५॥\nयस्मिन्सर्वं यतः सर्वं यत्सर्वं सर्वतश्च यत् ।\nब्रह्म तस्मिन्महाभाग किं न संभवतीह हि ॥३६॥\nसंकल्पजातं नान्योन्यं मिलतीत्युपपद्यते ।\nसंकल्पजातमन्योन्यं मिलतीत्युपपद्यते ॥३७॥\nसंकल्पजातमन्योन्यं मिलतीत्यवगम्यते ।\nसर्वात्मनि हि यत्रैव च्छाया तत्रैव चातपः ॥३८॥\nन संभवति चेत्तत्तत्कथं सर्वात्मतामियात् ।\nकस्मात्संकल्पनगरं न मिथः श्लिष्यतीति सत् ॥३९॥\nमिथश्च श्लिष्यतीत्येवमपि सत्सर्वरूपिणि ।\nन तदस्ति न यत्सत्यं न तदस्ति न यन्मृषा ॥४०॥\nसर्वत्र सर्वथा सर्वं सर्वदा सर्वरूपिणि ।\nअहो नु विषमा माया मनोमोहविधायिनी ॥४१॥\nविधयः प्रतिषेधाश्च यदेकत्र स्थितिं गताः ।\nईदृशी ब्रह्मसत्तैषा यदेवात्मानमात्मना ॥४२॥\nतया अनादिः सादिश्चेत्यविद्येत्यनुभूयते ।\nन ज्ञप्तिमात्रकचनं यदि स्याद्भुवनत्रयम् ॥४३॥\nतन्महाकल्पनष्टानां सृष्टिः स्यात्कथमञ्जसा ।\nकथमग्नेः कथं वायोः सत्ता भूमेः कथं भवेत् ॥४४॥\nतस्मात्स्वभावकचनमात्रान्नान्यदृते जगत् ।\nशास्त्राण्यनुभवो लोका आमहाकल्पवादिनाम् ॥४५॥\nयेषां प्रमाणं नो सर्वं प्रशस्तैस्तैरलं सताम् ।\nज्ञप्तिदृष्ट्यानया सर्वं प्रमाणीभवति क्षणात् ॥४६॥\nनान्यया तनु तेनैवमेव सार विदुर्बुधाः ।\nशुद्धा ज्ञप्तिर्ब्रह्मसत्ता त्वविद्यास्मीति चेतनात् ॥४७॥\nस्फुरतीयं जगद्रूपा वातश्रीः स्पन्दनादिव ।\nन कश्चनेह म्रियते जायते न च कश्चन ॥४८॥\nमृतोऽहमिदमस्तीति प्रतिभैव चिदात्मिका ।\nमृतिरत्यन्तनाशश्चेत्तत्सा निद्रा सुखोपमा ॥४९॥\nपुनर्दृश्योपलम्भश्चेन्ननु जीवितमेव तत् ।\nतस्मान्नेहास्ति मरणं तन्नैवेहास्ति जीवितम् ॥५०॥\nकस्मिंश्चिन्मात्रकचने द्वयं वाप्यस्ति नैव वा ।\nचेतितं द्वयमप्यस्ति नास्ति द्वयमचेतितम् ॥५१॥\nचेतितं चैकमेवास्ति स्वस्त्यनन्तमतश्चितः ।\nचिन्मात्रव्यतिरेकेण किं नाम वद जीवनम् ॥५२॥\nअदुःखमक्षयत्वात्तदतो दुःखं क्व कस्यचित् ।\nवाच्यं सवाचकं सर्वं यत्र चिद्व्योममात्रकम् ॥५३॥\nतदन्यत्तदनन्यच्च के ते तत्रैकताद्विते ।\nआवर्तादि यथा तोये शरीरादि तथा परे ॥५४॥\nतत्सत्तासंनिवेशात्म कारणानन्यखात्म च ।\nचिद्भानमात्रमव्यग्रं खमेवाप्रतिघं जगत् ॥५५॥\nआश्चर्यं सुघनं व्यग्रं द्रव्यं सप्रतिघं स्थितम् ।\nतथेते भूतिभूर्नास्ति वर्तमानानुभूतिभूः ॥५६॥\nतत्र भ्रान्त्या पिशाचोऽयं भाति खात्मेति बुध्यताम् ।\nयथैतत्खं तथैतत्खमेतत्खमिति खं स्थितम् ॥५७॥\nतथेतो भूरितो भूतमितोऽन्यदिति खं परम् ।\nयैव चिद्भा जगत्सैव नैकतात्र न च द्विता ॥५८॥\nन च प्रतिघता काचिन्न चाप्रतिघरूपता ।\nसर्वमप्रतिघं दृश्यं यथा भूतार्थदर्शिनः ॥५९॥\nतज्ज्ञतातज्ज्ञते चेह न सती नाप्यसत्स्थिती ।\nसत्ये सदसती चैकं काष्ठमौनमतोऽखिलम् ॥६०॥\nयद्दृश्यं ब्रह्मतानन्तं तदेव परमं पदम् ।\nइद सर्वं परं ब्रह्ममात्रमित्येव संस्थितम् ॥६१॥\nएवं नामैष चिद्धातुः कचत्येवं यदात्मनि ।\nयस्येदं कचनं व्योम्नो रूपमप्रतिघं जगत् ॥६२॥\nसर्गाद्या मृतजीवानां सर्वत्रैवाङ्गुलेङ्गुले ।\nअसंख्याः सन्त्यसंख्यानामदृश्याप्रतिघामिथः ॥६३॥\nअन्योन्यं सिद्धलोकास्ते स्वं यत्र प्राप्य संगताः ।\nपरस्परं न पश्यन्ति मिथः प्रोता अपि स्थिताः ॥६४॥\nभवत्याकाश एवैषा दृश्यश्रीर्गगनात्मिका ।\nअनन्यदृष्टा चिद्रूपा स्वप्नवत्स्वात्मद्रष्टृका ॥६५॥\nएषा हि संपरिज्ञाता तिष्ठत्यपि यथास्थितम् ।\nभामात्ररूपनिर्वाणा निशान्ताऽप्रतिभाकृतिः ॥६६॥\nशान्ताशेषविशेषात्म यथास्थितमवस्थितम् ।\nसदसद्वा जगज्जालं परिज्ञानेन शाम्यति ॥६७॥\nयथाब्धिजलबिन्दूनां क्षणविश्लेषसंगमम् ।\nचिदणूनां तथा ब्रह्म वारिधौ स्फुरतां मिथः ॥६८॥\nस्वप्नवद्भाति सर्गश्रीः सर्गादौ चिन्नभोमयी ।\nअतः सर्वमिदं ब्रह्म शान्तमित्युपपद्यते ॥६९॥\nदृष्टान्यनन्तविभवानि मया जगन्ति\nभुक्तानि कार्यपरिणामविजृम्भितानि ।\nभ्रान्ता दिशो दश बहूनि युगानि याव-\nज्ज्ञानादृते क्षयमुपैति न दृश्यदोषः ॥७०॥"
  },
  {
    "text": "इ० वा० महारामायणे वा० दे० मो० नि० उ० अवि० विश श० विपश्चित्संसारभ्रमवर्णनं नामैकोनषष्ट्यधिकशततमः सर्गः ॥१५९॥"
  }
]
[
  {
    "text": "श्रीराम उवाच ।\nबोधो जगदिवाभाति मुने येन क्रमेण ह ।\nतं क्रमेण क्रमं ब्रूहि भूयो भेदनिवृत्तये ॥१॥\nश्रीवसिष्ठ उवाच ।\nवृक्षस्येव विमूढस्य यद्दृष्टौ तत्स्वचेतसि ।\nयन्न दृष्टौ न तच्चित्ते भवत्यल्पतरस्मृते ॥२॥\nभव्यः पश्यति शास्त्रार्थमेव पूर्वापरान्वितम् ।\nन दृष्टिविषयं वस्तु यत्पश्यति करोति तत् ॥३॥\nभावानुष्ठाननिष्ठः सन् शास्त्रार्थैकमना मुनिः ।\nभूत्वोपदेशं त्वमिमं श्रृणु श्रवणभूषणम् ॥४॥\nइयं दृश्यभरभ्रान्तिर्नन्वविद्येति चोच्यते ।\nवस्तुतो विद्यते नैषा तापनद्यां यथा पयः ॥५॥\nउपदेश्योपदेशार्थमेनां मदुपरोधतः ।\nसत्यामिव क्षणं तावदाश्रित्य श्रूयतामिदम् ॥६॥\nकुत एषा कथं चेति विकल्पाननुदाहरन् ।\nनेदमेषां न चास्तीति स्वयं ज्ञास्यसि बोधतः ॥७॥\nयदिदं दृश्यते किंचिज्जगत्स्थावरजंगमम् ।\nसर्वं सर्वप्रकाराढ्यं कल्पान्ते तद्विनश्यति ॥८॥\nअस्य भागविभागात्मा नाशोऽवश्यमवारितः ।\nबिन्दुना बिन्दुना बोधे उद्धृतस्यास्ति हि क्षयः ॥९॥\nएवं स्थिते द्रव्यनाशे ब्रह्मणस्तन्मयत्वतः ।\nनानन्तत्वं न चास्तित्वं न च वै संभवत्यलम् ॥१०॥\nमदशक्तिरिव ज्ञानमिति नास्मासु सिध्यति ।\nदेहो विज्ञानतोऽस्माकं स्वप्नवन्न तु तत्त्वतः ॥११॥\nनश्यत्येव च दृश्यश्रीः सैव नान्यैव नैव च ।\nइत्थं भवेत्समुचितं कृतं शास्त्रं च नान्यथा ॥१२॥\nसैवैतीत्यसमुल्लेखं कथं नष्टस्य संभवः ।\nतद्रूपान्येति युक्तं स्यादनुभूतानुगा वयम् ॥१३॥\nसैव व्योमतयैवासीदित्यसत्सैव सा कथम् ।\nतथैव व्योमसंस्था चेन्नाशं तर्हि न सा गता ॥१४॥\nकार्यकारणयोरेकरूपतैवं यदा तदा ।\nकार्यकारणताभावादैक्यमेवास्मदागमः ॥१५॥\nशून्यत्वमुपलम्भत्वं यद्गतं नष्टमेव तत् ।\nअन्यस्तर्हि भवेन्नाशः कीदृशः किल कथ्यताम् ॥१६॥\nनष्टं भूयस्तदुत्पन्नमिति यत्प्रत्ययेति कः ।\nनश्यत्यवश्यं तेनेदं पुनरन्यत्प्रवर्तते ॥१७॥\nमध्ये मध्ये यदुत्सेधफलाद्यवयवैकिका ।\nआदेहं बीजसत्तास्ति कार्यकारणता कुतः ॥१८॥\nदेशकालक्रियात्मैकं यथादृष्टमिह स्थितम् ।\nबीजमेवैककर्मातो न घटः पटकार्यकृत् ॥१९॥\nसर्वदर्शनसिद्धान्ते नास्ति भेदो न वस्तुनि ।\nपरमार्थमये तेन विवादेन किमत्र नः ॥२०॥\nइदं शान्तमनाद्यन्तं तद्रूपत्वाद्विचारतः ।\nव्योमाभं बोधतामात्रमनुभूतिप्रमाणतः ॥२१॥\nयथैतन्नानुभूतं सद्यथैतदनुभूयते ।\nयथैतत्सिद्धिमाप्नोति तदिदं कथ्यते क्रमात् ॥२२॥\nमहाकल्पान्त उन्नष्टे सर्वस्मिन्दृश्यमण्डले ।\nआमहादेवपर्यन्तं समनोबुद्धिकर्मणि ॥२३॥\nव्योमन्यपि शमं याते कालेऽप्यकलितस्थितौ ।\nवायावपि त्वपगते तेजस्यत्यन्तमस्थिते ॥२४॥\nतेजस्यपि गते ध्वंसं वार्यादौ सुचिरं क्षते ।\nअलमन्तमनुप्राप्ते सर्वशब्दार्थसंचये ॥२५॥\nशिष्यते शान्तबोधात्म सदच्छं बाध्यवर्जितम् ।\nअनादिनिधनं सौम्यं किमप्यमलमव्ययम् ॥२६॥\nअवाच्यमनभिव्यक्तमतीन्द्रियमनामकम् ।\nसर्वभूतात्मकं शून्यं सदसच्च परं पदम् ॥२७॥\nतन्न वायुर्न चाकाशं न बुद्ध्यादि न शून्यकम् ।\nन किंचिदपि सर्वात्म किमप्यन्यत्परं नभः ॥२८॥\nतद्विदा तत्पदस्थेन तन्मुक्तेनानुभूयते ।\nअन्यैः केवलमाम्नातैरागमैरेव वर्ण्यते ॥२९॥\nन कालो न मनो नात्मा न सन्नासन्न देशदिक् ।\nन मध्यमेतयोर्नान्तं न बोधो नाप्यबोधितम् ॥३०॥\nकिमप्येव तदत्यच्छं बुध्यते बोधपारगैः ।\nशान्तसंसारविसरैः परां भूमिमुपागतैः ॥३१॥\nप्रतिषिद्धा मयैते तु येऽर्थाः सर्वत्र ते स्थिताः ।\nअस्मद्बुद्ध्या परिच्छेद्याः सौम्याम्भोधेरिवोर्मयः ॥३२॥\nयथास्थितं स्थिताः सर्वे भावास्तत्र यथा तथा ।\nअनुत्कीर्णा महास्तम्भे विविधाः शालभञ्जिकाः ॥३३॥\nएवं तत्र स्थिताः सर्वे भावा एवं च न स्थिताः ।\nअसर्वात्मैव सर्वात्म तदेव न तदेव च ॥३४॥\nपदं यथैतत्सर्वात्म सर्वार्थपरिवर्जितम् ॥\nयथा तत्र च पश्यन्ति तत्रैकपरिणामिनः ॥३५॥\nसर्वं सर्वात्मकं चैव सर्वार्थरहितं पदम् ।\nसर्वार्थपरिपूर्णं च तदाद्यं परिदृश्यते ॥३६॥\nतवैतावन्महाबुद्धे सर्वार्थोपशमात्मकम् ।\nन सम्यग्दानमुत्पन्नं संशयोऽत्र निदर्शनम् ॥३७॥\nयः प्रबुद्धो निराभासं परमाभासमागतः ।\nस्वच्छान्तःकरणः शान्तस्तं स्वभावं स पश्यति ॥३८॥\nअयं त्वमहमित्यादित्रिंकालगजगद्भ्रमः ।\nतत्रास्ति हेमपिण्डान्तरिव रूपकजालकम् ॥३९॥\nहेमपिण्डाद्यथा भाण्डजालं नानोपलभ्यते ।\nतथा न लभ्यते भिन्नं परमार्थघनाज्जगत् ॥४०॥\nसर्वदैव हि भिन्नात्मा स्वाङ्गभूतोपलम्भदृक् ।\nस जगद्द्वैतमेवेदं हेमेवाङ्गदरूपकम् ॥४१॥\nरिक्तं देशादिशब्दार्थैर्देशकालक्रियात्मकम् ।\nयथास्थितमिदं तत्र सर्वमस्ति न वास्ति च ॥४२॥\nयथोर्म्यादि समे तोये चित्रं चित्रकृदीहते ।\nभाण्डवृन्दं मृदः पिण्डे तथेदं ब्रह्मणि स्थितम् ॥४३॥\nतथैतदत्र नो भिन्नं नाभिन्नं नास्ति चास्ति च ।\nनित्यं तन्मयमेवाच्छं शान्ते शान्तमिदं तथा ॥४४॥\nअनिखातैव भातीयं त्रिजगच्छालभञ्जिका ।\nस्वरसस्येव दृश्यत्वमिता ब्रह्मणि दारुणि ॥४५॥\nनिखाता दृश्यतां यान्ति स्तम्भस्थाः शालभञ्जिकाः ।\nअस्मिन्नक्षोभ्य एवान्तस्तरङ्गाः सृष्टिदृष्टयः ॥४६॥\nसरस्यतिरसे भान्ति चिद्घनामृतवृष्टयः ।\nअविभागे विभागस्था अक्षोभे क्षुभिता इव ।\nअविभाता विभान्तीव चिद्घने सृष्टिदृष्टयः ॥४७॥\nपरमाणौ परमाणावत्र संसारमण्डलम् ।\nविभाति भासुरारम्भं न विभाति च किंचन ॥४८॥\nआकाशकालपवनादिपदार्थजात-\nमस्याङ्गमङ्गरहितस्य तदप्यनङ्गम् ।\nसर्वात्मकं सकलभावविकारशून्य-\nमप्येतदाहुरजरं परमार्थतत्त्वम् ॥४९॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे उ० ब्रह्मस्वरूपवर्णनं नाम द्विपञ्चाशः सर्गः ॥५२॥"
  }
]
[
  {
    "text": "भुशुण्ड उवाच ।\nजगत्प्रसररूपस्य न देश उपयुज्यते ।\nन कालो धारणे स्तम्भ आलोकस्याम्बरे यथा ॥१॥\nमनोमनननिर्माणमात्रमेतज्जगत्त्रयम् ।\nशान्तं तनु लघु स्वच्छं वातान्तः सौरभादपि ॥२॥\nचिच्चमत्कृतिमात्रस्य साधो जगदणोः किल ।\nवातान्तः सौरभं मेरुरन्यानुभवयोगतः ॥३॥\nयं प्रत्युदेति सर्गोयं स एवैनं हि चेतति ।\nपदार्थः संनिवेशं स्वमिव स्वप्नं पुमानिव ॥४॥\nअत्रैवोदाहरन्तीममितिहासं पुरातनम् ।\nयद्वृत्तं देवराजस्य त्रसरेणूदरे पुरा ॥५॥\nक्वचित्कदाचित्कस्मिंश्चित्किंचित्कल्पद्रुमेऽभवत् ।\nकस्यांचिद्युगशाखायां फलं जगदुदुम्बरम् ॥६॥\nससुरासुरभूतौघमशकाहितघुंघुमम् ।\nशैलमांसलपातालद्युभूम्युग्रकपाटकम् ॥७॥\nचिच्चमत्कृतिचारूच्चैर्वासनारसपीवरम् ।\nविविधानुभवामोदं चित्तास्वादमनोहरम् ॥८॥\nबृहद्ब्रह्मतरुप्रौढसत्ताव्रततिकोटिगम् ।\nअहंकारमहावृन्तं समालोकसमुज्ज्वलम् ॥९॥\nमोक्षद्धारविकास्यास्यं सरिदब्धिशिरावृतम्।\nमात्रापञ्चककोशस्थं तरत्तारकसीकरम् ॥१०॥\nकल्पावसानजरठं काककोकिलगाम्यथ ।\nपतितं शान्तिमायातं क्वाप्यन्तावासनं गतम् ॥११॥\nतत्राभूदमराधीशः शक्रस्त्रिभुवनेश्वरः ।\nक्षौद्रकुम्भनिषण्णानां क्षुद्राणामिव नायकः ॥१२॥\nगुरूपदेशस्वाभ्यासात्स क्षीणावरणोऽभवत् ।\nमहात्मा भावितान्तात्मा पूर्वापरविदां वरः ॥१३॥\nनारायणादिषु ततः कदाचिद्वीर्यशालिषु ।\nक्वचिदेव निलीनेषु सत्स्वेकः ससुराधिपः ॥१४॥\nशस्त्रज्वालानलोद्भारैरयुध्यत महासुरैः ।\nविजितस्तैर्महावीर्यैरतो व्यद्रवदाद्रुतम् ॥१५॥\nदिशो दश सुवेगेन दुद्रावाभिद्रुतोऽरिभिः ।\nन विश्रामास्पदं प्राप परलोक इवाधमः ॥१६॥\nतद्भान्तदृष्टिष्वरिषु मनाक् छिद्रमवाप्य सः ।\nप्रशमं कायसंकल्पं नीत्वा स्वं स्वान्तरे बहिः ॥१७॥\nकमप्यर्कांशुकोशस्थं त्रसरेणुं विवेश सः ।\nसंविद्रूपतया पद्मकोशं मधुकरो यथा ॥१८॥\nस तत्राशु विशश्राम चिरादाश्वासमाययौ ।\nअथ विस्मृतसंग्रामो निवृत्तिं समुपागमत् ॥१९॥\nकल्पितं सद्म तत्राथ स क्षणादनुभूतवान् ।\nतस्मिन्सद्मनि पद्मान्ते रेमे स्व इव विष्टरे ॥२०॥\nगृहस्थः स ददर्शाथ कल्पितं नगरं हरिः ।\nमणिमुक्ताप्रवालादिकृतप्राकारमन्दिरम् ॥२१॥\nनगरान्तर्गतोऽपश्यत्ततो जनपदं हरिः ।\nनानाद्रिग्रामगोवाटपत्तनारण्यराजितम् ॥२२॥\nतादृग्रतिश्चेतितवान्सशक्रो भुवनं ततः ।\nसाद्र्यब्ध्युर्वीनदीशान्तं सक्रियाकालकल्पनम् ॥२३॥\nतादृग्रतिश्चेतितवान्स शक्रस्त्रिजगत्ततः ।\nसपातालमहीव्योमविष्टपार्कादिपर्वतम् ॥२४॥\nतत्रातिष्ठत्सुरेशत्वे स भोगभरभूषितः ।\nपुत्रो बभूव तस्याथ कुन्दो नामाथ वीर्यवान् ॥२५॥\nततो जीवितपर्यन्ते त्यक्त्वा देहमनिन्दितः ।\nनिर्वाणमाययौ शक्रो निःस्नेह इव दीपकः ॥२६॥\nकुन्दस्त्रैलोक्यराजोऽभूज्जनयित्वा सुतं निजम् ।\nकालेन जीवितस्यान्ते जगाम परमं पदम् ॥२७॥\nतत्पुत्रोऽपि तथैवाथ कृत्वा राज्ये सुतं निजम् ।\nजगाम जीवितस्यान्ते पावनं परमं पदम् ॥२८॥\nएवं पौत्रसहस्राणि समतीतानि सुन्दर ।\nतत्राद्यापि सुरेशस्य येषां राज्ये स्थितोंऽशकः॥२९॥\nइत्यद्ययावदमरेश्वरवंश एव\nसंकल्पिते जगति शक्रपदं विधत्ते ।\nतस्मिन्क्षतेऽपि गलितेऽपि हतेऽपि नष्टे\nक्वाप्यम्बरे दिनकरातपपावनाणौ ॥३०॥"
  },
  {
    "text": "इत्यार्षे श्रीवा० वा ० दे० मो ० नि ० उ ० विद्याधरोपाख्यानान्तर्गतेन्द्रोपाख्याने त्रसरेण्वन्तरसर्गसंघवर्णनं नाम त्रयोदशः सर्गः ॥१३॥"
  }
]
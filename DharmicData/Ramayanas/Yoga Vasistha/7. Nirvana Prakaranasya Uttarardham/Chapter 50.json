[
  {
    "text": "श्रीवसिष्ठ उवाच ।\nइमे ये जीवसंघाता दृश्यन्ते दश दिग्गताः ।\nनरनागसुरागेन्द्रगन्धर्वाद्यभिधानकाः ॥१॥\nते स्वप्नजागराः केचित्केचित्संकल्पजागराः ।\nकेचित्केवलजाग्रत्स्थाश्चिराज्जाग्रत्स्थिताः परे ॥२॥\nघनजाग्रत्स्थिताश्चान्ये जाग्रत्स्वप्नास्तथेतरे ।\nक्षीणजागरकाः केचिज्जीवाः सप्तविधाः स्मृताः ॥३॥\nश्रीराम उवाच ।\nएतेषां भगवन्भेदो बोधाय मम कथ्यताम् ।\nजीवानां सप्तरूपाणां जलानामर्णवेष्विव ॥४॥\nश्रीवसिष्ठ उवाच ।\nकस्मिंश्चित्प्राक्तने कल्पे कस्मिंश्चिज्जगति क्वचित् ।\nकेचित्सुप्ताः स्थिता देहैर्जीवा जीवितधर्मिणः ॥५॥\nये स्वप्नमभिपश्यन्ति तेषां स्वप्नमिदं जगत् ।\nविद्धि ते हि खलूच्यन्ते जीविकाः स्वप्नजागराः ॥६॥\nक्वचिदेव प्रसुप्तानां यः स्वप्नः स्वयमुत्थितः ।\nविषयः सोऽयमस्माकं तेषां स्वप्ननरा वयम् ॥७॥\nतेषां चिरतया स्वप्नः स जाग्रत्त्वमुपागतः ।\nस्वप्नजागरकास्ते तु जीवास्ते तद्गताः स्थिताः ॥८॥\nसर्वज्ञत्वात्सर्वगस्य सर्वं सर्वत्र विद्यते ।\nयेन स्वप्नवतां तेषां वयं स्वप्रनराः स्थिताः ॥९॥\nश्रीराम उवाच ।\nयेषु कल्पेषु ते जाताः क्षीयन्ते कल्पकल्पनाः ।\nयदि तास्तत्कथं तेषां प्रबुद्धानामवस्थितिः ॥१०॥\nश्रीवसिष्ठ उवाच ।\nइह स्वप्नभ्रमान्ते ते मुच्यन्ते वा विनिद्रताम् ।\nप्राप्य संकल्पतो देहांस्तथैवान्यान्श्रयन्त्यलम् ॥११॥\nतथैवान्यं प्रपश्यन्ति जगत्कल्पं च कल्पितम् ।\nकल्पनाभासनभसो न हि संकटता भवेत् ॥१२॥\nसंकल्पनात्मकजगज्जीर्णोदुम्बरकीटकाः ।\nस्वप्नजागरकाः प्रोक्ताः श्रृणु संकल्पजागरान् ॥१३॥\nकस्मिंश्चित्प्राक्तने कल्पे कस्मिंश्चिज्जगति क्वचित् ।\nअनिद्रालव एवान्तः संकल्पैकपराः स्थिताः ॥१४॥\nध्यानाद्विलुठिता वाथ मनोराज्यवशानुगाः ।\nसंकल्पदार्ढ्यमापन्ना गलिताग्रानुभूतयः ॥१५॥\nसंकल्प एव जाग्रत्त्वं येषां चिरतयांशतः ।\nतत्रास्तमितचेष्टानां ते हि संकल्पजागराः ॥१६॥\nसंकल्पोपशमे भूयस्तमन्यं वा श्रयन्ति ते ।\nदेहे तेषां वयमिमे संकल्पपुरुषाः स्थिताः ॥१७॥\nसंकल्पजागराः प्रोक्ता एते संकल्पशायिनः ।\nजीवा जीवितगा लोकाः श्रृणु केवलजागरान् ॥१८॥\nप्राथम्येनावतीर्णास्ते ब्रह्मणो बृंहितात्मनः ।\nप्रोक्ताः केवलजागर्याः प्रागुत्पत्त्यविकासिनः ॥१९॥\nभूयो जन्मान्तरगतास्त एव चिरजागराः ।\nकथ्यन्ते प्रौढिमायाताः कार्यकारणचारिणः ॥२०॥\nत एव दुष्कृतावेशाज्जडस्थावरतां गताः ।\nघनजाग्रत्तया प्रोक्ता जाग्रत्सु घनतां गताः ॥२१॥\nये तु शास्त्रार्थसत्सङ्गबोधिता बोधमागताः ।\nपश्यन्ति स्वप्नवज्जाग्रज्जाग्रत्स्वप्ना भवन्ति ते ॥२२॥\nये तु संप्राप्तसंबोधा विश्रान्ताः परमे पदे ।\nक्षीणजाग्रत्प्रभृतयस्ते तुर्यां भूमिकां गताः ॥२३॥\nइति सप्तविधो भेदो जीवानां कथितस्तव ।\nसमुद्राणामिव मया बुद्ध्वा श्रेयःपरो भव ॥२४॥\nभ्रान्तिं परित्यज जगद्गणनात्मिकां त्वं\nबोधैकरूपघनतामलमागतोऽसि ।\nशून्यत्ववर्जितमशून्यतया च मुक्तं\nतेन द्वयैक्यकविमुक्तवपुस्त्वमाद्यम् ॥२५॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षो० निर्वाणप्रकरणे उत्तरार्धे जीवसप्तकप्रकारवर्णनं नाम पञ्चाशः सर्गः ॥५०॥"
  }
]
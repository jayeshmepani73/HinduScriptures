[
  {
    "text": "श्रीराम उवाच ।\nसर्वानुभवरूपस्य तथा सर्वात्मनोऽप्ययम् ।\nअनन्तस्यात्मतत्त्वस्य देहेऽपि किमहंग्रहः ॥१॥\nचितः पाषाणकाष्ठत्वं स्वप्नादिषु कथं भवेत् ।\nइदं पाषाणकाष्ठादि कथं नास्त्यस्ति वा कथम् ॥२॥\nश्रीवसिष्ठ उवाच ।\nशरीरिणो यथा हस्ते हस्ततायां यथाग्रहः ।\nसर्वात्मनस्तथा देहे देहतायां तथाग्रहः ॥३॥\nपादपस्य यथा पत्रे पत्रतायां यथाग्रहः ।\nसर्वात्मनस्तथा वृक्षे वृक्षतायां तथाग्रहः ॥४॥\nआकाशस्य यथा शून्ये शून्यतायां यथाग्रहः ।\nसर्वात्मनस्तथा द्रव्ये द्रव्यतायां तथाग्रहः ॥५॥\nस्वप्नोचितः स्वप्नपुरे रूपतायां यथाग्रहः ।\nसर्वात्मनस्तथा स्वप्नजाग्रदादौ तथाग्रहः ॥६॥\nयथागेन्द्रे दृषद्वृक्षवार्यादौ स तथाग्रहः ।\nतथा सर्वात्मनोऽगेन्द्रपुरतायां तथाग्रहः ॥७॥\nशरीरस्य यथा केशनखादिषु यथाग्रहः ।\nसर्वात्मनस्तथा काष्ठदृषदादौ तथाग्रहः ॥८॥\nचित एव यथा स्वप्ने भवेत्काष्ठोपलादिता ।\nचिदाकाशस्य सर्गादौ तथैवावयवादिता ॥९॥\nचेतनाचेतनात्मैकं पुरुषस्य यथा वपुः ।\nनखकेशजलाकाशधर्ममाकारभासुरम् ॥१०॥\nचेतनाचेतनात्मैकं तथा सर्वात्मनो वपुः ।\nजङ्गमं स्थावरमयं किंतु नित्यमनाकृति ॥११॥\nयथास्थितं शाम्यतीदं सम्यग्ज्ञानवतो जगत् ।\nस्वप्ने स्वप्नपरिज्ञातुर्यथा दृष्टार्थसंभ्रमः ॥१२॥\nचिन्मात्राकाशमेवेदं न द्रष्टास्ति न दृश्यता ।\nइति मौनमलं स्वप्नद्रष्टुर्यत्सा प्रबुद्धता ॥१३॥\nकल्पकोटिसहस्राणि सर्गा आयान्ति यान्ति च ।\nत एवान्ये च चिद्व्योम्नि जलावर्ता इवार्णवे ॥१४॥\nकरोत्यब्धौ यथोर्म्यादौ नाना कचकचं वपुः ।\nचित्करोति तथा संज्ञाः सर्गाद्याश्चेतने निजे ॥१५॥\nयथास्थितमिदं विश्वं ब्रह्मैवानामयं सदा ।\nतत्त्वज्ञं प्रत्यतत्त्वज्ञजनतानिश्चयादृते ॥१६॥\nनाहं तरङ्गः सलिलमहमित्येव युक्तितः ।\nबुद्धं येन तरङ्गेन कुतस्तस्य तरङ्गता ॥१७॥\nब्रह्मणोऽस्य तरङ्गत्वमिवाभानं यतस्ततः ।\nतरङ्गत्वातरङ्गत्वे ब्राहयौ शक्ती स्थितिं गते ॥१८॥\nचिद्व्योम्नोऽत्यजतो रूपं स्वप्नवद्व्यस्तवेदनम् ।\nतदिदं हि मनो राम ब्रह्मेत्युक्तः पितामहः ॥१९॥\nएवमाद्यः प्रजानाथो निराकारो निरामयः ।\nचिन्मात्ररूपसंकल्पपुरवत्कारणोज्झितः ॥२०॥\nयेनाङ्गदत्वं नास्तीति बुद्धं हेमाङ्गदेन वै ।\nअङ्गदत्वं कुतस्तस्य तस्य शुद्धैव हेमता ॥२१॥\nअजे संकल्पमात्रात्म चिन्मात्रव्योमदेहिनि ।\nअहं त्वं जगदित्यादि यद्विभातं तदेव तत् ॥२२॥\nचिच्चमत्कृतयो भान्ति याश्चिद्व्योमनि शून्यताः ।\nएतास्ताः सर्गसंहारस्थितिसंरम्भसंविदः ॥२३॥\nअच्छं चिन्मात्रनभसः कचनं स्वयमेव तत् ।\nस्वप्नाभं चित्ततामात्रं स एष प्रपितामहः ॥२४॥\nयथा तरङ्गस्तेनैव रूपेणान्येन वाऽनिशम् ।\nस्फुरत्येवमनाद्यन्तः सर्गप्रलयविभ्रमः ॥२५॥\nचिद्व्योम्नः कचनं कान्तं यद्विराडिति शब्दितम् ।\nभवेत्संकल्पपुरवत्तस्य कुर्यान्मनोऽपि वै ॥२६॥\nसर्गः स्वप्नः स्वप्न एव जाग्रद्देहः स एव च ।\nघनं सुषुप्तं तैमिर्याद्यथा संवेदनं भवेत् ॥२७॥\nतस्य कल्पान्तरजनी शिरोरुहतयोदिता ।\nप्रकाशतमसी कालक्रियाख्याः स्वाङ्गसंधयः ॥२८॥\nतस्याग्निरास्यं द्यौर्मूर्धा खं नाभिश्चरणौ क्षितिः ।\nचन्द्रार्कौ दृगू दिशौ श्रोत्रे कल्पनेति विजृम्भिता ॥२९॥\nएवं सम्यग्दृश्यमानो व्योमात्मा वितताकृतिः ।\nअस्मत्संकल्पशैलाभो विराड् स्वप्नाकृतिस्थितः ॥३०॥\nयच्च चेतच्चिदाकाशे स्वयं कचकचायते ।\nतदेतज्जगदित्येवं तेनात्मैवानुभूयते ॥३१॥\nविराडात्मैवमाकाशं भाति चिन्मयमाततम् ।\nस्वभावस्वप्ननगरं नगनागमयात्मकम् ॥३२॥\nअनुभवितैवानुभवं\nसत्यं स्वात्मानमप्यसन्तमिव ।\nअनुभवतीयत्त्वेन\nस्वप्ननटः स्वप्नदेशमिव ॥३३॥\nवेदान्तार्हतसांख्यसौगतगुरुत्र्यक्षादिसूक्ता दृशो\nब्रह्मैव स्फुरितं तथात्मकलया स्तादात्मनित्यं यतः ।\nतेषां चात्मावेदोऽनुरूपमखिलं स्वर्गं फलं तद्भव-\nत्यस्य ब्रह्मण ईदृगेव महिमा सर्वात्म यत्तद्वपुः ॥३४॥"
  },
  {
    "text": "इत्यार्षे श्रीवासिष्ठ० वा० दे० मो० नि० उ० ब्रह्मगीतासु परमार्थोपदेशो नाम त्रिसप्तत्यधिकशततमः सर्गः ॥१७३॥"
  }
]
[
  {
    "text": "श्रीवसिष्ठ उवाच ।\nसर्गादौ स्वप्नसंवित्त्या चिदेवाभाति केवला ।\nजगदित्यवभासेव ब्रह्मैवातो जगत्त्रयम् ॥१॥\nसर्गास्तरङ्गा ब्रह्माब्धेस्तेषु संवेदनं द्रवः ।\nसर्गान्तरं सुखाद्यात्म द्वैतैक्यादीतरत्कुतः ॥२॥\nयथा स्वप्नसुषुप्तात्म निद्रारूपकमेव खम् ।\nदृश्यादृश्यांशमेकात्मरूपं चिन्नभसस्तथा ॥३॥\nजाग्रति स्वप्ननगरं यादृक्तादृगिदं जगत् ।\nपरिज्ञातं भवेदत्र कथमास्था विवेकिनः ॥४॥\nसर्गादौ सर्गसंवित्तेर्यथाभूतार्थवेदनात् ।\nजाग्रति स्वाप्ननगरं यादृशं तादृशं जगत् ॥५॥\nजाग्रति स्वप्ननगरवासना विविधा यथा ।\nसत्या अपि न सत्यास्ता जाग्रत्यो वासनास्तथा ॥६॥\nअन्यथोपप्रपद्येह कल्प्यते यदि कारणम् ।\nतत्किं नेदीयसी नात्र भ्रान्तता कल्प्यते तथा ॥७॥\nस्वानुभूयत एवेयं भ्रान्तिः स्वप्नजगत्स्विव ।\nकारणं त्वनुमासाध्यं क्वानुमाऽनुभवाधिका ॥८॥\nदृष्टमप्यस्ति यन्नेशे न चात्मनि विचारितम् ।\nअन्यथानुपपत्त्यान्तर्भ्रान्त्यात्म स्वप्नशैलवत् ॥९॥\nनिर्विकल्पं परं जाड्यं सविकल्पं तु संसृतिः ।\nध्यानं तेन समाधानं न संभवंति किंचन ॥१०॥\nसचेत्यं संसृतिर्ध्यानमचेत्यं तूपलस्थिति ।\nमोक्षो नोपलवद्भानं न विकल्पात्मकं ततः ॥११॥\nन च नामोपलाभेन निर्विकल्पसमाधिना ।\nअन्यदासाद्यते किंचिल्लभ्यते किं स्वनिद्रया ॥१२॥\nतस्मात्सम्यक्परिज्ञानाद्भ्रान्तिमात्रं विवेकिनः ।\nसर्गात्यन्तासंभवतो यो जीवन्मुक्ततोदयः ॥१३॥\nनिर्विकल्पं समाधानं तदनन्तमिहोच्यते ।\nयथास्थितमविक्षुब्धमासनं सर्वभासनम् ॥१४॥\nतदनन्तसुषुप्ताख्यं तत्तुरीयमिति स्मृतम् ।\nतन्निर्वाणमिति प्रोक्तं तन्मोक्ष इति शब्दितम् ॥१५॥\nसम्यग्बोधैकघनता यासौ ध्यानमिति स्मृतम् ।\nदृश्यात्यन्तासंभवात्म बोधमाहुः परं पदम् ॥१६॥\nतच्च नोपलवज्जाड्यं न सुषुप्तोपमं भवेत् ।\nन निर्विकल्पं न च वा सविकल्पं न वाऽप्यसत् ॥१७॥\nदृश्यात्यन्तासंभवात्म तदेवाद्यं हि वेदनम् ।\nतत्सर्वं तन्न किंचिच्च तद्वदेवाङ्ग वेत्ति तत् ॥१८॥\nसम्यक्प्रबोधान्निर्वाणं परं तत्समुदाहृतम् ।\nयथास्थितमिदं विश्वं तत्रालं प्रलयं गतम् ॥१९॥\nन तत्र नानाऽनाना न न च किंचिन्न किंचन ।\nसमस्तसदसद्भावसीमान्तः स उदाहृतः ॥२०॥\nअत्यन्तासंभवं दृश्यं यद्वै निर्वाणमासितम् ।\nशुद्धबोधोदयं शान्तं तद्विद्धि परमं पदम् ॥२१॥\nस च संप्राप्यते शुद्धो बोधो ध्यानमनुत्तमम् ।\nशास्त्रात्पदपदार्थज्ञबोधिनोत्पन्नबुद्धिना ॥२२॥\nमोक्षोपायाभिधं शास्त्रमिदं वाचयतानिशम् ।\nबुद्ध्युपायेन शुद्धेन पुंसा नान्येन केनचित् ॥२३॥\nन तीर्थेन न दानेन न स्नानेन न विद्यया ।\nन ध्यानेन न योगेन न तपोभिर्न चाध्वरैः ॥२४॥\nभ्रान्तिमात्रं किलेदं सदसत्सदिव लक्ष्यते ।\nव्योमैव जगदाकारं स्वप्नोऽनिद्रे चिदम्बरे ॥२५॥\nन शाम्यति तपस्तीर्थैर्भ्रान्तिर्नाम कदाचन ।\nतपस्तीर्थादिना स्वर्गाः प्राप्यन्ते न तु मुक्तता ॥२६॥\nभ्रांतिः शाम्यति शास्त्रार्थात्सम्यग्बुद्ध्यावलोकितात् ।\nआत्मज्ञानमयान्मोक्षोपायादेवेह नान्यतः ॥२७॥\nआलोककारिणात्यर्थं शास्त्रार्थेनैव शाम्यति ।\nअमलेनाखिला भ्रान्तिः प्रकाशेनैव तामसी ॥२८॥\nसर्गसंहारसंस्थानां भासो भान्ति चिदम्बरे ।\nस्पन्दनानीव मरुति द्रवत्वानीव वारिणि ॥२९॥\nद्रव्यस्य हृद्येव चमत्कृतिर्निजा\nनभस्वतः स्पन्द इवानिशं यथा ।\nयथा स्थिता सृष्टिरियं तथास्तिता\nलयं नभस्यन्तरनन्यरूपिणी ॥३०॥"
  },
  {
    "text": "इत्यार्षे श्रीवासिष्ठमहारामायणे वा० दे० मो० नि० उ० ब्रह्मगीतासु निर्वाणोपदेशो नाम चतुःसप्तत्यधिकशततमः सर्गः ॥१७४॥"
  }
]
[
  {
    "text": "भुशुण्ड उवाच ।\nकथयत्येवमप्येवं स विद्याधरनायकः ।\nआसीत्संशान्तसंवित्तिः समाधिपरिणामवान् ॥१॥\nप्रबोध्यमानोऽपि मया भूयोभूयस्ततस्ततः ।\nन पपात पुरोदृश्ये परं निर्वाणमागतः ॥२॥\nस प्राप परम स्थानं तावन्मात्रप्रबोधवान् ।\nकेनचिन्नाधिकेनाङ्ग यत्नेनातिशयैषिणा ॥३॥\nअत उक्तं मया राम यदि शुद्धे हि चेतसि ।\nउपदेशः प्रसरति तैलबिन्दुरिवाम्भसि। ॥४॥\nनाहमित्यस्ति ते नान्तर्मैनं भावय शान्तये ।\nएतावदुपदेशोक्तिः परमा नेतरास्ति हि ॥५॥\nएषैवाभव्यमनसि पतिता प्रविलीयते ।\nउत्ताने मसृणादर्शे मुक्ताफलमिवामलम् ॥६॥\nभव्ये तु शान्तमनसि लगत्यभ्येत्यविच्युतिम् ।\nप्रविश्यान्तर्विचाराख्यामर्चिरर्कमणौ यथा ॥७॥\nअहंभावनमेवोच्चैर्बीजं दुःखाख्यशाल्मलेः ।\nममेदं तद्वदादीति शाखाप्रसरकारणम् ॥८॥\nअहमादौ ममेत्यन्तस्तत इच्छा प्रवर्तते ।\nइदमर्थशतानर्थकारिणी भवभारिणी ॥९॥\nएवंविधा मुनिश्रेष्ठ मूढा अपि चिरायुषः ।\nभवन्त्यनियमो ह्यङ्ग दीर्घायुष्यस्य कारणम् ॥१०\nअन्तःशुद्धमनस्का ये सुचिरायाभयप्रदम् ।\nमनागप्युपदिष्टास्ते प्राप्नुवन्ति परं पदम् ॥११॥\nश्रीवसिष्ठ उवाच ।\nमेरुमूर्धनि मामेवमुक्त्वा स विहगाधिपः ।\nतूष्णीं बभूव मुक्तात्मा ऋष्यमूक इवाम्बुदः ॥१२॥\nअहमापृच्छ्य तं सिद्धं विद्याधरमथो पुनः ।\nप्राप्त आत्मास्पदं राम मुनिमण्डलमण्डितम् ॥१३॥\nएतत्तवाद्य कथितं बलिभुक्कथोक्तं\nविद्याधरोपशमनं लघुबोधनोत्थम् ।\nअस्मिन्भुशुण्डविहगेन्द्रसमागमे मे\nचैकादशेह हि गतानि महायुगानि ॥१४॥"
  },
  {
    "text": "इत्यार्षे श्रीवासिष्ठमहारामायणे वा० दे० मो० निर्वाणप्रकरणे उ० विद्याधरोपाख्याने विद्याधरनिर्वाणं नाम षोडशः सर्गः ॥१६॥"
  }
]
[
  {
    "text": "भुशुण्ड उवाच ।\nयत्राहंत्वं जगत्तत्र पूर्वमागत्य तिष्ठति ।\nपराण्वन्तरपीन्द्रस्य त्रसरेणूदरे यथा ॥१॥\nभ्रमस्य जागतस्यास्य जातस्याकाशवर्णवत् ।\nअहंभावोऽभिमन्तात्मा मूलमाद्यमुदाहृतम् ॥२॥\nवासनारससंसिक्तादहंबीजकणादयम् ।\nब्रह्माद्रौ व्योमविपिने जायते त्रिजगद्द्रुमः ॥३॥\nतारकापुष्पनिकरो विलीनाचलपल्लवः ।\nसरित्सारशिरापूरो वासनासारतत्फलः ॥४॥\nअहंत्वसलिलस्येदं जगत्स्पन्द उदाहृतः ।\nचिञ्चमत्करणस्वादुर्वासनाविसरद्रवः ॥५॥\nतारकासीकरासारो नभोनन्तनिखातवान् ।\nभावाभावमहावर्तो नानागिरितरङ्गकः ॥६॥\nत्रिलोकीविलिखल्लेखो विलोलालोकफेनिलः ।\nब्रह्माण्डबुद्बुदोद्भेदः कवाटापीडपीवरः ॥७॥\nभूपीठदृढडिण्डीरपिण्डश्चिद्धनमद्गुमान् ।\nचित्राजवं जवीभावमज्जनोन्मज्जनात्मकः ॥८॥\nजरामरणमोहादिवीचीचयचमत्कृतिः ।\nउत्पन्नध्वंसिदेहादिबिन्दुवृन्दैकबन्धुरः ॥९॥\nअहंत्वपवनस्पन्दो जगदित्यवगम्यताम् ।\nअहंत्वपद्मसौगन्ध्यं जगदित्यवबुध्यताम् ॥१०॥\nनाहंत्वजगती भिन्ने पवनस्पन्दवत्सदा ।\nपयो द्रवत्वमिव च वह्निरौष्ण्यमिवापि च ॥११॥\nजगदस्त्यहमर्थेऽन्तरहमस्ति जगद्धृदि ।\nअन्योन्यभाविनी त्वेते आधाराधेयवत्स्थिते ॥१२॥\nजगद्बीजमहंत्वं यो मार्ष्टि वोधादवेदनात् ।\nअलं चित्रं जलेनेव तेन धौतं जगन्मलम् ॥१३॥\nअर्हत्वं नाम तत्किंचिद्विद्याधर न विद्यते ।\nअकारणमवस्तुत्वाच्छशशृङ्गमिवोदितम् ॥१४॥\nब्रह्मण्यतिततेऽनन्ते संकल्पोल्लेखवर्जिते ।\nअहंत्वकारणाभावान्न कदाचन सन्मयम् ॥१५॥\nअवस्तुन्येति सर्गादौ न संभवति कारणम् ।\nअतोऽहंत्वादि नास्त्वेववन्ध्यासुत इव क्वचित् ॥१६॥\nतदभावाज्जगन्नास्ति चित्त्वं जगदभावतः ।\nशिष्टं निर्वाणमेवातः शान्तमास्स्व यथासुखम् ॥१७॥\nअभावादुपपत्तिस्थादेवं जगदहंत्वयोः ।\nरूपालोकमनस्काराः शान्तास्तव न चेतरत् ॥१८॥\nयन्नास्ति तत्तु नास्त्येव शेषं शान्तमसि धुवम् ।\nसंप्रबुद्धोऽसि मा भूयो निर्मलां भ्रान्तिमाहर ॥१९॥\nव्यपगतकलनाकलङ्कशुद्धः\nशिवमसि शान्तमसीश्वरोऽसि नित्यः ।\nस्वमपि भवति पर्वतोपमानं\nजगदपि वा परमाणुरूपमेव ॥२०॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मो० निर्वाणप्रकरणे उत्तरार्धे वि० विद्याधरनिर्वाणं नाम पञ्चदशः सर्गः ॥१५॥"
  }
]
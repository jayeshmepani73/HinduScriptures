[
  {
    "text": "श्रीराम उवाच ।\nनैष्कर्म्यात्कल्पनात्यागात्तनुः पतति देहिनः ।\nकथमेतदतो ब्रह्मन्संभवत्याशु जीवतः ॥१॥\nश्रीवसिष्ठ उवाच ।\nजीवतः कल्पनात्यागो युज्यते न त्वजीवतः ।\nरूपमस्य यथातत्त्वं श्रृणु श्रवणभूषणम् ॥२॥\nअहंभावनमेवाहुः कल्पनं कल्पनाविदः ।\nनभोर्थभावनं तस्य संकल्पत्याग उच्यते ॥३॥\nपदार्थरसमेवाहुः कल्पनं कल्पनाविदः ।\nनभोर्थभावनं तस्य संकल्पत्याग उच्यते ॥४॥\nइदं वस्त्विति संवेगमाहुः कल्पनमुत्तमाः ।\nनभोर्थभावनं तस्य संकल्पत्याग उच्यते। ॥५॥\nस्मरणं विद्धि संकल्पं शिवमस्मरणं विदुः ।\nतच्च प्रागनुभूतं च नानुभूतं च भाव्यते ॥६॥\nअनुभूतां नानुभूतां स्मृतिं विस्मृत्य काष्ठवत् ।\nसर्वमेवाशु विस्मृत्य गूढस्तिष्ठ महामते ॥७॥\nसर्वास्मरणमात्रात्मा तिष्ठायातेषु कर्मसु ।\nअर्धसुप्तशिशुस्पन्द इवाभ्यस्तोपपत्तिषु ॥८॥\nनिःसंकल्पप्रवाहेण चक्रं प्रस्पन्दते यथा ।\nस्पन्दस्वकर्मस्वनघप्राक्संस्कारवशात्तथा ॥९॥\nअविद्यमानचित्तस्त्वं सत्त्वसंस्कारमागतः ।\nप्रवाहपतितेष्वेव स्पन्दस्व स्वेषु कर्मसु ॥१०॥\nऊर्ध्वबाहुर्विरौम्येष न च कश्चिच्छृणोति मे ।\nअसंकल्पः परं श्रेयः स किमन्तर्न भाव्यते ॥११॥\nअहो मोहस्य माहात्म्यं यदयं सर्वदुःखहा ।\nचिन्तामणिर्विचाराख्यो हृत्स्थोऽपि त्यज्यते जनैः ॥१२॥\nअवेदनमसंकल्पस्तन्मयेनैव भूयताम् ।\nएतावत्परमं श्रेयः स्वयमेवानुभूयताम् ॥१३॥\nकिल तूष्णीं स्थितेनैव तत्पदं प्राप्यते परम् ।\nपरमं यत्र साम्राज्यमपि राम तृणायते ॥१४॥\nगम्यदेशैकनिष्ठस्य यथा पान्थस्य पादयोः ।\nस्पन्दो विगतसंकल्पस्तथा स्पन्दस्व कर्मसु ॥१५॥\nसर्वकर्मफलाभोगमलं विस्मृत्य सुप्तवत् ।\nप्रवाहपतिते कार्ये स्पन्दस्व गतवेदनम् ॥१६॥\nस्पन्दस्वाकृतसंकल्पं सुखदुःखान्यभावयन् ।\nप्रवाहपतिते कार्ये चेष्टितोन्मुक्तशष्पवत् ॥१७॥\nरसभावनमन्तस्ते मालं भवतु कर्मसु ।\nदारुयन्त्रमयस्येव परार्थमिव कुर्वतः ॥१८॥\nनीरसा एव ते सन्तु समस्तेन्द्रियसंविदः ।\nआकारमात्रसंलक्ष्या हेमन्तर्तौ लता इव ॥१९॥\nबोधार्कपीतरसया स्पन्दन् षड्वर्गसत्तया ।\nयन्त्रस्पन्दोपमस्तिष्ठ वल्ल्येव शिशिरे द्रुमः ॥२०॥\nचिदान्तररसान्येव प्रवृत्तान्यपि धारय ।\nस्वयत्नेनेन्द्रियाण्याशु हेमन्तर्तुस्तरूनिव ॥२१॥\nसरसेन्द्रियवृत्तेस्ते कुर्वतोऽकुर्वतस्तथा ।\nसंसारानर्थसार्थोऽयं न कदाचन शाम्यति ॥२२॥\nनिःसंकल्पमरुज्ज्वालायन्त्राम्बुस्पन्दवद्यदि ।\nस्पन्दसे तदनन्ताय श्रेयसे परिकल्पसे ॥२३॥\nएतदेव परं धैर्यं जन्मज्वरनिवारणम् ।\nयदवासनमभ्यस्ता निजकर्मसु कर्तृता ॥२४॥\nअवासनमसंकल्पं यथाप्राप्तानुवृत्तिमान् ।\nशनैश्चक्रभ्रमाभोग इव स्पन्दस्व कर्मसु ॥२५॥\nमा कर्मफलबुद्धिर्भूर्मा ते सङ्गोऽस्त्वकर्मणि ।\nउभयं वा त्यजैतत्त्वमुभयं वा समाश्रय ॥२६॥\nबहुनात्र किमुक्तेन संक्षेपादिदमुच्यते ।\nसंकल्पनं मनोबन्धस्तदभावो विमुक्तता ॥२७॥\nनेह कार्यं न वाऽकार्यमस्ति किंचिन्न कुत्रचित् ।\nसर्वं शिवमजं शान्तमनन्तं प्राग्वदास्यताम् ॥२८॥\nपश्यन्कर्मण्यकर्मत्वमकर्मणि च कर्मताम् ।\nयथाभूतार्थचिद्रूपः शान्तमास्व यथासुखम् ॥२९॥\nअवेदनं विदुर्योगं चित्तक्षयमकृत्रिमम् ।\nअत्यन्तं तन्मयो भूत्वा तथा तिष्ठ यथासि भोः ॥३०॥\nसमे शान्ते शिवे सूक्ष्मे द्वैतैक्यपरिवर्जिते ।\nततेऽनन्ते परे शुद्धे किं केन किल खिद्यते ॥३१॥\nनोदेतु त्वयि संकल्पो मरुभूमाविवाङ्कुरः ।\nइच्छा नोदेतु भवति लतिकेवोपलोदरे ॥३२॥\nअवेदनस्य शान्तस्य जीवतो वाप्यजीवतः ।\nनेह किंचित्कृतेनार्थो नाकृतेनापि कश्चन ॥३३॥\nयत्कर्माकर्म शान्तेऽन्तः शाश्वताभेदरूपिणि ।\nन कर्मणि च कर्माणि न कर्तर्यपि कर्तृता ॥३४॥\nअहंममेति संविदन्न दुःखतो विमुच्यसे ।\nअसंविदन्विमुच्यसे यदीप्सितं तदाचर ॥३५॥\nअहं ममेति नास्त्यलं यदस्ति तच्छिवं परम् ।\nपरात्परं त्विदं शिवादशब्दमर्थरूपकम् ॥३६॥\nयद्दृश्यते जगदिदं खलु किंचिदेत-\nद्हेम्नोऽङ्गदत्वमिव भाति न विद्यमानम् ।\nअस्य क्षयं विदुरवेदनमेव पश्चा-\nत्सत्यं तदेव परमार्थमथावशिष्टम् ॥३७॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मो० निर्वाणप्रकरणे उत्तरार्धे इच्छादिचिकित्सायोगोपदेशो नाम प्रथमः सर्गः ॥१॥"
  }
]
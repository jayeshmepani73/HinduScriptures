[
  {
    "text": "श्रीवसिष्ठ उवाच ।\nज्ञानिनैव सदा भाव्यं राम न ज्ञानबन्धुना ।\nअज्ञातारं वरं मन्ये न पुनर्ज्ञानबन्धुताम् ॥१॥\nश्रीराम उवाच ।\nकिमुच्यते ज्ञानबन्धुर्ज्ञानी चैव किमुच्यते ।\nकिं फलं ज्ञानबन्धुत्वे ज्ञानित्वेऽपि च किं फलम् ॥२॥\nश्रीवसिष्ठ उवाच ।\nव्याचष्टे यः पठति च शास्त्रं भोगाय शिल्पिवत् ।\nयतते न त्वनुष्ठाने ज्ञानबन्धुः स उच्यते ॥३॥\nकर्मस्पन्देषु नो बोधः फलितो यस्य दृश्यते ।\nबोधशिल्पोपजीवित्वाज्ज्ञानबन्धुः स उच्यते ॥४॥\nवसनाशनमात्रेण तुष्टाः शास्त्रफलानि ये ।\nजानन्ति ज्ञानबन्धूंस्तान्विद्याच्छास्त्रार्थशिल्पिनः ॥५॥\nप्रवृत्तिलक्षणे धर्मे वर्तते यः श्रुतोचिते ।\nअदूरवर्तिज्ञानत्वाज्ज्ञानबन्धुः स उच्यते ॥६॥\nआत्मज्ञानं विदुर्ज्ञानं ज्ञानान्यन्यानि यानि तु ।\nतानि ज्ञानावभासानि सारस्याऽनवबोधनात् ॥७॥\nआत्मज्ञानमनासाद्य ज्ञानान्तरलवेन ये ।\nसंतुष्टाः कष्टचेष्टं ते ते स्मृता ज्ञानबन्धवः ॥८॥\nज्ञानादितज्ज्ञेयविकाशशान्त्या\nविना न संतुष्टधियेह भाव्यम् ।\nत्वं ज्ञानबन्धुत्वमुपेत्य राम\nरमस्व मा भोगभवामयेषु ॥९॥\nअत्राहारार्थं कर्म कुर्यादनिन्द्यं\nकुर्यादाहारं प्राणसंधारणार्थम् ।\nप्राणाः संधार्यास्तत्त्वजिज्ञासनार्थं\nतत्त्वं जिज्ञास्यं येन भूयो न दुःखम् ॥१०॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मो० निर्वाणप्रकरणे उत्तरार्धे ज्ञानविचारो नामैकविंशः सर्गः ॥२१॥"
  }
]
[
  {
    "text": "मुनिरुवाच ।\nतत्र दंदह्यमानोऽपि नाभवं दुःखभागहम् ।\nस्वप्ने स्वप्नोऽयमित्येष जानन्नग्नावपि च्युतः ॥१॥\nज्वालाजालनवोड्डीतिमण्डलैरखिलैर्नभः ।\nअलातचक्रवच्चारु केवलं भ्रान्तवानहम् ॥२॥\nतं दवाग्निमहं यावत्तत्त्ववित्त्यादखिन्नधीः ।\nविचारयाम्यखिन्नात्मा मारुतस्तावदाययौ ॥३॥\nसीत्कारमतिगम्भीरं दधन्मेघरवोपमम् ।\nजगत्पदार्थैरावृत्तैरुह्यमानैः परावृतः ॥४॥\nबृहद्भिर्घुंघुमावेगैर्वने द्विगुणिताम्बुदः ।\nसूर्यैरावृत्तिभिर्व्यूढैर्विमिश्रालातचक्रकः ॥५॥\nज्वालासंध्याभ्रनिवहैर्वृहदग्निनदीशतः ।\nशैलद्विगुणभूखण्डदानवामरपत्तनः ॥६॥\nभूतैर्द्विगुणपात्रौघो भ्रान्तैरम्बरकुक्षिषु ।\nदग्धादग्धाभिरप्यर्धदग्धाभिरितरेतरम् ॥७॥\nपतन्तीभिः सुरस्त्रीभिर्द्विगुणाग्निशिखालवः ।\nपतदङ्गारधारौघकणसीकरदन्तुरः ॥८॥\nअलातविद्युतो धुन्वन्पूताङ्गारोग्रमण्डलीः ।\nधूमान्धकारैः स्थगयन्म्लानमूर्ध्वदिशोमुखम् ॥९॥\nभूमेर्व्योम्नो दिङ्मुखेभ्यः समन्ता-\nज्ज्वालासंध्यावारिदा निर्गतास्ते ।\nयैस्तैर्ज्वालाशैलसंपिण्डमात्रं\nसव्योमौकाः संस्थिता सप्तलोकी ॥१०॥\nक्वापि प्रोत्फालकीर्णानलकणकपिलप्रोल्लसन्मूर्ध-\nजालिः\nक्वापि प्रोड्डीनकुड्यः कटुरटनपटुर्भस्मसंपिण्डपाण्डुः ।\nक्वापि ज्वालापटालीं परिदधदभितः संपतन्तीं\nगृहीतां\nरौद्रः कर्तुं प्रवृत्तो हर इव स तदा मारुतो\nनृत्यलीलाः ॥११॥"
  },
  {
    "text": "इत्यार्षे श्रीवासि० वाल्मी० दे० मो० नि० उ० अ० वि० श० कल्पान्तवर्णनं नामैकचत्वारिशदधिकशततमः सर्गः ॥१४१॥"
  }
]
[
  {
    "text": "अग्निरुवाच ।\nइत्याकर्ण्याथ स व्याधस्तदा तस्मिन्वनान्तरे ।\nआसीच्चित्रकृताकार इव विस्मयमन्थरः ॥१॥\nन विशश्राम चेतोऽस्य स्वाभ्यासेन विना पदे ।\nआसीदुद्भ्रान्त इव स प्रोह्यमान इवार्णवे ॥२॥\nआरूढ इव वा चक्रे चक्रेण तपसा हृतः ।\nनक्रेणेव समाक्रान्तः पराक्रमविवर्जितः ॥३॥\nकिमेतत्स्यादुतान्यत्स्यान्निर्वाणमिति संशयात् ।\nनाध्यगच्छदसौ शान्तिं मूर्खो यौवनवानिव ॥४॥\nअविद्याकृतमेवेदं दृश्यमित्येव चिन्तयन् ।\nअविद्या जगदित्येषा नायाति निपुणं हृदि ॥५॥\nकियदन्तमिदं दृश्यं स्यात्पश्याम्येतदादितः ।\nदूरतोर्ध्वप्रमाणेन तपोलब्धशरीरकः ॥६॥\nभावाभावात्मनो नित्यमस्यान्ते स्थीयते सुखम् ।\nतस्मादाकाशमप्यस्ति यत्र नो तत्र याम्यहम् ॥७॥\nइति निर्णीय हृदये मूर्ख एव बभूव सः ।\nगतं तादृशमप्युक्तं विनाभ्यासेन भस्मनि ॥८॥\nततस्ततः प्रभृत्येव तेनैव मुनिभिः सह ।\nलुब्धकत्वं परित्यज्य तपश्चरितुमुद्यतः ॥९॥\nतस्मिञ्जगति तैर्भावैस्तैः समं निवसन्सदा ।\nबहून्यब्दसहस्राणि चकार सुमहत्तपः ॥१०॥\nतपः कुर्वन्कदाचित्स पुनः पप्रच्छ तं मुनिम् ।\nकदा स्यादात्मविश्रान्तिर्ममेत्याह मुनिस्ततः ॥११॥\nमुनिरुवाच ।\nज्ञानं तदुपदिष्टं ते जीर्णदार्वल्पकाग्निवत् ।\nसंस्थितं हृदये किंतु दाह्यमाक्रम्य नोचितम् ॥१२॥\nनाभ्यासेन विना ज्ञाने शिवे विश्रान्तवानसि ।\nअभ्यासेन तु कालेन भृशं विश्रान्तिमेष्यसि ॥१३॥\nभविष्यदिदमात्मीयमथाकर्णय निर्णयम् ।\nमम वर्णयतः कर्णभूषणं भूतलाद्भुतम् ॥१४॥\nसंस्तुतानवबुद्धात्मा ज्ञानसारतयानया ।\nदोलायमानसंवित्त्वं न मूर्खो न च पण्डितः ॥१५॥\nअविद्यारूपमाभोगि किंप्रमाणमिदं जगत् ।\nस्यादित्यात्मविकल्पेन तपस्त्वं कर्तुमुद्यतः ॥१६॥\nइत्थं तपस्त्वया घोरं कार्यं युगशतं पृथु ।\nपरमेष्ठी ततस्तुष्टस्त्वामुपैष्यति सामरः ॥१७॥\nमार्गयिष्यसि तस्य त्वं वरदस्य वरं वर ।\nइदमुद्दामदौरात्म्यान्निजं संदेहसंशयम् ॥१८॥\nदेवायं दृश्यरूपेऽस्मिन्दृष्टेऽविद्याभ्रमे सति ।\nक्वचिदादर्शवन्नास्ति प्रतिबिम्बमलोज्झितः ॥१९॥\nचिद्व्योमदर्पणस्यास्य परमाण्वाकृतेरपि ।\nअन्तस्थस्यैव वा यत्र तत्रेदं प्रतिबिम्बति ॥२०॥\nतस्मात्कियदनन्तं स्यादिदं दृश्यमनर्थकृत् ।\nतस्य पारे कियद्वा स्यादाकाशं दृश्यमेव तत् ॥२१॥\nएवमर्थमहं ज्ञातुमिमं संप्रार्थये वरम् ।\nश्रृणु देवेश्वराविघ्नं तथैवाशु प्रयच्छ मे ॥२२॥\nइयं स्वच्छन्दमृत्युर्मे नीरोगाऽस्तु तनुश्चिरम् ।\nगारुडेन च वेगेन संयुता व्योमगामिनी ॥२३॥\nप्रतिनाडीकमेषा तु वृद्धिं गच्छतु योजनम् ।\nक्रमेण जगतो बाह्ये भवत्वाकाशरूपिणी ॥२४॥\nसाकाशस्यास्य दृश्यस्य लभेय परमेश्वर ।\nअन्तमित्थमनन्तस्य परमोऽस्त्विति मे वरः ॥२५॥\nइति साधो त्वया प्रोक्ते देवदेवो वरं प्रभुः ।\nएवमस्तु तवेत्युक्त्वा यास्यत्यन्तर्धिमीश्वरः ॥२६॥\nगते तस्मिन्महादेवे देवैः सह दिवस्पतौ ।\nतपसा ते कृशो देहश्चन्द्रकान्तिर्भविष्यति ॥२७॥\nमामापृच्छन्नमस्कृत्य तस्मिन्नेव क्षणे ततः ।\nप्लुतिमेष्यति स व्योम्नि चित्तस्थार्थदिदृक्षया ॥२८॥\nद्वितीय इव शीतांशुर्द्वितीय इव भास्करः ।\nद्वितीय इव वौर्वाग्निश्चन्द्रार्कस्पर्धयोत्थितः ॥२९॥\nततो गरुडवेगेन दृश्यस्य नभसस्तथा ।\nअन्तं प्राप्तुं वहन्वेगाज्जगतः सरितामिव ॥३०॥\nजगतोन्ते ततोऽजस्रं ततो वर्धिष्यते वपुः ।\nकल्पान्तमत्तार्णववन्निष्पाराम्बरपूरणम् ॥३१॥\nद्रक्ष्यस्यथ महाव्योन्नि वर्धमानो बृहद्वपुः ।\nसर्गान्निरर्गलाधारनिरन्तगगनक्रमात् ॥३२॥\nपरमार्थमहाकाशशून्यतावातचक्रकान् ।\nस्वभावद्रवतोद्देशाच्चिदर्णवतरङ्गकान् ॥३३॥\nसंविद्धने यथा स्वप्ने पुराद्या भान्ति खात्मकाः ।\nतथा तदा तवैष्यन्ति सर्गवर्गा निरर्गलाः ॥३४॥\nविस्फुरन्ति महाव्योम्नि पर्णौघाः क्षुभितानिलैः ।\nतथा सर्गाननन्तांस्त्वं द्रक्ष्यस्यक्षीणनिश्चयः ॥३५॥\nसभासत्येक्षणरुचां यथा जालं सदप्यसत् ।\nजगदात्म तथाकाशसंविदां खे सदप्यसत् ॥३६॥\nसर्वोर्वीजनदृष्टानां लग्नानामिन्दुमण्डले ।\nयादृग्जालं जगत्तादृक्स्थितेऽनन्यत्वमात्मनः ॥३७॥\nपुनः सर्गः पुनर्व्योम पुनः सर्गः पुनर्नभः ।\nइत्येवं पश्यतस्तेऽत्र दीर्घकालः प्रयास्यति ॥३८॥\nअथ दीर्घेण कालेन प्रस्फुरन्सर्गपर्णके ।\nउद्वेगमेष्यसि व्योम्नि महामहिमनि स्वयम् ॥३९॥\nउद्वेगमेष्यसि ततस्तपसोऽनुभवत्फलम् ।\nनिर्देक्ष्यसि तदा देहमनन्ताम्बरपूरकम् ॥४०॥\nकिमिदं कुशरीरं मे भारभूतमिव स्थितम् ।\nमेर्वादिभूभृतां लक्षमपि यस्मिंस्तृणायते ॥४१॥\nदेहो ममाप्रमाणोऽयं व्याप्तं व्योम मयाखिलम् ।\nपूरयामि खमद्यापि भावि नैवोपगम्यते ॥४२॥\nअविद्या बत घोरेयमनन्ता च प्रमीयते ।\nमीयते न च केनापि ब्रह्मज्ञानं समं विना ॥४३॥\nतमिमं संत्यजाम्येव देहमाविवृतान्तरम् ।\nनानेन किंचिदाप्नोमि साधुसच्छास्त्रसंगमम् ॥४४॥\nअनन्तापारपर्यन्तं निरालम्बाम्बरास्पदम् ।\nकिं नामेदं शरीरं मे सुदुष्प्रापार्थसंगमम् ॥४५॥\nइति संचिन्त्य तं देहं धारणां प्राणरेचनीम् ।\nकृत्वा त्यक्ष्यसि संभुक्तात्फलाच्छुष्कं यथा खगः ॥४६॥\nकृत्वा देहपरित्यागं जीवः प्राणसमन्वितः ।\nव्योम्नि स्थास्यति ते तस्मिन्वातात्सूक्ष्मोऽपि वातवत् ।\nछिन्नपक्षो महामेरुरिव देहः पतिष्यति ।\nतत्र भूलोकशैलादि सर्वं चूर्णीकरिष्यति ॥४८॥\nशुष्का भगवती देहं तत्तदा भक्षयिष्यति ।\nसमातृमण्डला तेन निर्दोषा भूर्भविष्यति ॥४९॥\nइत्यात्मोदन्तमखिलं श्रुतवानसि सुव्रत ।\nतपस्तालीवने कृत्वा यथेच्छसि तथा कुरु ॥५०॥\nव्याध उवाच ।\nअहो नु भगवन्दुःखं परिभोक्तव्यमक्षयम् ।\nमया व्यर्थमनर्थाय यदर्थेन दुरर्थितम् ॥५१॥\nविद्यते किं विभो काचिद्युक्तिः सैषा स्थितिर्वर ।\nअन्यथा भवितव्योऽर्थो यदि नास्ति तदुच्यताम् ॥५२॥\nमुनिरुवाच ।\nअवश्यंभवितव्योऽर्थो न कदाचन केनचित् ।\nविधातुमन्यथा शक्यस्तन्न क्षरति यत्नतः ॥५३॥\nवामावामशिरःपादविपर्ययविधौ यथा ।\nपुंसो न विद्यते शक्तिस्तथा भाव्यन्यथास्थितौ ॥५४॥\nज्योतिःशास्त्रार्थविज्ञानैरिह भाव्यर्थवेदनम् ।\nभवत्यन्यदपूर्वं तु न किंचन कदाचन ॥५५॥\nजयन्ति कर्माणि हि वेदनानि\nयैः प्राकृतैरद्यतनान्युपेत्य ।\nशरीरदाहैरपि निर्विकारसंविन्नयैर्ब्रह्मतयैव सुप्तम् ॥५६॥"
  },
  {
    "text": "इत्यार्षे श्रीवासिष्ठमहा० वा० दे० मो० नि० उ० अ० वि० श० भाविसंपत्तिवर्णनं नाम पञ्चपञ्चाशदधिकशततमः सर्गः ॥१५५॥"
  }
]
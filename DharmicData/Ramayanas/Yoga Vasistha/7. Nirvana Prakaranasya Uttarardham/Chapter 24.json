[
  {
    "text": "श्रीवसिष्ठ उवाच ।\nममेत्युक्तवतो मङ्किर्विनिपत्य स पादयोः ।\nउवाचानन्दपूर्णाक्षमिदं मार्गे वहन्वचः ॥१॥\nमङ्किरुवाच ।\nभगवन्भूरिशो भ्रान्ता दिशो दश दृशो यथा ।\nमया न तु पुनः साधुर्लब्धः संशयनाशकृत् ॥२॥\nसमस्तदेहसाराणां सारस्याद्य फलं मया ।\nखिन्नोस्मि भगवन्पश्यन्दशाः संसारदोषदाः ॥३॥\nपुनर्जातं पुनर्नष्टं सुखदुःखभ्रमः सदा ।\nअवश्यंभाविपर्यन्तदुःखत्वात्सकलान्यपि ॥४॥\nसुखान्येवातिदुःखानि वरं दुःखान्यतो मुने ।\nदृढदुःखवदन्तत्वाद्दुःखयन्ति सुखानि माम् ॥५॥\nतथा राम यथा दुःखमेव मे सुखतां गतम् ।\nवयोदशनलोमान्त्रैः सह जर्जरतां गतम् ॥६॥\nउच्चैःपदे पातपरा बुद्धिर्नाध्यवसायिनी ।\nसुप्रवालं कुसंकल्पाद्गहनं न प्रकाशते ॥७॥\nमनः पिप्पलपल्यूलैरिव कुग्रामकोटरम् ।\nवासनाङ्गवहैर्गृध्रैर्नित्यं पापीयसी स्थितिः ॥८॥\nकण्टकद्रुमवल्लीव करालकुटिला मतिः ।\nआयुरायासशालिन्या यामिन्येव तमोन्धया ॥९॥\nअक्षीवानागतालोकं क्षीणं संततचिन्तया ।\nन किंचिद्रसमादत्ते नष्टैवापि न नश्यति ॥१०॥\nन पुष्पिता न फलिता तृष्णा शुष्कलतेव नः ।\nकर्म कर्मणि निर्मग्नं वासनाख्यमकर्मणे ॥११॥\nजीवितं च जने जीर्णं नैवोत्तीर्णो भवार्णवः ।\nदिनानुदिनमुच्छूना भोगाशा भयदायिनी ॥१२॥\nपूर्णापूर्णात्मनि क्षीणाः श्वभ्रकण्टकवृक्षवत् ।\nचिन्ताज्वरविकारिण्यो लक्ष्म्याः खलु महापदः ॥१३॥\nसंपन्नमक्षतं सापि विप्रलम्भेन जृम्भते ।\nअन्तः स्फुरितरत्नेहं भास्वरं वान्धकोटरम् ॥१४॥\nकल्लोलकलिलं शून्यं चेतः शुष्काब्धिदुर्भगम् ।\nमामिन्द्रियार्थैकपरं न स्पृशन्ति विवेकिनः ॥१५॥\nसकण्टकममेध्यस्थं श्लेष्मातकमिव द्रुमम् ।\nअसदेव महारम्भं चलदर्जुनवातवत् ॥१६॥\nमनो मरणमप्राप्तं शून्यं दुःखाय वल्गति ।\nशास्त्रसज्जनसंपर्कचन्द्रतारकधारिणी ॥१७॥\nअहंभावोल्लसद्यक्षा क्षीणा नाज्ञानयामिनी ।\nअज्ञानध्वान्तमत्तेभसिंहः कर्मतृणानलः ॥१८॥\nउदितो न विकारार्को वासनारजनीक्षयः ।\nअवस्तु वस्तुवद्बुद्धं मत्तश्चित्तमतंगजः ॥१९॥\nइन्द्रियाणि निकृन्तन्ति न जाने किं भविष्यति ।\nशास्त्रदृष्टिरपि प्राज्ञैर्नाश्रिता तरणाय या ॥२०॥\nसाप्यदृष्टिरिवान्ध्याय वासनावेशकारिणी ।\nतदेवमतिसंमोहे यत्कार्यमिह दारुणे ।\nउदर्कश्रेयसे तात तन्मे कथय पृच्छते ॥२१॥\nशाम्यन्ति मोहमिहिकाः शरदीव साधौ\nप्राप्ते भवन्ति विमलाश्च तथाखिलाशाः ।\nसत्येति वाग्भवतु साधुजनोपगीता\nमद्बोधनेन भवता भवशान्तिदेन ॥२२॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मो० निर्वाणप्रकरणे उत्तरार्धे मङ्क्यु० मङ्किवैराग्यं नाम चतुर्विंशः सर्गः ॥२४॥"
  }
]
[
  {
    "text": "श्रीवसिष्ठ उवाच ।\nअहंतैव पराऽविद्या निर्वाणपदरोधिनी ।\nतयैवान्विष्यते मूढैस्तदित्युन्मत्तचेष्टितम् ॥१॥\nअहंतैवालमज्ञानादज्ञत्वस्य निदर्शनम् ।\nन हि तज्ज्ञस्य शान्तस्य ममाहमिति विद्यते ॥२॥\nअहंतामलमुत्सृज्य निर्वाणः खमिवामलः ।\nसदेहमपदेहं वा ज्ञस्तिष्ठति गतज्वरः ॥३॥\nन तथा शरदाकाशं न तथा स्तिमितोऽर्णवः ।\nपूर्णेन्दुमध्यं न तथा यथा ज्ञः परिराजते ॥४॥\nचित्रसंगरयुद्धस्य सैन्यस्याक्षुब्धता यथा ।\nतथैव समता ज्ञस्य व्यवहारवतोपि च ॥५॥\nनिर्वाणैकतया ज्ञस्य वासनैव न वासना ।\nलेखादामोपमा त्वब्धेरूर्म्यादि न जलेतरत् ॥६॥\nतरत्तरङ्गो जलधिर्जलमेव यथाखिलम् ।\nदृश्योच्छूनमपि ब्रह्म तथा ब्रह्मैव नेतरत् ॥७॥\nअन्तरस्तंगतोऽक्षुब्धो बहिरस्तंगतः शमी ।\nविद्यते चोदितो यस्य स मुक्त इति कथ्यते ॥८॥\nअहंत्वसर्गरूपेण संवित्संविन्मये परे ।\nस्फुरत्यम्भोम्भसीवातो नानातेयं किमात्मिका ॥९॥\nधूमस्य स्फुरतो व्योम्नि यथा गजरथादयः ।\nव्यूहा धूमान्न ते भिन्नास्तथा सर्गाः परे पदे ॥१०॥\nसंविद्भ्रान्तिविचारेण भ्रान्त्यलाभविलासिनः ।\nविजयध्वं विषादं माऽऽगता ज्ञास्तज्ज्ञता हि वः ॥११॥\nअङ्कुरोऽनुभवत्यन्तर्वृक्षपत्रफलं यथा ।\nतथा जगदहंत्वे ज्ञः स्वात्मा स्वात्मखमप्यलम् ॥१२॥\nरूपालोकमनःसत्ता ज्वालार्चिष्विव दण्डता ।\nसत्योपि च न सन्त्येता भ्रान्तेश्चित्ताबला इव ॥१३॥\nयथा सुखं यथारम्भं यथा नाशं यथोदयम् ।\nयथा देशं यथा कालमजराः शान्तमास्यताम् ॥१४॥\nइष्टानिष्टोपलम्भेषु शान्तो व्यवहरन्नपि ।\nशववन्नान्यतामन्तर्निर्वाणोऽनुभवत्यलम् ॥१५॥\nअमनोवासनाहंता धत्ते यच्च जगच्चिरम् ।\nजीवतोऽजीवतश्चैव चिज्जीवः स परं पदम् ॥१६॥\nसत्तैव जडवाहेन दुःखभाराय केवलम् ।\nनृणां पाशावबद्धानां पोतकानामिवार्णवे ॥१७॥\nमोक्षसत्ता श्रयति तं नाज्ञानानुभवादिव ।\nमृतेन यत्किल प्राप्यं जीवन्प्राप्नोति तत्कथम् ॥१८॥\nयद्यत्संकल्पयते तत्तत्संकल्पादेव नाशभाक् ।\nन संभवति यत्रैतत्तत्सत्यं पदमक्षयम् ॥१९॥\nनान्यो न चाहमस्मीति भावनान्निर्भयो भव ।\nसत्यं युक्तं भवत्येतद्विषमप्यमृतं यथा ॥२०॥\nजडं देहादि चित्तान्तं विचार्य सकलं वपुः ।\nलभ्यते नाहमस्मीति तस्मान्नास्मीति सत्यता ॥२१॥\nशान्ताशेषविशेषाणामहंतान्ताविचारणात् ।\nकेवलं मुक्ततोदेति न तु किंचिद्विनश्यति ॥२२॥\nभोगत्यागविचारात्मपौरुषान्नान्यदत्र हि ।\nउपयुज्यत इत्यज्ञाः स्वात्मैवाशु प्रणम्यताम् ॥२३॥\nनिर्वासनं मननमेवमुदाहरन्ति\nमोक्षं विना भवति तन्न च जातु बोधात् ।\nसन्नो जगद्भ्रम इतीह परः प्रबोधो\nन प्रत्ययोऽत्र यदतः सुचिराय बन्धः ॥२४॥\nजगदहमसदित्युपेत्य सम्य-\nग्जनधनदारशरीरनिर्व्यपेक्षः ।\nभवति हि स च चेतनस्वरूपः\nपरिमितखं खलु नान्यथास्ति मुक्तिः ॥२५॥"
  },
  {
    "text": "इत्यार्षे श्रीवासिष्ठमहारामायणे वा० दे० मो० निर्वाणप्रकरणे उत्तरार्धे परमार्थोपन्यासयोगो नाम त्रिंशः सर्गः ॥३०॥"
  }
]
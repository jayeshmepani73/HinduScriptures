[
  {
    "text": "श्रीवसिष्ठ उवाच ।\nसार्थकेनात्मशब्देन ख्यातिशब्देन चोज्झिताम् ।\nआत्मख्यातिमिमां विद्धि शिलाजठरनिर्घनाम् ॥१॥\nआदिसर्गात्प्रभृत्येव चिद्व्योमैवेत्थमाततम् ।\nकचत्यात्मनि यत्तस्य बुद्धा तेनैव सर्गता ॥२॥\nन वहन्तीह सरितो नेहोन्मज्जनमज्जने ।\nव्योम व्योम्न्येव चिद्रूपं कचत्येवमनिङ्गितम् ॥३॥\nकचनोक्त्या तु रहितां समग्रेणास्तकल्पनाम् ।\nविनोत्तरपदार्थेन त्वात्मख्यातिमिमां विदुः ॥४॥\nआत्मैवेदं जगत्सर्वं ख्यातिर्यत्र न किंचन ।\nअख्यातो नाम न ख्यात्या कदाचित्ख्यापितः क्वचित् ॥५॥\nख्यातिरख्यातिरित्यत्र वाचोयुक्तिरवास्तवी ।\nकिं तत्र ख्यापनं नाम स्याद्वाप्यख्यापनं च किम् ॥६॥\nअख्यातिरन्यथाख्यातिरसत्ख्यातिरितीतरा ।\nदृश्याश्चिन्मात्ररूपस्य भासश्चित्त्वचमत्कृताः ॥७ ॥\nयथा यथा यदा ये ये चिन्मात्रव्योमभास्वतः ।\nचिदंशवः कचन्त्यच्छास्तदा ते ते तथा तथा ॥८॥\nआत्मख्यातिरसत्ख्यातिरख्यातिः ख्यातिरन्यथा ।\nइत्येताश्चिच्चमत्कृत्या आत्मख्यातेर्विभूतयः ॥९॥\nआत्मख्यातिपदस्यार्थ आत्मख्यातिपदोज्झितः ।\nअनाद्यन्तो निरुल्लेखः सोऽयमेकघनः स्थितः ॥१०॥\nतत्रेदं महदाख्यानं श्रृणु श्रवणभूषणम् ।\nदूषणं द्वैतदृष्टीनां द्योतनं बोधभास्वतः ॥११॥\nअस्ति योजनकोटीनां सहस्राणि प्रमाणतः ।\nआनीलकुड्यकठिना विमला विपुला शिला ॥१२॥\nनसंधिबन्धा निबिडा वज्रसारा विसारिणी ।\nअत्यन्तपुष्टकठिनजठराकाशनिर्मला ॥१३॥\nअसंख्यकल्पनिचयमविनाशा घनाङ्गिका ।\nकान्ताङ्गी निर्मलत्वेन व्योमरूपैव लक्ष्यते ॥१४॥\nजातिस्तु ज्ञायते तस्या विशिष्टा नैव केनचित् ।\nकथं कुत्र कदा चेति न विज्ञाता सदैव सा ॥१५॥\nअन्तस्तस्यास्तु हृदये भूतधातुविवर्जिते ।\nनिबिडानन्तकठिना वज्रसाराऽविनाशिनी ॥१६॥\nलेखामयानि विद्यन्ते स्वाङ्गभूतानि भूरिशः ।\nपद्मजालानि शङ्खाश्च गदाश्चक्रादयस्तथा ॥१७॥\nखं वायुः सलिलं तेजो वसुधेत्यभिधा कृता ।\nनासीत्तत्र स्वलेखानां जीव इत्येव वै तया ॥१८॥\nश्रीराम उवाच ।\nशिलासौ चेतनं तस्याः कुत इत्युच्यतां मम ।\nअचेतना शिला नाम कथं नाम करोति च ॥१९॥\nश्रीवसिष्ठ उवाच ।\nन चेतना न च जडा सा शिला विपुलोज्ज्वला ।\nजातिं जानाति कस्तस्याः कस्तत्रान्यश्च विद्यते ॥२०॥\nश्रीराम उवाच ।\nतस्याः पश्यति ता लेखाः कः कथं जठरस्थिताः ।\nकथं वा केन सा भग्ना कदा नामेति मे वद ॥२१॥\nश्रीवसिष्ठ उवाच ।\nन भेत्तुं युज्यते सोग्रा न च भेत्ता च विद्यते ।\nतथैवापारपर्यन्तदेहिन्यां सर्वमावृतम् ॥२२॥\nलेखामयानि विद्यन्ते तत्रानन्तानि कोटरे ।\nवृक्षपर्वतजालानि नगराणि पुराणि च ॥२३॥\nतत्र लेखामयाः सन्ति देवदानवनामकाः ।\nसूक्ष्मासूक्ष्मा निराकाराः साकारा इव पुत्रिकाः ॥२४॥\nआकाशनाम्नी तत्रास्ति लेखा वैपुल्यशालिनी ।\nउपलेखाश्च सन्त्यस्या मध्ये चन्द्रार्कनामिकाः ॥२५॥\nश्रीराम उवाच ।\nकेन दृष्टा वद ब्रह्मँल्लेखास्तास्तत्र किंविधाः ।\nकथं वा वद दृश्यन्ते निपिण्डोपलकोशगाः ॥२६॥\nश्रीवसिष्ठ उवाच ।\nमया राघव ता दृष्टास्तादृश्यस्तत्र लेखिकाः ।\nतवापीच्छा यदि भवेत्तत्तास्त्वमपि पश्यसि ॥२७॥\nश्रीराम उवाच ।\nतादृशी वज्रसारा सा शिला भंक्तुं न युज्यते ।\nतथापि भवता दृष्टा लेखास्तत्कोशगाः कथम् ॥२८॥\nश्रीवसिष्ठ उवाच ।\nएतस्या जठरे राम लेखाहं जठरे स्थितः ।\nतेन पश्यामि तत्रस्थो लेखाजालं तदक्षतम् ॥२९॥\nकोऽसौ शक्तोऽन्यथा भंक्तुं तां शिलामहमन्तरे ।\nतत्सर्वं दृष्टवांस्तस्या अहं तत्रान्तरस्थितः ॥३०॥\nश्रीराम उवाच ।\nकासौ शिलाथ कश्च त्वं वद मे क्वासि संस्थितः ।\nकिमेतद्वदसि ब्रूहि किमेतद्दृष्टवानसि ॥३१॥\nश्रीवसिष्ठ उवाच ।\nपरमात्ममहासत्ता कथितैषा मया तव ।\nअनयैव वचोभंग्या न त्वेषा विपुला शिला ॥३२॥\nपरमात्ममहासत्ताशिलाया जठरे वयम् ।\nतच्छिलामांसमेवेमे सौषिर्यपरिवर्जिते ॥३३॥\nतच्छिलाङ्गं नभो विद्धि तच्छिलाङ्गं सदागतिः ।\nतच्छिलाङ्गं क्रियाशब्दा वासना कालकल्पना ॥३४॥\nभूमिरापोऽनलो वायुः खं मनो बुद्धिरेव च ।\nअहंकार इतीदं तत्तच्छिलाङ्गमुदाहृतम् ॥३५॥\nपरमात्ममहासत्ता शिला मांसमिमे वयम् ।\nसर्व एव ततोऽनन्येऽप्यन्ये त्विति च विद्महे ॥३६॥\nचिन्मात्रैकात्मिका येयं किलातिमहती शिला ।\nएतस्या व्यतिरेकेण क्व तदस्ति किमुच्यताम् ॥३७॥\nशुद्धं वेदनमेवेदं घटावटपटादिकम् ।\nयथा स्वप्ने तथा भाति जलमूर्मितया यथा ॥३८॥\nइदं ब्रह्म घनं सर्वं चिन्मात्रघनमाततम् ।\nपरमार्थघनं शान्तं सर्वमेकघनं विदुः ॥३९॥\nएकं महाचिति शिलोदरमेव सर्वं\nसौषिर्यवर्जितमपारमनादिमध्यम् ।\nतेनात्मनैव कलिता कलनात्मनेयं\nसर्गो जगद्भुवनमित्यपि दृश्यनाम्नी ॥४०॥"
  },
  {
    "text": "इत्यार्षे श्रीवासिष्ठमहारामायणे वा० दे० मो० नि० उ० शिलोपाख्यानं नाम षट्षष्ट्यधिकशततमः सर्गः ॥१६६॥"
  }
]
[
  {
    "text": "श्रीवसिष्ठ उवाच ।\nइत्युक्त्वा भगवान्ब्रह्मा ब्रह्मलोकजनैः सह ।\nबद्धपद्मासनोऽनन्तसमाधानगतोऽभवत् ॥१॥\nओंकारार्धोऽर्धमात्रान्तः शान्तनिःशेषमानसः ।\nलिपिकर्मार्पिताकार आसीदाशान्तवेदनः ॥२॥\nतमेवानुसरन्ती सा तथैव ध्यानगा सती ।\nवासनासीदशेषांशा शान्ता चाकाशरूपिणी ॥३॥\nपरमेष्ठिन्यसंकल्पे तस्मिंस्तानवमेयुषि ।\nसर्वगानन्तचिद्व्योमरूपोऽपश्यमहं यदा ॥४॥\nयावत्संकल्पनं तस्य विरसीभवति क्षणात् ।\nतथैवाशु तथैवोर्व्याः साद्रिद्वीपपयोनिधेः ॥५॥\nतृणगुल्मलताशालिसमुद्भवनशक्तता ।\nसमस्तैवास्तमागन्तुमारब्धा च शनैःशनैः ॥६॥\nकिल तस्य विराडात्मरूपस्याङ्गैकदेशताम् ।\nसा बिभर्ति मही तेन तदसंवेदनोदयात् ॥७॥\nविचेतना सा विरसा बभूव परिजर्जरा ।\nमार्गशीर्षान्तवल्लीव जराविधुरतां गता ॥८॥\nयथास्माकमसंवित्तेरङ्गाली विरसा भवेत् ।\nतथा विरिंचिसंवित्तैर्धरा वैधुर्यमागता ॥९॥\nसंपन्ना संहतानेकमहोत्पातभरावृता ।\nदुष्कृताङ्गारनिर्दग्धनरकोन्मुखमानवा ॥१०॥\nदुर्भिक्षाकाण्डदौस्थित्यदैन्यदारिद्र्यदुर्भगा ।\nदुःशीलाशेषवनिता निर्मर्यादनरावृता ॥११॥\nपांसुप्रमन्दनीहारधूलिधूसरसूर्यका ।\nद्वन्द्विमूर्खमहादुःखिव्यसनिव्याधिताकुला ॥१२॥\nअग्निदाहजलापूरयुद्धप्रोच्छिन्नमण्डला ।\nअवृष्ट्यवग्रहोन्नष्टकष्टचेष्टितपामरा ॥१३॥\nअशङ्कितमहोत्पातपतत्पर्वतपत्तना ।\nशिशुश्रोत्रियमुन्यार्यगुणिनाशरुदज्जना ॥१४॥\nअशङ्कितस्थलीमध्यसंजातागाधकूपका ।\nवर्णसंकरनारीणामासक्तजनभूमिपा ॥१५॥\nअट्टशूलाखिलजना शिवशूलचतुष्पथा ।\nकेशैकशूलवनिता पात्रशूलजनेश्वरा ॥१६॥\nदुःखशूलसमाचारा द्वन्द्वशूलाखिलप्रजा ।\nअधर्मशूलवनिता पानशूलजनेश्वरा ॥१७॥\nअधर्मशूलवलिता कुशास्त्रशतशूलिनी ।\nदुर्जनाखिलवित्ताढ्या विपद्विहतसज्जना ॥१८॥\nअनार्यवसुधापाला तदनादृतपण्डिता ।\nलोभमोहभयद्वेषरागरोगरजोरता ॥१९॥\nअप्यन्यगामिपुरुषा रुषाभिहतसद्विजा ।\nअनारतपराक्रन्दपरापर्यन्तपामरा ॥२०॥\nदस्यूत्सन्नपुरग्रामदेवद्विजसमाश्रया ।\nआपातमधुरारम्भदुःखदोदरभङ्गुरा ॥२१॥\nआलस्योल्लासविलसत्कार्यवैधुर्यधर्मिणी ।\nसर्वापदुपतापान्ता क्रमेणोत्सन्नदिग्गणा ॥२२॥\nभस्मशेषपुरग्रामा निर्जनाखिलमण्डला ।\nरोरूयमाणभस्माभ्रकुण्डलोड्डामराम्वरा ॥२३॥\nदुर्भगाडम्बरारम्भरोदनोरुरवोदरी ।\nमुष्टिप्रमाणजनता जनतापानुषङ्गिणी ॥२४॥\nनीरसाशेषदेशान्ता सर्वर्तुगुणवर्जिता ।\nइत्यस्य पार्थिवे धातौ ब्रह्मणो गतवेदने ॥२५॥\nपृथिवी पृथुवैधुर्या संपन्नासन्ननाशतः ।\nअथ तत्संविदुन्मुक्तो जलधातुः क्षयोन्मुखः ॥२६॥\nयदा विक्षुभितात्मासीत्तदा नियत्तिलङ्घनात् ।\nसमुत्सार्यार्यमर्यादामर्णवा विवृतार्णसः ॥२७॥\nप्रवृत्ता विकृतिं गन्तुमुन्मत्ता इव राविणः ।\nवीचिविक्षोभविन्यासैर्वेलाविपिनलावकाः ॥२८॥\nकल्लोलवलनावर्तविवर्तोद्वर्तिताश्रयाः ।\nमहाभ्रभ्रमदुत्तुङ्गतरङ्गात्तनभोदिशः ॥२९॥\nबृहद्गुलुगुलावर्तगर्जनोद्द्रवकन्दराः ।\nसीकरौघमहारम्भघनसंवलिताचलाः ॥३०॥\nचलच्चलचलद्वीरमकराघूर्णितान्तराः ।\nउल्लसन्मकराक्रान्तद्रुमकाननितोदराः ॥३१॥\nदरीविदारणभ्रष्टसिंहाहतजलेचराः ।\nऊर्म्युदस्तमहारत्नभरतारकिताम्बराः ॥३२॥\nउत्फालमकरच्छन्ननभश्चरबृहद्धनाः ।\nपरस्परोर्मिसंघट्टभांकारकटुटांकृताः ॥३३॥\nतरत्तरलमातङ्गफूत्कारा धौतभास्कराः ।\nअन्योन्यवेल्लनव्यग्रप्रविदीर्णाद्रिभित्तयः ॥३४॥\nतटपर्वतलुण्टाकतरङ्गकरमण्डलाः ।\nगर्जद्गिरिदरीगेहविशदुन्मत्तवारयः ॥३५॥\nभूपाः परपुराक्रान्ता लग्ना इव हतारयः ।\nतारारवरणद्गेहविद्रावितनभश्चराः ॥३६॥\nप्रलुण्ठितवनव्यूहलूनकाननिताम्बराः ।\nसपक्षपर्वताकारतरङ्गापूरिताम्बराः ॥३७॥\nमहारवमरुच्छिन्नकल्लोलाचलचालिताः ।\nचञ्चत्तीरगिरिव्रातपतत्तटरटज्जलाः ॥३८॥\nउल्लसद्विपुलावर्तप्रोत्क्षिप्तमकरोत्कराः ।\nविमज्जन्निस्तलावर्तनिगीर्णगिरिकन्दराः ॥३९॥\nदरीदलनसंप्राप्तदृषद्दशनदन्तुराः ।\nश्रृङ्गलम्बिदरीप्रान्तमग्नवीचिजलेभकाः ॥४०॥\nव्यालोलवलनाक्रान्तविटपिप्रोतकच्छपाः ।\nयमेन्द्रवसुधावाहैरुत्कर्णैर्भयविह्वलैः ॥४१॥\nश्रूयमाणपतच्छैलतटीकटकटारवाः ।\nमत्स्यपुच्छच्छटाच्छिन्नमग्नोन्मग्नद्रुताद्रयः ॥४२॥\nलीलालूनवनव्यूहशीतलासारवारयः ।\nप्रज्वलद्वडवावह्निज्वालावलिमिलज्जलाः ॥४३॥\nसरसेन विभोर्नाशैर्विशङ्कितमहानलाः ।\nमिलच्छिखरिमालाग्रजलमातङ्गयोधिनः ॥४४॥\nनृत्यन्तीव तरङ्गौधैर्जलावलनवेधिनः ।\nजलाचलाचलान्योन्यसंघट्टस्फोटपण्डिताः ॥४५॥\nबृहद्गिरिवनव्रातप्राणिमण्डलमण्डिताः ।\nउड्डामरवनेमेन्द्रभेरीवादनभासुरैः ॥४६॥\nअसुरैरिव पातालं कल्लोलैरलमाकुलाः ।\nअथोदपतदुन्नासदिङ्नागवदनध्वनिः ॥४७॥\nपातालतलताल्वन्तर्विस्फोटामोटनोद्भटः ।\nचञ्चलाचलकीलोर्वी चचाल क्षणचालिता ॥४८॥\nलोला शैवालवल्लीव व्यालोलाम्भोधिलङ्घिता ।\nअथ दुर्वारनिर्घोषनिर्वाताडम्बरान्विता ॥४९॥\nपुस्फोटेव पतन्ती द्यौर्दिशां पतिरवारवैः ।\nआवर्तवलनाकाराः केतवः पेतुरम्बरात् ॥५०॥\nहेमरत्नमया मुक्ताः सिन्दूरभुजगा इव ।\nककुब्भ्यो नभसो भूमेरुदगुर्दग्धदिक्तटाः ॥५१॥\nचलज्ज्वालाजटाटोपा विविधोत्पातपङ्कयः ।\nपृथ्व्यादीन्यसुरादीनि ब्रह्मोन्मुक्तानि सर्वतः ॥५२॥\nद्विविधानि महाभूतान्यलं संक्षोभमाययुः ।\nचन्द्रार्कानिलशक्राग्नियमाः कोलाहलाकुलाः ॥५३॥\nपरिपातपरा आसन्ब्रह्मलोकगतेश्वराः ।\nकम्पैः कटकटारावपतत्पादपपङ्कयः ॥५४॥\nभूमेरन्वभवन्भूरिदोलान्दोलनमद्रयः ।\nभूकम्पलोलकैलासमेरुमन्दरकन्दराः ।\nपेतुः कल्पतरून्मुक्ता रक्तस्तबकवृष्टयः ॥५५॥\nलोकान्तराद्रिपुरवारिधिकाननान्त-\nमुत्पातकल्पपवनेन मिथो हतानाम् ।\nकोलाहलैर्जगदभूत्प्रविकीर्णशीर्णं\nपूर्णार्णवे त्रिपुरपूर इवाभिपाती ॥५६॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मो० निर्वाणप्रकरणे उ० पाषा० कल्पक्षोभवर्णनं नामैकसप्ततितमः सर्गः ॥७१॥"
  }
]
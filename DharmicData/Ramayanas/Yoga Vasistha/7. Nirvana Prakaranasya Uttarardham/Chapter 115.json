[
  {
    "text": "पार्श्वगा ऊचुः ।\nअत्रोत्तमाशथ लतावलयालयेषु लीलाविलोलललनाः कलयन्ति गीतम् ।\nउद्दामभावरसविस्मृतवासरेहा विश्रम्य किंनरगणाः कलकाकलीकम् ॥ १ ॥"
  },
  {
    "text": "एते हिमाद्रिमलयाचलविन्ध्यसह्यक्रौञ्चा महेन्द्रमधुमन्दरदर्दुराद्याः ।\nदूरस्थिता दृशि सिताभ्रपटा वहन्ति संशुष्कपर्णलवलाञ्छितलोष्टलीलाम् ॥ २ ॥"
  },
  {
    "text": "अमी दूरालोकव्यवहितमहावर्त्मनिचयाः पुरःप्राकाराणां कुलशिखरिणो बिभ्रति वपुः ।\nविशन्तीरम्भोधिं कलय लुलिता भान्ति सरितः पटस्यान्तः सक्ताः प्रतनुसितसूत्रा इव दशाः ॥ ३ ॥"
  },
  {
    "text": "दशाशाः शैलानामुपरि परितः प्रावृतघना घनश्यामाकाराः खगकलकलालापलपिताः ।\nलतामुक्तैः पुष्पैर्ललितवनलेखाभुजलता हसन्त्यस्ते राजन्भवनवनिता भान्ति पुरतः ॥ ४ ॥"
  },
  {
    "text": "तालीतमालबकुलाकुलतुङ्गशृङ्गमेकीकृताकृति वनं तरलं विभाति ।\nअभ्याहतं जलनिधेस्तरलैस्तरङ्गैस्तीरान्तलग्नघनशैवलजालकल्पम् ॥ ५ ॥"
  },
  {
    "text": "इतः स्वपिति केशवः कुलमितस्तदीयद्विषामितोऽपि शरणार्थिनः शिखरिपत्रिणः शेरते ।\nइतोऽपि वडवानलः सह समस्तसंवर्तकैरहो विततमूर्जितं भरसहं च सिन्धोर्वपुः ॥ ६ ॥"
  },
  {
    "text": "एते जम्बुनदीतटा रविकरैराभान्ति हेमाखिलग्रामारण्यपुरस्थलीगिरितरुस्थाण्वग्रहारोच्चयाः ।\nज्वालालीवलिताबरांतरलिहो मुञ्चन्ति भासोभितस्सर्वा भूमिप भूरिहैवममरासेव्यास्ति नो मानुषैः ॥ ७ ॥"
  },
  {
    "text": "एते कदम्बवनकम्बलमम्बुदाभमाभान्ति भास्करपथानुगता वहन्तः ।\nअस्याचलस्य वसुधेव तटं तवास्तु मा सूर्यरोधकनभस्थघनौघशङ्का ॥ ८ ॥"
  },
  {
    "text": "एषोऽसौ मलयो लयोग्रलवलीवल्लीलसच्चन्दनस्फीतामोदमदाद्रसेन तरवो वक्रे क्रियन्ते त्रिभिः ।\nसज्वालोदहनाक्षसंस्थितकपोलोष्मोदयोत्ताण्डवे अङ्गुष्ठाङ्गुलिभिर्यथोष्णककणास्तप्ता यथा योषिताम् ॥ ९ ॥"
  },
  {
    "text": "एषोऽब्धिधौतकलधौततटाधिरूढभोगीन्द्रभोगपरिवेष्टितचन्दनोऽगः ।\nविद्याधरीवदनपङ्कजदीप्तिपुञ्जहेमीकृताखिलशिलो मलयाभिधानः ॥ १० ॥"
  },
  {
    "text": "कूजत्कुञ्जकठोरगह्वरनदीक्वत्कारवत्कीचकस्तम्भाडम्बरमूकमौकुलिकुलः क्रौञ्चाचलोयं गिरिः ।\nएतस्मिन्प्रबलाकिनां प्रचलतामुद्वेजिताः कूजितैरुद्वेल्लन्ति पुराणरोहणतरुस्तम्भेषु कुम्भीनसाः ॥ ११ ॥"
  },
  {
    "text": "कोमलकनकलतालयविलसितललनाविलोलवलयकृतम् ।\nश्रवणरसायनपानं विततमिहाकर्णयास्य तटे ॥ १२ ॥"
  },
  {
    "text": "करिकरटगलितमदजलवलितश्चलवीचिचञ्चरीकचयैः ।\nचर्वित एष कदर्थित इव कणनिकरो विरौति वारिनिधौ ॥ १३ ॥"
  },
  {
    "text": "पश्यामलेन्दुरामृतनवनीतशरीरसुन्दरीवलितः ।\nपितुरुत्सङ्गे कुरुते जललीलां क्षीरवारिनिधौ ॥ १४ ॥"
  },
  {
    "text": "नृत्यन्ति मत्तकलकोकिलकाकलीकाः पश्यामले मलयसानुनि बालवल्ल्यः ।\nलोलालिजालनयनारुणपत्रपाणिपुष्पा मधूत्सवविलासविशेषवत्यः ॥ १५ ॥"
  },
  {
    "text": "वंशानां हृदि पर्वतेषु जलधौ तोयार्थिनीनां तु ये शुक्तीनां हृदये विशन्ति समये वर्षांभसां बिन्दवः ।\nते मुक्ताफलतां व्रजन्ति करिणां कुम्भेषु वान्यद्भवेत् शुद्धौ मौक्तिकवत्स्युरुत्तमगुणा एतास्त्रिधा जातयः ॥ १६ ॥"
  },
  {
    "text": "शैलेऽब्धौ पुरुषेऽवनौ जलधरे भेके शिलायां गजे नानाकारधरा भवन्ति मणयः कर्माणि तेषां विभो ।\nह्लादोच्चाटनमारणज्वरभयभ्रान्तिप्रकाशान्धताखेदोत्तापनभूनभोगतिदृशो नाशो विधानं तथा ॥ १७ ॥"
  },
  {
    "text": "वातायनोदरगवाक्षकवाटकक्षाद्वाराननैरिह पुराण्युदिते पठन्ति ।\nश्वभ्राभ्रकन्दरदरीवनवेणुरन्ध्रवर्गेण मन्दर इवामृतसिन्धुमिन्दुम् ॥ १८ ॥"
  },
  {
    "text": "एतच्छृङ्गं हरति पवनः किंस्विदित्युन्मुखीभिर्दृष्टोत्साहश्चकितचकितं मुग्धसिद्धाङ्गनाभिः ।\nप्रालेयाद्रेः प्रतितटवनं प्रोत्पतत्यभ्रमूर्ध्वं वज्रस्तम्भो गगनसुतलोत्तोलनायेव भूमेः ॥ १९ ॥"
  },
  {
    "text": "गङ्गातरङ्गहिमसीकरशीतलानि विद्याधराध्युषितचारुशिलातलानि ।\nपुष्पाभ्रसंवलितपुष्पितकाननानि राजन्विलोकय महेन्द्रगिरेस्तटानि ॥ २० ॥"
  },
  {
    "text": "देशान्तरेषु विततानि वनान्तराणि पुष्पस्थलान्युपवनान्यथ पत्तनानि ।\nतीर्थेषु पूतभुवनानि जलानि दृष्ट्वा दौर्भाग्यमीतिरपयाति जवानुविद्धा ॥ २१ ॥"
  },
  {
    "text": "श्रृङ्गाणि पूरितदिगन्तरमण्डलानि श्वभ्राभ्रकन्दरनिकुञ्जकुलाकुलानि ।\nव्योमोपमान्यपि च वारिधिकुण्डलानि दृष्ट्वा गलन्ति कुकृतानि बृहत्तराणि ॥ २२ ॥"
  },
  {
    "text": "रम्याश्चन्दनवीथयो हि मलये विन्ध्ये मदान्धा गजाः कैलासे नृप पादजाति कनकं चन्द्रं महेन्द्राचले ।\nदिव्याश्चौषधयस्तुषारशिखरे सर्वत्र रत्नानि वै सन्त्यन्धाखुवदेष जीर्णसदने व्यर्थं जनो जीर्यते ॥ २३ ॥"
  },
  {
    "text": "सोन्नतं जगदिवोरुतटाकं वारिणा विवलितं तिमिरेण ।\nप्रस्फुरन्ति च युगान्त इवैता विद्युतः शफरिका इव लोलाः ॥ २४ ॥"
  },
  {
    "text": "सावश्यायाश्याननीहारधारा धारोद्गारान्वारिदान्मादयन्तः ।\nशीतानीतोद्दामरोमाञ्चचर्चाः प्रोद्यच्छब्दं वान्त्यहो वर्षवाताः ॥ २५ ॥"
  },
  {
    "text": "हा वाति नीलजलदप्रसरानुसारी वातः किरन्विटपिपल्लवपुष्पगुच्छान् ।\nधीरोत्करद्रुमवनान्तरचारचारुरासारसीकरकदम्बकसारसारः ॥ २६ ॥"
  },
  {
    "text": "मारुताः सुरतक्रान्तकान्तानिःश्वसितैरिमे ।\nवहन्ति वृद्धिं गन्धं च लवं स्वर्गादिव च्युताः ॥ २७ ॥"
  },
  {
    "text": "कुवलयकुवलयविकचनकुसुमलताविदलनोद्यता मृदवः ।\nघनपटपाटनपटवो विधुतोपवना वहन्त्यमी पवनाः ॥ २८ ॥"
  },
  {
    "text": "संध्याभ्रलेशानुपयन्ति वाता नभस्तले कोमलकम्पनेन ।\nनृपाङ्गणे पुष्पविचित्रलेखानुवासिते भृत्यवरा इवैते ॥ २९ ॥"
  },
  {
    "text": "क्वचित्कुसुमगन्धयः कमलवर्गगन्धाः क्वचित्क्वचितकुसुमवर्षिणो ललितकेसरासारिणः ।\nक्वचिच्च हिमपाण्डवो हरितपीतलश्यामला वहन्ति शिखरानिलाः सुरतमन्दघर्मच्छिदः ॥ ३० ॥"
  },
  {
    "text": "क्वचिद्हुंकारकांकारैरङ्गारनिकरान्करैः ।\nकिंकरैर्विकिरत्यर्को मूर्खसंसर्गवानिव ॥ ३१ ॥"
  },
  {
    "text": "नररसायनतृप्तिविमुक्तया प्रमदया मदयापितलज्जया ।\nउपगते वपुषा न विषह्यते विषविमूर्च्छनयेव समायता ॥ ३२ ॥"
  },
  {
    "text": "वलिततामरसा मृदुशीकराः शशिकरोत्करवीचिविभेदिनः ।\nसदहना इव तापमयाः पुरो विरहिणीषु वनावनिवायवः ॥ ३३ ॥"
  },
  {
    "text": "इह हि पूर्वपयोधितटावटे विकटपत्रपटाः कटकीतटाः ।\nनवमदासवयौवनसंश्रयाः कलय यान्ति कथं शबरस्त्रियः ॥ ३४ ॥"
  },
  {
    "text": "नवरसासवसारनिशागमक्षयभयातुरचित्ततयाङ्गना ।\nत्यजति कान्तमियं न मनागपि द्रुतमितो वलितेव पुरोऽहिभिः ॥ ३५ ॥"
  },
  {
    "text": "प्रभाततूर्यमुखरैर्दिवसैरिव तर्जिता ।\nह्रद्येव स्फुटिता नारी निलीना दयितोरसि ॥ ३६ ॥"
  },
  {
    "text": "प्रोत्फुल्लकिंशुकैषा दक्षिणजलधेस्तटेऽत्र वनराजी ।\nज्वलितेव जलतरङ्गैः पौनःपुन्येन सिच्यतेऽम्बुधिना ॥ ३७ ॥"
  },
  {
    "text": "वास्या निर्यान्त्यनिलैर्धूमा इव कृष्णकेसराम्बुधराः ।\nअङ्गारा इव कुसुमान्युपशान्ताङ्गारवच्च खगभृङ्गाः ॥ ३८ ॥"
  },
  {
    "text": "ईदृश्येव विलोकय वनराजी सत्यवह्निना ज्वलिता ।\nगिरिशिरसि तूत्तरस्यां दिशि दूरे धूयते च खे पवनैः ॥ ३९ ॥"
  },
  {
    "text": "क्रौञ्चाचलस्य भुवि मन्थरमेघचक्रगम्भीरताररवनर्तितबर्हिणीयम् ।\nपश्योत्थितं तुमुलमाकुलवर्षवातव्याधूतपुष्पफलपल्लवकाननीयम् ॥ ४० ॥"
  },
  {
    "text": "अस्ताचले विकटकाञ्चनकूटकोटिसंघट्टनस्फुटितजर्जरचारुसंधिः ।\nखर्वं रथः पतति स स्म रवेः सचक्रचीत्कारतारतरकूबररास एषः ॥ ४१ ॥"
  },
  {
    "text": "भुवनभवनप्राकारेऽद्रौ निशाकरमेरुकं परिविकसितं मीतं भासा मलालिरुपाश्रितः ।\nतदिह जगतां वस्तु श्रेष्ठं न किंचन विद्यते विधिरुपहतः कुर्यान्नो यत्क्षणेन कलङ्कितम् ॥ ४२ ॥"
  },
  {
    "text": "त्रिभुवनहराट्टहासो भुवनमहाभवन एष मङ्कोलः ।\nक्षीरसलिलावपूरो गगनाब्धेश्चान्द्र आलोकः ॥ ४३ ॥"
  },
  {
    "text": "स्पृष्टप्रदोषमयमन्दरमथ्यमानचन्द्रार्णवोल्लसितदुग्धतरङ्गभङ्गैः ।\nपश्य प्रभापटलकैः परिपूरिताङ्गीः पूरैरिवोग्रसरितः प्रसरद्भिराशाः ॥ ४४ ॥"
  },
  {
    "text": "एते पतन्त्यतुल तालकराललोलवेतालवालवलिता निशि गुह्यकौघाः ।\nहूणेश्वरस्य नगराणि निरस्तशान्ति स्वस्तिश्रवादिविकलानि बलेन भोक्तुम् ॥ ४५ ॥"
  },
  {
    "text": "तावद्विभाति गगने परिपूर्णचन्द्रो यावद्वधूवदनमेति न सद्म बाह्यम् ।\nअभ्युद्गतेऽङ्गणनभस्यबलाननेन्दाविन्दोः सिताभ्रशकलस्य च को विशेषः ॥ ४६ ॥"
  },
  {
    "text": "वृद्धानि चन्द्रांशुनवाम्बराणि गङ्गौघनिर्धूतशिलान्यमूनि ।\nहिमाततान्युग्रलताजटानि तुषारशैलेश्वरमस्तकानि ॥ ४७ ॥"
  },
  {
    "text": "स एष मन्दारवनावतंसो दोलाप्सरोगेयविसारिवातः ।\nक्वचिन्मणिद्योतविचित्रचित्रः संदृश्यते व्योमनि मन्दराद्रिः ॥ ४८ ॥"
  },
  {
    "text": "प्रोन्निद्रनीरन्ध्रशिलीन्ध्रसान्द्रपुष्पार्घ्यपात्रध्रमहामहीध्राः ।\nसान्द्राभ्रनिर्हादगभीरकुक्षौ सर्क्षान्तरिक्षश्रियमुद्वहन्ति ॥ ४९ ॥"
  },
  {
    "text": "इतः स कैलासगिरिर्गरीयसा प्रभाप्रवाहेण मितेन यस्य खम् ।\nशंभोरिवाभाति सुतस्य कुट्टिमं चन्द्रोऽपि च क्षीरसमुद्रगो यथा ॥ ५० ॥"
  },
  {
    "text": "स्थाणूनां छिन्नशाखानां मृन्मयानां च वासवः ।\nसंधत्ते पश्य दूराणां वातैर्मुक्तशिखा इव ॥ ५१ ॥"
  },
  {
    "text": "एते कदम्बकुलकुन्दसुगन्धिवाता लिम्पन्ति मांसलतया मकरन्दवृष्टेः ।\nघ्राणं घनैः परिमलैरलिजालनीला व्यालोड्य मेघपटलैः खमिवाभ्रकायाः ॥ ५३ ॥"
  },
  {
    "text": "उन्निद्रकुड्मलदलासु वनस्थलीषु सच्छायशाद्वलघनेषु च जङ्गलेषु ।\nग्रामेषु संततफलद्रुमसंकुलेषु लक्ष्मीः स्वयं निवसतीव निवासहेतोः ॥ ५३ ॥"
  },
  {
    "text": "वातायनागतलतावृतसौधकोशकोशातकीकुसुमकेसरमाहरद्भिः ।\nआगुल्फकीर्णमुकुलाजिर एष वातैग्रामो विभाति नगरं वनदेवतानाम् ॥ ५४ ॥"
  },
  {
    "text": "उन्निद्रामलचम्पकद्रुमलतादोलाविलोलाङ्गनाः कूजन्निर्झरवारयः परिसरप्रोन्निद्रतालद्रुमाः ।\nउत्फुल्लोज्ज्वलमंजरीसितलतागेहोल्लसद्बर्हिणः पर्यन्तोन्नतसाललम्बजलदा रम्या गिरिग्रामकाः ॥ ५५ ॥"
  },
  {
    "text": "वातालोलविचित्रपत्रलतिकासंपूर्णनीलस्थलाः कूजल्लावककोककुक्कुटघटागायत्पुलिन्दाङ्गनाः ।\nबालाव्याकुलतर्णका दधिमधुक्षीराज्यपानोज्ज्वलाः कस्येवामृतमण्डपा विरचिता रम्या गिरिग्रामकाः ॥ ५६ ॥"
  }
]
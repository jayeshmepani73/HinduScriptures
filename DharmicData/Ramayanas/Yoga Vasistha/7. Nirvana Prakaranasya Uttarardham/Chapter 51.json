[
  {
    "text": "श्रीराम उवाच ।\nकथं केवलजाग्रत्त्वमकारणमनर्थकम् ।\nपराद्विकसति ब्रह्मन्गगनादिव पादपः ॥१॥\nश्रीवसिष्ठ उवाच ।\nअकारणं महाबुद्धे न कार्यमुपलभ्यते ।\nतज्जाग्रतः केवलस्य न कश्चिदिह संभवः ॥२॥\nतस्यातो संभवादन्ये जीवभेदाः सजीवकाः ।\nसर्वे न संभवन्त्येव कारणाभावविक्षताः ॥३॥\nनेह प्रजायते किंचिन्नेह किंचन नश्यति ।\nउपदेश्योपदेशार्थं शब्दार्थकलनोदयः ॥४॥\nश्रीराम उवाच ।\nकः करोति शरीराणि मनोबुद्ध्यादिचेतनैः ।\nको मोहयति भूतानि स्नेहरागादिबन्धनैः ॥५॥\nश्रीवसिष्ठ उवाच ।\nन कश्चिदेव कुरुते शरीराणि कदाचन ।\nन मोहयति भूतानि कश्चिदेव कदाचन ॥६॥\nअनाद्यन्तावभासात्मा बोध आत्मनि संस्थितः ।\nनानापदार्थरूपेण कमूर्म्यादितया यथा ॥७॥\nबाह्यं न विद्यते किंचिद्बोधः स्फुरति बाह्यवत् ।\nउदेति बोधहृदयाद्बीजादिव वरद्रुमः ॥८॥\nबोधस्यान्तरिदं विश्वं स्थितमेव रघूद्वह ।\nस्तम्भस्यान्तर्यथा शालभञ्जिका प्रकटीकृता ॥९॥\nसबाह्याभ्यन्तरात्मैकमनन्तं देशकालतः ।\nबोधामोदप्रसरणं जगदेव प्रबुध्यताम् ॥१०॥\nअयमेव परो लोको भाव्यतां वासनाक्षयः ।\nशाम्यतां परलोकस्थं काः किलायान्ति वासनाः ॥११॥\nदेशकालक्रियालोकरूपचित्तात्मसत्पदम् ।\nदेशकालादिशब्दार्थरहितं न च शून्यकम् ॥१२॥\nपदे पदविदामेव तस्मिन्बोधगतिर्भवेत् ।\nद्रष्ट्रणां शान्तदृश्यानामेवान्येषां न राघव ॥१३॥\nये वै तरलगम्भीरमहंतागर्तमाश्रिताः ।\nपश्यन्ति ते तमालोकं न कदाचन केचन ॥१४॥\nचतुर्दशविधानन्तभूतजातसुघुंघुमा ।\nजगद्दृष्टिरियं ज्ञस्य शरीरावयवोपमा ॥१५॥\nकारणाभावतः सृष्टिर्नोदिता न च शाम्यति ।\nयादृशं कारणं वा स्यात्तादृग्भवति कार्यकम् ॥१६॥\nयदि स्यात्कारणे कार्यं स्थितं कारणतास्य का ।\nकार्यमेवोपलम्भात्तदसद्द्वयमवेदनात् ॥१७॥\nसौम्यस्यान्तर्यथाम्भोधेरूर्म्यावर्तादयः स्थिताः ।\nब्रह्मण्यसंभवक्षोभे जगच्चित्तादयस्तथा ॥१८॥\nसर्वात्मैवामलं ब्रह्म पिण्ड एक इव स्थितम् ।\nनानाभाण्डात्म हेमैव यथान्तःस्थितरूपकम् ॥१९॥\nस्वप्नकाले स्वप्न एव जाग्रद्व्यग्रापरिग्रहात् ।\nजाग्रत्काले जाग्रदेव स्वप्नः सत्यावबोधतः ॥२०॥\nचित्तमात्रतया बुद्धं मृगतृष्णाम्बुवत्स्थितम् ।\nजाग्रत्स्वप्नत्वमायाति विचारविकलीकृतम् ॥२१॥\nसम्यग्ज्ञानेन भूतानि ज्ञस्य देहतया सह ।\nपीठबन्धं विमुञ्चन्ति गतकाल इवाम्बुदाः ॥२२॥\nयथा गलितुमारब्धो घनो गगनतामियात् ।\nतथा सत्यावबोधेन शाम्येत्सात्मग्रहं जगत् ॥२३॥\nशरदभ्रवदालूना मृगतृष्णाम्बुव्रत्तथा ।\nपुनः संस्पृश्यमानैव बोधाद्गलति दृश्यता ॥२४॥\nयथा दीप्तानले लीनं सुवर्णं घृतमिन्धनम् ।\nएकतां याति विज्ञाने तथा भुवनचित्तदृक् ॥२५॥\nबोधेन तनुतामेति पिण्डबन्धो जगत्त्रये ।\nपिशाचबुद्धिः सदने बोधितस्य यथा शिशोः ॥२६॥\nबोधस्यानन्तरूपस्य स्वयमेवात्मनात्मनि ।\nजगच्चित्तादिता भाता पिण्डबन्धः किलात्र कः ॥२७॥\nबोधाबोधनमेवेदं जगच्चित्तमिवोदितम् ।\nतदेवास्तं गतं बोधात्पिण्डबन्धस्य कास्तिता ॥२८॥\nजहाति पिण्डकाठिन्यं जाग्रत्स्वप्नावबोधतः ।\nपरां पेलवतामेति हेम द्रुतमिवाग्निना ॥२९॥\nयथास्थितं बोध एव घनतामिव गच्छति ।\nविनैव देशकालाभ्यां तौ विनिर्माय हेमवत् ॥३०॥\nजाग्रत्येवं विचारेण स्वप्नाभे पेलवे स्थिते ।\nक्षीयमाणे शरत्काल इवैति तनुतां रसः ॥३१॥\nपरां पेलवतां याता दृश्यलक्ष्म्यः स्थिता अपि ।\nस्वप्ना इव परिज्ञाता न स्वदन्ते विवेकिनः ॥३२॥\nक्व किल स्वात्मविश्रान्तिः क्वैतद्विषयवेदनम् ।\nसुषुप्तजाग्रतोरैक्यं भ्रान्ताभ्रान्तात्मनोर्भवेत् ॥३३॥\nचित्तमात्रे भ्रान्तिमात्रे स्वप्नमात्रात्मनि स्थिते ।\nजगतीह पदार्थेभ्यः सत्यबुद्धिर्निवर्तते ॥३४॥\nकस्य स्वदन्तेऽसत्यानि कथमेव महामते ।\nमृगतृष्णाजलानीव दृश्यान्यपि पुरःस्थितैः ॥३५॥\nसत्यबुद्धौ विलीनायां जगत्पश्यति शान्तधीः ।\nजालद्वीपांशुजालाभमपिण्डात्माम्बरात्मकम् ॥३६॥\nजाग्रतो वस्तुतः शून्यात्परिज्ञातान्निवर्तते ।\nचित्तभ्रमात्मनो भ्रान्तिरूपास्वादनभावना ॥३७॥\nयदवस्त्विति विज्ञातं तत्रोपादेयता कुतः ।\nकेन स्वप्नं परिज्ञाय स्वप्नहेमाभिगम्यते ॥३८॥\nस्वप्नादिव परिज्ञाताद्रसो दृश्यान्निवर्तते ।\nद्रष्ट्रदृश्यदशादोषग्रन्थिच्छेदः प्रवर्तते ॥३९॥\nनीरसः शान्तमननो निर्वाणाहंकृतिः कृती ।\nवीतरागो निरायासः शान्तस्तिष्ठति बुद्धधीः ॥४०॥\nरसे नीरसतां याते वासना प्रविलीयते ।\nशिखायां प्रविलीनायां प्रदीपस्यांशवो यथा ॥४१॥\nबोधाद्दीपांशुजालाभमघनं व्योम दृश्यते ।\nभ्रान्तिरूपं जगत्कृत्स्नं गन्धर्वनगरं यथा ॥४२॥\nनैवात्मानं न चाकाशं न शून्यं न च वेदनम् ।\nअत्यन्तपरिणामेन पश्यन्पश्यति तत्पदम् ॥४३॥\nयत्र नात्मा न शून्यं च न जगत्कलना न च ।\nन चित्तदृश्योदयधीः सर्वं चास्ति यथास्थितम् ॥४४॥\nभूम्यादिताऽज्ञसंबुद्धा ज्ञानादस्तमुपागता ।\nज्ञस्य शून्यैव संपन्ना संस्थितापि न विद्यते ॥४५॥\nभवत्येकसमाधानसौम्यात्मा व्योमनिर्मलः ।\nतिष्ठत्यपगतासङ्गः स्थित एवाप्यसत्समः ॥४६॥\nअस्तंगतमना मौनी निरोधपदवीं गतः ।\nतीर्णः संसारजलधेः कर्मणामन्तमागतः ॥४७॥\nतनुभुवनगगनगिरिगण-\nकरणपरं परममज्ञानम् ।\nविगलति गलिते तस्मिन्\nसकलमिदं विद्यमानमपि ॥४८॥\nसंशान्तान्तःकरणो\nगलितविकल्पः स्वरूपसारमयः ।\nपरमशमामृततृप्त-\nस्तिष्ठति विद्वान्निरावरणः ॥४९॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे०मोक्षोपायेषु निर्वाणप्रकरणे उ० विश्रान्तियोगोपदेशो नामैकपञ्चाशः सर्गः ॥५१॥"
  }
]
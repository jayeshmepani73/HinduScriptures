[
  {
    "text": "श्रीवसिष्ठ उवाच ।\nनित्यमन्तर्मुखस्तिष्ठ वीतरागो विवासनः ।\nचिन्मात्रममलं शान्तं कर्म सर्वत्र भावयन् ॥१॥\nआकाशविशदः प्राज्ञश्चिन्मात्रैकघनस्थितिः ।\nसमः सौम्यः समानन्दः स ब्रह्माऽऽबृंहिताशयः ॥२॥\nशोकेष्वापत्सु घोरेषु संकटेष्ववटेषु च ।\nयथाप्राप्तेषु सर्वेषु खर्वेषून्नतिमत्सु च ॥३॥\nयथाक्रमं यथादेशं कुरु दुःखमदुःखितः ।\nवाष्पक्रन्दादिपर्यन्तं द्वन्द्वयुक्तसुखानि च ॥४॥\nसमागमेषु कान्तानामुत्सवेषूदयेषु च ।\nआनन्दं भज सौम्यात्मा वासनाक्रान्तमूढवत् ॥५॥\nभूतानि मृत्युकार्येषु संग्रामादिषु निर्दह ।\nदावानलस्तृणानीव वासनाक्रान्तमूढवत् ॥६॥\nक्रमागतेष्वखिन्नोऽर्थं बकवच्चिन्तयार्जय ।\nअर्थोपार्जनकार्येषु वासनाक्रान्तमूढवत् ॥७॥\nबलाद्विदलयाशेषानरीनरिनिषूदन ।\nवातो रिक्तानिवाम्भोदान् वासनाक्रान्तमूढवत् ॥८॥\nजनेषु करुणार्हेषु धैर्यं कुरु महात्मसु ।\nआत्माराममना मौनी वासनाक्रान्तमूढवत् ॥९॥\nमुदितो भव हर्षेषु दुःखेषु भव दुःखितः ।\nकरुणां कुरु दीनेषु भव वीरेषु वीर्यवान् ॥१०॥\nअन्तर्मुखः सदानन्दः स्वात्मारामतयान्वितः ।\nयः करोति शमोदारस्तत्र कर्तासि नानघ ॥११॥\nआत्मभावनया साधो नित्यमन्तर्मुखस्थितेः ।\nवज्रधारापि ते राम पतिता याति कुण्ठताम् ॥१२॥\nसंकल्पकलनोन्मुक्ते स्वसंविन्मात्रकोटरे ।\nयस्तिष्ठत्यात्मनि स्वैरमात्मारामो महेश्वरः ॥१३॥\nन तं भिन्दन्ति शस्त्राणि न दहन्ति हुताशनाः ।\nन क्लेदयन्ति वारीणि शोषयन्ति न मारुताः ॥१४॥\nसुस्तम्भमजमालिङ्ग्य स्वात्मानमजरामरम् ।\nतिष्ठावष्टभ्य धीरात्मा सुस्तम्भमिव मन्दिरम् ॥१५॥\nजगद्वृक्षपदार्थौघपुष्पामोदश्रियं पूराम् ।\nसंविदं संविदः स्वस्थामास्वान्तर्मुखमच्युतम् ॥१६॥\nअन्तर्मुखतया नित्यं कार्यमाहरतां बहिः ।\nजीवतामपि नोदेति वासना दृषदामिव ॥१७॥\nपुनः प्रसरणोन्मुक्तमन्तःसुप्तं मनः कुरु ।\nकुर्वन्सर्वाणि कर्माणि कृर्माङ्गवदवृत्तिमान् ॥१८॥\nअन्तर्वृत्तिविहीनेन बहिर्वृत्तिमतेव च ।\nसुप्तप्रबुद्धप्रायेण कार्यमाचर चेतसा ॥१९॥\nबालमूकादिविज्ञानवदन्तस्त्यक्तवासनम् ।\nभवतः कुर्वतः कार्यं खवच्चित्तं न लिप्यते ॥२०॥\nवृत्तित्यागविलीनेन किंचित्प्रसरता बहिः ।\nअन्तरत्यन्तसुप्तेन चेतसा तिष्ठ विज्वरः ॥२१॥\nअसंकल्पकलङ्कायां ज्ञानाच्चित्तक्षयोदये ।\nशुद्धायां संविदि स्थित्वा कुरु मा कुरु वानघ ॥२२॥\nसुषुप्तसमया वृत्त्या जाग्रद्व्यवहरन्व्रजन् ।\nगृहाण मा किंचिदपि मा वा किंचित्परित्यज ॥२३॥\nजाग्रत्यपि सुषुप्तश्चेज्जागर्षि च सुषुप्तके ।\nजाग्रत्सषुप्तयोरैक्यात्तदस्त्यसि निरामयः ॥२४॥\nएवमाद्यन्तरहितमभ्यासेन शनैःशनैः ।\nपदमासादयाद्वन्द्वमतीतं सर्ववस्तुतः ॥२५॥\nन च द्वैतं न चैवैक्यं जगदित्येव निश्चयी ।\nपरमामेहि विश्रान्तिमाकाशविशदाशयः ॥२६॥\nश्रीराम उवाच ।\nयद्येवं मुनिशार्दूल तदहंप्रत्ययात्मकः ।\nभवानेवेह किं तावद्वसिष्ठाख्यः स्थितो वद ॥२७॥\nश्रीवाल्मीकिरुवाच ।\nराघवे गदति त्वेवं वसिष्ठो वदतां वरः ।\nतूष्णीमेव मुहूर्तार्धमतिष्ठत्स्पष्टचेष्टितः ॥२८॥\nतस्मिंस्तूष्णीं स्थिते किं स्यादिति सभ्ये महाजने ।\nपतिते संशयाम्भोधौ रामः पुनरुवाच ह ॥२९॥\nकिमर्थं भगवंस्तूष्णीं भवानहमिव स्थितः ।\nन सोऽस्ति जगतां न्यायः सतां यो नोत्तरक्षमः ॥३०॥\nश्रीवसिष्ठ उवाच ।\nन मे वक्तुमशक्तत्वाद्युक्तिक्षय उपस्थितः ।\nकिंतु प्रश्नस्य कोट्यास्य तूष्णीमेवानघोत्तरम् ॥३१॥\nद्विविधो भवति प्रष्टा तत्त्वज्ञोऽज्ञोऽथवापि च ।\nअज्ञस्याज्ञतया देयो ज्ञस्य तु ज्ञतयोत्तरः ॥३२॥\nएतावन्तमभूत्कालं भवानज्ञाततत्पदः ।\nभाजनं सविकल्पानामुत्तराणां महामते ॥३३॥\nतत्त्वज्ञस्त्वधुना जातो विश्रान्तः परमे पदे ।\nयोग्यो न सविकल्पानामुत्तराणामसि स्फुटम् ॥३४॥\nयावान्कश्चित्किलोल्लेखो वाङ्मयो वदतां वर ।\nसूक्ष्मार्थः परमार्थो वा बहुरल्पतरोऽपि वा ॥३५॥\nप्रतियोगिव्यवच्छेदसंख्यातीतादिविभ्रमैः ।\nस च सर्वोऽन्वितः साधो भा इव त्रसरेणुभिः ॥३६॥\nउत्तरं सकलङ्कं च तज्ज्ञो नार्हति सुन्दर ।\nनाकलङ्का च वागस्ति त्वं च तज्ज्ञतरः स्थितः ॥३७॥\nयथाभूतं च वक्तव्यं ज्ञस्यान्तेवासिनो मया ।\nयथाभूतं विदुः काष्ठमौनमन्तविवर्जितम् ॥३८॥\nअविचारात्ससंकल्पं मौनमाहुः परं पदम् ।\nतदेव तव तज्ज्ञस्य दत्तः सुन्दर उत्तरः ॥३९॥\nयन्मयो हि भवत्यङ्ग पुरुषो वक्ति तादृशम् ।\nज्ञेयमात्रमयश्चाहं वागतीते पदे स्थितः ॥४०॥\nवागतीतपदस्थो हि कथं गृह्णाति वाङ्मलम् ।\nअवाच्यं वच्मि नो तेन वाग्धि संकल्पनाङ्किता ॥४१॥\nश्रीराम उवाच ।\nवाचि ये ये प्रवर्तन्ते ताननादृत्य दोषकान् ।\nप्रतियोगिव्यवच्छेदिपूर्वकान्वद को भवान् ॥४२॥\nश्रीवसिष्ठ उवाच ।\nएवं स्थिते राघव हे यथाभूतमिदं श्रृणु ।\nकस्त्वं कोऽहं जगद्वा किमिति तत्त्वविदां वर ॥४३॥\nअहं तावदयं तात चिदाकाशो निरामयः ।\nचेत्यसंवेद्यरहितः सर्वसंकल्पनातिगः ॥४४॥\nस्वच्छं चिदाकाशमहं भवानाकाशमेव च ।\nजगच्चाकाशमखिलं सर्वमाकाशमात्रकम् ॥४५॥\nशुद्धज्ञानैकरूपात्मा शुद्धज्ञानमयात्मनि ।\nअन्यसंविद्दृशोन्मुक्तः स्वान्यद्वक्तुं न वेद्म्यहम् ॥४६॥\nस्वपक्षोद्भावनपरा अहंतात्मैकवर्धनम् ।\nमोक्षार्थमप्युद्यमिनो नयन्ति शतशाखताम् ॥४७॥\nजीवतोऽप्युपशान्तस्य व्यवहारवतोऽपि च ।\nशववद्यदवस्थानं तदाहुः परमं पदम् ॥४८॥\nअबहिःसाधनं शान्तमनन्तःसाधनं समम् ।\nन सुखं नासुखं नाहं नान्यदित्यादि तं शिवम् ॥४९॥\nमुक्तताया अहंतेयमभावो भावनं क्व च ।\nतयैवान्विष्यते सेति जात्यन्धश्चित्रमीक्षते ॥५०॥\nस्पन्दनेऽस्पन्दने चैव यत्पाषाणवदासितम् ।\nअजडस्यैव तद्विद्धि निर्वाणमजरं पदम् ॥५१॥\nतच्च नान्यो विजानाति स्वयमेवानुभूयते ।\nलोकैषणाविरक्तेन ज्ञेन ज्ञत्वमिवात्मनि ॥५२॥\nतत्राहंता न च त्वत्ता नानहंता न चान्यता ।\nकेवलं केवलीभावो निर्वाणममलं शिवम् ॥५३॥\nचेत्योन्मुखत्वमेवाहुश्चेतनस्यास्य चेतनम् ।\nएष एव च संसारो बन्धः क्लेशाय भूयसे ॥५४॥\nचेतनस्याचेतनत्वमचेत्योन्मुखतात्मकम् ।\nमोक्षं विद्धि परं शान्तं पदमव्ययमेव च ॥५५॥\nदिक्कालाद्यनवच्छिन्ने शान्ते शान्तात्मनि स्थिते ।\nचेत्यं न संभवत्येव कः किं चेतयते कथम् ॥५६॥\nसंकल्पः स्वप्नदृश्येऽन्तः संविन्मात्रात्मतां विना ।\nयथान्यवद्भवेद्भूपास्तथैवास्मिन्बहिर्गते ॥५७॥\nमनोबुद्ध्यादयश्चैते संविन्मात्रानुरूपिणः ।\nमनोबुद्ध्यादिशब्दार्थभावितास्तु जडात्मकाः ॥५८॥\nसंविन्मात्रे समे स्वच्छे सबाह्याभ्यन्तरे तते ।\nअभिन्ने भेदबुद्धिर्वा किमनर्थाय जृम्भते ॥५९॥\nसंविन्मात्रस्य शुद्धस्य शून्यस्य च किमन्तरम् ।\nयच्चान्तरं तद्विबुधा विदन्त्येति न वाग्गतिम् ॥६०॥\nसदसद्रूप आभासो यथा किमपि लक्ष्यते ।\nतमसीक्षितयत्नेन ब्रह्मणीदं तथा जगत् ॥६१॥\nअयमाकाशमेवाहं यदि शाम्याम्यवासनम् ।\nवासनां तु न बध्नासि स्थित एवासि चिन्नभः ॥६२॥\nइति निश्चयवानन्तस्तज्ज्ञोऽज्ञ इव संज्ञया ।\nचिद्वपुर्विद्यमानोऽपि शाम्यत्यसदिव स्वयम् ॥६३॥\nजीवानां ज्ञप्तिगुप्तेन ज्वलन्नज्ञानवायुना ।\nअविद्याग्निः प्रबुद्धानां पुनस्तेनैव शाम्यति ॥६४॥\nअजडानां यदज्ञानं स्थाणूनामिव शाम्यताम् ।\nतमाहुर्मोक्षमक्षुब्धमासितं पदमक्षयम् ॥६५॥\nज्ञत्वेन ज्ञत्वमासाद्य मुनिर्भवति मानवः ।\nअज्ञत्वादज्ञतामेत्य प्रयाति पशुवृक्षताम् ॥६६॥\nअहं ब्रह्म जगच्चेदमित्यविद्यामयो भ्रमः ।\nअसत्यः प्रेक्षया ध्वान्तं दीपेनेव न लभ्यते ॥६७॥\nसमग्रकरणग्रामोऽप्यसंकल्पो विवेदनः ।\nन किंचिदप्यनुभवत्यन्तर्बाह्ये च शान्तधीः ॥६८॥\nसुषुप्तत्व इव स्वप्नः समाधौ प्रविलीयते॥\nदृश्यं सर्वं ज्ञबोधेऽन्तः पुनः स्वात्मैव लक्ष्यते ॥६९॥\nनीलत्वं च यथा व्योम्नि तथा पृथ्व्यादिता शिवे ।\nभ्रान्तिमात्रादृते नान्यद्यथा व्योम तथा शिवः ॥७०॥\nवासनाभिरुपेतोऽपि समस्ताभिरवासनः ।\nभवत्यसावसत्सर्वमिदमित्येव यस्य धीः ॥७१॥\nसंकल्पेष्वद्भुतं भव्य स्वप्नमायेन्द्रजालकम् ।\nयद्वत्संसृतयस्तद्बदृष्टेऽप्यास्था किमत्र वै ॥७२॥\nन दुःखमस्ति न सुखं न पुण्यं न च पातकम् ।\nन किंचित्कस्यचिन्नष्टं कर्तुर्भोक्तुरसंभवात् ॥७३॥\nसर्वं शून्यं निरालम्बं ममताप्रत्ययोऽप्ययम् ।\nद्विचन्द्रस्वप्नपुरवद्यस्यासौ सोऽपि नास्ति नः ॥७४॥\nकेवलो व्यवहारस्थः काष्ठमौनगतोऽथ वा ।\nकाष्ठपाषाणवत्तिष्ठन्ब्रह्मतामधिगच्छति ॥७५॥\nशान्तत्वे चित्तत्वे नानानानात्मनीह शिवे ।\nअवयविनोऽवयवित्वे त्विह युक्तिर्विद्यते नान्या ॥७६॥\nअर्थागतस्वभावस्य च नैव च संभवादमले ।\nएतस्मिन्सर्वगते ब्रह्मणि नास्ति स्वभावोक्तिः ॥७७॥\nन च नास्तिकोपलम्भात्संवित्तेरस्तिता च नैवाजे ।\nग्राह्यग्राहकदृष्टेरसंभवादस्ति किंचिदपि ॥७८॥\nशमममलमहार्यमार्यजुष्टं\nशिवमजमक्षयमासितं समं यत् ।\nतदवितथपदं तदास्व शान्तं\nपिब लल भुङ्क्ष्व भवानयं हि नास्ति ॥७९॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे उत्तरार्धे भावनाप्रतिपादनं नामैकोनत्रिंशः सर्गः ॥२९॥"
  }
]
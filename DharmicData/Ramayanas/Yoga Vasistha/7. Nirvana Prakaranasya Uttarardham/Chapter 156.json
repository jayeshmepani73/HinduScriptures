[
  {
    "text": "व्याध उवाच ।\nअनन्तरं हे भगवन्वितताकाशवासिनः ।\nकिंभविष्यति मे तत्र देहेऽधःपातिनि क्षितौ ॥१॥\nमुनिरुवाच ।\nशूणुष्वावहितस्तस्मिन्देहे तव परिक्षते ।\nकिं भविष्यति भव्यात्मस्तस्मिन्परमकाम्बरे ॥२॥\nदेहे तस्मिन्परिभ्रष्टे जीवस्तु प्राणसंयुतः ।\nभविष्यत्यम्बरे वातलवो व्याततरूपिणि ॥३॥\nतस्मिन्वातलवे चेतो दृश्यं हृत्स्थं स्थितं पुरः ।\nस्फारं द्रक्ष्यति भूपीठं भवान्स्वप्ने जगद्यथा ॥४॥\nमहत्त्वाच्चित्तवृत्तेस्तु जीवो द्रक्ष्यति ते ततः ।\nराजाहमस्मि भूपीठ इति संकल्पितार्थभाक् ॥५॥\nतत्रास्य सहसैवाशु प्रतिभोदेष्यति स्वयम् ।\nअहमस्मि नृपः श्रीमान्सिन्धुर्नाम्नातिमानितः ॥६॥\nअष्टवर्षाय मे राज्यं गते पितरि काननम् ।\nभुवश्चतुःसमुद्रायाः पित्रा दत्तमुपागतम् ॥७॥\nसीमान्ते भूपतिः शत्रुर्विदूरथ इति श्रुतः ।\nविद्यते यः प्रयत्नेन विना नाम न जीयते ॥८॥\nइदं मे कुर्वतो राज्यं संवत्सरशतं गतम् ।\nअहो भृत्यकलत्रौघैः सह भुक्तं मया सुखम् ॥९॥\nकष्टमेष प्रवृद्धो मे सीमान्तवसुधाधिपः ।\nअनेन सह संग्रामो दारुणः समुपस्थितः ॥१०\nइति चिन्तयतस्तत्र विदूरथमहीभुजा ।\nभविष्यति महद्युद्धं चतुरङ्गबलक्षयि ॥११॥\nमहता तेन युद्धेन हनिष्यसि विदूरथम् ।\nकरवाललतालूनजङ्घं त्वं विरथोऽपि सन् ॥१२॥\nचतुःसागरपर्यन्ते भूतले भूपतिस्ततः ।\nभविष्यसि भयाक्रान्तदिक्पालादृतशासनः ॥१३॥\nस त्वं सिन्धुर्भवन्प्राप्तसकलावनिमण्डलः ।\nपण्डितैर्मन्त्रिभिः सार्धं करिष्यसि कथा इमाः ॥१४॥\nमन्त्री वदिष्यति ।\nअत्याश्चर्यमिदं देव यदेवं स विदूरथः ।\nदेवेन विजितो युद्धे नीतश्च यमसादनम् ॥१५॥\nत्वं वक्ष्यसि ।\nभोः साधो सधनस्यास्य कल्पान्तार्णवरंहसः ।\nवैरी विदूरथो राजा किमर्थं वद दुःसहः ॥१६॥\nमन्त्री वदिष्यति ।\nलीला नामास्य भार्यास्ति तयातितपसार्जिता ।\nमाता सरस्वतीदेवी जगद्धात्री निरञ्जना ॥१७॥\nगृहीतायाः सुतात्वेन सास्या भुवनभाविनी ।\nसंसाधयति कार्याणि मोक्षादीन्यपि हेलया ॥१८॥\nवरेण शब्दमात्रेण जगदप्यजगत्क्षणात् ।\nकरोति सा भवन्नाशे तस्याः कैव कदर्थना ॥१९॥\nसिन्धुर्वदिष्यति ।\nत्वया वै युक्तं कथितं यद्येवं तद्विदूरथः ।\nअशक्यो जेतुमाश्चर्य एतस्य समरे वधः॥२०\nतदेवं संप्रसादेन भगवत्या समन्वितः ।\nकिमित्यस्मिन्रणे तस्मिञ्जयं राजा न लब्धवान्॥२१॥\nमन्त्री वदिष्यति ।\nतेन संप्रार्थिता देवी सर्वकालमखेदिना ।\nमोक्षोऽस्तु मम संसारादिति तामरसेक्षण ॥२२॥\nतया तेन विभो तस्य स एवावन्ध्यसंविदा ।\nसंपादितस्तेन तदाश्रित आजौ पराजयः ॥२३॥\nसिन्धुर्वदिष्यति ।\nयद्येवं तन्मया देवी सदैवैषा प्रपूज्यते ।\nमोक्षं किमिति मे नैषा ददाति परमेश्वरी ॥२४॥\nमन्त्री वदिष्यति ।\nएषा हि ज्ञप्तिरास्तेऽन्तः सर्वस्य हृदये सदा ।\nसंविद्रूपा भगवती सैव प्रोक्ता सरस्वती ॥२५॥\nयेन येन यथात्मीया प्रार्थ्यते स्वयमेव सा ।\nप्रयच्छति तथैवाशु तस्माच्चिदनुभूयते ॥२६॥\nन प्रार्थितैषा भवता मोक्षार्थमरिमर्दन ।\nप्रार्थितैव त्वया संविदात्मीया शत्रुशान्तये ॥२७॥\nसिन्धुर्वदिष्यति ।\nन प्रार्थिता मया कस्मादनेनैषा सरस्वती ।\nसंविच्छुद्धा मया कस्मात्प्रार्थिता नेह मुक्तये ॥२८॥\nमदाशयगताप्येषा ज्ञप्तिं दत्त्वा सरस्वती ।\nमन्मोक्षाय किमित्यङ्ग सद्रूपापि न चेष्टते ॥२९॥\nमन्त्री वदिष्यति ।\nअशुभः प्राक्तनोऽभ्यासस्तवास्ति रिपुघातिनः ।\nतेनैषा मुक्तये नत्वा त्वया न प्रार्थिता विभो ॥३०\nयच्चित्तस्तन्मयो जन्तुर्भवतीत्याजगत्स्थितेः ।\nआबालमेव संसिद्धं कर्तुं शक्नोति कोऽन्यथा ॥३१॥\nयदेव येनामलयामलात्म\nसंवेद्यतेऽभ्यासमयं विदान्तः ।\nसर्वोपमर्देन तदेव सोऽङ्ग\nसदस्त्वसद्वास्तु भवत्यविघ्नम् ॥३२॥"
  },
  {
    "text": "इत्यार्षे श्रीवासिष्ठमहारामायणे वा० दे० मो० नि० उ० अ० श० सिन्धुसंबोधनं नाम षट्पञ्चाशदधिकशततमः सर्गः ॥१५६॥"
  }
]
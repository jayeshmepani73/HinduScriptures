[
  {
    "text": "श्रीवसिष्ठ उवाच ।\nअथ स्थितिप्रकरणादनन्तरमिदं श्रृणु ।\nउपशमप्रकरणं ज्ञातं निर्वाणकारि यत् ॥१॥\nश्रीवाल्मीकिरुवाच ।\nशरत्तारकिताकाशस्तिमितायां सुसंसदि ।\nकथयत्येवमाह्लादि वसिष्ठे पावनं वचः ॥२॥\nश्रवणार्थित्वमौनस्थपार्थिवे संसदन्तरे ।\nनिर्वात इव निस्पन्दकमले कमलाकरे ॥३॥\nविलासिनीषु संशान्तमदमोहबलासु च ।\nशममन्तः प्रयान्तीषु चिरप्रव्रजितास्विव ॥४॥\nकराम्भोरुहहंसेषु लीनेषु श्रवणादिव ।\nमुक्तघुर्घुरवादेषु वायसेषु तराविव ॥५॥\nनासाग्रपरिविश्रान्ततर्जन्यङ्गुलिकोटिषु ।\nविचारयत्सु विज्ञानकलां तज्ज्ञेषु राजसु ॥६॥\nरामे विकासमायाते प्रभात इव पङ्कजे ।\nपरित्यक्ततमः पीठे सूर्योदय इवाम्बरे ॥७॥\nआकर्णयति वासिष्ठीर्गिरो दशरथे रसात् ।\nकलापिनीव जीमूतनिर्ह्रादान्मुक्तवर्षणात् ॥८॥\nआहृत्य सर्वभोगेभ्यो मनो मर्कटचञ्चलम् ।\nश्रवणं प्रति यत्नेन सारेण मन्त्रिणि स्थिते ॥९॥\nवसिष्ठोक्त्या परिज्ञातस्वात्मनीन्दुकलामले ।\nलक्ष्मणे विलसल्लक्ष्ये शिक्षावलविचक्षणे ॥१०॥\nशत्रुघ्ने शत्रुदलने चेतसा पूर्णतां गते ।\nअलमानन्दमायाते राकाचन्द्रोपमे स्थिते ॥११॥\nसुमित्रे मित्रतां याते मानसे दुःखशीलिते ।\nविकासिहृदये जाते तत्काल इव पंकजे ॥१२॥\nतत्रस्थेषु तथान्येषु तदा मुनिषु राजसु ।\nसुधौतचित्तरत्नेषु प्रोल्लसत्स्विव चेतसा ॥१३॥\nउदभूत्पूरयन्नाशाः कल्पाभ्ररवमांसलः ।\nअथ मध्याह्नशंखानामब्धिघोषसमः स्वनः ॥१४॥\nमहता तेन शब्देन तिरोधानं मुनेर्गिरः ।\nययर्जलदनादेन कोकिलध्वनयो यथा ॥१५॥\nमुनिरन्तरयांचक्रे स्वां वाचमथ संसदि ।\nजितसारो गुणः केन महता समुदीर्यते ॥१६॥\nमुहूर्तमात्रं विश्रम्य श्रुत्वा मध्याह्ननिःस्वनम् ।\nघने कोलाहले शान्ते रामं मुनिरुवाच ह ॥१७॥\nरामाद्यतनमेतावदाह्णिकं कथितं मया ।\nप्रातरन्यत्तु वक्ष्यामो वक्तव्यमरिमर्दन ॥१८॥\nइदं नियतितः प्राप्तं कर्तव्यं तद्विजन्मनाम् ।\nमध्याह्नमुपपन्नं यत्कर्तव्यं नावसीदति ॥१९॥\nत्वमप्युत्तिष्ठ सुभग समस्ताचारसत्क्रियाम् ।\nआचराचारचतुरस्नानदानार्चनादिकाम् ॥२०॥\nइत्युक्त्वा मुनिरुत्तस्थौ समं दशरथः प्रभुः ।\nससदाः सेन्दुरादित्य उदयाद्रितटादिव ॥२१॥\nतयोरुत्तिष्ठतो सर्वा सभोत्थातुमकम्पत ।\nमन्दवातपरामृष्टा नलिनीवालिलोचना ॥२२॥\nउत्तस्थौ सावतंसोत्थभृंगमण्डलमण्डिता ।\nकरिसेनेव सन्ध्याद्रावालोलकरपुष्करा ॥२३॥\nपरस्परांगसंघट्टचूर्णितांगदमण्डली ।\nरत्नपूर्णारुणाम्भोदसन्ध्यासमयसूचनी ॥२४॥\nपतदुत्तंसविभ्रान्तभृंगोपहितघुंघुमा ।\nमुकुटोद्दामविद्योतशक्रचापीकृताम्वरा ॥२५॥\nकान्तालताहस्तदलचारुचामरमंजरी ।\nवनलेखेव विक्षुब्धवरवारणमण्डला ॥२६॥\nकचत्कटकभारक्तीकृतान्योन्यतताम्बरा ।\nवातव्याधूतपुष्पेव मन्दारवनमालिका ॥२७॥\nकर्पूरकणनीहाररचितामलवारिदा ।\nशरहिक्तटमालेव प्रसृताशेषभूमिका॥२८॥\nलोलमौलिमणिप्रान्तपाटलाम्बरकोटरा ।\nसंध्येवाफुल्लनीलाला कार्यसंहारकारिणी ॥२९॥\nरत्नांशुसलिलापूरमुखपद्मनिरन्तरा ।\nपद्मिनीवालिवलिता नूपुरारवसारसा ॥३०॥\nसंतता सा सभोत्तस्थौ भूभृच्छतसमाकुला ।\nभूतसंततिसंभ्रान्ता सृष्टिर्नवमिवोदिता ॥३१॥\nप्रणम्याथ नृपं भूपा निर्ययुर्नृपमन्दिरात् ।\nशक्रचापीकृता रत्नैरम्बुधेरिववीचयः ॥३२॥\nसुमन्त्रो मन्त्रिणश्चैव वसिष्ठमथ भूमिपम् ।\nप्रणम्य जग्मुः स्नानाय रसविज्ञानकोविदाः ॥३३॥\nवामदेवादयश्चान्ये विश्वामित्रादयस्तथा ।\nवसिष्ठं पुरतः कृत्वा तस्थुरावर्जनोन्मुखाः ॥३४॥\nराजा दशरथस्तत्र पूजयित्वा मुनिव्रजम् ।\nतद्विसृष्टो जगामाथ स्वकार्यार्थमरिन्दमः ॥३५॥\nवनं वनास्पदा जग्मुर्व्योम व्योमनिवासिनः ।\nनगरं नागराश्चैव प्रातरागमनाय ते ॥३६॥\nमहीपतिवसिष्ठाभ्यां प्रणयात्प्रार्थितः प्रभुः ।\nवसिष्ठसद्मनि निशां विश्वामित्रोऽत्यवाहयत् ॥३७॥\nवसिष्ठः सह विप्रेन्द्रैः पार्थिवैर्मुनिभिस्तथा ।\nउपास्यमानो रामाद्यैः सर्वैर्दशरथात्मजैः ॥३८॥\nजगाम स्वाश्रमं श्रीमान्सर्वलोकनमस्कृतः ।\nअनुयातः सुरौघेन ब्रह्मलोकमिवाब्जजः ॥३९॥\nतस्मात्प्रदेशाद्रामादीन्पुनर्दशरथात्मजान् ।\nसर्वान्विसर्जयामास पादोपान्ते नतानसौ ॥४०॥\nनभश्चरान्धरणिचरानधश्चरान्विसृज्य संस्तुतगुणगोचरांश्च तान् ।\nयथाक्रमं स्वगृहमुदारसत्त्ववांश्चकार तां द्विजजनवासरक्रियाम् ॥४१॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये देवदूतोक्ते मो० उपशमप्रकरणे आह्निकवर्णनं नाम प्रथमः सर्गः ॥१॥"
  }
]
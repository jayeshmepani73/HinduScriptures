[
  {
    "text": "श्रीवसिष्ठ उवाच ।\nवीतहव्यवदात्मानं नीत्वा विदितवेद्यताम् ।\nवीतरागभयोद्वेगस्तिष्ठ राघव सर्वदा एकोननवतितमः सर्गः ८९\nश्रीवसिष्ठ उवाच ।\nवीतहव्यवदात्मानं नीत्वा विदितवेद्यताम् ।\nवीतरागभयोद्वेगस्तिष्ठ राघव सर्वदा ॥१॥\nत्रिंशद्वर्षसहस्राणि विजहार यथासुखम् ।\nवीतहव्यो वीतशोकस्तथा विहर राघव ॥२॥\nअन्ये च राजन्मुनयो ज्ञातज्ञेया महाधियः ।\nयथावसन्स्वराष्ट्रे त्वं तथैवास्व महामते ॥३॥\nसुखदुःखक्रमैरात्मा न कदाचन गृह्यते ।\nसर्वगोऽपि महाबाहो किं मुधा परिशोचसि ॥४॥\nबहवो विदितात्मानो विहरन्तीह भूतले ।\nन केचन वशं यान्ति दुःखस्याङ्ग भवानिव ॥५॥\nस्वस्थो भव भवोदारः समो भव सुखी भव ।\nसर्वगस्त्वं त्वमात्मैव तव नास्ति पुनर्भवः ॥६॥\nहर्षामर्षविकाराणां जीवन्मुक्ता भवादृशाः ।\nन केचन वशं यान्ति मृगेन्द्राः शिखिनामिव ॥७॥\nश्रीराम उवाच ।\nअनेनैव प्रसङ्गेण संशयोऽयं ममोदितः ।\nशरत्काल इवाम्भोदं तं मे त्वं तनुतां नय ॥८॥\nजीवन्मुक्तशरीराणां कथमात्मविदां वर ।\nशक्तयो नेह दृश्यन्ते आकाशगमनादिकाः ॥९॥\nश्रीवसिष्ठ उवाच ।\nआकाशगमनादीनि यान्येतानि रघूद्वह ।\nप्रमाणिताः पदार्थानां सहजाः खलु शक्तयः ॥१०॥\nयद्विचित्रं क्रियाजालं दृश्यते गम्यते पुनः ।\nराम वस्तुस्वभावोऽसौ न तदात्मविदां मतम् ॥११॥\nअनात्मविदमुक्तोऽपि नभोविहरणादिकम् ।\nद्रव्यकर्मक्रियाकालशक्त्या प्राप्नोति राघव ॥१२॥\nनात्मज्ञस्यैष विषय आत्मज्ञो ह्यात्मवान्स्वयम् ।\nआत्मनात्मनि संतृप्तो नाविद्यामनुधावति ॥१३॥\nये केचन जगद्भावास्तानविद्यामयान्विदुः ।\nकथं तेषु किलात्मज्ञस्त्यक्ताविद्यो निमज्जति ॥१४॥\nअविद्यामपि ये युक्त्या साधयन्ति सुखात्मिकाम् ।\nते ह्यविद्यामया एव नत्वात्मज्ञास्तथाक्रमाः ॥१५॥\nतत्त्वज्ञोऽवाप्यतत्त्वज्ञो यः कालद्रव्यकर्मभिः ।\nयथाक्रमं प्रयतते तस्योर्ध्वत्वादि सिद्ध्यति ॥१६॥\nआत्मवानिह सर्वस्मादतीतो विगतैषणः ।\nआत्मन्येव हि संतुष्टो न करोति न चेहते ॥१७॥\nन तस्यार्थो नभोगत्या न सिद्ध्या न च भोगकैः ।\nन प्रभावेण नो मानैर्नाशामरणजीवितैः ॥१८॥\nनित्यतृप्तः प्रशान्तात्मा वीतरागो विवासनः ।\nआकाशसदृशाकारस्तज्ज्ञ आत्मनि तिष्ठति ॥१९॥\nअशङ्कितोपयातेन दुःखेन च सुखेन च ।\nतृप्यत्यपगतासङ्गो जीवेन मरणेन च ॥२०॥\nसमुद्रः सरितेवान्तः क्रमसंप्राप्तवस्तुना ।\nसमेन विषमेणापि तिष्ठत्यात्मानमर्चयन् ॥२१॥\nनैव तस्य कृतेनार्थो नाकृतेनेह कश्चन ।\nन चास्य सर्वभूतेषु कश्चिदर्थव्यपाश्रयः ॥२२॥\nयस्तु वाऽभावितात्मापि सिद्धिजालानि वाञ्छति ।\nस सिद्धिसाधकैर्द्रव्यैस्तानि साधयति क्रमात् ॥२३॥\nसिद्ध्यतीत्थमिदं युक्त्यैवेत्ययं नियतेः क्रमः ।\nत्र्यक्षादिभिः सुरवरैर्व्यर्थीकर्तुं न शक्यते ॥२४॥\nस्वभाव एष वस्तूनां स्वतःसिद्धिर्हि नान्यतः ।\nनियतिं न जहात्येव शशाङ्क इव शीतताम् ॥२५॥\nसर्वज्ञोऽपि बहुज्ञोऽपि माधवोऽपि हरोऽपि च ।\nअन्यथा नियतिं कर्तुं न शक्तः कश्चिदेव हि ॥२६॥\nद्रव्यकालक्रियामन्त्रप्रयोगाणां स्वभावजाः ।\nएतास्ताः शक्तयो राम यद्व्योमगमनादिकम् ॥२७॥\nयथा विषाणि निघ्नन्ति मदयन्ति मधूनि च ।\nवमयन्ति च शुक्तानि मदनानि फलानि च ॥२८॥\nतथा स्वभाववशतो द्रव्यकालक्रियाक्रमाः ।\nनियतं साधयन्त्याशु प्रयोगं युक्तियोजिताः ॥२९॥\nएतस्मात्समतीतस्य त्यक्ताविद्यस्य राघव ।\nआत्मज्ञानस्य नास्त्यत्र कर्तृताकर्तृतानघ ॥३०॥\nद्रव्यदेशक्रियाकालयुक्तयः साधुसंविदः ।\nपरमात्मपदप्राप्तौ नोपकुर्वन्ति काश्चन ॥३१॥\nयस्येच्छा विद्यते काचित्स सिद्धिं साधयत्यलम् ।\nआत्मज्ञस्य तु पूर्णस्य नेच्छा संभवति क्वचित् ॥३२॥\nसर्वेच्छाजालसंशान्तावात्मलाभोदयो हि यः ।\nतद्विरुद्धा कथं कस्मादिच्छा संजायतेऽनघ ॥३३॥\nयथोदेति च यस्येच्छा स तया यतते तथा ।\nयथाकालं तदाप्नोति ज्ञो वाप्यज्ञतरोऽपि वा ॥३४॥\nवीतहव्येन यतितं नो ज्ञानेच्छेन किंचन ।\nज्ञानेच्छेनाशु यतितं प्रोत्थितोऽसौ यथा वने ॥३५॥\nएवं कालक्रियाकर्मद्रव्ययुक्तिस्वभावजाः ।\nयथेच्छमेव सिद्ध्यन्ति सिद्धयः स्वाः क्रमार्जिताः ॥३६॥\nयाः फलावलयो येन संप्राप्ताः सिद्धिनामिकाः ।\nतास्तेनाधिगता राम निजात्प्रयतनद्रुमात् ॥३७॥\nमहतां नित्यतृप्तानां तज्ज्ञानां भावितात्मनाम् ।\nईहितं संप्रयातानां नोपकुर्वन्ति सिद्धयः ॥३८॥\nश्रीराम उवाच ।\nअयं मे संशयो ब्रह्मन्वीतहव्यस्य सा तनुः ।\nक्रव्यादैर्न कथं भुक्ता कथं क्लिन्ना न भूतले ॥३९॥\nतदैव वीतहव्योऽसौ कथं वनगतः प्रभो ।\nविदेहमुक्ततां शीघ्रं यथावदिति मे वद ॥४०॥\nश्रीवसिष्ठ उवाच ।\nया संविद्वलिता साधो वासनामलतन्तुना ।\nसुखदुःखदशादाहभागिनी भवतीह सा ॥४१॥\nनिर्मुक्तवासना शुद्धसंविन्मात्रमयी तु सा ।\nतनुस्तिष्ठति तच्छेदे शक्ता नेह हि केचन ॥४२॥\nश्रृणु युक्त्या कया योगी तनुच्छेदादिविभ्रमैः ।\nनाक्रम्यते महाबाहो बहुवर्षशतैरपि ॥४३॥\nचेतः पदार्थे पतति यस्मिन्यस्मिन्यदा यदा ।\nतन्मयं तद्भवत्याशु तस्मिंस्तस्मिंस्तदा तदा ॥४४॥\nतथा दृष्टारि हि मनो विकारमुपगच्छति ।\nदृष्टमित्रं सुहृद्यत्वं स्वयमित्यनुभूयते ॥४५॥\nरागद्वेषविहीने तु पथिके पादपे गिरौ ।\nभवत्यरागद्वेषं च स्वयमित्यनुभूयते ॥४६॥\nमृष्टे लौल्यमुपादत्ते दुर्भोज्ये याति निःस्पृहम् ।\nवैरस्यं याति कटुनि स्वयमित्यनुभूयते ॥४७॥\nसमसंविद्विलासाढ्ये यद्यदा यतिदेहके ।\nहिंस्रचेतः पतत्याशु समतामेति तत्तदा ॥४८॥\nसमसङ्गविमुक्तत्वाच्छेदादौ न प्रवर्तते ।\nपान्थो व्यर्थं पथि ग्रामे यथा ग्रामीणकर्मणि ॥४९॥\nयोगिदेहसमीपात्तु गत्वा प्राप्नोति हिंस्रताम् ।\nयद्यद्भवति तत्राशु तथारूपं न संशयः ॥५०॥\nइति हिंस्रैर्मृगव्याघ्रसिंहकीटसरीसृपैः ।\nन च्छिन्ना वीतहव्यस्य तनुर्भूतलशालिनी ॥५१॥\nसर्वत्र विद्यते संवित्काष्ठलोष्टोपलादिके ।\nसत्तासामान्यरूपेण संस्थिता मूकबालवत् ॥५२॥\nपोप्लूयमाना तरला केवलं परिदृश्यते ।\nतन्वी पुर्यष्टकेष्वेव प्रतिबिम्बजलेष्विव ॥५३॥\nतेन भूजलवाय्वग्निसंवित्त्या समरूपया ।\nनिर्विकारं तनुर्नीता वीतहव्यस्य राघव ॥५४॥\nअन्यच्च श्रृणु मे राम स्पन्दो नाशस्य कारणम् ।\nविकारः स च चित्तोत्थो वातजो वा जगत्स्थितौ ॥५५॥\nप्राणानां प्राणनं स्पन्दस्तच्छान्तौ ते दृषत्समाः ।\nयतः स्थिता धारणया तेनानष्टास्य सा तनुः ॥५६॥\nसबाह्याभ्यन्तरं स्पन्दश्चित्तजो वातजोऽथवा ।\nन यस्य विद्यते तस्य दूरस्थौ प्रकृतिक्षयौ ॥५७॥\nसबाह्याभ्यन्तरे शान्ते स्पन्दे तत्त्वविदां वर ।\nधातवः संस्थितिं देहे न त्यजन्ति कदाचन ॥५८॥\nसंशान्ते देहप्रस्पन्दे चित्तवातमये तथा ।\nधातवो मैरवं स्थैर्यं यान्ति संस्तम्भितात्मकाः ॥५९॥\nतथा च दृश्यते लोके स्पन्दशान्तौ दृढा स्थितिः ।\nदारूणामिव धीराणां शवाङ्गानामचोपता ॥६०॥\nइति वर्षसहस्राणि देहा जगति योगिनाम् ।\nन क्लिद्यन्ते न भिद्यन्ते मग्नवज्जलदा इव ॥६१॥\nतदैव वीतहव्योऽसौ श्रृणु किं नोपशान्तवान् ।\nदेहमुत्सृज्य तत्त्वज्ञो ज्ञातज्ञेयवतां वरः ॥६२॥\nये हि विज्ञातविज्ञेया वीतरागा महाधियः ।\nविच्छिन्नग्रन्थयः सर्वे ते स्वतन्त्रास्तनौ स्थिताः॥६३॥\nदैवं वापि च कर्माणि प्राक्तनान्यैहिकानि च ।\nवासना वा न तेषां तच्चेतो नियमयन्त्यलम् ॥६४॥\nतेन तत्त्वविदां तात काकतालीयवन्मनः ।\nयद्यद्भावयति क्षिप्रं तत्तदाशु करोत्यलम् ॥६५॥\nकाकतालीययोगेन वीतहव्यस्य संविदा ।\nसांप्रतं जीवितं बुद्धं तदेवाशु स्थिरीकृतम् ॥६६॥\nयदा तु तस्य प्रतिभा विदेहोन्मुक्ततां गता ।\nतदा विदेहमुक्तोऽभूदसौ स्वातन्त्र्यसंस्थितिः ॥६७॥\nविगतवासनमाशु विपाशता-\nमुपगतं मन आत्मतयोदितम् ।\nयदभिवाञ्छति तद्भवति क्षणा-\nत्सकलशक्तिमयो हि महेश्वरः ॥६८॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषूपशमप्रकरणे सद्विलासविचारयोगोपदेशो नामैकोननवतितमः सर्गः ॥८९॥"
  }
]
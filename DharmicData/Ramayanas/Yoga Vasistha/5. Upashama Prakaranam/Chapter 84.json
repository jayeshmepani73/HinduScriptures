[
  {
    "text": "श्रीवसिष्ठ उवाच ।\nइति निर्णीय स मुनिर्वीतहव्यो विवासनः ।\nआसीत्समाधावचलो विन्ध्यकन्दरकोटरे ॥१॥\nअपरिस्पन्दिताशेषसंविदानन्दसुन्दरः ।\nबभावस्तंगतमनाः स्तिमिताम्भोधिशोभनः ॥२॥\nअन्तरेव शशामास्य क्रमेण प्राणसंततिः ।\nज्वालाजालपरिस्पन्दो दग्धेन्धन इवानलः ॥३॥\nअनन्तर्निष्ठतां याते बाह्यार्थे चाप्यसंस्थिते ।\nशेषेऽन्तर्लब्धसंस्थाने तस्यास्फुरितपक्ष्मणी ॥४॥\nघ्राणप्रान्तगताल्पाल्पसमालोके इवेक्षणे ।\nअर्धकुड्मलितैः पद्मैः श्रियमाययतुः समाम् ॥५॥\nसमकायशिरोग्रीवस्थानकः स महामतिः ।\nआसीच्छैलादिवोत्कीर्णश्चित्रार्पित इवाथवा ॥६॥\nतथाभितिष्ठतस्तस्य संवत्सरशतत्रयम् ।\nकोटरे विन्ध्यकच्छस्य ययावर्धमुहूर्तवत् ॥७॥\nएतावन्तमसौ कालं नाबुद्ध्यत किलात्मवान् ।\nजीवन्मुक्ततया ध्यानी न च तत्याज तां तनुम् ॥८॥\nतावत्कालं स सुभगो न प्राबुध्यत योगवित् ।\nउदारैरम्बुदारावैरासारभरघर्घरैः ॥९॥\nपर्यन्तमण्डलाधीशमृगयानतबृंहितैः ।\nपक्षिवानरनिर्ह्रादैर्मातङ्गास्फोटनिःस्वनैः ॥१०॥\nसिंहसंरम्भरटितैर्निर्झरारावसीत्कृतैः ।\nविषमाशनिसंपातैर्जनकोलाहलैर्घनैः ॥११॥\nप्रमत्तशरभास्फोटैर्भूकम्पतटघट्टनैः ।\nवनदाहधमध्वानैर्जलौघाहतिवल्गनैः ॥१२॥\nमहोपलतटाघातैर्धरणीतलमृज्जलैः ।\nजलौघान्दोलनायातैस्तापैरनलकर्कशैः ॥१३॥\nकेवलं वहति स्वैरं काले गलितकारणम् ।\nपरियान्तीषु वर्षासु लहरीष्विव वारिणि ॥१४॥\nस्वल्पेनैव हि कालेन तस्मिन्पर्वतकन्दरे ।\nप्रावृडोघविनुन्नेन पङ्केनोर्वीतले कृतः ॥१५॥\nतत्रासाववसद्भूमौकोटरे संकटोदरे ।\nपङ्कसंपीडितस्कन्धः पर्वतेषु शिला यथा ॥१६॥\nशतत्रये स वर्षाणामथ याते स्वयंप्रभुः ।\nव्यबुध्यतात्मरूपात्मा धराकोटरपीडितः ॥१७॥\nसंविदेवास्य तं देहं जग्राहोर्वीनिपीडितम् ।\nतनुः प्राणमयस्पन्दः प्राणसंसरणं विना ॥१८॥\nउत्पत्तिप्रौढिमासाद्य कलना हृदयान्तरे ।\nस्वमनोरूपिणी तस्य हृद्येवानुबभूव सा ॥१९॥\nकैलासकानने कान्ते कदम्बस्य तरोस्तले ।\nमुनित्वं शतमब्दानां जीवन्मुक्तात्मनिर्मलम् ॥२०॥\nविद्याधरत्वं वर्षाणां शतमाधिविवर्जितम् ।\nयुगपञ्चकमिन्द्रत्वं प्रणतं सुरचारणैः ॥२१॥\nश्रीराम उवाच ।\nशक्रत्वादिषु तेष्वस्य प्रतिभासेषु भो मुने ।\nनियमोऽनियमश्चैव दिक्कालनियतेः कथम् ॥२२॥\nश्रीवसिष्ठ उवाच ।\nसर्वात्मिकैषा चिच्छक्तिर्यत्रोदेति यथा यथा ।\nतथा तत्राशु भवति तथात्मैकस्वभावतः ॥२३॥\nयथा यत्र यदा बुद्धौ नियमः स तदा स्थितः ।\nदेशकालादिनियमक्रमाणां तन्मयात्मता ॥२४॥\nतेन नानाविधान्येष जगन्ति परिदृष्टवान् ।\nहृदि संवेदनाकाशे वीतहव्यो विवासनः ॥२५॥\nसम्यग्बोधवतामेषा वासनैव न वासना ।\nज्ञानाग्निदग्धाऽदग्धस्य कैव बीजस्य बीजता ॥२६॥\nकल्पमेकं गणत्वं स चन्द्रमौलेश्चकार ह ।\nसमस्तविद्यानिपुणं त्रिकालामलदर्शनम् ॥२७॥\nयो यादृग्दृढसंस्कारः स तं पश्यति तादृशम् ।\nजीवन्मुक्ततयैवैतद्वीतहव्योऽनुभूतवान् ॥२८॥\nश्रीराम उवाच ।\nएवं स्थिते मुनिश्रेष्ठ जीवन्मुक्तमतेरपि ।\nबन्धमोक्षदृशः सन्ति वीतहव्यात्मनो यथा ॥२९॥\nश्रीवसिष्ठ उवाच ।\nयथास्थितमिदं विश्वं शान्तमाकाशनिर्मलम् ।\nब्रह्मैव जीवन्मुक्तानां बन्धमोक्षदृशः कुतः ॥३०॥\nएतत्संविन्नभो भाति यत्र यत्र यथा यथा ।\nतत्र तत्र तथा तावत्तावत्तद्विन्दते ततम् ॥३१॥\nतेनानुभूतानि बहून्यनुभूयन्त एव च ।\nजगन्ति सर्वात्मतया ब्रह्मरूपेण राघव ॥३२॥\nधराकोटरनिर्मग्नवीतहव्यचिदात्मसु ।\nजगत्सु तेष्वसंख्येषु नीरूपेषु महात्मसु ॥३३॥\nयः शक्रोऽनवबुद्धात्मा सोऽद्य दीनेषु पार्थिवः ।\nकर्तुं प्रवृत्तो मृगयां क्षणेऽस्मिन्नपि कानने ॥३४॥\nयो हंसोऽनवबुद्धात्मा पाद्मे पैतामहेऽभवत् ।\nस्थितः स एव दाशेन्द्रः कैलासवनकुञ्जके ॥३५॥\nयो राजानवबुद्धात्मा भूमेः सौराष्ट्रमण्डले ।\nस एषोऽद्य स्थितोऽन्ध्राणां ग्रामे बहुलपादपे ॥३६॥\nश्रीराम उवाच ।\nमानसः किल सर्गोऽसौ वीतहव्यस्य तत्र ये ।\nदेहिनो भ्रान्तिपात्रं चेत्तद्देहाकारिणः कथम् ॥३७॥\nश्रीवसिष्ठ उवाच ।\nयदि भ्रान्त्येकमात्रात्म वीतहव्यस्य तज्जगत् ।\nतदिदं नाम ते राम किं भूयः परिभासते ॥३८॥\nइदमप्यङ्ग चिन्मात्रं मनोमात्रभ्रमोपमम् ।\nतदपि व्योम चिन्मात्रं मनोमात्रं भ्रमोपमम् ॥३९॥\nवस्तुतस्तु न तद्राम जगन्नैवं न चेतरत् ।\nतवापि न जगत्सत्ता ब्रह्मेदं भाति केवलम् ॥४०॥\nभावि भूतं भविष्यच्च यथेदं च तथेतरत् ।\nजगत्सर्वमिदं दृश्यं संविन्मात्रमनोमयम् ॥४१॥\nएवंरूपमिदं यावन्न परिज्ञातमीदृशम् ।\nवज्रसारदृढं तावज्ज्ञातं सत्परमाम्बरम् ॥४२॥\nअज्ञानान्मन एवेदमित्थं संप्रविजृम्भते ।\nप्रत्युल्लासविलासाभ्यां जलमम्बुनिधाविव ॥४३॥\nयथास्थितेनैव चिदम्बरेण\nस्वचित्तमेवैति मनोभिधानम् ।\nस्फारं कृतं तेन जगच्च दृश्य-\nमेवं ततं नैव ततं च किंचित् ॥४४॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषूपशमप्रकरणे वीतहव्यमनोजगद्वर्णनं नाम चतुरशीतितमः सर्गः ॥८४॥"
  }
]
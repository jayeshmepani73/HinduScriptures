[
  {
    "text": "श्रीवसिष्ठ उवाच ।\nअत्रैवोदाहरन्तीममितिहासं पुरातनम् ।\nभ्रात्रोस्त्रिपथगातीरे संवादं मुनिपुत्रयोः ॥१॥\nअयं बन्धुरयं नेति कथाप्रस्तावतः स्मृतम् ।\nइतिहासमिमं पुण्यमाश्चर्यं श्रृणु राघव ॥२॥\nअस्त्यस्य जम्बूद्वीपस्य कस्मिंश्चिद्गिरिकुञ्जके ।\nवनव्यूहमहोत्तंसो महेन्द्रो नाम पर्वतः ॥३॥\nकल्पद्रुमवनच्छायाविश्रान्तमुनिकिन्नरः ।\nश्रृङ्गैराततमाकाशं जितवान्यः समुन्नतैः ॥४॥\nब्रह्मलोकान्तरप्राप्तश्रृङ्गकन्दरचारिभिः ।\nसामवेदप्रतिध्वानघुंघुमैर्गायतीव यः ॥५॥\nयः पयोमेदुरैर्मेघैर्लसितैः श्रृङ्गकोटिषु ।\nलताकुसुमसंप्रोतैः कुन्तलैरिव राजते ॥६॥\nयस्तदोड्डयनोत्कानां शरभाणां विजृम्भितैः ।\nविस्फूर्जति गुहावक्रैः कल्पाभ्राणि हसन्निव ॥७॥\nयेन निर्झरनिर्ह्रादैः कन्दरान्तरचारिभिः ।\nसमुद्रजलकल्लोलविलासो विजितोऽभितः ॥८॥\nतस्यैकदेशे वितते रत्नसानौ मनोरमे ।\nमुनिभिः स्नानपानार्थं व्योमगङ्गावतारिता ॥९॥\nतस्यास्त्रिपथगायास्तु तीरे विकसितद्रुमे ।\nरत्नाद्रितटविद्योते कचत्कनकपिञ्जरे ॥१०॥\nआसीदभ्युदितज्ञानस्तपोराशिरुदारधीः ।\nमुनिर्दीर्घतपा नाम तपो मूर्तमिवापरम् ॥११॥\nमुनेर्बभूवतुस्तस्य पुत्रौ द्वाविन्दुसुन्दरौ ।\nपुण्यपावननामानौ द्वौ कचाविव वाक्पतेः ॥१२॥\nस ताभ्यां सह पुत्राभ्यां भार्यया च सहैकया ।\nउवास सरितस्तीरे तस्मिन्सफलपादपे ॥१३॥\nअथ काले तयोस्तस्य पुत्रयोर्ज्ञानवानभूत् ।\nपुण्यो नाम च यो ज्येष्ठो गुणज्येष्ठश्च राघव ॥१४॥\nपावनोर्धप्रबुद्धोऽभूत्पूर्वसंध्याम्बुजं यथा ।\nमौर्ख्यादधिगतो नाप्तः पदे दोलायितः स्थितः ॥१५॥\nततो वहत्यकलिते काले कलितकारणे ।\nसंवत्सरशते जीर्णदीर्घदेहलतायुषि ॥१६॥\nअस्माद्भङ्गुरभूताढ्याद्वृत्तान्तशतभीषणात् ।\nरतिमुत्सृज्य संसाराज्जराजर्जरजीवितः ॥१७॥\nकलनापक्षिणी नीडं देहं दीर्घतपा मुनिः ।\nजहौ गिरिगुहागेहे भारं वैवधिको यथा ॥१८॥\nप्रशान्तकलनारम्भं चेत्यरिक्तचिदास्पदम् ।\nपदं जगाम नीरागं पुष्पगन्ध इवाम्बरम् ॥१९॥\nअथ भार्या मुनेर्देहं प्राणापानविवर्जितम् ।\nदृष्ट्वा विलुलितं भूमौ विनालमिव पङ्कजम् ॥२०॥\nचिरमभ्यस्तया योगयुक्त्या पतिवितीर्णया ।\nतत्याज तनुमम्लानां षट्पदी पद्मिनीमिव ॥२१॥\nभर्तारमेवानुययौ जनस्यादृष्टतां गता ।\nप्रभागगनकोशस्थमस्तं यातमिवोडुपम् ॥२२॥\nमातापित्रोस्तु गतयोरौर्ध्वदेहिककर्मणि ।\nपुण्य एव स्थितोऽव्यग्रः पावनो दुःखमाययौ ॥२३॥\nशोकोपहतचित्तोऽसो भ्रमन्काननवीथिषु ।\nज्यायांसमनवेक्ष्यैव पावनो विललाप ह ॥२४॥\nअथौर्ध्वदेहिकं कृत्वा मातापित्रोरुदारधीः ।\nआययौ विपिने पुण्यः पावनं शोकलालसम् ॥२५॥\nपुण्य उवाच ।\nकिं पुत्र घनतां शोकं नयस्यान्ध्यैककारणम् ।\nवाष्पधाराधरं घोरं प्रावट्काल इवाम्बुजम् ॥२६॥\nपिता तव महाप्राज्ञ गतः सार्धं त्वदम्बया ।\nस्वामेव परमात्मात्मपदवीं मोक्षनामिकाम् ॥२७॥\nतत्स्थानं सर्वजन्तूनां तद्रूपं विजितात्मनाम् ।\nस्वभावमभिसंपन्ने किं पितर्यनुशोचसि ॥२८॥\nईदृशी तु त्वया बद्धा भावनेह विमोहजा ।\nसंसारे यदशोच्योऽपि त्वया तातोनुशोच्यते ॥२९॥\nन सैव भवतो माता नासावेव पिता तव ।\nन भवानेष तनयस्तयोर्निःसंख्यपुत्रयोः ॥३०॥\nमातापितृसहस्राणि समतीतानि ते सुत ।\nबहून्यम्बुप्रवाहस्य निम्नानीव वने वने ॥३१॥\nअसंख्यपुत्रयोर्नैव भवानेव सुतस्तयोः ।\nसरित्तरङ्गवत्पुत्र गताः पुत्रगणा नृणाम् ॥३२॥\nअस्मत्पित्रोरतीतानि पुत्रलक्षाण्यनेकशः ।\nपत्रकोरकवृन्तानि लताविटपयोरिव ॥३३॥\nमित्रबान्धववृन्दानि जन्तोर्जन्मनि जन्मनि ।\nऋतावृतावतीतानि फलानीव महातरोः ॥३४॥\nशोचनीया यदि स्नेहान्मातापितृसुताः सुत ।\nतदतीता न शोच्यन्ते किमजस्रं सहस्रशः ॥३५॥\nप्रपञ्चोऽयं महाभाग दृश्यते जागते भ्रमे ।\nपरमार्थेन ते प्राज्ञ नास्ति मित्रं न बान्धवाः ॥३६॥\nन नाश इव हि भ्रातः परमार्थेन विद्यते ।\nमहत्यपि चिरातप्ते मराविव पयोलवाः ॥३७॥\nएता याः प्रेक्षसे लक्ष्मीश्छत्रचामरचञ्चलाः ।\nस्वप्न एव महाबुद्धे दिनानि त्रीणि पञ्च वा ॥३८॥\nदृष्ट्या तु पारमार्थिक्या पुत्र सत्यं विचारय ।\nनैव त्वं न वयं चैव भ्रान्तिमन्तः परित्यज ॥३९॥\nअयं गतो मृतश्चायमिति दुर्दृष्टयः पुरः ।\nस्वसंकल्पोपतापोत्था दृश्यन्ते नतु सत्यतः ॥४०॥\nअज्ञानविस्तीर्णमरौ विलोलं\nशुभाशुभस्यन्दमयैस्तरङ्गैः ।\nसवासनानाममरीचिवारि\nपरिस्फुरत्येतदनन्तरूपम् ॥४१॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये मोक्षोपायेषूपशमप्रकरणे पावनबोधनं नामैकोनविशः सर्गः ॥१९॥"
  }
]
[
  {
    "text": "श्रीवाल्मीकिरुवाच ।\nतस्यैवंप्रायया तत्र ततयोदारचिन्तया ।\nसा व्यतीयाय रजनी पद्मस्येवार्ककाङ्क्षिणः ॥१॥\nकिंचित्तमःकडारासु किंचिदप्यरुणासु च ।\nनभोविरलतारासु दिक्षु संमार्जितास्विव ॥२॥\nप्रभाततूर्यघोषेण सममिन्दुसमाननः ।\nउत्तस्थौ राघवः श्रीमान्पद्मः पद्मकरादिव ॥३॥\nप्रातःस्नानविधिं कृत्वा संपाद्य भ्रातृभिः पुनः ।\nप्रहिताल्पपरीवारो वसिष्ठसदनं ययौ ॥४॥\nसमाधिसंस्थमेकान्ते मुनिमात्मपरायणम् ।\nदूर एवाननामासौ रामो विनतकन्धरः ॥५॥\nतं प्रणम्याङ्गणे तस्थुस्तस्मिंस्ते विनयान्विताः ।\nयावत्तमः समालूनं व्यक्तं दिङ्मुखमण्डलम् ॥६॥\nराजानो राजपुत्राश्च ऋषयो ब्राह्मणास्ततः ।\nआययुः सदनं मौनं ब्रह्मलोकमिवामराः ॥७॥\nतद्वसिष्ठस्य सदनं बभूव जनसंकुलम् ।\nहस्त्यश्वरथसंबाधं पार्थिवाचारशोभनम् ॥८॥\nक्षणाद्वसिष्ठो भगवान्विरराम समाधितः ।\nआचारेणोपचारेण जग्राह प्रणतं जनम् ॥९॥\nतथानुयातो मुनिभिर्विश्वामित्रान्वितो मुनिः ।\nआरुरोह रथं श्रीमान्सहसाब्जमिवाब्जजः ॥१०॥\nययौ गृहं दाशरथं सैन्येन महता वृतः ।\nब्रह्मेव शक्रनगरं समस्तसुरमालितः ॥११॥\nविवेशावनतां तत्र रम्यां दाशरथीं सभाम् ।\nहंसयूथानुवलितो राजहंस इवाब्जिनीम् ॥१२॥\nत्रीणि तत्र पदान्याशु तदा दशरथो नृपः ।\nनिर्जगाम महावीरः सिंहासनसमुत्थितः ॥१३॥\nविविशुस्तत्र ते सर्वे नृपा दशरथादयः ।\nवसिष्ठाद्याश्च मुनयो ऋषयो ब्राह्मणास्तथा ॥१४॥\nमन्त्रिणश्च सुमन्त्राद्याः सौम्याद्याश्च विपश्चितः ।\nराजपुत्राश्च रामाद्या मन्त्रिपुत्राः शुभादयः ॥१५॥\nअमात्याद्याः प्रकृतयः सुहोत्राद्याश्च नागराः ।\nमालवाद्यास्तथा भृत्याः पौराद्याश्चैव मालिनः ॥१६॥\nअथ तेषूपविष्टेषु स्वेषु स्वेष्वासनेषु च ।\nसर्वेष्वेवोपविष्टेषु वसिष्ठोन्मुखदृष्टिषु ॥१७॥\nसभाकलकले शान्ते मौनसंस्थेषु बन्दिषु ।\nवृत्तासु स्थितिवार्तासु सौम्ये तस्मिन्सभान्तरे ॥१८॥\nस्फुरत्पवनमालासु विशत्स्वम्भोजकोटरात् ।\nपरागेषु विलोलेषु मुक्तादामसु चञ्चलम् ॥१९॥\nबृहत्कुसुमदोलाभ्यः प्रसृताभ्यः समंततः ।\nवाति मांसलमामोदमादाय मधुरानिले ॥२०॥\nवातायनेषु मृदुषु कुसुमाकीर्णभूमिषु ।\nपर्यङ्केषूपविष्टासु पश्यन्तीषु पुरंध्रिषु ॥२१॥\nजालागतार्ककरलोलविलोचनासु रत्नप्रभानिकरपिङ्गलकोमलासु ।\nसंत्यक्तचापललवं चपलासु तासु मौनस्थितासु सितचामरधारिणीषु ॥२२॥\nमुक्ताफलप्रतिफलप्रतिमार्करश्मिरागोदरास्वजिरभूमिषु पुष्पकौघम् ।\nनासादयत्यभिनवातपबिम्बबुद्ध्या भ्रान्ते भ्रमत्यलिकुले नभसीव मेघे ॥२३॥\nपुण्यैर्वसिष्ठवदनप्रसृतं श्रुतं य-त्तत्संततिप्रसृतविस्मयमार्यलोके ।\nसत्संगमे मृदुपदाक्षरमुग्धवाक्य-मन्योन्यमीप्सितमनल्पगुणाभिरामम् ॥२४॥\nदिग्भ्यः पुराच्च गगनाच्च वनाच्च सिद्ध-विद्याधरार्यमुनिविप्रगणे वसिष्ठम् ।\nमौनप्रप्राणमभितः प्रविशत्यशब्दं सोपांशु गौरववता सह जातवाक्ये ॥२५॥\nउन्निद्रकोकनदकोमलकोशकृष्ट-मग्नालिजालमकरन्दसुवर्णरागैः ।\nआपिङ्गले मरुति वाति विलोलघण्टा-टांकारगीतविनिपीतनिशान्तगीते ॥२६॥\nअगुरुतगरधूमे चन्दनामोदमिश्रे सरसकुसुमदामोद्दामगन्धाङ्किताभ्रे ।\nसरति सति वितानाम्भोरुहामोदलेशै-श्चलकुसुमरजोङ्के शब्दविज्ञातभृङ्गम् ॥२७॥"
  },
  {
    "text": "इत्यार्षे श्रीवासिष्ठमहारामायणे वा० दे० मोक्षोपायेषूपशमप्रकरणे सभासंस्थानवर्णनं नाम तृतीयः सर्गः ॥३॥"
  }
]
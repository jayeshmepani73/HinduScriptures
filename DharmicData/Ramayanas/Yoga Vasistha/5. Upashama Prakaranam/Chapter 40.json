[
  {
    "text": "श्रीभगवानुवाच ।\nस्थैर्यं देहस्य दृष्टस्य जीवितं प्रोच्यते जनैः ।\nदेहान्तरार्थं देहस्य संत्यागो मरणं स्मृतम् ॥१॥\nद्वाभ्यां चैवासि पक्षाभ्यामाभ्यां मुक्तो महामते ।\nकिं ते मरणमस्तीह किं वा जीवितमस्ति ते ॥२॥\nनिदर्शनार्थमेतत्तु मयोक्तमरिमर्दन ।\nन त्वं जीवसि सर्वज्ञ म्रियसे न कदाचन ॥३॥\nदेहसंस्थोऽप्यदेहत्वाददेहोऽसि विदेहदृक् ।\nव्योमसंस्थोऽप्यसक्तत्वादव्योमेव हि मारुतः ॥४॥\nस्पर्शसंबोधकारित्वाद्देह एवास्ति सुव्रत ।\nउत्सेधारोधकत्वेन खमुत्सेधस्य कारणम् ॥५॥\nप्रबुद्धो ज्ञातवस्तुत्वाद्देहः क्व शमिनामिह ।\nइदं त्वेकं परिच्छिन्नं रूपमज्ञेषु दुःस्थितम् ॥६॥\nसर्वदा सर्वमेवासि चित्प्रकाशः परैकधीः ।\nको देहः कोऽप्यदेहस्ते यं गृह्णासि जहासि च ॥७॥\nसमुदेतु वसन्तो वा वातु वा प्रलयानिलः ।\nभावाभावविहीनस्य किमभ्यागतमात्मनः ॥८॥\nप्रलुठत्स्वपि शैलेषु कल्पाग्निषु दहत्स्वपि ।\nवहत्सूत्पातवातेषु स्वात्मन्येव हि तिष्ठति ॥९॥\nसर्वभूतानि तिष्ठन्तु सर्वमेव प्रयातु वा ।\nनश्यन्तु वाथ वर्धन्तामात्मन्येवाभितिष्ठति ॥१०॥\nक्षीयते न क्षयं प्राप्ते वर्धमाने न वर्धते ।\nन स्पन्दते स्पन्दमाने देहेऽस्मिन्परमेश्वरः ॥११॥\nदेहस्याहमहं देहीति क्षीणे चित्तविभ्रमे ।\nत्यजामि न त्यजामीति किं मुधा कलनोदिता ॥१२॥\nइदं कृत्वा करोमीदमिदं त्यक्त्वेदमित्यलम् ।\nइति तत्त्वविदां तात संकल्पाः संक्षयं गताः ॥१३॥\nप्रबुद्धाः सर्वकर्तारः करिष्यन्तीह किंचन ।\nन तस्याकरणे नित्यमकर्तृत्वपदं गताः ॥१४॥\nअकर्तृत्वादभोक्तृत्वमर्थादेव समागतम् ।\nसंगृहीतं किलानुप्तं केनेह भुवनत्रये ॥१५॥\nशान्ते कर्तृत्वभोक्तृत्वे शान्तिरेवेह शिष्यते ।\nप्रौढिमभ्यागता सैव मुक्तिरित्युच्यते बुधैः ॥१६॥\nप्रबुद्धाश्चिन्मयाः शुद्धाः सर्वमाक्रम्य संस्थिताः ।\nकिं त्यक्तं परिगृह्णन्तु किं गृहीतं त्यजन्तु वा ॥१७॥\nग्राह्यग्राहकसंबन्धप्रमितावयविक्रमैः ।\nहीनः प्रमेयावयवैः किं गृह्णातु जहातु किम् ॥१८॥\nग्राह्यग्राहकसंबन्धे क्षीणे शान्तिरुदेत्यलम् ।\nस्थितिमभ्यागता शान्तिर्मोक्षनाम्नाभिधीयते ॥१९॥\nतत्र स्थिताः सदा शान्तास्त्वादृशाः पुरुषोत्तमाः ।\nसुषुप्तावयवस्पन्दसाधर्म्येण चरन्ति हि ॥२०॥\nपरावबोधविश्रान्तवासनो जगति स्थितिम् ॥\nअर्धसुप्त इवेहेमां त्वं पश्यात्मस्थया धिया ॥२१॥\nन रमन्ते हि रम्येषु स्वात्मन्येव गताशयाः ॥\nनोद्विजन्तेऽन्यदुःखेषु स्वात्मन्येकरसायनाः ॥२२॥\nनित्यप्रबुद्धा गृह्णन्ति कार्याणीमान्यसङ्गिनः ।\nमुकुरा इव बिम्बानि यथाप्राप्तान्यवाञ्छया ॥२३॥\nजाग्रति स्वात्मनि स्वस्थाः सुप्ताः संसारसंस्थितौ ।\nबालवत्प्रविवेपन्ते सुषुप्तसदृशाशयाः ॥२४॥\nत्वमजितपदवीमुपागतोऽन्तः\nकमलजवासरमेकमेव भुक्त्वा ।\nगुणगणकलितामिहैव लक्ष्मीं\nव्रज परमास्पदमच्युतं महात्मन् ॥२५॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये मोक्षोपायेषूपशमप्रकरणे प्रह्लादबोधनं नाम चत्वारिंशः सर्गः ॥४०॥"
  }
]
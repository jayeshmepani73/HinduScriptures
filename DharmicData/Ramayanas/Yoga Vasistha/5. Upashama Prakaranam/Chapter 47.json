[
  {
    "text": "श्रीवसिष्ठ उवाच ।\nमुहूर्तद्वितयेनाथ गाधिराधिभवभ्रमात् ।\nप्रशशासाकुलीभावो वेलावर्त इवाम्बुधेः ॥१॥\nमनोनिर्माणसंमोहात्तस्मात्स विरराम ह ।\nकल्पान्तसमये ब्रह्मा जगद्विरचनादिव ॥२॥\nबोधमाप शनैः शान्तः स्वमेवोन्निद्रधीरिव ।\nक्षीबतायां प्रशान्तायां यथा परिणताशयः ॥३॥\nअयं सोऽहमिदं कार्यमिदं नेति ददर्श ह ।\nनिशाव्यपगमे लोको यथा क्षीणे तमःपटे ॥४॥\nस्मृतस्वरूपोऽथ पदमुद्दध्रे स जलान्तरात् ।\nशिशिरान्ते प्रवृत्तास्यं सरोजमिव माधवः ॥५॥\nएतद्वारिककुबूव्योमवतीं वसुमतीमिमाम् ।\nअन्यामिव पुनः पश्यन्विस्मयं परमं ययौ ॥६॥\nकोऽहं किमिव पश्यामि किमकार्षमहं किल ।\nएवं विचारयंश्चित्रं सभ्रूभङ्गमभूत्क्षणम् ॥७॥\nश्रान्तस्तत्क्षणमात्रेण संभ्रमं दृष्टवानहम् ।\nइति विज्ञाय सलिलादुदस्थादुदयार्कवत् ॥८॥\nचिन्तयामास च तटे क्व सा माता क्व सा प्रिया ।\nयदाहं मृतिमायातो मध्ये मातृमहेलयोः ॥९॥\nबालस्य मातापितरौ नष्टौ किल ममामतेः ।\nवातनीतस्य पत्रस्य वल्लीवृक्षमिवासिना ॥१०॥\nअविवाहोऽस्मि जानामि न स्वरूपमपि स्त्रियः ।\nदुष्टायाः क्षोभकारिण्या मदिराया इव द्विजः ॥११॥\nअतिदूरतरीभूताः स्वदेशस्य स्वबान्धवाः ।\nके नाम मम येषां ते मध्ये जीवं त्यजाम्यहम् ॥१२॥\nतस्मादेतत्समुद्भूतमहं किं नाम दृष्टवान् ।\nविविधारम्भसंरम्भं गन्धर्वनगरं यथा ॥१३॥\nतदास्तामेतदेषा हि बन्धुमध्ये मृतस्थितिः ।\nमायामोहे मनागस्मिन्न सत्यमुपलभ्यते ॥१४॥\nनित्यमेवमनन्तासु भ्रान्तिदृष्टिषु देहिनाम् ।\nचेतो भ्रमति शार्दूलो वनराजिष्विवोन्मदः ॥१५॥\nअवधार्येति तं चित्ते मोहं गाधिर्निनाय सः ।\nदिनानि कतिचित्तस्मिन्स्वक एवाश्रमे तदा ॥१६॥\nएकदा गाधिमगमत्कश्चित्तत्र प्रियोऽतिथिः ।\nब्रह्माणमिव दुर्वासाः स विशश्राम सश्रमः ॥१७॥\nपरमां तुष्टिमानीतः फलपुष्परसाशनैः ।\nसोऽतिथिर्गाधिना तेन वसन्तेनेव पादपः ॥१८॥\nमिथो वन्दितसंध्यौ तौ कृतजाप्यावुभावपि ।\nक्रमाच्छयनमासाद्य तस्थतुर्मृदुपल्लवम् ॥१९॥\nततः प्रावर्तते शान्ता तयोस्तापसयोः कथा ।\nस्वव्यापारोचिता पुष्पश्रीरिवर्तुत्वमाशयोः ॥२०॥\nतं पप्रच्छातिथिं गाधिः प्रसङ्गपतितं वचः ।\nकिं ब्रह्मन्सुकृशाङ्गस्त्वं किमिति श्रमवानसि ॥२१॥\nअतिथिरुवाच ।\nममातिकार्श्यश्रमयोर्भगवन् श्रृणु कारणम् ।\nकथयामि तथाभूतं वयं नासत्यवादिनः ॥२२॥\nअस्त्यस्मिन्वसुधापीठे उत्तराशानिकुञ्जके ।\nकीरो नामातिविख्यातः श्रीमाञ्जनपदो महान् ॥२३॥\nतत्राहमवसं मासं पूज्यमानः पुरे जनैः ।\nनानात्मस्वादलोलात्मा चित्तवेतालमोहितः ॥२४॥\nएकदैकेन तत्रोक्तं कथाप्रस्तावतः क्वचित् ।\nइहाभूच्छ्वपचो राजा वर्षाण्यष्टौ द्विजेति मे ॥२५॥\nततो ग्रामेषु तत्पृष्टैः प्रोक्तं सकलजन्तुभिः ।\nराजा बभूव श्वपचो वर्षाण्यष्टाविहेति तैः ॥२६॥\nसोऽयमन्ते परिज्ञातः प्रविष्टो ज्वलनं जवात् ।\nततो द्विजशतानीह प्रविष्टानि हुताशनम् ॥२७॥\nइति तेषां मुखाच्छ्रुत्वा तस्मान्निर्गत्य मण्डलात् ।\nप्रयागेऽकरवं शुद्ध्यै प्रायश्चित्तमहं द्विज ॥२८॥\nकृत्वा चान्द्रायणस्यान्ते तृतीयस्याद्य पारणम् ।\nइहाहमागतस्तेन श्रान्तोस्म्यतिकृशोस्मि च ॥२९॥\nश्रीवसिष्ठ उवाच ।\nइति श्रुतवता तेन गाधिना स तदा द्विजः ।\nभूयः पृष्टोऽप्येतदेव कथयामास नान्यथा ॥३०॥\nअथ विस्मयवान्गाधिस्तां नीत्वा तत्र शर्वरीम् ।\nजगद्गेहमहादीपे रवावुदयमागते ॥३१॥\nकृतप्रातःस्नानविधावापृच्छय स्वातिथौ गते ।\nइदं संचिन्तयामास विस्मयोद्धुरया धिया ॥३२॥\nयन्मया संभ्रमे दृष्टं सत्यभूतं द्विजेन तत् ।\nउक्तं ममेति किं नाम स्यान्मायाशम्बरक्रमः ॥३३॥\nयद्बन्धुमध्ये मरणं मया तद्दृष्टमात्मनः ।\nसा मायैव न संदेहः शेषं पश्यामि तस्य तम् ॥३४॥\nतदात्मश्वपचोदन्तं द्रष्टुं तावदखिन्नधीः ।\nभूतमण्डलपर्यन्तग्रामं गच्छामि सत्वरम् ॥३५॥\nइति संचिन्तयन्गन्तुं मण्डलान्तरमादरात् ।\nउत्तस्थौ भास्करः पार्श्वं मेरोर्द्रष्टुमिवोद्यतः ॥३६॥\nमनोराज्यमपि प्राज्ञा लभन्ते व्यवसायिनः ।\nगाधिना स्वप्नसंदृष्टं गत्वा लब्धमखण्डितम् ॥३७॥\nसर्वमध्यवसायेन दुष्प्रापमपि लभ्यते ।\nपश्यन्गाधिर्जगन्मायां प्रमेयीकर्तुमुद्यतः ॥३८॥\nविनिर्गत्याभवन्मार्गे प्रावृडोघजवेन सः ।\nदेशानुल्लंघयामास बहून्वाततुरङ्गवत् ॥३९॥\nतच्चेदृशनिजाचारं भूतमण्डलमागतः ।\nकरभः कण्टकार्थ्येकः कारञ्जमिव काननम् ॥४०॥\nतत्र संवित्स्थितेनैव संनिवेशेन वै पुनः ।\nअपश्यद्भ्रामकं कंचिद्गन्धर्व इव पत्तनम् ॥४१॥\nददर्श तस्य पर्यन्ते तमेव श्वपचालयम् ।\nअधस्ताद्भूवनस्येव पाताले नरकव्रजम् ॥४२॥\nचित्तचिन्तितविस्तारं तन्निवेशमयं परम् ।\nगन्धर्ववदसावात्मश्वपचत्वं च दृष्टवान् ॥४३॥\nतेनैव संनिवेशेन प्राग्दृष्टं श्वपचास्पदम् ।\nतस्य कामपि वैराग्यपदवीमनयन्मनः ॥४४॥\nप्रावृडासारलुठितं भित्तिजातयवाङ्कुरम् ।\nपर्यस्तच्छादनार्धाङ्कं किंचिदादृष्टतल्पकम् ॥४५॥\nदारिद्र्यं तद्दृढमिव दौर्भाग्यमिव कुड्यमत् ।\nभ्रष्टाङ्गमिव दौरात्म्यं दौःस्थित्यमिव खण्डितम् ॥४६॥\nगाधिर्दन्तावदलितैर्गवाश्वमहिषास्थिभिः ।\nधवलैर्व्याप्तपर्यन्तं साक्ष्यं कर्तुमिव स्थितैः ॥४७॥\nभुक्तं पीतं पुरा तेन येषु खर्परकेषु वै ।\nतैरस्पन्दाभ्रसलिलैः पानपूर्णैरिवावृतम् ॥४८॥\nताभिरेवान्त्रतन्त्रीभिः संशुष्काभिलतावृतैः ।\nतृष्णाभिरिव दीर्घाभिः परितः परिवेष्टितम् ॥४९॥\nचिरमालोकयामास स तदात्मगृहं जवात् ।\nप्राक्तनं शुष्कशवतां यातं देहमिवात्मवान् ॥५०॥\nअतिविस्मयमातस्थौ ग्रामकं समुपाययौ ।\nउल्लंघ्य म्लेच्छनगरमार्यदेशमिवाध्वगः ॥५१॥\nतत्रापृच्छज्जनं साधो कच्चित्स्मरति भो भवान् ।\nप्राग्वृत्तमस्य ग्रामस्य पर्यन्ते श्वपचक्रमम् ॥५२॥\nसर्व एव हि धीमन्तश्चिरवृत्तमपि स्फुटम् ।\nकरस्थमिव पश्यन्ति मयेति सुजनाच्छ्रुतम् ॥५३॥\nअत्र श्वपचमेकान्ते वासिनं वृद्धमुत्तमम् ।\nस्मरस्येनं किमुत भो दुःखानामिव देहकम् ॥५४॥\nयदि जानासि भोः साधो तन्मे कथय तत्त्वतः ।\nपान्थ संशयविच्छेदे महत्पुण्यफलं स्मृतम् ॥५५॥\nभूयो भूय इति ग्राम्याः पृष्टा गाधिद्विजन्मना ।\nअनल्पस्मयसंरम्भमार्तेनेव चिकित्सकाः ॥५६॥\nग्राम्या ऊचुः ।\nयथा कथयसि ब्रह्मंस्तत्तथा न तदन्यथा ।\nकटंजनामा श्वपच इहाभूद्दारुणाकृतिः ॥५७॥\nपुत्रपौत्रसुहृद्भृत्यबन्धुस्वजनपेटकम् ।\nयस्यातिविस्तीर्णमभूत्पत्रवृन्दं तरोरिव ॥५८॥\nयस्य वृद्धस्य तत्सर्वं कलत्रं मृत्युराच्छिनत् ।\nअद्रेः पुष्पफलोपेतं दावो वनमिवानलः ॥५९॥\nयस्ततो देशमुत्सृज्य ययौ कीरपुरान्तरम् ।\nवर्षाण्यष्टावनुद्वेगं तत्र राजा बभूव सः ॥६०॥\nयस्तत्रार्थं परिज्ञाय जनैर्दूरे निराकृतः ।\nयथा राशिरनर्थस्य यथा ग्रामे विषद्रुमः ॥६१॥\nततो जनेऽग्निं प्रविशत्यात्मना यो हुताशनम् ।\nआर्यतामार्यसंसर्गादागतः प्रविवेश ह ॥६२॥\nकिं त्वमेव प्रयत्नेन श्वपचं पृच्छसि प्रभो ।\nकिं ते बन्धुरसौ कच्चिदभवस्त्वं स्वतोऽथवा ॥६३॥\nएवं कथयतो ग्राम्यान्गाधिः पृच्छन्पुनःपुनः ।\nसर्वेषु तत्र प्रान्तेषु मासमेकमुवास सः ॥६४॥\nयथा तेनानुभूतं तच्छवापचं तत्तथैव तैः ।\nग्रामीणैस्तस्य कथितं सर्वैरेवावखण्डितम् ॥६५॥\nअव्याहतं सकलभूतमुखादथैत-\nदाकर्ण्य सम्यगवलोक्य यथानुभूतम् ।\nगाधिः शशाङ्कमलवद्हृदयेऽधिरूढं\nगूढाकृतिः परमविस्मयमाजगाम ॥६६॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषूपशमप्रकरणे गाधिवृत्तान्ते प्रत्यक्षावलोकनं नाम सप्तचत्वारिंशः सर्गः ॥४७॥"
  }
]
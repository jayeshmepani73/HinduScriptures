[
  {
    "text": "श्रीवाल्मीकिरुवाच ।\nमेघगम्भीरया वाचा विश्रब्धपदसुन्दरम् ।\nइदं दशरथो वाक्यमुवाच मुनिनायकम् ॥१॥\nभगवन्ह्यस्तनेन त्वं वाक्यसंदर्भजन्मना ।\nकच्चिन्मुक्तोऽसि खेदेन तपःकार्श्यातिशायिना ॥२॥\nह्यस्तनोक्तो य आनन्दी विविक्तो वचसां गणः ।\nअमृतावर्षणेनेव तेनैवाश्वासिता वयम् ॥३॥\nचन्द्रांशव इवोत्सार्य तमांस्यमृतनिर्मलाः ।\nअन्तःशीतलयन्त्येता महताममला गिरः ॥४॥\nअपूर्वाह्लाददायिन्य उच्चैस्तरपदाश्रयाः ।\nअतिमोहापहारिण्यः सूक्तयो हि महीयसाम् ॥५॥\nआत्मरत्नावलोकैकदीपिका सरसात्मिका ।\nयमाद्युक्तिलतोदेति स वन्द्यः सुजनद्रुमः ॥६॥\nदुरीहितं दुर्विहितं सर्व सज्जनसूक्तयः ।\nप्रमार्जयन्ति शीतांशोस्तमःकाण्डमिवाङ्घ्रयः ॥७॥\nतृष्णालोभादयोऽस्माकं संसारनिगडा मुने ।\nतवोक्त्या तनुतां याताः शरदीवासिताम्बुदाः ॥८॥\nसंप्रवृत्ता वयं द्रष्टुमात्मानमपकल्मषम् ।\nरसाञ्जनानीतदृशो जात्यन्धा इव काञ्चनम् ॥९॥\nसंसारवासनानाम्नी मिहिका हृदयाम्बरे ।\nप्रवृत्ता तनुतां गन्तुं त्वदुक्तिशरदेव नः ॥१०॥\nमुने मन्दारमञ्जर्यस्तरङ्गा वामृताम्भसः ।\nन तथा ह्लादयन्त्यन्तर्यथोदारधियां गिरः ॥११॥\nयद्यद्राघव संयाति महाजनसपर्यया ।\nदिनं तदिह सालोकं शेषास्त्वन्धा दिनालयः ॥१२॥\nराम राजीवपत्राक्ष प्रकृतार्थमिहाव्ययम् ।\nमुनिमाबोधय पुनः प्रसादे समवस्थितम् ॥१३॥\nइत्युक्तो भूभृता तत्र रामाभिमुखमास्थितः ।\nउवाचेदमुदारात्मा वसिष्ठो भगवान्मुनिः ॥१४॥\nश्रीवसिष्ठ उवाच ।\nराघव स्वकुलैकेन्दो यन्मयोक्तं महामते ।\nकच्चित्स्मरसि वाक्यार्थं पूर्वापरविचारितम् ॥१५॥\nउत्पत्तीनां विचित्राणां सत्त्वादिगुणभेदतः ।\nकच्चित्स्मरसि सर्वासां विभागमरिमर्दन ॥१६॥\nकश्चित्सर्वमसर्वं च सदसच्च सदोदितम् ।\nरूपं स्मरसि वेत्स्येव विविक्तं परमात्मनः ॥१७॥\nयथेदमुदितं विश्वं विश्वेशादेव चेश्वरात् ।\nकच्चित्स्मरसि तत्साधो साधुवादैकभाजन ॥१८॥\nरूपं कच्चिदविद्याया बलाद्भङ्गुरमाततम् ।\nअनन्तमन्तवच्चैव सम्यक्स्मरसि सन्मते ॥१९॥\nचित्तमेव नरो नान्यदिति यत्प्रतिपादितम् ।\nलक्षणादिविचारेण कच्चित्स्मरसि साधु तत् ॥२०॥\nवाक्यार्थश्चाखिलः कच्चित्त्वया राम विचारितः ।\nह्यस्तनस्य विचारस्य रात्रौ हृदि निवेशितः ॥२१॥\nभूयोभूयः परामृष्टं हृदये सुनियोजितम् ।\nप्रयोजनं फलत्युच्चैर्न हेलाहतसंस्थितेः ॥२२॥\nभाजनं त्वं विविक्तानां वचसां शुद्धिशालिनाम् ।\nविविक्तहृदयः कण्ठे मुक्तानामिव राघव ॥२३॥\nश्रीवाल्मीकिरुवाच ।\nकमलासनपुत्रेण मुनिना समहौजसा ।\nएवं वितीर्णावसरो रामो वाक्यमुवाच ह ॥२४॥\nश्रीराम उवाच ।\nभगवन्सर्वधर्मज्ञ तवैवैतद्विजृम्भितम् ।\nयदहं परमोदारो बुद्धवान्वचनं तव ॥२५॥\nयदादिशसि तत्सर्वं तथैव न तदन्यथा ।\nअपास्तनिद्रेण मया वाक्यार्थो हृदि चिन्तितः ॥२६॥\nभवान्धकारक्षतये भवतोक्तिविवस्वता ।\nह्यः प्रसादितमाह्लादि वाग्रश्मिपटलं प्रभो ॥२७॥\nतदतीतमदीनात्मन्सर्वमन्तःकृतं मया ।\nरम्यं पुण्यं पवित्रं च रत्नवृन्दमिवान्वितम् ॥२८॥\nहितानुबन्धि हृद्यं च पुण्यमानन्दसाधनम् ।\nशिरसा ध्रियते कैर्नो सिद्धैस्त्वदनुशासनम् ॥२९॥\nप्रतिक्षिपन्तः संसारमिहिकावरणं वयम् ।\nप्रसन्नास्त्वत्प्रसादेन वर्षान्त इव वासराः ॥३०॥\nआपातमधुरारम्भं मध्ये सौभाग्यवर्धनम् ।\nअनुत्तमफलोदर्कं पुण्यं त्वदनुशासनम् ॥३१॥\nविकासिसितमम्लानमाह्लादितशुभाशुभम् ।\nत्वद्वचःकुसुमं नित्यं श्रीमत्फलदमस्तु नः ॥३२॥\nसकलशास्त्रविचारविशारद प्रसृतपुण्यजलैकमहाह्रद ।\nभज भृशं विततव्रत संप्रति प्रसृततां हतकिल्बिष संततिम् ॥३३॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये मोक्षोपाये उपशमप्रकरणे राघवप्रश्नो नाम चतुर्थः सर्गः ॥४॥"
  }
]
[
  {
    "text": "बलिरुवाच ।\nकेनोपायेन बलवान्स तात परिजीयते ।\nकोऽसावतिमहावीर्यः सर्वं प्रकथयाशु मे ॥१॥\nविरोचन उवाच ।\nमन्त्रिणस्तस्य तनय नित्याजेयस्थितेरपि ।\nश्रृणु वच्मि सुसाधत्वं येनासौ परिजीयते ॥२॥\nपुत्र युक्त्या गृहीतोऽसौ क्षणादायाति वश्यताम् ।\nयुक्तिं विना दहत्येष आशीविष इवोद्धतः ॥३॥\nबालवल्लालयित्वैनं युक्त्या नियमयन्ति ये ।\nराजानं तं समालोक्य पदमासादयन्ति ते ॥४॥\nदृष्टे तस्मिन्महीपाले स मन्त्री वशमेति च ।\nतस्मिंश्च मन्त्रिण्याक्रान्ते स राजा दृश्यते पुनः ॥५॥\nयावन्न दृष्टो राजासौ तावन्मन्त्री न जीयते ।\nमन्त्री च यावन्न जितस्तावद्राजा न दृश्यते ॥६॥\nराजन्यदृष्टे दुर्मन्त्री स दुःखाय फलत्यति ।\nमन्त्रिण्यनिर्जिते राजा सोऽत्यन्तं यात्यदृश्यताम् ॥७॥\nअभ्यासेनोभयं तस्मात्सममेव समारभेत् ।\nराजसंदर्शनं तस्य मन्त्रिणश्च पराजयम् ॥८॥\nपौरुषेण प्रयत्नेन स्वभ्यासेन शनैःशनैः ।\nद्वयं संपाद्य यत्नेन देशमाप्नोषि तं शुभम् ॥९॥\nत्वमभ्यासे फलीभूते तं देशमभिगच्छसि ।\nयदि दैत्येन्द्र तद्भूयो मनागपि न शोचसि ॥१०॥\nसंशान्तसकलायासा नित्यप्रमुदिताशयाः ।\nसाधवस्तत्र तिष्ठन्ति प्रशान्ताशेषसंशयाः ॥११॥\nश्रृणु कः पुत्र देशोऽसौ सर्वं प्रकटयामि ते ।\nदेशनाम्ना मयोक्तस्ते मोक्षः सकलदुःखहा ॥१२॥\nराजा तु तत्र भगवानात्मा सर्वपदातिगः ।\nतेन मन्त्री कृतः प्राज्ञो मनो नाम महामते ॥१३॥\nमनोनिष्ठतया विश्वमिदं परिणतिं गतम् ।\nघटत्वेनेव मृत्पिण्डो धूमोऽम्बुदतयैव च ॥१४॥\nतस्मिञ्जिते जितं सर्वं सर्वमासादितं भवेत् ।\nदुर्जयं तद्विजानीयात्युक्त्यैव परिजीयते ॥१५॥\nबलिरुवाच ।\nया युक्तिर्भगवंस्तस्य चित्तस्याक्रमणे स्फुटम् ।\nतां मे कथय तत्तावद्यथा जेष्यामि दारुणम् ॥१६॥\nविरोचन उवाच ।\nविषयान्प्रति भोः पुत्र सर्वानेव हि सर्वथा ।\nअनास्था परमा ह्येषा सा युक्तिर्मनसो जये ॥१७॥\nएषैव परमा युक्तिरनयैव महामदः ।\nस्वमनोमत्तमातङ्गो द्रागित्येवावदम्यते ॥१८॥\nएषा ह्यत्यन्तदुष्प्रापा सुप्रापा च महामते ।\nअनभ्यस्तातिदुष्प्रापा स्वभ्यस्ता प्राप्यते सुखम् ॥१९॥\nक्रमादभ्यस्यमानैषा विषयारतिरात्मज ।\nसर्वतः स्फुटतामेति सेकसिक्ता लता यथा ॥२०॥\nनासाद्यते ह्यनभ्यस्ता कांक्षतापि शठात्मना ।\nपुत्र शालिरिवाव्युप्ता तस्मादेनां समाहर ॥२१॥\nतावद्भ्रमन्ति दुःखेषु संसारावटवासिनः ।\nविरतिं विषयेष्वेते यावन्नायान्ति देहिनः ॥२२॥\nअभ्यासेन विना कश्चिन्नाप्नोति विषयारतिम् ।\nअप्यत्यन्तबलो देही देशान्तरमिवागतिः ॥२३॥\nध्येयत्यागमतोऽजस्रं ध्यायता देहधारिणा ।\nभोगेष्वरतिरभ्यासाद्वृद्धिं नेया लता यथा ॥२४॥\nपुरुषार्थादृते पुत्र नेह संप्राप्यते शुभम् ।\nक्रियाफलं परिप्राप्तुं हर्षामर्षविवर्जितम् ॥२५॥\nदैवमित्युच्यते लोके न दैवं देहवत्क्वचित् ।\nअवश्यं भवितव्याख्या स्वेहया नियतिश्च या ॥२६॥\nउच्यते दैवशब्देन सा नरैरेव नेतरैः ।\nयद्यस्येह यदा यत्र संपन्नं समतां गतम् ॥२७॥\nहर्षामर्षविनाशाय तद्दैवमिति कथ्यते ।\nदैवं नियतिरूपं च पौरुषेणोपजीयते ॥२८॥\nसम्यग्ज्ञानविलासेन मृगतृष्णाभ्रमो यथा ।\nयथा संकल्प्यते यद्यत्पौरुषेण तथैव तत् ॥२९॥\nफलवत्तागृहीतत्वे फलवत्तासुखप्रदम् ।\nकर्ता नो मन एवेह यत्कल्पयति तत्तथा ॥३०॥\nनियतिं यादृशीमेतत्संकल्पयति सा तथा ।\nनियतानियतान्कांश्चिदर्थाननियतानपि ॥३१॥\nकरोति चित्तं तेनैतच्चित्तं नियतियोजकम् ।\nनियत्यां नियतिं कुर्वन्कदाचित्स्वार्थनामिकाम् ॥३२॥\nस्फुरत्यस्मिञ्जगत्कोशे जीवो व्योम्नीव मारुतः ।\nनियत्या विहितं कुर्वन्कदाचिन्नियतिं चरः ॥३३॥\nसंज्ञार्थं रूढनियतिशब्दः स्फुरति सानुवत् ।\nतस्माद्यावन्मनस्तावन्न दैवं नियतिर्न च ॥३४॥\nमनस्यस्तंगते साधो यद्भवत्यस्तु तत्तथा ।\nजीवो हि पुरुषो जातः पौरुषेण स यद्यथा ॥३५॥\nसंकल्पयति लोकेऽस्मिंस्तत्तथा तस्य नान्यथा ।\nपुरुषार्थादृते पुत्र न किंचिदिह विद्यते ॥३६॥\nपरं पौरुषमाश्रित्य भोगेष्वरतिमाहरेत् ।\nन भोगेष्वरतिर्यावज्जायते भवनाशनी ॥३७॥\nन परा निर्वृतिस्तावत्प्राप्यते जयदायिनी ।\nविषयेषु रतिर्यावत्स्थिता संमोहकारिणी ॥३८॥\nतावद्भवदशादोला विलोलान्दोलनस्थितिः ।\nअभ्यासेन विना पुत्र न कदाचन दुःखदा ॥३९॥\nभोगभोगिभरप्रोता कदाशा विनिवर्तते ॥४०॥\nबलिरुवाच\nभोगेष्वरतिरेवान्तः कथं सर्वासुरेश्वर ।\nस्थितिमायाति जीवस्य दीर्घजीवितदायिनी ॥४१॥\nविरोचन उवाच ।\nआत्मावलोकनलता फलिनी फलति स्फुटम् ।\nजीवस्य भोगेष्वरतिं शरदीव महालता ॥४२॥\nआत्मावलोकनेनैषा विषयारतिरुत्तमा ।\nहृदये स्थितिमायाति श्रीरिवाम्भोजकोटरे ॥४३॥\nतस्मात्प्रज्ञानिकाषेण विचारेणातिचारुणा ।\nदेवमालोकयेद्भोगाद्रतिं चावहरेत्समम् ॥४४॥\nचित्तस्य भोगैर्द्वौ भागौ शास्त्रेणैकं प्रपूरयेत् ।\nगुरुशुश्रूषया चैकमव्युत्पन्नस्य सत्क्रमे ॥४५॥\nकिंचिद्व्युत्पत्तियुक्तस्य भागं भोगैः प्रपूरयेत् ।\nगुरुशुश्रूषया भागौ भागं शास्त्रार्थचिन्तया ॥४६॥\nव्युत्पत्तिमनुयातस्य पूरयेच्चेतसोऽन्वहम् ।\nद्वौ भागौ शास्त्रवैराग्यैर्द्वौ ध्यानगुरुपूजया ॥४७॥\nसाधुतामागतो जीवो योग्यो ज्ञानकथाक्रमे ।\nनिर्मलाकृतिरादत्ते पट उत्तमरञ्जनाम् ॥४८॥\nशनैः शनैर्लालनीयं युक्तिभिः पावनोक्तिभिः ।\nशास्त्रार्थपरिणामेन पालयेच्चित्तबालकम् ॥४९॥\nपरे परिणतं ज्ञाने शिथिलीभूतदुर्ग्रहम् ।\nज्योत्स्नाऽहीनस्फटिकवच्चेतः शीतं विराजते ॥५०॥\nप्रज्ञया परया ऋज्व्या भोगानामीश्वरस्य च ।\nसममेवाथ देहस्य रूपमाश्ववलोकयेत् ॥५१॥\nप्रज्ञाविचारवशतः सममेव सदा सुत ।\nआत्मावलोकनं तृष्णासंत्यागं च समाहरेत् ॥५२॥\nपरदृष्टौ वितृष्णत्वं तृष्णाभावे च दृक्परा ।\nएते मिथः स्थिते दृष्टी तेजोदीपदशे यथा ॥५३॥\nभोगपूगे गतास्वादे दृष्टे देवे परावरे ।\nपरे ब्रह्मणि विश्रान्तिरनन्तोदेति शाश्वती ॥५४॥\nविषयाकलितानन्दमनन्तोदेति निर्वृतिः ।\nन कदाचन जीवानामात्मविश्रवणादृते ॥५५॥\nयज्ञदानतपस्तीर्थसेवाभिर्जायते सुखम् ।\nन तपोभिर्न दानेन न तीर्थैरपि जायते ॥५६॥\nभोगेषु विरतिर्जन्तोः स्वभावालोकनादृते ।\nकयाचिदपि नो युक्त्या बुद्धिरात्मावलोकने ॥५७॥\nस्वप्रयत्नादृते पुंसः श्रेयसे संप्रवर्तते ।\nभोगसंत्यागसंप्राप्तपरमार्थादृते सुत ॥५८॥\nन ब्रह्मपदविश्रान्तिसुखमासाद्यते परम् ।\nआब्रह्मस्तम्बपर्यन्ते जगत्यस्मिन्न कुत्रचित् ॥५९॥\nतद्वदाश्वस्यते भाते परमे कारणे यथा ।\nपौरुषं यत्नमाश्रित्य दैवं कृत्वा सुदूरतः ॥६०॥\nभोगान्विगर्हयेत्प्राज्ञः श्रेयोद्वारदृढार्गलान् ।\nप्रौढायां भोगगर्हायां विचार उपजायते ॥६१॥\nवृद्धायां प्रावृषि श्रीमांशरत्काल इवामलः ।\nविचारो भोगगर्हातो विचाराद्भोगगर्हणम् ॥६२॥\nअन्योन्यमेते पूर्येते समुद्रजलदाविव ।\nभोगगर्हाविचारश्च स्वात्मालोकश्च शाश्वतः ॥६३॥\nअन्योन्यं साधयन्त्यर्थं सुस्निग्धाः सुहृदो यथा ।\nपूर्वं दैवमनादृत्य पौरुषेण प्रयत्नतः ॥६४॥\nदन्तैर्दन्तान्प्रसंपीड्य भोगेष्वरतिमाहरेत् ।\nदेशाचाराविरुद्धेन बान्धवैकमतेन च ॥६५॥\nपौरुषेण क्रमेणादौ धनानि समुपार्जयेत् ।\nधनैरभ्याहरेद्भव्यान्सुजनान्गुणशालिनः ॥६६॥\nप्रवर्तते समासङ्गात्तेषां भोगविगर्हणा ।\nततो विचारस्तदनु ज्ञानं शास्त्रार्थसंग्रहः ॥६७॥\nततः क्रमेण परमपदप्राप्तिः प्रजायते ।\nयदा तूपरते काले विषयेभ्यो विरम्यसे ॥६८॥\nतदा विचारवशतः परमं पदमेष्यसि ।\nसम्यक्प्राप्स्यसि विश्रान्तिमात्मन्यत्यन्तपावने ॥६९॥\nन पुनः कल्पनापङ्के दुःखाय निपतिष्यसि ।\nस्थितापि नास्था ते शुद्ध नमस्तेऽस्तु सदाशिव ॥७०॥\nदेशक्रमेण धनमल्पविगर्हणेन\nतेनाङ्ग साधुजनमर्जय मानपूर्वम् ।\nतत्संगमोत्थविषयाद्यवहेलनेन\nसम्यग्विचारविभवेन तवात्मलाभः ॥७१॥\nइत्यार्षे श्रीवासिष्ठमहारामायणे वाल्मीकीये दे० मोक्षोपायेषूपशमप्रकरणे चित्तविचिकित्सायोगोपदेशो नाम चतुर्विंशः सर्गः ॥२४॥"
  }
]
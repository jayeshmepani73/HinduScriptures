[
  {
    "text": "श्रीवसिष्ठ उवाच ।\nसंसारसागरासारकल्लोलैरुह्यमानया ।\nमतेर्मानद मूकत्वं यया जनतयार्जितम् ॥१॥\nआत्मलाभमयोदारकलाभिरिह सा मया ।\nविचारोक्तिभिरेताभिः शास्त्रेऽस्मिन्नोपदिश्यते ॥२॥\nन पश्यत्येव योऽत्यर्थं तस्य कः खलु दुर्मतिः ।\nविचित्रमञ्जरी चित्रं संदर्शयति काननम् ॥३॥\nकः कुष्ठघर्घरघ्राणं नानामोदविचारणे ।\nमूर्खमात्मोपदेशेन प्रमाणीकुरुतेऽमतिः ॥४॥\nविपर्यस्तेन्द्रियं मत्तं मदिराघूर्णितेक्षणम् ।\nधर्मनिर्णयसाक्षित्वे कः प्रमाणीकरोत्यधीः ॥५॥\nकः शवं वा श्मशानस्थं समवायकथाशतम् ।\nपरिपृच्छति संदेहे कश्च मूर्खं प्रशास्ति च ॥६॥\nयेनाशयबिलस्थोऽपि मूकोन्धोऽपि न निर्जितः ।\nमनोव्यालः सदुर्बुद्धिः कथं नामोपदिश्यते ॥७॥\nजितमेव मनो विद्धि वस्तुतो यन्न विद्यते ।\nनिकटात्सा चिरास्तैव या शिला नैव विद्यतेव ॥८॥\nमनो न विजितं राम येनासदपि दुर्धिया ।\nतेनाग्रस्तविषेणैव म्रियते विषमूर्च्छया ॥९॥\nज्ञः पश्यति सदैवात्मा स्पन्दने प्राणशक्तयः ।\nइन्द्रियाणि स्वधर्मेषु मनो राम किमुच्यते ॥१०॥\nप्राणानां स्पन्दनी शक्तिर्ज्ञानशक्तिः परात्मनः ।\nइन्द्रियाणां निजा शक्तिरेकः कोऽत्र निबध्यते ॥११॥\nसर्वास्तदंशवस्तस्य सर्वशक्तेः किलात्मनः ।\nपृथक्ता वाच्यता चेयं कुतो नाम तवोत्थिता ॥१२॥\nकिं नाम जीव इत्युक्तं येनेहान्धीकृतं जगत् ।\nचित्तं चैवासदेव त्वं विद्धि का तस्य शक्तता ॥१३॥\nमनोनिर्दग्धदृष्टीनां दृष्ट्वा दुःखपरम्पराम् ।\nमतिर्मे करुणाक्रान्ता राम मुग्धेव तप्यते ॥१४॥\nकः किलात्र कुतः खेदो यन्मूर्खः परितप्यते ।\nदुःखायैव हि जायन्ते करभाः प्राकृतास्तथा ॥१५॥\nविनाशायैव जायन्ते जडा देहेष्वबुद्धयः ।\nअनारतोदयाः पापा बुद्बुदा जलधेरिव ॥१६॥\nकियन्तः पश्य पशवः प्रत्यहं प्रतिमण्डलम् ।\nसूनावद्भिर्निहन्यन्ते कैवात्र परिदेवना ॥१७॥\nअर्बुदान्यनिलो हन्ति क्षमाजातेषु चान्वहम् ।\nदंशानां मशकानां च कैवात्र परिदेवना ॥१८॥\nदिशं प्रति गिरीन्द्रेषु पुलिन्दाद्या वने वने ।\nनिघ्नन्ति मृगलक्षाणि कैवात्र परिदेवना ॥१९॥\nजले जलचरव्यूहान्सूक्ष्मान्स्थूलो निकृन्तति ।\nग्रासार्थं निर्दयो मत्स्यः कैवात्र परिदेवना ॥२०॥\nलिक्षामणुकणक्षामां क्षुधा खादति मक्षिका ।\nतां कोशकारः क्षुधितो दंशस्तमपि चञ्चलम् ॥२१॥\nतं दंशं दर्दुरो भुङ्क्ते व्यालस्तमपि दर्दुरम् ।\nसर्पमुग्रं खगो हन्ति बभ्रुश्चैनं निकृन्तति ॥२२॥\nबभ्रुं हिनस्ति मार्जारो मार्जारं श्वा निकृन्तति ।\nऋक्षः कौलेयकं हन्ति ऋक्षं व्याघ्रो निकृन्तति ॥२३॥\nसिंहोऽभिभवति व्याघ्रं शरभः सिंहमत्ति च ।\nशरभो नाशमायाति मत्तमेघविलङ्घने ॥२४॥\nमेघा वातैर्विधूयन्ते वायवो गिरिभिर्जिताः ।\nगिरयो वज्रनिष्पिष्टाः शक्रस्य वशगः पविः ॥२५॥\nविष्णुना क्रियते शक्रो विष्णुर्गच्छति जन्तुताम् ।\nसुखदुःखदशामेतां जरामरणपालिताम् ॥२६॥\nजन्तवोऽपि महाकाया अपि विद्यायुधान्विताः ।\nलिक्षाभिरङ्गलग्नाभिरुपजीव्यन्त एव हि ॥२७॥\nअजस्रमेवमालूनविशीर्णं भूतजङ्गलम् ।\nपरस्परमलं मोहादद्यते रक्ष्यतेऽपि च ॥२८॥\nअनारतं विनश्यन्ति विविधा भूतजातयः ।\nअनारतं च जायन्ते लिक्षायूकापिपीलिकाः ॥२९॥\nजलकोशेषु जायन्ते मत्स्येभमकरादयः ।\nभूमावन्तः प्रजायन्ते कीटौघा वृश्चिकादयः ॥३०॥\nअन्तरिक्षेऽपि जायन्ते आकाशविहगादयः ।\nवनवीथिषु जायन्ते सिंहव्याघ्रमृगादयः ॥३१॥\nप्राण्यङ्गेष्वपि जायन्ते विचित्राः ककुभं प्रति ।\nस्थावरेष्वपि जायन्ते घुणा जघनकादयः ॥३२॥\nशिलान्तरेषु जायन्ते कीटभेकघुणादयः ।\nविष्ठायामपि जायन्ते नानाकीटगणास्तथा ॥३३॥\nएवमेतेष्वसंख्येषु जन्मस्वपचयेषु च ।\nअजस्रं करुणावन्तो नन्दन्तु प्ररुदन्तु वा ॥३४॥\nअनारतमृतावस्मिन्ननारतसमुद्भवे ।\nसंसारसंभ्रमे युक्ता न तुष्टिर्न च दुःखिता ॥३५॥\nपङ्क्तयस्त्वेवमेवेमा वृक्षपर्णगणैः समाः ।\nउत्पत्योत्पत्य लीयन्ते भूतानां भूरिसंभवाः ॥३६॥\nयः प्रवृत्तः कुबुद्धीनां दयावान्दुःखमार्जने ।\nस्वगतच्छत्रनिर्मृष्टसूर्यांशु खिद्यते नभः ॥३७॥\nन तिर्यक्समधर्माण उपदेश्या नरा भुवि ।\nकथार्थकथनेनार्थः कः स्थाणुनिकटे वने ॥३८॥\nकिं किल स्फारमनसां पशूनां च विशेषणम् ।\nकृष्यन्ते पशवो रज्ज्वा मनसा मूढचेतसः ॥३९॥\nस्वचित्तपङ्कमग्नानां स्वनाशारब्धकर्मणाम् ।\nमूर्खाणामापदं दृष्ट्वा प्ररुदन्त्युपला अपि ॥४०॥\nअनिर्जितात्मचित्तानां समन्ताद्दुःखदा दशाः ।\nतन्मार्जनं कृतप्रज्ञो नाऽतः संप्रतिपद्यते ॥४१॥\nविनिर्जितात्मचित्तानां दुःखानि रघुनन्दन ।\nसुविचार्याणि तेनात्र ज्ञातज्ञेयः प्रवर्तताम् ॥४२॥\nमनो नास्ति महाबाहो मा मुधोप प्रकल्पय ।\nअनेन कल्पितेन त्वं वेतालेनेव हन्यसे ॥४३॥\nयावद्विस्मृतवानात्मतत्त्वं मूढो भवद्भवान् ।\nतावत्तव मनोव्यालो बभूवाभ्युदितस्ततः ॥४४॥\nइदानीं भवता ज्ञातं यथाभूतमरिंदम ।\nसंकल्पाद्वर्धते चित्तं तदेवाशु परित्यज ॥४५॥\nदृश्यमाश्रयसीदं चेत्तत्सचित्तोऽसि बान्धवान् ।\nदृश्यं संत्यजसीदं चेत्तत्सचित्तोसि मोक्षवान् ॥४६॥\nअयं गुणसमाहारो बन्धायैव समाश्रितः ।\nसंत्यक्तो भव मोक्षाय यथेच्छसि तथा कुरु ॥४७॥\nनाहं नेदमिति ध्यायंस्तिष्ठ त्वमचलाचलः ।\nअनन्ताकाशसंकाशहृदयो हृदयेश्वरः ॥४८॥\nआत्मनो जगतश्चास्य त्वमङ्ग कलनामलम् ।\nराम द्वित्वमयीं त्यक्त्वाशेषस्थः सुस्थिरो भव ॥४९॥\nआत्मनो जगतश्चान्तर्द्रष्टृदृश्यदशान्तरे ।\nदर्शनाख्ये स्वमात्मानं सर्वदा भावयन्भव ॥५०॥\nस्वाद्यस्वादकसंत्यक्तं स्वाद्यस्वादकमध्यगम् ।\nस्वादनं केवलं ध्यायन्नित्यमात्ममयो भव ॥५१॥\nरामानुभवनीयस्य तथानुभवितुः स्वयम् ।\nअवलम्ब्य निरालम्बं मध्यं मध्ये स्थिरो भव ॥५२॥\nभवभावनया हीनं भावाभावदशोज्झितम् ।\nभावयन्नेवमात्मानमात्मसंस्थः स्वयं भव ॥५३॥\nआत्मसत्तां त्यजन्नेतां चेत्यं भावयसि स्वयम् ।\nयदा राम तदा यासि चित्ततामतिदुःखदाम् ॥५४॥\nचित्ततां शृङ्खलामेतां स्वरूपज्ञानयुक्तितः ।\nबिलाच्चित्तान्महाबाहो स्वात्मसिंहं विमोचय ॥५५॥\nपरमात्मदशां त्यक्त्वा चेत्यं परिपतन्नलम् ।\nयदा गच्छसि संकल्पं चेत्यं संपश्यसे तदा ॥५६॥\nआत्मनो व्यतिरिक्तं सच्चित्तमित्यङ्ग संविदा ।\nमनः संपद्यते दुःखि क्षीयते त्यक्तया तया ॥५७॥\nआत्मैवेदं जगत्सर्वमित्यन्तः संविदोदये ।\nक्व चेता क्वच वा चित्तं किं चेत्यं चेतनं च किम् ॥५८॥\nअहमात्मेति जीवोऽस्मीत्येतावच्चित्तकं विदुः ।\nअनेनेत्थमनाद्यन्तं दुःखं राघव तन्यते ॥५९॥\nअहमात्मा न जीवाख्याः सत्ताः सन्तीतराः क्वचित् ।\nइत्येव चित्तोपशमः परमं सुखमुच्यते ॥६०॥\nआत्मैवेदं जगदिति जाते राघव निश्चये ।\nअसत्ता चेतसो जाता भवत्येव न संशयः ॥६१॥\nएवं सत्यावबोधेन स्वात्मैवेदमिति स्थितिः ।\nमनः सुगलितं विद्धि सूर्यभासा तमो यथा ॥६२॥\nमनःसर्पः शरीरस्थो यावत्तावन्महद्भयम् ।\nतस्मिन्नुत्सारिते योगाद्भयस्यावसरः कुतः ॥६३॥\nभ्रान्तिमात्रोत्थितश्चित्ते वेतालोऽतिबलोऽनघ ।\nसम्यग्ज्ञानेन मन्त्रेण प्रसभं विनिपात्यताम् ॥६४॥\nदेहगेहाद्गते चित्तयक्षे बलवतां वरे ।\nनिराधिर्विगतोद्वेगस्तिष्ठ नास्ति भयं तव ॥६५॥\nनीराग एव निरुपार्जन एव चास्मी-\nत्येतावतैव गलिता तव चित्तसत्ता ।\nनिर्दुःखमुत्तमपदं परमं गतोऽसि\nतिष्ठोपशान्तपरमैषण एवमन्तः ॥६६॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये मोक्षोपायेषु उपशमप्रकरणे स्वचित्तनिरूपणं नाम चतुर्दशः सर्गः ॥१४॥"
  }
]
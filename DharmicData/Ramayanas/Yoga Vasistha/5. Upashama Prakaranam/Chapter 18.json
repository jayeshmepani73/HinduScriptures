[
  {
    "text": "श्रीवसिष्ठ उवाच ।\nयुक्ताशयानां महतामहतानां कुदृष्टिभिः ।\nस्वभावोऽयं महाबाहो लीलया चरतामिह ॥१॥\nविहरन्नपि संसारे जीवन्मुक्तमना मुनिः ।\nआदिमध्यान्तविरसा विहसेज्जागतीर्गतीः ॥२॥\nसर्वप्रकृतकार्यस्थो मध्यस्थः सर्वदृष्टिषु ।\nध्येयं तं वासनात्यागमवलम्ब्य व्यवस्थितः ॥३॥\nसर्वत्र विगतोद्वेगः सर्वार्थपरिपोषकः ।\nविवेकोद्द्योतदृष्टात्मा प्रबोधोपवनस्थितिः ॥४॥\nसर्वातीतपदालम्बी पूर्णेन्दुशिशिराशयः ।\nनोद्वेगी नच तुष्टात्मा संसारे नावसीदति ॥५॥\nसर्वशत्रुषु मध्यस्थो दयादाक्षिण्यसंयुतः ।\nप्राप्तकर्मकरोऽग्र्याणां संसारे नावसीदति ॥६॥\nनाभिनन्दति न द्वेष्टि न शोचति न काङ्क्षति ।\nमौनस्थः प्रकृतारम्भी संसारे नावसीदति ॥७॥\nपृष्टः सन्प्रकृतं वक्ति न पृष्टः स्थाणुवत्स्थितः ।\nईहितानीहितैर्मुक्तः संसारे नावसीदति ॥८॥\nसर्वस्याभिमतं वक्ता चोदितः पेशलोक्तिमान् ।\nआशयज्ञश्च भूतानां संसारे नावसीदति ॥९॥\nयुक्तायुक्तदृशा ग्रस्तमाशोपहतचेष्टितम् ।\nजानाति लोकदृष्टान्तं करकोटरबिल्ववत् ॥१०॥\nपरं पदमुपारूढो भङ्गुरां जागतीं स्थितिम् ।\nअन्तःशीतलया बुद्ध्या हसन्निव निरीक्षते ॥११॥\nजितचित्ता महात्मानो ये हि दृष्टपरावराः ।\nस्वभाव ईदृशस्तेषां कथितस्तव राघव ॥१२॥\nवयं तु वक्तुं मूर्खाणामजितात्मीयचेतसाम् ।\nभोगकर्दममग्नानां न विद्मोऽभिमतं मतम् ॥१३॥\nतेषामभिमता नार्यो भावाभावविभूषिताः ।\nज्वालानरकवह्नीनां यास्ताः कनकरोचिषः ॥१४॥\nअनर्थगहनाश्चार्था व्यर्थानर्थकदर्थनाः ।\nदिशन्तो दुःखसंरम्भमभितः प्रहितापदः ॥१५॥\nफलसंधीनि कर्माणि नानाचारमयानि च ।\nसुखदुःखावपूर्णानि तानि वक्तुं न शक्नुमः ॥१६॥\nपूर्णां दृष्टिमवष्टभ्य ध्येयत्यागविलासिनीम् ।\nजीवन्मुक्ततया स्वस्थो लोके विहर राघव ॥१७॥\nअन्तः संत्यक्तसर्वाशो वीतरागो विवासनः ।\nबहिः सर्वसमाचारो लोके विहर राघव ॥१८॥\nउदारः पेशलाचारः सर्वाचारानुवृत्तिमान् ।\nअन्तः सर्वपरित्यागी लोके विहर राघव ॥१९॥\nप्रविचार्य दशाः सर्वा यदतुच्छं परं पदम् ।\nतदेव भावेनालम्ब्य लोके विहर राघव ॥२०॥\nअन्तर्नैराश्यमादाय बहिराशोन्मुखेहितः ।\nबहिस्तप्तोऽन्तराशीतो लोके विहर राघव ॥२१॥\nबहिः कृत्रिमसंरम्भो हृदि संरम्भवर्जितः ।\nकर्ता बहिरकर्तान्तर्लोके विहर राघव ॥२२॥\nज्ञातवानसि सर्वेषां भावानां सम्यगन्तरम् ।\nयथेच्छसि तथा दृष्ट्या लोके विहर राघव ॥२३॥\nकृत्रिमोल्लासहर्षस्थः कृत्रिमोद्वेगगर्हणः ।\nकृत्रिमारम्भसंरम्भो लोके विहर राघव ॥२४॥\nत्यक्ताहंकृतिराश्वस्तमतिराकाशशोभनः ।\nअगृहीतकलङ्काङ्को लोके विहर राघव ॥२५॥\nआशापाशशतोन्मुक्तः समः सर्वासु वृत्तिषु ।\nबहिः प्रकृतिकार्यस्थो लोके विहर राघव ॥२६॥\nन बन्धोऽस्ति न मोक्षोऽस्ति देहिनः परमार्थतः ।\nमिथ्येयमिन्द्रजालश्रीः संसारपरिवर्तिनी ॥२७॥\nभ्रान्तिमात्रमिदं मोहाज्जगद्राघव दृश्यते ।\nजनितप्रत्ययं स्फारं जलं तीव्रातपे यथा ॥२८॥\nअबद्धस्यैकरूपस्य सर्वगस्यात्मनः कथम् ।\nबन्धः स्यात्तदभावे तु मोक्षः कस्य विधीयते ॥२९॥\nअतत्त्वज्ञानजातेयं संसारभ्रान्तिरातता ।\nतत्त्वज्ञानात्क्षयं याति रज्ज्वामिव भुजङ्गधीः ॥३०॥\nज्ञातवानसि तत्त्वं स्वमेकया सूक्ष्मया धिया ।\nजातोऽसि निरहंकारो व्योमवत्तिष्ठ निर्मलः ॥३१॥\nज्ञोऽसि त्वित्थं तदखिलाः सुहृद्बान्धववासनाः ।\nसंत्यजासत्स्वभावस्य का नाम किल भावना ॥३२॥\nअपि चेत्थं तदन्यस्त्वं सत्त्ववाननुमीयसे ।\nइदं प्रथमतः प्राप्तं परमादपि कारणात् ॥३३॥\nभोगबन्धुजगद्भावैः कर्मभिश्च शुभाशुभैः ।\nआत्मनो नास्ति संबन्धः किमेताननुशोचसि ॥३४॥\nआत्मतत्त्वेकसारोऽहमिति जातधियो भयैः ।\nन ते रामास्ति संबन्धः किं बिभेषि जगद्भ्रमात् ॥३५॥\nअजातस्य सतो बन्धोर्बन्धुदुःखसुखभ्रमैः ।\nकस्ते राघव संबन्धो यदेताननुशोचसि ॥३६॥\nत्वं चेद्बभूविथ पुरा तथेदानीं भविष्यसि ।\nअद्य चेह स्थितोऽसीति ज्ञातवानसि निश्चयम् ॥३७॥\nतदानन्तरगानन्यान्प्राणादीन्निकटस्थितान् ।\nबन्धूनतीतान्सुबहून्कस्मात्त्वं नानुशोचसि ॥३८॥\nपूर्वमन्यस्तथेदानीं बभूविथ भविष्यसि ।\nयदि राम तथापि त्वं सद्रूपं किं विमुह्यसि ॥३९॥\nपुरा भूत्वाद्य भूत्वा च भूयश्चेन्न भविष्यसि॥\nतथापि क्षीणसंसारः किमर्थमनुशोचसि ॥४०॥\nतस्मान्न दुःखिता युक्ता प्राकृते जागते क्रमे ।\nतथैव मुदिता युक्ता युक्तं कार्यानुवर्तनम् ॥४१॥\nमा गच्छ दुःखितां राम सुखितामपि मा व्रज ।\nसमतामेहि सर्वत्र परमात्मा हि सर्वगः ॥४२॥\nअनन्तः सत्स्वरूपस्त्वं खमिवातिततान्तरम् ।\nप्रकाशो नित्यशुद्धस्त्वं ज्वालानामिव कोटरम् ॥४३॥\nजागतानां पदार्थानामदृष्टात्मतनुस्तनुः ।\nहृत्स्थोऽसि हारमुक्तानामेकस्तन्तुरिवाततः ॥४४॥\nसंसारस्थितिरेवेयं यद्भूत्वा भूयते पुनः ।\nअज्ञेनैव न तज्ज्ञेन ज्ञोऽसि राम सुखी भव ॥४५॥\nस्वरूपमिदमस्यास्तु संसृतेः सतताधिमत् ।\nअज्ञानात्स्फारतामेति ज्ञातवानसि सन्मते ॥४६॥\nरूपं किमन्यद्भवतु भ्रममात्रादृते भ्रमे ।\nस्वप्नमात्रादृते स्वप्ने भवत्यन्यो हि कः क्रमः ॥४७॥\nसर्वशक्तेरियं शक्तिर्भ्रममात्रमयं तथा ।\nराम दृश्यत एवेदमाभानमतिभास्वरम् ॥४८॥\nसुबन्धुः कस्यचित्कः स्यादिह नो कश्चिदप्यरिः ।\nसदा सर्वे च सर्वस्य सर्वं सर्वेश्वरेच्छया ॥४९॥\nआलूनशीर्णमखिलमिदमन्योन्यसंश्रितम् ।\nअनारतं याति जगत्तरङ्गौघ इवाम्भसः ॥५०॥\nअध ऊर्ध्वत्वमायाति यात्यूर्ध्वत्वमधस्तथा ।\nसंसारस्य चलस्यास्य चक्रनेमिरिवाभितः ॥५१॥\nस्वर्गस्था नरकं यान्ति नारकाश्च त्रिविष्टपम् ।\nयोनेर्योन्यन्तरं यान्ति द्वीपाद्द्वीपान्तरं जनाः ॥५२॥\nधीराः कार्पण्यमायान्ति कृपणा यान्ति धीरताम् ।\nपरिस्फुरन्ति भूतानि पातोत्पातशतभ्रमैः ॥५३॥\nएकरूपस्थिरं चक्रं स्वच्छं संतापवर्जितम् ।\nनेह संप्राप्यते किंचिदग्नौ हिमकणो यथा ॥५४॥\nये ये नाम महाभागा बहवो बान्धवास्तथा ।\nविनष्टा एव दृश्यन्ते ते ते कतिपयैर्दिनैः ॥५५॥\nपरतात्मीयतान्यत्वत्वत्वमत्त्वादिभावना ।\nनेह सत्या महाबाहो द्विचन्द्रादिदृशो यथा ॥५६॥\nअयं बन्धुः परश्चायमयं चाहमयं भवान् ।\nइति मिथ्यादृशो राम विगलन्तु तवाधुना ॥५७॥\nक्रीडार्थं व्यवहारस्थ एताभिर्हतदृष्टिभिः ।\nआमूलमन्तश्छिन्नाभिर्बहिर्विहर हेलया ॥५८॥\nसंसारसरणावस्यां तथा विहर सुव्रत ।\nन यथैव श्रमश्रान्तो वासनाभारवानिव ॥५९॥\nयथा यथैषा कार्याणि वासनाक्षयकारिणी ।\nविचारणा तवोदेति संशाम्यन्ति तथा तथा ॥६०॥\nअयं बन्धुरयं नेति गणना लघुचेतसाम् ।\nउदारचरितानां तु विगतावरणैव धीः ॥६१॥\nन तदस्ति न यत्राहं न तदस्ति न यन्मम ।\nइति निर्णीय धीराणां विगतावरणैव धीः ॥६५॥\nनास्तमेति न चोदेति यश्चिदाकाशवन्महान् ।\nसर्वं संपश्यति स्वस्थः स्वस्थो भूमितलं यथा ॥६३॥\nसर्वा एव हि ते भूतजातयो राम बन्धवः ।\nअत्यन्तासंयुता एतास्तव राम न काश्चन ॥६४॥\nविविधजन्मशताहितसंभ्रमे\nजगति बन्धुरबन्धुरितीक्षणम् ।\nभ्रमदशैव विवल्गति वस्तुत-\nस्त्रिभुवनं चिरबन्धुरबन्ध्वपि ॥६५॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये मोक्षोपायेषूपशमप्रकरणे जीवन्मुक्तवर्णनं नामाष्टादशः सर्गः ॥१८॥"
  }
]
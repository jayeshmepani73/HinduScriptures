[
  {
    "text": "श्रीवाल्मीकिरुवाच ।\nते समेत्य गृहं गत्वा राजपुत्राः शशित्विषः ।\nचक्रुः सर्वमशेषेण स्वसद्मसु दिनक्रमम् ॥१॥\nवसिष्ठो राघवश्चैव राजानो मुनयो द्विजाः ।\nइति चक्रुः स्वकार्याणि तथा स्वगृहवीथिषु ॥२॥\nसस्नुः कमलकह्लारकुमुदोत्पलहारिषु ।\nजलाशयेषु चक्राह्वहंससारसराजिषु ॥३॥\nगोभूतिलहिरण्यानि शयनान्यासनानि च ।\nददुर्दानानि विप्रेभ्यो भाजनान्यंशुकानि च ॥४॥\nहेमरत्नविचित्रेषु स्वेषु चामरसद्मसु ।\nआनर्चुरच्युतेशानहुताशार्कादिकान्सुरान् ॥५॥\nपुत्रपौत्रसुहृद्भृत्यबन्धुमित्रगणैः सह ।\nतत आस्वादयामासुर्भोजनान्युचितानि वै ॥६॥\nएतस्मिन्समये चास्मिन्नगरे दिवसोऽभवत् ।\nतनुरष्टाङ्गशेषत्वाद्दृष्टो न च मनोहरः ॥७॥\nसायन्तनदिनान्तं ते तत्कालोचितचेष्टया ।\nअनयन्नंशुभिः सार्धं यावदस्तं ययौ रविः ॥८॥\nसंध्यां ववन्दिरे सुष्टु जेपुश्चैवाघमर्षणम् ।\nपेठुः स्तोत्राणि पुण्यानि जगुर्गाथा मनोहराः ॥९॥\nततश्चाभ्युदिता श्यामा कामिनीशोकहारिणी ।\nक्षीरोदादिव माहेन्द्री चन्द्रावश्यायदायिनी ॥१०॥\nशनैरास्तीर्णपुष्पेषु कीर्णकर्पूरमुष्टिषु ।\nदीर्घेन्दुबिम्बरम्येषु तस्थुस्तल्पेषु राघवाः ॥११॥\nअथ रामादृतेऽन्येषां तत्र तद्व्यवहारिणी ।\nव्यतीयाय शनैः श्यामा मुहूर्त इव शोभना ॥१२॥\nतस्थौ रामस्तु तामेव वासिष्ठीं वचनावलीम् ।\nचिन्तयन्मधुरोदारां करिणीं कलभो यथा ॥१३॥\nकिमिदं नाम संसारभ्रमणं किमिमे जनाः ।\nभूतानि च विचित्राणि किमायान्ति प्रयान्ति किं ॥१४॥\nमनसः कीदृशं रूपं कथं चैतत्प्रशाम्यति ।\nमायेयं सा किमुत्था स्यात्कथं चैव निवर्तते ॥१५॥\nनिवृत्तयानया कः स्याद्गुणो दोषोऽथ वा भवेत् ।\nकथमात्मनि चैवायं तते संकोच आगतः ॥१६॥\nकिमुक्तं स्याद्भगवता मुनिना मनसः क्षये ।\nकिं चेन्द्रियजये प्रोक्तं किमुक्तमथवात्मनि ॥१७॥\nजीवश्चित्तं मनो मायेत्येवमादिभिराततैः ।\nरूपैरात्मैव संसारं तनोतीममसन्मयम् ॥१८॥\nएभिरेवं मनोमात्रतन्तुबद्धैः क्षयं गतैः ।\nदुःखोपशान्तिरेतानि सुचिकित्स्यानि नः कथम् ॥१९॥\nभोगाभ्रमालावलयां धीबलाकामिमां कथम् ।\nपृथक्करोमि पयसो धारां हंस इवाम्भसः ॥२०॥\nभोगास्त्यक्तुं न शक्यन्ते तत्त्यागेन विना वयम् ।\nप्रभवामो न विपदामहो संकटमागतम् ॥२१॥\nमनोमात्रमिदं प्राप्यं तथैवेदं प्रयोजनम् ।\nसंपन्नं नो गिरिगुरु मौर्ख्याद्यक्षः शिशोरिव ॥२२॥\nपरमां शान्तिमागत्य गतसंसारसंभ्रमा ।\nबालेव लब्धदयिता कंचित्प्राप्स्यति नो मतिः ॥२३॥\nकदोपशान्तसंरम्भं विगताशेषकौतुकम् ।\nअपापमात्मविश्रान्तं मम स्यात्पावनं मनः ॥२४॥\nकलाकलापसंपूर्णाच्छशाङ्कादपि शीतले ।\nपदे सुरूढं विश्रम्य भ्रमिष्यामि कदा जगत् ॥२५॥\nकलनापेलवं रूपमुत्सृज्यालीनमात्मनि ।\nकदैष्यति मनः शान्तिमम्भसीव तरङ्गकः ॥२६॥\nतृष्णातरङ्गाकुलितमाशामकरमालिनम् ।\nकदा संसारजलधिं तीर्त्वा स्यामहमज्वरः ॥२७॥\nकदोपशमशुद्धासु पदवीषु विचक्षणाः ।\nमुमुक्षूणां निवत्स्यामो निःशोकं समदर्शनाः ॥२८॥\nसंतापितसमस्ताङ्गः सर्वधातुभयंकरः ।\nसंसृतिज्वर आदीर्घः कदा नाशमुपैष्यति ॥२९॥\nनिर्वातदीपलेखेव कदा चित्तं गतव्यथम् ।\nशममेष्यति हे बुद्धे सुप्रकाशघनान्तरम् ॥३०॥\nकदेन्द्रियाणि दुःखेभ्यः संतरिष्यन्ति हेलया ।\nदुरीहादग्धदेहानि गरुत्मन्त इवार्णवान् ॥३१॥\nअयं सोऽहं रुदन्मूढ इति व्यर्थाहितो भ्रमः ।\nशरदीवासितो मेघः कदा नाशमुपैष्यति ॥३२॥\nमन्दारवनलेखासु या मतिः सा तृणायते ।\nयाचे तत्पदमात्मीयं संप्राप्स्यामः कदा वयम् ॥३३॥\nवीतरागजनप्रोक्ता निर्मला ज्ञानदृष्टयः ।\nकच्चित्पदं त्वयि मनः करिष्यन्तीति मे वद ॥३४॥\nहा तात मातः पुत्रेति गिरामासामहं पुनः ।\nभाजनं चित्त माभूवं भोजनं दुःखभोगिनाम् ॥३५॥\nहे बुद्धे भगिनि भ्रातुरर्थितां पूरयाशु मे ।\nआवयोर्दुःखमोक्षाय विचारय मुनेर्गिरः ॥३६॥\nत्वां पादपतितः प्रीत्या याचे सति सुते मते ।\nतेन भव्ये भवोच्छेदभूतये सुस्थिरा भव ॥३७॥\nवसिष्ठमुनिना प्रोक्ता विरक्ताः प्रथमं गिरः ।\nततो मुमुक्षोराचार उत्पत्तीनां क्रमस्ततः ॥३८॥\nततः स्थितिप्रकरणं समं दृष्टान्तसुन्दरम् ।\nविज्ञानगर्भसुलभं यथावत्स्मर हे मते ॥३९॥\nकृतमतिं शतशो विचारितं यद्यदि तदुपैति न मानसस्य बुद्धिः ।\nभवति तदफलं शरद्धनाभं सततमतो मतिरेव कार्यसारः ॥४०॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषूपशमप्रकरणे उपदेशानुवर्णनं नाम द्वितीयः सर्गः ॥२॥"
  }
]
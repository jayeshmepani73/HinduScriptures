[
  {
    "text": "श्रीवसिष्ठ उवाच ।\nसर्वदा सर्वसंस्थेन सर्वेण सह तिष्ठता ।\nसर्वकर्मरतेनापि मनः कार्यं विजानता॥१॥\nन सक्तमिह चेष्टासु न चिन्तासु न वस्तुषु ।\nनाकाशे नाप्यधो नाग्रे न दिक्षु न लतासु च ॥२॥\nन बहिर्विपुलाभोगे न चैवेन्द्रियवृत्तिषु ।\nनाभ्यन्तरे न च प्राणे न मूर्धनि न तालुनि ॥३॥\nन भ्रूमध्ये न नासान्ते न मुखे न च तारके ।\nनान्धकारे न चाभासे न चास्मिन्हृदयाम्बरे ॥४॥\nन जाग्रति न च स्वप्ने न सुषुप्ते न निर्मले ।\nनासिते न च वा पीतरक्तादौ शबले न च ॥५॥\nन चले न स्थिरे नादौ न मध्ये नेतरत्र च ।\nन दूरे नान्तिके नाग्रे न पदार्थे न चात्मनि ॥६॥\nन शब्दस्पर्शरूपेषु न मोहानन्दवृत्तिषु ।\nन गमागमचेष्टासु न कालकलनासु च ॥७॥\nकेवलं चिति विश्रम्य किंचिच्चेत्यावलम्बिनि ।\nसर्वत्र नीरसमिव तिष्ठत्वात्मरसं मनः ॥८॥\nतत्रस्थो विगतासङ्गो जीवोऽजीवत्वमागतः ।\nव्यवहारमिमं सर्वं मा करोतु करोतु वा ॥९॥\nअकुर्वन्नपि कुर्वाणो जीवः स्वात्मरतिः क्रियाः ।\nक्रियाफलैर्न संबन्धमायाति खमिवाम्बुदैः ॥१०॥\nअथवा तमपि त्यक्त्वा चेत्यांशं शान्तचिद्धनः ।\nजीवस्तिष्ठतु संशान्तो ज्वलन्मणिरिवात्मनि ॥११॥\nनिर्वाणमात्मनि गतः सततोदितात्मा\nजीवोऽरुचिर्व्यवहरन्नपि रामभद्र ।\nनो सङ्गमेति गतसङ्गतया फलेन\nकर्मोद्भवेन सहतीव च देहभारम् ॥१२॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषूपशमप्रकरणे शान्तिसमायातयोगोपदेशो नामैकोनसप्ततितमः सर्गः ॥६९॥"
  }
]
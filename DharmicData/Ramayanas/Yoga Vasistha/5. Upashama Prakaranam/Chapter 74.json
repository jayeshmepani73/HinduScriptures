[
  {
    "text": "N/A\nश्रीवसिष्ठ उवाच ।\nलीलयाऽपश्यति वपुः कालेनात्मनि जायते ।\nरम्यस्यापश्यतो वक्रं हृदि दौरूप्यधीरिव ॥१॥\nतद्वशादियमायाता महती मेदुरोदरा ।\nमाया मदमहाशक्तिः सुरास्वादलवादिव ॥२॥\nतयानया विकारिण्या तदतद्भावभूतया ।\nइदं संपन्नमखिलं तापादिव मरौ पयः ॥३॥\nमनो बुद्धिरहंकारो वासनाश्चेन्द्रियाण्यपि ।\nएवंकलितनामाङ्कैः स्फुरत्यात्माब्धिरम्बुभिः ॥४॥\nचित्ताहंकारयोर्द्वित्वं वचस्यस्ति न वस्तुतः ।\nयच्चित्तं स ह्यहंकारो योऽहंकारो मनो हि तत् ॥५॥\nव्यतिरिक्तं हिमाच्छौक्ल्यमिति संकल्प्यते यथा ।\nमुधैव कल्प्यते भेदश्चित्ताहंकारयोस्तथा ॥६॥\nमनोहंकारयोरन्तर्द्वयोरेकतरक्षये ।\nक्षीणे द्वे एव हि यथा पटशौक्ल्ये पटक्षये ॥७॥\nतुच्छां मोक्षधियं त्यक्त्वा बन्धबुद्धिं तथैषणाम् ।\nस्ववैराग्यविवेकाभ्यां केवलं क्षपयेन्मनः ॥८॥\nमोक्षो मेऽस्त्विति चिन्तान्तर्जाता चेदुत्थितं मनः ।\nमननोत्के मनस्युच्चैर्वपुर्दोषाय केवलम् ॥९॥\nआत्मन्यतीते सर्वस्मात्सर्वभूतेऽथवा तते ।\nको बन्धः कश्च वा मोक्षो निर्मूलं मननं कुरु ॥१०॥\nवायुः स्पन्दनधर्मत्वाद्यदा चलति देहके ।\nतदा स्फुरति हस्ताङ्गरसनापल्लवावली ॥११॥\nपादपे पल्लवश्रेणीं चालयत्यनिलो यथा ।\nतथैवाङ्गावलीं वायुर्देहे संचालयत्यलम् ॥१२॥\nचित्सर्वव्यापिनी सूक्ष्मा न चला नैव चाल्यते ।\nन स्वतः स्पन्दमायाति देवाचल इवानिलैः ॥१३॥\nप्रतिबिम्बितसर्वार्था केवलं स्वात्मनि स्थिता ।\nप्रकाशयति बोधेन जगन्तीमानि दीपवत् ॥१४॥\nतत्र कोऽयं मुधा मोहो भवतामतिदुःखदः ।\nअयं सोऽहं ममाङ्गानि ममेदं चेति दुर्धियाम् ॥१५॥\nइति कल्लोलहतया दृशा नित्यमनित्यया ।\nज्ञत्वकर्तृत्वभोक्तृत्वक्रिया समुपलभ्यते ॥१६॥\nतत्रायमहमागन्ता भोक्ता कर्तेति जायते ।\nमुधैवाज्ञाततापोत्था मृगतृष्णेव वासना ॥१७॥\nअज्ञतैषा मनोमत्तमृगं विषयतर्षुलम् ।\nअसत्यैव हि सत्येव मृगतृष्णेव कर्षति ॥१८॥\nविज्ञाता सत्यरूपांग नाशं याति पलायते ।\nविप्रमध्यात्परिज्ञाता यथा चाण्डालकन्यका ॥१९॥\nअविद्या संपरिज्ञाता न चैनं परिकर्षति ।\nमृगतृष्णा परिज्ञाता तर्षुले नावकर्षति ॥२०॥\nपरमार्थावबोधेन समूलं राम वासना ।\nदीपेनेवान्धकारश्रीर्गलत्यालोक एति च ॥२१॥\nनास्त्यविद्येति संजाते निश्चये शास्त्रयुक्तितः ।\nगलत्यविद्या तापेन तुषारकणिका यथा ॥२२॥\nदेहस्यास्य जडस्यार्थे किं भोगैरितिनिश्चयः ।\nभिनत्त्याशामलं ज्ञाता पञ्जरं केसरी यथा ॥२३॥\nआशापरिकरे राम नूनं परिहृते हृदा ।\nपुमानागतसौन्दर्यो ह्लादमायाति चन्द्रवत् ॥२४॥\nपरां शीतलतामेति वृष्टिधौत इवाचलः ।\nनिर्वृतिं परमां धत्ते प्राप्तराज्य इवाधमः ॥२५॥\nशोभते परया लक्ष्म्या शरदीव नभस्तलम् ।\nआत्मन्येव न मात्युच्चैः कल्पस्यान्त इवार्णवः ॥२६॥\nभवत्यपेतसंरम्भो वृष्टिमूक इवाम्बुदः ।\nतिष्ठत्यात्मनि संवेत्ता प्रशान्त इव वारिधिः ॥२७॥\nपरं धैर्यमुपादत्ते स्थैर्यं मेरुरिवाचलः ।\nराजते स्वच्छया लक्ष्म्या शान्तेन्धन इवानलः ॥२८॥\nभवत्यात्मनि निर्वाणः प्रशान्त इव दीपकः ।\nतृप्तिमायाति परमां नरः पीतामृतो यथा ॥२९॥\nअन्तर्दीपो घट इव मध्यज्वाल इवानलः ।\nस्फुरद्दीप्तिर्मणिरिव प्रयात्यन्तः प्रकाशताम् ॥३०॥\nसर्वात्मकं सर्वगतं सर्वेशं सर्वनायकम् ।\nसर्वाकारं निराकारं स्वमात्मानं प्रपश्यति ॥३१॥\nहसत्यलमतीतास्ताः पेलवा दिवसावलीः ।\nयासु स्मरशरश्रेणीचपलं चित्तमास्थितम् ॥३२॥\nसङ्गरङ्गविनिष्क्रान्तः शान्तमानमनोज्वरः ।\nअध्यात्मरतिरासीनः पूर्णः पावनमानसः ॥३३॥\nनिर्मृष्टकामपङ्काङ्कश्छिन्नबन्धनिजभ्रमः ।\nद्वन्द्वदोषभयोन्मुक्तस्तीर्णसंसारसागरः ॥३४॥\nप्राप्तानुत्तमविश्रान्तिर्लब्धालभ्यपरास्पदः ।\nअनिवृत्तिपदं प्राप्तो मनसा कर्मणा गिरा ॥३५॥\nसर्वाभिवाञ्छितारम्भो न किंचिदपि वाञ्छति ।\nसर्वानुमोदितानन्दो न किंचिदनुमोदते ॥३६॥\nन ददाति न चादत्ते न स्तौति न च निन्दति ।\nनास्तमेति न चोदेति न तुष्यति न शोचति ॥३७॥\nसर्वारम्भपरित्यागी सर्वोपाधिविवर्जितः ।\nसर्वाशासंपरित्यागी जीवन्मुक्त इति स्मृतः ॥३८॥\nसर्वैषणाः परित्यज्य चेतसा भव मौनवान् ।\nधारा निरवशेषेण यथा त्यक्त्वा पयोधरः ॥३९॥\nन तथा सुखयत्यङ्ग संलग्ना वरवर्णिनी ।\nयथा सुखयति स्वान्तमिन्दुशीता निराशता ॥४०॥\nन तथेन्दुः सुखयति कण्ठलग्नोऽपि राघव ।\nनैराश्यं सुखयत्यन्तर्यथा सकलशीतलम् ॥४१॥\nपुष्पपूर्णनवलतो न तथा राजते मधुः ।\nयथोदारमतिर्मौनी नैराश्यसममानसः ॥४२॥\nन हिमाद्रेर्न मुक्ताभ्यो न रम्भाभ्यो न चन्दनात् ।\nन च चन्द्रमसः शैत्यं नैराश्याद्यदवाप्यते ॥४३॥\nअपि राज्यादपि स्वर्गादपीन्दोरपि माधवात् ।\nअपि कान्तासमासङ्गान्नैराश्यं परमं सुखम् ॥४४॥\nतृणवन्नोपकुर्वन्ति यत्र त्रिभुवनश्रियः ।\nसा परा निर्वृतिः साधो नैराश्यादुपलभ्यते ॥४५॥\nआपत्करञ्जपरशुं पराया निर्वृतेः पदम् ।\nपुष्पगुच्छं शमतरोरालम्बस्व निराशताम् ॥४६॥\nगोष्पदं पृथिवी मेरुः स्थाणुराशाः समुद्गिकाः ।\nतृणं त्रिभुवनं राम नैराश्यालंकृताकृतेः ॥४७॥\nदानादानसमाहारविहारविभवादिकाः ।\nक्रिया जगति हस्यन्ते निराशैः पुरुषोत्तमैः ॥४८॥\nपदं यस्य न बध्नाति कदाचित्कलना हृदि ।\nतृणीकृतत्रिभुवनः केनासावुपमीयते ॥४९॥\nइदमेवास्त्विदं मास्तु ममेति हृदि रञ्जना ।\nन यस्यास्ति तमात्मेशं तोलयन्ति कथं जनाः ॥५०॥\nसर्वसंकटपर्यन्तमसंकटमलं सुखम् ।\nसौभाग्यं परमं बुद्धेर्नैराश्यमवलम्ब्यताम् ॥५१॥\nनाशास्तेनत्वमाशानां विद्धि मिथ्याभ्रमं जगत् ।\nवहद्रथस्थदिक्चक्रपरावर्तवदुत्थितम् ॥५२॥\nकिं मुह्यसि महाबाहो मूर्खवद्बोधितोऽपि सन् ।\nममेदं तदयं सोऽहमित्युद्भ्रान्तेन चेतसा ॥५३॥\nआत्मैवेदं जगत्सर्वं नानातेह न विद्यते ।\nएकरूपं जगज्ज्ञात्वा धीरैर्नाम न खिद्यते ॥५४॥\nयथाभूतपदार्थौघदर्शनादेव राघव ।\nपरमाश्वासनं बुद्धेर्नैराश्यमधिगच्छति ॥५५॥\nभावाभावविसंवादमुक्तमाद्यन्तयोः स्थितम् ।\nयद्रूपं तत्समालम्ब्य पदार्थानां स्थितिं कुरु ॥५६॥\nवैराग्यवीरमनसो मायेयमतिमोहिनी ।\nपलाय्य याति संसारी मृगी केसरिणो यथा ॥५७॥\nकान्तामुद्दाममदनां लोलां वनलतामिव ।\nजर्जरोपलपाञ्चालीसमां पश्यति धीरधीः ॥५८॥\nभोगा नानन्दयन्त्यन्तः खेदयन्ति न चापदः ।\nदृश्यश्रियो हरन्त्यङ्ग नतमद्रिमिवानिलाः ॥५९॥\nरक्तबालाङ्गनस्यापि ज्ञस्योदारधिया मुनेः ।\nकणशः पांसुतां यान्ति मनसः स्मरसायकाः ॥६०॥\nरागद्वेषैः स्वरूपज्ञो नावशः परिकृष्यते ।\nस्पन्द एवास्य नैताभ्यां किमुताक्रमणं भवेत् ॥६१॥\nसमदृष्टलतालोलवनितोऽद्रिशिलाकृतिः ।\nरमते नैष भोगेषु पान्थो मरुमहीष्विव ॥६२॥\nअयत्नोपनतं सर्वं लीलयाऽसक्तमानसः ।\nभुङ्क्ते भोगभरं प्राज्ञस्त्वालोकमिव लोचनम् ॥६३॥\nकाकतालीयवत्प्राप्ता भोगाली ललनादिका ।\nस्वादिताप्यङ्ग धीरस्य न दुःखाय न तुष्टये ॥६४॥\nसम्यग्दृष्टपथं तज्ज्ञं सुखदुःखमती मनाक् ।\nद्वे वीच्याविव शैलेन्द्रं क्षोभं नेतुं न शक्नुतः ॥६५॥\nहेलयालोकयन्भोगान्मृदुर्दान्तो गतज्वरः ।\nस्वमेव पदमालम्ब्य सर्वभूतान्तरस्थितम् ॥६६॥\nज्ञस्तिष्ठति गतव्यग्रो व्यग्रेणापि समन्वितः ।\nजगन्ति जनयन्नेव ब्रह्मैवात्मपरायणः ॥६७॥\nआपतत्सु यथाकालं यथादेशं यथाक्रमम् ।\nसुखदुःखेषु न क्षोभमेति भूभृदृतुष्विव ॥६८॥\nमज्जतोऽपि बहुज्ञस्य राम कर्मेन्द्रियभ्रमैः ।\nअसक्तमनसो नित्यं न किंचिदपि मज्जति ॥६९॥\nकलंकयन्तःकलङ्केन प्रोच्यते हेम नान्यथा ।\nभावासक्त्या समासक्त उक्तो जन्तुर्हि नान्यथा ॥७०॥\nशरीराद्व्यतिरिक्तं ज्ञं पश्यतः प्रविवेकिनः ।\nविकर्तिताङ्गकस्यापि न किंचित्प्रविकर्तितम् ॥७१॥\nसकृत्प्रभातं विमलं यज्ज्ञातं ज्ञातमेव तत् ।\nनहि बन्धुः परिज्ञातः पुनरज्ञाततां व्रजेत् ॥७२॥\nसर्पभ्रान्तौ निवृत्तायां न रज्ज्वां सर्पभावना ।\nपुनरेति यथा प्रावृण्नदी गिरितटाच्च्युता ॥७३॥\nन हेम तापशुद्धाङ्गं स्वभावमलमागतम् ।\nकर्दमे मग्नमपि सत्समादत्ते मलं पुनः ॥७४॥\nक्षीणे स्वहृदयग्रन्थौ न बन्धोऽस्ति पुनर्गुणैः ।\nयत्नेनापि पुनर्बद्धं केन वृन्ते च्युतं फलम् ॥७५॥\nअवच्छेदविचाराभ्यामभितः खण्डशो गतम् ।\nपाषाणं च मणिं चैव संधातुं कस्य शक्तता ॥७६॥\nविज्ञातायामविद्यायां कः पुनः परिमज्जति ।\nपरिज्ञाय श्वपाकानां यात्रां कः प्रेक्षते द्विजः ॥७७॥\nशुद्धाम्भसि यथा क्षीरधीर्विचारान्निवर्तते ।\nसंसारवासना तद्वद्धीविचारान्निवर्तते ॥७८॥\nमध्वम्बुशङ्कया तावद्विप्रवर्यैः प्रपीयते ।\nयावन्नात्र परिज्ञातं परिज्ञातं प्रहीयते ॥७९॥\nरूपलावण्ययुक्तापि चित्रकान्तेव कामिनी ।\nद्रव्यमात्रसमारम्भात्तत्त्वविद्भिर्विलोक्यते ॥८०॥\nयथा मषीकुसुम्भादि स्त्रियाश्चित्रे तथैव हि ।\nजीवत्या अपि केशोष्ठं कस्तां परि किल ग्रहः ॥८१॥\nअनुभूतो गुडः स्वादुरपि दाहविकर्तनैः ।\nन शक्यतेऽन्यथाकर्तुं तत्त्वालोकस्तथात्मनः ॥८२॥\nपरव्यसनिनी नारी व्यग्रापि गृहकर्मणि ।\nतदेवास्वादयत्यन्तः परसङ्गरसायनम् ॥८३॥\nएवं तत्त्वे परे शुद्धे धीरो विश्रान्तिमागतः ।\nन शक्यते चालयितुं देवैरपि सवासवैः ॥८४॥\nपरव्यसनिनी नारी केन भर्त्रा बलीयसा ।\nविस्मारिता स्वसंकल्पकान्तसङ्गमहोत्सवम् ॥८५॥\nजगत्समरसानन्दचिदालोकावलम्बनम् ।\nकेन विस्मार्यते बुद्धिस्तत्त्वज्ञस्य महात्मनः ॥८६॥\nसमग्रसुखदुःखाढ्यं व्यवहारमखण्डितम् ।\nकुर्वन्कुलजनायत्तो भर्तृश्वशुरखेदितः ॥८७॥\nयथा संकल्पकान्तेन भवत्यानन्दमन्थरः ।\nवधूलोको व्यसनवान्दुःखवृन्दैर्न बाध्यते ॥८८॥\nतथा विगलिताविद्यो व्यवहारपरोऽप्यलम् ।\nसम्यग्दृष्टिः सदाचारो मुदमेत्यन्तरात्मना ॥८९॥\nछिद्यते न निकृत्ताङ्गो गलदश्रुर्न रोदिति ।\nदह्यते न प्रदग्धोऽपि नष्टोऽपि न विनश्यति ॥९०॥\nव्यपगतसुखदुःखसंनिपातो\nविधिविधुरेष्वपि संकटेष्वचित्तः ।\nविलसतु सदने पुरोत्तमे वा\nविततगिरौ विपिने तपोवने वा ॥९१॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषूपशमप्रकरणे वैराग्योपदेशो नाम चतुःसप्ततितमः सर्गः ॥७४॥"
  }
]
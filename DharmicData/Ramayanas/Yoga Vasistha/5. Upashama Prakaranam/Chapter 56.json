[
  {
    "text": "श्रीवसिष्ठ उवाच ।\nक्रमेणानेन विहरन्विचार्यात्मानमात्मना ।\nविश्रान्तिमेहि वितते पदे पद्मदलेक्षण ॥१॥\nशास्त्रार्थगुरुचेतोभिस्तावत्तावद्विचार्यते ।\nसर्वदृश्यक्षयाभ्यासाद्यावदासाद्यते पदम् ॥२॥\nवैराग्याभ्यासशास्त्रार्थप्रज्ञागुरुमयक्रमैः ।\nपदमासाद्यते पुण्यं प्रज्ञयैवैकयाथवा ॥३॥\nसंप्रबोधवती तीक्ष्णा कलङ्करहिता मतिः ।\nसर्वसामग्र्यहीनापि पदं प्राप्नोति शाश्वतम् ॥४॥\nश्रीराम उवाच ।\nभगवन्भूतभव्येश कश्चिज्जातसमाधिकः ।\nप्रबुद्ध इव विश्रान्तो व्यवहारपरोऽपि सन् ॥५॥\nकश्चिदेकान्तमाश्रित्य समाधिनियतः स्थितः ।\nतयोस्तु कतरः श्रेयानिति मे भगवन्वद ॥६॥\nश्रीवसिष्ठ उवाच ।\nइमं गुणसमाहारमनात्मत्वेन पश्यतः ।\nअन्तःशीतलता यासौ समाधिरिति कथ्यते ॥७॥\nदृश्यैर्मनसि संबन्ध इति निश्चित्य शीतलः ।\nकश्चित्संव्यवहारस्थः कश्चिद्ध्याने व्यवस्थितः ॥८॥\nद्वावेतौ राम सुखितावन्तश्चेत्परिशीतलौ ।\nअन्तःशीतलता या स्यात्तदनन्ततपःफलम् ॥९॥\nसमाधिस्थानकस्थस्य चेतश्चेद्वृत्तिचञ्चलम् ।\nतत्तस्य तत्समाधानं सममुन्मत्तताण्डवैः ॥१०॥\nउन्मत्तताण्डवस्थस्य चेतश्चेत्क्षीणवासनम् ।\nतदस्योन्मत्तवृत्तं तत्समं बुद्धसमाधिना ॥११॥\nव्यवहारी प्रबुद्धो यः प्रबुद्धो यो वने स्थितः ।\nद्वावेतौ सुसमौ नूनमसंदेहं पदं गतौ ॥१२॥\nअकर्तृ कुर्वदप्येतच्चेतः प्रतनुवासनम् ।\nदूरं गतमना जन्तुः कथासंश्रवणे यथा ॥१३॥\nअकुर्वदपि कर्तेव चेतः प्रघनवासनम् ।\nनिस्पन्दाङ्गमपि स्वप्ने श्वभ्रपातस्थिताविव ॥१४॥\nचेतसो यदकर्तृत्वं तत्समाधानमुत्तमम् ।\nतं विद्धि केवलीभावं सा शुभा निर्वृतिः परा ॥१५॥\nचेतश्चलाचलत्वेन परम कारणं स्मृतम् ।\nध्यानाध्यानदृशोस्तेन तदेवानङ्कुरं कुरु ॥१६॥\nअवासनं स्थिरं प्रोक्तं मनोध्यानं तदेव तु ।\nस एव केवलीभावः शान्ततैव च सा सदा ॥१७॥\nतनुवासनमत्युच्चैः पदायोद्यतमुच्यते ।\nअवासनं मनो कर्तृपदं तस्मादवाप्यते ॥१८॥\nघनवासनमेतत्तु चेतः कर्तृत्वभाजनम् ।\nसर्वदुःखप्रदं तस्माद्वासनां तनुतां नयेत् ॥१९॥\nप्रशान्तजगदास्थोऽन्तर्वीतशोकभयैषणः ।\nस्वस्थो भवति येनात्मा स समाधिरिति स्मृतः ॥२०॥\nचेतसा संपरित्यज्य सर्वभावात्मभावनाम् ।\nयथा तिष्ठसि तिष्ठ त्वं तथा शैले गृहेऽथवा ॥२१॥\nगृहमेव गृहस्थानां सुसमाहितचेतसाम् ।\nशान्ताहंकृतिदोषाणां विजनावनभूमयः ॥२२॥\nअरण्यसदने तुल्ये समाहितमनोदृशाम् ।\nभवतामिह भूतानां भूतानां महतामिव ॥२३॥\nशान्तचित्तमहाभ्रस्य जनज्वालोज्ज्वलान्यपि ।\nनगराण्यपि शून्यानि वनान्यवनिपात्मज ॥२४॥\nवृत्तिमच्चित्तमत्तस्य विजनानि वनान्यपि ।\nनगराणि महालोकपूर्णानि परवीरहन् ॥२५॥\nव्युत्थितं चित्तमभ्येति भ्रमस्यान्तः सुषुप्तताम् ।\nनिर्वाणमेति निर्वाणं यथेच्छसि तथा कुरु ॥२६॥\nसर्वभावपदातीतं सर्वभावात्मकं च वा ।\nयः पश्यति सदात्मानं स समाहित उच्यते ॥२७॥\nईहितानीहिते क्षीणे यस्यान्तर्वितताकृतेः ।\nसर्वे भावाः समा यस्य स समाहित उच्यते ॥२८॥\nसदात्मना सदेवेदं जगत्पश्यति नो मनः ।\nयथा स्वप्ने तथैवास्मिञ्जाग्रत्यपि जनेश्वर ॥२९॥\nयथा विपणिकालोका विहरन्तोऽप्यसत्समाः ।\nअसंबन्धात्तथा ज्ञस्य ग्रामोपि विपिनोपमः ॥३०॥\nअन्तर्मुखमना नित्यं सुप्तो बुद्धो व्रजन्नपि ।\nपुरं जनपदं ग्राममरण्यमिव पश्यति ॥३१॥\nसर्वमाकाशतामेति नित्यमन्तर्मुखस्थितेः ।\nसर्वथानुपयोग्यत्वाद्भूताकुलमिदं जगत् ॥३२॥\nअन्तःशीतलतायां तु लब्धायां शीतलं जगत् ।\nविज्वराणामिव नृणां भवत्याजीवितस्थितेः ॥३३॥\nअन्तस्तृष्णोपतप्तानां दावदाहमयं जगत् ।\nभवत्यखिलजन्तूनां यदन्तस्तद्वहिः स्थितम् ॥३४॥\nद्यौः क्षमा वायुराकाशं पर्वताः सरितो दिशः ।\nअन्तःकरणतत्त्वस्य भागा बहिरिव स्थिताः ॥३५॥\nवटधाना वट इव यदन्तःस्थं सदात्मनः ।\nतद्बहिर्भासते भास्वद्विकासे पुष्पगन्धवत् ॥३६॥\nन बहिष्ठं न चान्तःस्थं क्वचित्किंचन विद्यते ।\nयद्यथा कचितं चित्त्वात्तत्तथा तत्त्वमुत्थितम् ॥३७॥\nआत्मतत्त्वान्तरं भाति बहिष्ट्वेन जगत्तया ।\nकर्पूरमिव गन्धेन संकोचे प्रविकासि च ॥३८॥\nआत्मैव स्फुरति स्फारं जगत्त्वेनाप्यहंतया ।\nबाह्यत्वेनान्तरत्वेन स च नासन्न सन्विभुः ॥३९॥\nबहिष्ठेनान्तरं बाह्यमन्तःस्थेनान्तरस्थितम् ।\nयथाविदितमात्मायं स्वचित्तमनुपश्यति ॥४०॥\nसबाह्याभ्यन्तरं शान्तमात्मनो भेदितं जगत् ।\nअहन्त्वादिस्थिते भेदे भूरिभङ्गभयं तु तत् ॥४१॥\nद्यौः क्षमा वायुराकाशं पर्वताः सरितो दिशः ।\nकल्पादिरेव ज्वलितं सर्वमाधिहतात्मनः ॥४२॥\nयस्त्वात्मरतिरेवान्तः कुर्वन्कर्मेन्द्रियैः क्रियाः ।\nन वशो हर्षशोकाभ्यां स समाहित उच्यते ॥४३॥\nयः सर्वगतमात्मानं पश्यन्समुपशान्तधीः ।\nन शोचति ध्यायति वा स समाहित उच्यते ॥४४॥\nस पूर्वापरपर्यन्तां यः पश्यञ्जागतीं गतिम् ।\nदृष्टिष्वेतासु हसति स समाहित उच्यते ॥४५॥\nसमे परेऽपि नाहंता न जगज्जन्मनो मयि ।\nवीचिवृन्देष्विवातप्ता नाकाशे फलधातवः ॥४६॥\nयस्यान्तरस्थिताहन्त्वं न विभागादि नो मनः ।\nन चेतनाचेतनत्वे सोऽस्ति नास्तीतरो जनः ॥४७॥\nव्योमस्वच्छो बहिष्ठेहां सम्यगाचरतीह यः ।\nहर्षामर्षविकारेषु काष्ठलोष्टसमः शमः ॥४८॥\nआत्मवत्सर्वभूतानि परद्रव्याणि लोष्टवत् ।\nस्वभावादेव न भयाद्यः पश्यति स पश्यति ॥४९॥\nअर्थोऽतनुस्तनुर्वापि नासद्रूपेण चेत्यते ।\nसद्रूपो नानुभूतोऽज्ञे न ज्ञेनैव न तत्तया ॥५०॥\nईदृशाशयसंपन्नो महासत्त्वपदं गतः ।\nतिष्ठतूदेतु वा यातु मृतिमेतु न तत्स्थितिम् ॥५१॥\nवसतूत्तमभोगाढ्ये स्वगृहे वा जनाकुले ।\nसर्वभोगोज्झिताभोगे सुमहत्यथवा वने ॥५२॥\nउद्दाममन्मथं पानतत्परो वापि नृत्यतु ।\nसर्वसङ्गपरित्यागी सममायातु वा गिरौ ॥५३॥\nचन्दनागुरुकर्पूरैर्वपुर्वा परिलिम्पतु ।\nज्वालाजटिलविस्तारे निपतत्वथवाऽनले ॥५४॥\nपापं करोतु सुमहद्बहुलं पुण्यमेव च ।\nअद्य वा मृतिमायातु कल्पान्तनिचयेन वा ॥५५॥\nनासौ किंचिन्न तत्किंचित्कृतं तेन महात्मना ।\nनासौ कलङ्कमाप्नोति हेम पङ्कगतं यथा ॥५६॥\nसंवित्पुरुषशब्दार्थैः स कलङ्कैः कलंक्यते ।\nअहंत्वंवासनारूपैः शुक्तिकारजतोपमैः ॥५७॥\nसमस्तवस्तुप्रशमात्सम्यग्ज्ञानाद्यथास्थितेः ।\nस्वभावस्योपशान्तोन्तःकलङ्कोऽसत्तया स्वतः ॥५८॥\nअहंत्ववासनानर्थप्रसूतेः संविदात्मनः ।\nपुरुषस्य विचित्राणि सुखदुःखानि जन्मनि ॥५९॥\nरज्ज्वां सर्पभ्रमे शान्तेऽहिर्नेति निर्वृतिर्यथा ।\nअहंत्वभावसंशान्तौ तथान्तः समता मता ॥६०॥\nयत्करोति यदश्नाति यद्ददाति जुहोति वा ।\nन तज्ज्ञस्य न तत्र ज्ञो मा करोतु करोतु वा ॥६१॥\nकर्मणास्ति न तस्यार्थो नार्थस्तस्यास्त्यकर्मणा ।\nयथास्वभावावगमात्स आत्मन्येव संस्थितः ॥६२॥\nइच्छास्ततः समुद्यन्ति न मञ्जर्य इवोपलात् ।\nयाश्चोद्यन्ति च ताः सर्वाः स एवाप्स्विव वीचयः॥\nसकलमिदमसावसौ च सर्वं\nजगदखिलं न विभागितात्र काचित् ।\nपरमपुरुषपावनैकरूपी\nस सदिति तत्सदकिंचिदेव नासौ ॥६४॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषूपशमप्रकरणे ध्यानविचारो नाम षट्पञ्चाशः सर्गः ॥५६॥"
  }
]
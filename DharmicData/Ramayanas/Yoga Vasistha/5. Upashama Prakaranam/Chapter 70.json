[
  {
    "text": "श्रीवसिष्ठ उवाच ।\nअसंसङ्गसुखाभ्याससंस्थितैर्विततात्मभिः ।\nव्यवहारिभिरप्यन्तर्वीतशोकभयैः स्थितम् ॥१॥\nप्रक्षुब्धाक्षुब्धदेहस्याविसंवादेन संविदः ।\nअन्तःपूर्णस्य वदने श्रीरिन्दोरिव लक्ष्यते ॥२॥\nचेत्यहीनं चिदालम्बं मनो यस्य गतज्वरम् ।\nतेनाम्बु कतकेनेव जनता संप्रसीदति ॥३॥\nनित्यमात्मदृशा लीनो ज्ञः स्वस्थश्चञ्चलोऽपि सन् ।\nक्षुब्धो दृश्यत एवासौ प्रतिबिम्बार्कवन्मुधा ॥४॥\nआत्मारामा महात्मानः प्रबुद्धाः परमोदयाः ।\nबहिः पिच्छाग्रतरला अन्तर्मेरुरिवाचलाः ॥५॥\nचित्तमात्मत्वमायातं सुखदुःखानुरञ्जनम् ।\nनोपैति रङ्गसंयुक्तो मसृणः स्फटिको यथा ॥६॥\nसंसारदृष्टिरुदितं ज्ञातलोकपरावरम् ।\nन रञ्जयति सच्चित्तं जललेखा यथाम्बुजम् ॥७॥\nआत्मध्यानमयोऽध्याने प्रबोधं परमात्मनः ।\nकलनामलनिर्मुक्तः स्वसक्त इति कथ्यते ॥८॥\nआत्मारामतया जीवो यात्यसंसङ्गतामिह ।\nआत्मज्ञानेन संसङ्गस्तनुतामेति नान्यथा ॥९॥\nजाग्रत्येव सुषुप्तस्थो जीवो भवति राघव ।\nअस्यां दृशि गतोऽद्वन्द्वो नित्यानस्तमयोदयः ॥१०॥\nअत्र प्रौढिमुपायातः सूर्यतामेति पावनीम् ।\nपरिणामवशादिन्दुरमावास्यार्कतामिव ॥११॥\nचित्ते चित्तदशाहीने या स्थितिः क्षीणचेतसाम् ।\nसोच्यते शान्तकलना जाग्रत्येव सुषुप्तता ॥१२॥\nतां सुषुप्तदशामेत्य जीवन्व्यवहरन्नरः ।\nसुखदुःखवरत्राभिर्न कदाचन कृष्यते ॥१३॥\nजाग्रत्येव सुषुप्तस्थो यः करोति जगत्क्रियाम् ।\nतं यन्त्रपुत्रकमिव नायाति सुखदुःखदृक् ॥१४॥\nचित्तस्य बाधिका शक्तिर्भावाभावोपतापदा ।\nआत्मतामागते चित्ते तस्य किं बाधते कथम् ॥१५॥\nसुषुप्तबुद्धिः कर्माणि पूर्वमेवावहेलया ।\nकुर्वन्न बध्यते जीवो जीवन्मुक्ततया स्थितः ॥१६॥\nसौषुप्तीं वृत्तिमाश्रित्य कुरु मा कुरु वानघ ।\nकर्म प्रकृतिजं पाकवशादुपगतं स्थितम् ॥१७॥\nनादानं न परित्यागः कर्मणोऽज्ञाय रोचते ।\nतिष्ठन्त्यवगतात्मानो यथाप्राप्तानुवर्तिनः ॥१८॥\nकुर्वन्नपि न कर्तासि सुषुप्त्यैकस्थया धिया ।\nअकर्तापि च कर्तासि यथेच्छसि तथा कुरु ॥१९॥\nयथा न किंचित्कलयन्मञ्चके स्पन्दते शिशुः ।\nतथा फलान्यकलयन्कुरु कर्माणि राघव ॥२०॥\nअचेत्यचित्पदस्वस्थो जाग्रत्यपि सुषुप्तधीः ।\nयद्यत्करोति लब्धात्मा तस्मिंस्तस्य न कर्तृता ॥२१॥\nदशामासाद्य सौषुप्तीं स्वचित्ते च विवासनः ।\nअन्तः शीतलतामेति ज्ञो रसेन यथा शशी ॥२२॥\nसुषुप्तस्थो महातेजाः पूर्णः पूर्णेन्दुबिम्बवत् ।\nसमः सर्वास्ववस्थासु भवत्यद्रिर्यथर्तुषु ॥२३॥\nसुषुप्तसंस्थो धीरात्मा बहिरायाति लोलताम् ।\nक्रियासु नो भवत्कम्पः प्रस्पन्दित इवाचलः ॥२४॥\nसुषुप्तावस्थितो भूत्वा देहं विगतकल्मषः ।\nपातयाश्वथ वा दीर्घं कालं धारय शैलवत् ॥२५॥\nएषैव राम सौषुप्ती स्थितिरभ्यासयोगतः ।\nप्रौढा सती तुर्यमिति कथिता तत्त्वकोविदैः ॥२६॥\nआनन्दमय एवान्तः प्रक्षीणसकलामयः ।\nअत्यन्तास्तं गतमना भवति ज्ञो महोदयः ॥२७॥\nतत्रस्थो ज्ञः प्रमुदितः परमानन्दघूर्णितः ।\nलीलामिवेमां रचनां सदा समनुपश्यति ॥२८॥\nवीतशोकभयायासो गतसंसारसंभ्रमः ।\nतुर्यावस्थामुपारूढो भूयः पतति नात्मवान् ॥२९॥\nप्राप्य स्वां पदवीं पुण्यां यथेदं भ्रमितं जगत् ।\nशैलसंस्थ इवाधःस्थं हसन्पश्यति धीरधीः ॥३०॥\nअस्यां तु तुर्यावस्थायां स्थितिं प्राप्याविनाशिनीम् ।\nआनन्दैकान्तलीनत्वादनानन्दपदं गतः ॥३१॥\nअनानन्दमहानन्दकलातीतस्ततोऽपि हि ।\nमुक्त इत्युच्यते योगी तुर्यातीतं पदं गतः ॥३२॥\nपरिगलितसमस्तजन्मपाशः\nसकलविलीनतमोमयाभिमानः ।\nपरमरसमयीं प्रयाति सत्तां\nजलगतसैन्धवखण्डवन्महात्मा ॥३३॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषूपशमप्रकरणे असंसङ्गविकल्पोपदेशो नाम सप्ततितमः सर्गः ॥७०॥"
  }
]
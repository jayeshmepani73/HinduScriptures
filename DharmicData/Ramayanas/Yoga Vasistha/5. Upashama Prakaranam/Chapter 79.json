[
  {
    "text": "श्रीराम उवाच ।\nयोगयुक्तस्य चित्तस्य शम एव निरूपितः ।\nसम्यग्ज्ञानमिदानीं मे कथयानुग्रहात्प्रभो ॥१॥\nश्रीवसिष्ठ उवाच ।\nअनाद्यन्तावभासात्मा परमात्मेह विद्यते ।\nइत्येको निश्चयः स्फारः सम्यग्ज्ञानं विदुर्बुधाः ॥२॥\nइमा घटपटाकाराः पदार्थशतपङ्क्तयः ।\nआत्मैव नान्यदस्तीति निश्चयः सम्यगीक्षणम् ॥३॥\nअसम्यग्वेदनाज्जन्म मोक्षः सम्यगवेक्षणात् ।\nअसम्यग्वेदनाद्रज्जुः सर्पो नो सम्यगीक्षणात् ॥४॥\nसंकल्पांशविनिर्मुक्ता संवित्संवेद्यवर्जिता ।\nसंवित्त्याभिसमाख्याता मुक्तावस्तीह नेतरत् ॥५॥\nसा शुद्धरूपा विज्ञाता परमात्मेति कथ्यते ।\nशुद्धा त्वशुद्धरूपान्तरविद्येत्युच्यते बुधैः ॥६॥\nसंवित्तिरेव संवेद्यं नानयोर्द्वित्वकल्पना ।\nचिनोत्यात्मानमात्मैव रामैवं नान्यदस्ति हि ॥७॥\nयथाभूतात्मदर्शित्वमेतावद्भुवनत्रये ।\nयदात्मैव जगत्सर्वमिति निश्चित्य पूर्णता ॥८॥\nसर्वमात्मैव कौ दिष्टौ भावाभावौ क्व च स्थितौ ।\nक्व बन्धमोक्षकलने किमन्यद्राम शोच्यते ॥९॥\nन चेत्यमन्यन्नो चित्तं ब्रह्मैवेदं विजृम्भते ।\nसर्वमेकं परं व्योम को मोक्षः कस्य बन्धता ॥१०॥\nब्रह्मेदं बृंहिताकारं वृहद्बृहदवस्थितम् ।\nज्ञानादस्तमितद्वित्वं भवात्मैव त्वमात्मना ॥११॥\nसम्यगालोकिते रूपे काष्ठपाषाणवाससाम् ।\nमनागपि न भेदोऽस्ति क्वासि संकल्पनोन्मुखः ॥१२॥\nआदावन्ते च संशान्तं स्वरूपमविनाशि यत् ।\nवस्तु नामात्मनश्चैव तन्मयो भव राघव ॥१३॥\nपरं व्योमेदमखिलं जगत्स्थावरजङ्गमम् ।\nसुखदुःखक्रमः कुत्र विज्वरो भव राघव ॥१४॥\nद्वैताद्वेतसमुद्भूतैर्जरामरणविभ्रमैः ।\nस्फुरत्यात्मभिरात्मैव चित्रैरम्ब्विव वीचिभिः ॥१५॥\nशुद्धमात्मानमालिङ्ग्य नित्यमन्तस्थया धिया ।\nयः स्थितस्तं क आत्मेहं भोगा बन्धयितुं क्षमाः ॥१६॥\nकृतस्फारविचारस्य मनोभोगादयोऽरयः ।\nमनागपि न भिन्दन्ति शैलं मन्दानिला इव ॥१७॥\nअविचारिणमज्ञानं मूढमाशापरायणम् ।\nनिगिरन्तीह दुःखानि बका मत्स्यमिवाजलम् ॥१८॥\nजगदात्मैव सकलमविद्या नास्ति कुत्रचित् ।\nइति दृष्टिमवष्टभ्य सम्यग्रूपः स्थिरो भव ॥१९॥\nनानात्वमस्ति कलनासु न वस्तुतोऽन्त-\nर्नानाविधासु सरसीषु जलादि नान्यत् ।\nइत्येकनिश्चयमयः पुरुषो विमुक्त\nइत्युच्यते समवलोकितसम्यगर्थः ॥२०॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषूपशमप्रकरणे सम्यग्ज्ञानलक्षणनिरूपणं नामैकोनाशीतितमः सर्गः ॥७९॥"
  }
]
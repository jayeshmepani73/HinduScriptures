[
  {
    "text": "श्रीराम उवाच ।\nअथ किं वीतहव्यः स्वं स्थितं तस्मिन्धरोदरे ।\nकथमुद्धृतवान्देहं स संपन्नश्च किं कथम् ॥१॥\nश्रीवसिष्ठ उवाच ।\nअनन्तरमनन्तात्म वीतहव्याभिधं मनः ।\nस्वमेवात्मचमत्कारमात्रं समवबुद्धवान् ॥२॥\nशार्वस्यास्य गणस्याभूत्प्राग्ज्योतिःस्मरणे स्वयम् ।\nइच्छा कदाचित्सकलप्राग्जन्मालोकनोन्मुखी ॥३॥\nअशेषान्स ददर्शाथ नष्टानष्टान्स्वदेहकान् ।\nअनष्टानां ततो मध्यात्तत्तत्कोटरसंस्थितम् ॥४॥\nयदृच्छयैव प्रोद्धर्तुं देहं तस्याभवन्मतिः ।\nअपश्यत्तत्तथा तत्र पङ्के कीटमिव स्थितम् ॥५॥\nशरीरं वीतहव्याख्यं धराकोटरपीडितम् ।\nप्रावृडोघोपनीतं तत्पृष्ठस्थपङ्कमण्डलम् ॥६॥\nतृणजालावकीर्णत्वग्देहपृष्ठमृदं तथा ।\nएतद्दृष्ट्वा महातेजा धराविवरयन्त्रितम् ॥७॥\nभूयोऽपि चिन्तयामास धिया परमबोधया ।\nसर्वसंपीडिताङ्गत्वात्कायो मे प्राणवायुभिः ॥८॥\nमुक्तश्चलितुमाकर्तुं शक्नोति न मनागपि ।\nतज्ज्ञात्वा प्रविशाम्याशु देहमेवं विवस्वतः ॥९॥\nतदीयः पिङ्गलो देहमुद्धरिष्यति मे ततः ।\nअथवा किं ममैतेन शाम्याम्यहमविघ्नतः ॥१०॥\nनिर्वामि स्वं पदं यामि कोऽर्थो मे देहलीलया ।\nइति संचिन्त्य मनसा वीतहव्यो महामते ॥११॥\nतूष्णीं स्थित्वा क्षणं भूयश्चिन्तयामास भूतले ।\nउपादेयो हि देहस्य न मे त्यागो न संश्रयः ॥१२॥\nयादृशो देहसंत्यागस्तादृशो देहसंश्रयः ।\nतद्यावदस्ति देहोऽयं न यावदणुतां गतः ॥१३॥\nतावदेनमुपारुह्य किंचित्प्रविहराम्यहम् ।\nपिङ्गलेन शरीरं स्वमुद्धर्तुं तापनं वपुः ॥१४॥\nप्रविशामि नभःसंस्थं मुकुरं प्रतिबिम्बवत् ।\nइत्यसौ मुनिरादित्यं विवेशानिलरूपधृक् ॥१५॥\nपुर्यष्टकवपुर्भूत्वा भस्त्राखमिव चानलः ।\nभगवान्मुनिरप्येनं हृद्गतं मुनिनायकम् ॥१६॥\nदृष्ट्वासौ चिन्तयन्कार्यं पौर्वापर्यमुदारधीः ।\nविन्ध्यभूधरभूकोशमन्तर्मुनिकलेवरम् ॥१७॥\nतृणोपलपरिच्छन्नं ददर्श गतसंविदम् ।\nऋषेश्चिकीर्षितं ज्ञात्वा भानुर्गगनमध्यगः ॥१८॥\nधरातो मुनिमुद्धर्तुमादिदेशाग्रगं गणम् ।\nवीतहव्यमुनेः संवित्सा पुर्यष्टकरूपिणी ॥१९॥\nरविं वातमयी पूज्यं प्रणनामाशु चेतसा ।\nभानुनाप्यभ्यनुज्ञातो मानपूर्वकमग्रगम् ॥२०॥\nविवेश पिङ्गलाकारं विन्ध्यकन्दरगामिनम् ।\nपिङ्गलोऽसौ नभस्त्यक्त्वा कुञ्जकुञ्जरसुन्दरम् ॥२१॥\nप्राप विन्ध्यवनं प्रावृण्मत्ताभ्राम्बरभासुरम् ।\nउद्दधार धराकोशान्नखनिष्कृष्टभूतलः ॥२२॥\nकलेवरं मुनेः पङ्कान्मृणालमिव सारसः ।\nमौनं पुर्यष्टकमथ स्वं विवेश कलेवरम् ॥२३॥\nनभस्तलपरिभ्रान्तो विहङ्गम इवालयम् ।\nप्रणेमतुर्मिथो मूर्तवीतहव्यनभश्चरौ ॥२४॥\nबभूवतुः स्वकार्यैकतत्परौ तेजसां निधी ।\nजगाम पिङ्गलो व्योम मुनिश्च विमलं सरः ॥२५॥\nतारकाकारकुमुदं सूर्यांशुकवदाकृति ।\nवीतहव्यो ममज्जाशु सरस्युद्भिन्नपङ्कजे ॥२६॥\nपङ्कपल्वललीलान्ते वने कलभको यथा ।\nतत्र स्नात्वा जपं कृत्वा पूजयित्वा दिवाकरम् ।\nमनोभूषितया तन्वा पूर्ववत्पुनराबभौ ॥२७॥\nमैत्र्या तया समतया परया च शान्त्या\nसत्प्रज्ञया मुदितया कृपया श्रिया च ।\nयुक्तो मुनिः सकलसङ्गविमुक्तचेता\nविन्ध्ये सरित्तटगतो दिनमेव रेमे ॥२८॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषूपशमप्रकरणे वीतहव्यसमाधियोगोपदेशो नाम पञ्चाशीतितमःसर्गः ॥८५॥"
  }
]
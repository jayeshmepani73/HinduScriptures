[
  {
    "text": "श्रीराम उवाच ।\nस्वभावगम्भीरमेतद्भगवन्वचनं तव ।\nयदहंकारतृष्णां त्वं मा गृहाणेति वक्षि माम् ॥१॥\nयद्यहंकारसंत्यागं करोमि तदिदं प्रभो ।\nत्यजामि देहनामानं संनिवेशमशेषतः ॥२॥\nजानुस्तम्भेन महता धार्यते सुतरुर्यथा ।\nअहंकारेण देहोऽयं तथैव किल धार्यते ॥३॥\nअहंकारक्षये देहः किलावश्यं विनश्यति ।\nमूले क्रकचसंलूने सुमहानिव पादपः ॥४॥\nतत्कथं संत्यजाम्येनं जीवामि च कथं मुने ।\nएनमर्थं विनिश्चित्य वद मे वदतां वर ॥५॥\nश्रीवसिष्ठ उवाच ।\nसर्वत्र वासनात्यागो राम राजीवलोचन ।\nद्विविधः कथ्यते तज्ज्ञैर्ज्ञेयो ध्येयश्च मानद ॥६॥\nअहमेषां पदार्थानामेते च मम जीवितम् ।\nनाहमेभिर्विना कश्चिन्न मयैते विना किल ॥७॥\nइत्यन्तर्निश्चयं कृत्वा विचार्य मनसा सह ।\nनाहं पदार्थस्य न मे पदार्थ इति भाविते ॥८॥\nअन्तःशीतलया बुद्ध्या कुर्वत्या लीलया क्रियाम् ।\nयो नूनं वासनात्यागो ध्येयो राम स कीर्तितः ॥९॥\nसर्वं समतया बुद्ध्वा यं कृत्वा वासनाक्षयम् ।\nजहाति निर्ममो देहं ज्ञेयोऽसौ वासनाक्षयः ॥१०॥\nअहंकारमयीं त्यक्त्वा वासनां लीलयैव यः ।\nतिष्ठति ध्येयसंत्यागी जीवन्मुक्तः स उच्यते ॥११॥\nनिर्मूलकलनां त्यक्त्वा वासनां यः शमं गतः ।\nज्ञेयत्यागमयं विद्धि मुक्तं तं रघुनन्दन ॥१२॥\nध्येयं तं वासनात्यागं कृत्वा तिष्ठन्ति लीलया ।\nजीवन्मुक्ता महात्मानः सुजना जनकादयः ॥१३॥\nज्ञेयं तु वासनात्यागं कृत्वोपशममागताः ।\nविदेहमुक्तास्तिष्ठन्ति ब्रह्मण्येव परावरे ॥१४॥\nद्वावेव राघव त्यागौ समौ मुक्तपदे स्थितौ ।\nद्वावेतौ ब्रह्मतां यातौ द्वावेव विगतज्वरौ ॥१५॥\nयुक्तायुक्तमती स्वासे केवलं विमलेऽनघ ।\nएकः स्थितः स्फुरद्देहः शान्तदेहः स्थितोऽपरः ॥१६॥\nएकः सदेहो निर्मुक्तस्तिष्ठत्यपगतज्वरः ।\nत्यक्तदेहो विमुक्तोऽन्यो वर्ततेऽज्ञेयवासनः ॥१७॥\nआपतत्सु यथाकालं सुखदुःखेष्वनारतम् ।\nन हृष्यति ग्लायति यः स मुक्त इति होच्यते ॥१८॥\nईप्सितानीप्सिते न स्तो यस्येष्टानिष्टवस्तुषु ।\nसुषुप्तवच्चरति यः स मुक्त इति कथ्यते ॥१९॥\nहेयोपादेयकलने ममेत्यहमिहेति च ।\nयस्यान्तः संपरिक्षीणे स जीवन्मुक्त उच्यते ॥२०॥\nहर्षामर्षभयक्रोधकामकार्पण्यदृष्टिभिः ।\nन परामृश्यते योऽन्तः स जीवन्मुक्त उच्यते ॥२१॥\nसुषुप्तवत्प्रशमितभाववृत्तिना\nस्थितं सदा जाग्रति येन चेतसा ।\nकलान्वितो विधुरिव यः सदा मुदा\nनिषेव्यते मुक्त इतीह स स्मृतः ॥२२॥\nश्रीवाल्मीकिरुवाच ।\nइत्युक्तवत्यथ मुनौ दिवसो जगाम\nसायंतनाय विधयेऽस्तमिनो जगाम ।\nस्नातुं सभा कृतनमस्करणा जगाम\nश्यामाक्षये रविकरैश्च सहाजगाम ॥२३॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषूपशमप्रकरणे तृष्णाचिकित्सा नाम षोडशः सर्गः ॥१६॥"
  }
]
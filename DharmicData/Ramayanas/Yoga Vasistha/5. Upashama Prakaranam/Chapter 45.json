[
  {
    "text": "श्रीवसिष्ठ उवाच ।\nअथापश्यदसौ गाधिः स्वाधिपीवरया धिया ।\nअन्तर्जलस्थ एवान्तरात्मनात्मनि निर्मले ॥१॥\nभूतमण्डलपर्यन्तग्रामोपान्तनिवासिनाम् ।\nश्वपचानां स्त्रिया गर्भे स्थितिमात्मानमाकुलम् ॥२॥\nगर्भवासभराक्रान्तं पीडितं पेलवाङ्गकम् ।\nश्वपचीहृदये सुप्तं स्वविष्ठायामिवाकुलम् ॥३॥\nशनैः पक्वतया काले प्रसूतं मेचकच्छविम् ।\nश्वपच्या प्रावृषेवाब्दं श्याममावलितं मलैः ॥४॥\nसंपन्नं श्वपचागारे शिशुं श्वपचवल्लभम् ।\nइतश्चेतश्च गच्छन्तमुत्पीडमिव यामुनम् ॥५॥\nद्वादशाब्ददशां यातं संस्थितं षोडशाब्दिकम् ।\nपीवरांसमुदाराङ्गं पयोदमिव मेदुरम् ॥६॥\nसारमेयपरीवारं विहरन्तं वनाद्वनम् ।\nनिघ्नन्तं मृगलक्षाणि पौलिन्दीं स्थितिमागतम् ॥७॥\nतमाललतयेवाथ श्रितं श्वपचकान्तया ।\nस्तनस्तबकशालिन्या नवपल्लवहस्तया ॥८॥\nश्यामया मलिनाकारदशनामलमालया ।\nवनपल्लवया भूरिविलासवलिताङ्गया ॥९॥\nविलसन्तं वनान्तेषु तया सह नवेष्टया ।\nश्यामलं श्यामया भृङ्गं भृंग्येव कुसुमर्द्धिषु ॥१०॥\nवनपर्णलतापत्रे वसन्तं व्यसनातुरम् ।\nविन्ध्यकान्तारमाकारमभ्यागतमिवोद्भटम् ॥११॥\nविश्रान्तं वनकुञ्जेषु सुप्तं गिरिदरीषु च ।\nनिलीनं पत्रपुञ्जेषु गुल्मकेषु कृतालयम् ॥१२॥\nकिंकिरातावतंसाढ्यं यूथिकास्त्रग्विभूषितम् ।\nकेतकोत्तंससुभगं सहकारस्रगाकुलम् ॥१३॥\nलुलितं पुष्पशय्यासु भ्रान्तमद्रितटीषु च ।\nतज्ज्ञं काननकोशेषु बहुज्ञं मृगमारणे ॥१४॥\nप्रसूतमथ शैलेषु पुत्रान्निजकुलाङ्कुरान् ।\nअत्यन्तविषमोदन्तान्खदिरः कण्टकानिव ॥१५॥\nकलत्रवन्तं संपन्नं स्थितं प्रक्षीणयौवनम् ।\nशनैर्जर्जरतां यातं वृष्टिहीनमिव स्थलम् ॥१६॥\nततो भूतग्रहग्रामजन्मदेशमुपेत्य तम् ।\nसंस्थितं मठिकां पर्णैः कृत्वा दूरे मुनीन्द्रवत् ॥१७॥\nजराजरठतां यातं स्वदेहसमपुत्रकम् ।\nजीर्णंप्रायरसश्वभ्रतमालतरुसंनिभम् ॥१८॥\nप्रौढं श्वपचगार्हस्थ्यं कुर्वाणं बहुबान्धवम् ।\nक्रूरनामार्थवचनं परां वृद्धिमुपागतम् ॥१९॥\nअथापश्यदसौ गाधिर्यावत्तस्य कलत्रिणः ।\nजरठः श्वपचेभ्यश्च स्वात्मनो भ्रमहारिणः ॥२०॥\nतत्कलत्रमशेषेण नीतमावृत्य मृत्युना ।\nआसारसलिलेनाशु वनपर्णगणो यथा ॥२१॥\nप्रलपत्येक एवासावटव्यां दुःखकर्शितः ।\nवियूथ इव सारङ्गो विगतास्थोऽश्रुलोचनः ॥२२॥\nदिनानि कतिचित्तत्र नीत्वा शोकपरीतधीः ।\nजहौ स्वदेशं संशुष्कपद्मं सर इवाण्डजः ॥२३॥\nविजहार बहून्देशाननास्थश्चिन्तयान्वितः ।\nप्रेर्यमाण इवान्येन वातनुन्न इवाम्बुदः ॥२४॥\nएकदा प्राप कीराणां मण्डले श्रीमतीं पुरीम् ।\nखेचरो विहरन्शून्ये सद्विमानमिवाम्बरे ॥२५॥\nनृत्यद्रत्नांशुकच्छन्नमार्गवृक्षलताङ्गनम् ।\nआगुल्फाकीर्णकुसुमं चन्दनागुरुसुन्दरम् ॥२६॥\nसामन्तैर्ललनाभिश्च नागरैश्च निरन्तरम् ।\nस्वर्गमार्गोपमं राजमार्गमध्यमवाप सः ॥२७॥\nमणिरत्नकृतागारं तत्र मङ्गलहस्तिनम् ।\nददर्शामरशैलेन्द्रमिव संचारचञ्चलम् ॥२८॥\nमृते राजनि राजार्थं विहरन्तमितस्ततः ।\nरत्नज्ञमिव रत्नार्थं चिन्तामणिदिदृक्षया ॥२९॥\nतमसौ श्वपचो नागं कौतुकोद्धुरया दृशा ।\nचिरमालोकयामास स्पन्दयुक्ताचलोपमम् ॥३०॥\nआलोकयन्तमादाय तं करेण स वारणः ।\nस्वकटेऽयोजयन्मेरुस्तटेऽर्कमिव सादरम् ॥३१॥\nतस्मिन्कटगते नेदुर्जयदुन्दुभयोऽभितः ।\nकल्पाम्बुद इवाकाशमधिरूढे महार्णवाः ॥३२॥\nपूरिताशो बभौ राजा जयतीति जनस्वनः ।\nउदभूत्संप्रबुद्धानां विहगानामिवारवः ॥३३॥\nउदभूद्बन्दिवृन्दानां घनकोलाहलस्ततः ।\nवेलाविलुलिताम्बूनामम्बुधीनामिव ध्वनिः ॥३४॥\nतं तत्रावरयामासुर्मण्डनार्थं वराङ्गनाः ।\nक्षीरोदगतविभ्रान्ता लहर्य इव मन्दरम् ॥३५॥\nमानिन्यस्तं गुणप्रोतैर्नानारत्नैरपूरयन् ।\nनानाप्रभाप्रभातार्का वेला इव तटाचलम् ॥३६॥\nतुषारशिशिरस्पर्शैस्तास्तं हारैरभूषयन् ।\nश्यामा वननदीपूरैर्वर्षाः श्रृङ्गमिवोत्तमम् ॥३७॥\nविचित्रवर्णसौगन्ध्यैः पुष्पैरावलयन्स्त्रियः ।\nवनं मधुश्रिय इव तं लोलकरपल्लवाः ॥३८॥\nनानावर्णरसामोदैस्तास्तमाशु विलेपनैः ।\nअलेपयन्प्रभाजालैर्नगोऽभ्रमिव धातुभिः ॥३९॥\nरत्नकाञ्चनकान्तोऽसावाददे चित्तमाततम् ।\nसंध्याभ्रतारेन्दुनदीव्याप्तं मेरुरिवाम्बरम् ॥४०॥\nभूषितः सविलासाभिर्बालवल्लीभिरावृतः ।\nरत्नपुष्पांशुकाकीर्णः कल्पवृक्ष इवाबभौ ॥४१॥\nतादृशं तमुपाजग्मुः परिवारसमन्विताः ।\nसर्वाः प्रकृतयः फुल्लं मार्गद्रुममिवाध्वगाः ॥४२॥\nता एनमासने सैंहे तत्राभिषिषिचुः क्रमात् ।\nतस्मिन्नेव गजे शक्रमैरावत इवामराः ॥४३॥\nएवं स श्वपचो राज्यं प्राप कीरपुरान्तरे ।\nआरण्यं हरिणं पुष्टमप्राणमिव वायसः ॥४४॥\nकीरीकरतलाम्भोजप्रमृष्टचरणाम्बुजः ।\nसर्वाङ्गे कुङ्कुमालेपैः संध्याम्बुधरशोभनः ॥४५॥\nजज्वाल कीरनगरे नागरीगणवानसौ ।\nसिंहीगणयुतः सिंहो यथा कुसुमिते वने ॥४६॥\nहरिहतकरिकुम्भोन्मुक्तमुक्ताकलाप-\nप्रविरचितशरीरः शान्तचिन्ताविषादः ।\nअरमत सह सद्भिस्तत्र भोगैः सरस्यां\nरविकरमदतप्तो वारिपूरैरिवेभः ॥४७॥\nपरिविसृतनृपौजाः सर्वदिक्संस्थिताज्ञः\nकतिपयदिवसेहासिद्धदेशव्यवस्थः ।\nप्रकृतिभिरलमूढाशेषराजन्यभारः\nस गवल इति नाम्ना तत्र राजा बभूव ॥४८॥"
  },
  {
    "text": "इत्यार्षे श्रीवासिष्ठमहारामायणे वा० दे० मोक्षोपायेषूपशमप्रकरणे गाधिवृत्तान्ते श्वपचराज्यलाभो नाम पञ्चचत्वारिंशः सर्गः ॥४५॥"
  }
]
[
  {
    "text": "श्रीवसिष्ठ उवाच ।\nरामापर्यवसानेयं माया संसृतिनामिका ।\nआत्मचित्तजयेनैव क्षयमायाति नान्यथा ॥१॥\nजगन्मायाप्रपञ्चस्य वैचित्र्यप्रतिपत्तये ।\nइतिहासमिमं वक्ष्ये श्रृणुष्वावहितोऽनघ ॥२॥\nअस्त्यस्मिन्वसुधापीठे कोसलो नाम मण्डलः ।\nकल्पवृक्षवनं मेराविव रत्नगणाकरः ॥३॥\nतत्राभूद्ब्राह्मणः कश्चिद्गुणी गाधिरिति श्रुतः ।\nपरमश्रोत्रियो धीमान्धर्ममूर्तिरिव स्थितः ॥४॥\nआबाल्यात्प्रविरक्तेन चेतसा स व्यराजत ।\nनिष्कलङ्कावदातेन भुवनं नभसा यथा ॥५॥\nकिमप्यभिमतं कार्यं विनिधाय स्वचेतसि ।\nबन्धुवृन्दाद्विनिष्क्रम्य तपस्तप्तुं वनं ययौ ॥६॥\nउत्फुल्लकमलं प्राप सरस्तत्र स विप्रराट् ।\nचन्द्रः प्रसन्नविमलं तारासारमिवाम्बरम् ॥७॥\nआशौरिदर्शनं तस्मिंस्तपोर्थं सरसि द्विजः ।\nआकण्ठमम्बुनिर्मग्नः प्रावृट्पद्म इवाविशत् ॥८॥\nययौ मासाष्टकं तस्य मग्नस्य सरसोऽम्भसि ।\nवासपङ्कजसंकोचमनाग्भग्नमुखच्छवेः ॥९॥\nअथैनं तपसा तप्तमाजगामैकदा हरिः ।\nनिदाघार्तं घनः श्यामः प्रावृषीव धरातलम् ॥१०॥\nश्रीभगवानुवाच ।\nविप्रोत्तिष्ठ पयोमध्याद्गृहाणाभिमतं वरम् ।\nअभीप्सितफलोपेतो जातस्ते नियमद्रुमः ॥११॥\nब्राह्मण उवाच ।\nअसंख्येयजगद्भूतहृत्पद्मकुहरालिने ।\nजगत्त्रयेकनलिनीसरसे विष्णवे नमः ॥१२॥\nमायामिमां त्वद्रचितां भगवन्पारमात्मिकीम् ।\nद्रष्टुमिच्छामि संसारनाम्नीमान्ध्यैककारिणीम् ॥१३॥\nश्रीवसिष्ठ उवाच ।\nइमां द्रक्ष्यसि मायां त्वं ततस्त्यक्ष्यसि चेत्यजः ।\nउक्त्वा ययावदृश्यत्वं गान्धर्वमिव पत्तनम् ॥१४॥\nगते विष्णौ समुत्तस्थौ जलात्स ब्राह्मणेश्वरः ।\nशीतलामलमूर्तित्वादिन्दुः क्षीरोदकादिव ॥१५॥\nबभूव परितुष्टात्मा दर्शनेन जगत्पतेः ।\nदर्शनस्पर्शनैरिन्दोरुत्फुल्लमिव कैरवम् ॥१६॥\nअथास्य कतिचित्तस्मिन्दिवसा निर्ययुर्वने ।\nहरिसंदर्शनानन्दवतो ब्राह्मणकर्मणा ॥१७॥\nएकदारब्धवान्स्नानं सरस्युदितपङ्कजे ।\nचिन्तयन्वैष्णवं वाक्यं महर्षिरिव मानसे ॥१८॥\nअथ स्नानविधावन्तर्जलमेष चकार ह ।\nसकलाघविघातार्थं परिवर्तमिवात्मना ॥१९॥\nअन्तर्जलविधौ तस्मिन्विस्मृतध्यानमन्त्रधीः ।\nपर्यस्तसंवित्प्रसरः सोऽपश्यज्जलमध्यतः ॥२०॥\nमृतमात्मानमात्मीये सदने शोच्यतां गतम् ।\nपतितं वातवेगेन कन्दरान्तरिव द्रुमम् ॥२१॥\nप्राणापानप्रवाहेण मुक्तमन्तमुपागतम् ।\nसंशान्तावयवस्पन्दं निर्वात इव खण्डकम् ॥२२॥\nपाण्डुराननमाम्लानं वृक्षपर्णमिवारसम् ।\nशवीभूतमिवाग्लानं छिन्ननालमिवाम्बुजम् ॥२३॥\nविपर्यस्तेक्षणं प्रातर्मग्नतारमिवाम्बरम् ।\nसावग्रहमिव ग्रामं सर्वतः पांसुधूसरम् ॥२४॥\nबाष्पक्लिन्नमुखैर्दीनैः करुणाक्रन्दकारिभिः ।\nआवृतं बन्धुभिः खिन्नैः कुररैरिव पादपम् ॥२५॥\nसेतुभंगगलद्वारिह्रियमाणमुखाब्जया ।\nनलिन्या समधर्मिण्या भार्यया पादयोः श्रितम् ॥२६॥\nताराक्रन्दरणद्रेफप्रलापालापलुब्धया ।\nमात्रा गृहीतं चिबुके नवव्यञ्जनलाञ्छिते ॥२७॥\nअन्यैः पार्श्वगतैर्दीनैः स्रवदश्रुमुखैर्जनैः ।\nश्रितं गलदवश्यायैः शुष्कपर्णैरिव द्रुमम् ॥२८॥\nवियोगभीत्या संयोगपरिहारपरैरिव ।\nदूरं विप्रसृतैरङ्गैरनात्मीयैरिवावृतम् ॥२९॥\nपरस्परमलग्नाभ्यामोष्ठाभ्यां दशनैः सितैः ।\nसविरागमिवाम्लानैर्हसन्तं स्वात्मजीवितम् ॥३०॥\nमौनध्यानमिवापन्नं पङ्कादिव विनिर्मितम् ।\nअप्रबोधाय संसुप्तं विश्राम्यन्तमिवोच्चकैः ॥३१॥\nबान्धवाक्रन्दसंरम्भकोलाहलगता गिरः ।\nस्नेहभावविचारार्थं श्रृण्वन्तमिव यत्नतः ॥३२॥\nअथ तत्कालकल्लोलप्रलापाकुलचेष्टितैः ।\nसोरस्ताडनमूर्च्छोत्थनेत्रवारिवहाप्लुतैः ॥३३॥\nक्रमेण स्वजनैः क्षुब्धैस्ताराक्रन्दादिघर्घरैः ।\nनिष्कालितममङ्गल्यमपुनर्दर्शनाय वै ॥३४॥\nनीतं श्मशानं मांसान्त्रवसापङ्ककलङ्कितम् ।\nशुष्काशुष्करसक्लिन्नं कंकालशतसंकुलम् ॥३५॥\nगृध्राभ्रच्छन्नसूर्यांशुचिताज्वलननिस्तमः ।\nशिवाशिवमुखज्वालाजालपल्लवितावनि ॥३६॥\nवहद्रक्तसरित्स्नातमग्नकङ्कोग्रवायसम् ।\nरक्तार्द्रतन्त्रीप्रसरजालाबद्धजरत्खगम् ॥३७॥\nतत्र ते ज्वलने दीप्ते चक्रुस्तं भस्मसाच्छवम् ।\nबान्धवाः सलिलापूरं समुद्रा इव वाडवे ॥३८॥\nचितिश्चटचटास्फोटैः शवमाशु ददाह सा ।\nशुष्केन्धनबहूच्छूनज्वालाजालजटावली ॥३९॥\nअभ्युल्लसत्कटकटारवमुक्तगन्ध-\nव्याप्ताम्बुवाहपटलोऽस्थिचयं हुताशः ।\nदन्ती सरन्ध्रमिव वेणुवनं समन्ता-\nदुद्वान्तमेदुररसं दलयांचकार ॥४०॥"
  },
  {
    "text": "इत्यार्षे श्रीवासिष्ठमहारामायणे वा० मोक्षोपायेषूपशमप्रकरणे गाधिवृत्तान्ते गाधिविनाशो नाम चतुश्चत्वारिंशः सर्गः ॥४४॥"
  }
]
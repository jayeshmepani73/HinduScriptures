[
  {
    "text": "श्रीराम उवाच ।\nसमासेन मुने भूयो दृष्टतत्त्वचमत्कृतेः ।\nकथयोदारवृत्तान्तं कस्ते वचसि तृप्यति ॥१॥\nश्रीवसिष्ठ उवाच ।\nजीवन्मुक्तस्य बहुधा कथितं लक्षणं मया ।\nभूयोऽपि त्वं महाबाहो कथ्यमानमिदं श्रृणु ॥२॥\nसुषुप्तवदिदं नित्यं पश्यत्यपगतैषणः ।\nअसद्रूपमिवासक्तं सर्वत्राखिलमात्मवान् ॥३॥\nकैवल्यमिव संप्राप्तः परिसुप्तमना इव ।\nघूर्णमान इवानन्दी तिष्ठत्यधिगतात्मदृक् ॥४॥\nनादत्तमप्युपादत्ते गृहीतमपि पाणिना ।\nअन्तर्मुखतयोदात्तरूपया समया धिया ॥५॥\nयन्त्रपुत्रकसंचार इतीमं जनताक्रमम् ।\nअन्तःसंलीनया दृष्ट्या पश्यन्हसति शान्तधीः ॥६॥\nनापेक्षते भविष्यं च वर्तमाने न तिष्ठति ।\nन संस्मरत्यतीतं च सर्वमेव करोति च ॥७॥\nसुप्तः प्रबुद्धो भवति प्रबुद्धोऽपि च सुप्तवान् ।\nसर्वं कर्म करोत्यन्तर्न करोति च किंचन ॥८॥\nअन्तःसर्वपरित्यागी नित्यमन्तरनेषणः ।\nकुर्वन्नपि बहिः कार्यं सममेवावतिष्ठते ॥९॥\nबहिः प्रकृतसर्वेहो यथाप्राप्तक्रियोन्मुखः ।\nस्वकर्मक्रमसंप्राप्तबन्धुकार्यानुवृत्तिमान् ॥१०॥\nसमग्रसुखभोगात्मा सर्वाशास्विव संस्थितः ।\nकरोत्यखिलकर्माणि त्यक्तकर्तृत्वविभ्रमः ॥११॥\nउदासीनवदासीनः प्रकृतः क्रमकर्मसु ।\nनाभिवाञ्छति न द्वेष्टि न शोचति न हृष्यति ॥१२॥\nअनुबन्धपरे जन्तावसंसक्तेन चेतसा ।\nभक्ते भक्तसमाचारः शठे शठ इव स्थितः ॥१३॥\nबालो बालेषु वृद्धेषु वृद्धो धीरेषु धैर्यवान् ।\nयुवा यौवनवृत्तेषु दुःखितेष्वनु दुःखितः ॥१४॥\nप्रवृत्तवाक्पुण्यकथो दैन्याद्व्यपगताशयः ।\nधीरधीरुदितानन्दः पेशलः पुण्यकीर्तनः ॥१५॥\nप्राज्ञः प्रसन्नमधुरः पूर्णः स्वप्रतिभोदये ।\nनिरस्तखेददौर्गत्यः सर्वस्मिन्स्निग्धबान्धवः ॥१६॥\nउदारचरिताकारः समः सौम्यसुखोदधिः ।\nसुस्निग्धः शीतलस्पर्शः पूर्णचन्द्र इवोदितः ॥१७॥\nन तस्य सुकृतेनार्थो न भोगैर्न च कर्मभिः ।\nन दुष्कृतैर्न भोगानां संत्यागेन न बन्धुभिः ॥१८॥\nन कार्यकारणारम्भैर्न निष्कृततया तथा ।\nन बन्धेन न मोक्षेण न पातालेन नो दिवा ॥१९॥\nयथावस्तु यथादृष्टं जगदेकमयात्मकम् ।\nतदा बन्धविमोक्षाणां न क्वचित्कृपणं मनः ॥२०॥\nसम्यग्ज्ञानाग्निना यस्य दग्धाः संदेहजालिकाः ।\nनिःशङ्कमलमुड्डीनस्तस्य चित्तविहङ्गमः ॥२१॥\nयस्य भ्रान्तिविनिर्मुक्तं मनः समरसं स्थितम् ।\nनास्तमेति न चोदेति व्योमवत्सर्वदृष्टिषु ॥२२॥\nमंजूषायां निषण्णस्य यथा बालस्य चेष्टते ।\nअङ्गावल्यनुसंधानवर्जितं यस्य वै तथा ॥२३॥\nघूर्णन्क्षीव इवानन्दी मन्दीभूतपुनर्भवः ।\nअनुपादेयबुद्ध्या तु न स्मरत्यकृतं कृतम् ॥२४॥\nसर्व सर्वप्रकारेण गृह्णाति च जहाति च ।\nअनुपादेयसर्वार्थो बालवच्च विचेष्टते ॥२५॥\nस तिष्ठन्नपि कार्येषु देशकालक्रियाक्रमैः ।\nन कार्यसुखदुःखाभ्यां मनागपि हि गृह्यते ॥२६॥\nबहिः प्रकृतसर्वार्थोऽप्यन्तः पुनरनीहया ।\nन सत्तां योजयत्यर्थे न फलान्यनुधावति ॥२७॥\nनोपेक्षते दुःखदशां न सुखाशामपेक्षते ।\nकार्योदये नैति मुदं कार्यनाशे न खिद्यते ॥२८॥\nअपि शीतरुचावर्के सुतप्तेऽपीन्दुमण्डले ।\nअप्यधः प्रसरत्यग्नौ विस्मयोऽस्य न जायते ॥२९॥\nचिदात्मन इमा इत्थं प्रस्फुरन्तीह शक्तयः ।\nइत्यस्याश्चर्यजालेषु नाभ्युदेति कुतूहलम् ॥३०॥\nन दयादैन्यमादत्ते न क्रौर्यमनुधावति ।\nन लज्जामनुसंधत्ते नालज्जत्वं च गच्छति ॥३१॥\nन कदाचन दीनात्मा नोद्धतात्मा कदाचन ।\nन प्रमत्तो न खिन्नात्मा नोद्विग्नो न च हर्षवान् ॥३२॥\nनास्य चेतसि सुस्फारे शरदम्बरनिर्मले ।\nकोपादयः प्रजायन्ते नभसीव नवाङ्कुराः ॥३३॥\nअनारतपतज्जातभूतायां जगतः स्थितौ ।\nक्व कथं किल कासौ स्यात्सुखिताऽसुखिताथवा॥३४॥\nफेनाजवं जवीभावे जले भूतक्रमे तथा ।\nक्व किलेदं कुतः कोऽतः प्रसङ्गः सुखदुःखयोः ॥३५॥\nभावाभावैरपर्यन्तैरजस्रं जन्तुसंभवैः ।\nन विशीर्यन्ति नोद्यन्ति दृष्टिसृष्टिक्षमा नराः ॥३६॥\nनिमेषं प्रति यामिन्यां यथान्याः स्वप्नदृष्टयः ।\nक्षणोत्पत्तिविनाशिन्यस्तथैता लोकदृष्टयः ॥३७॥\nअनारतसमुत्पत्तावनारतविनाशिनि ।\nकः क्रमो दग्धसंसारे कारुण्यानन्दयोरिह ॥३८॥\nशुभाभावात्सुखाभावे स्थितिं याते विलक्षणाः ।\nकीदृश्यः कथमायाताः क्व वा ता दुःखसंविदः ॥३९॥\nसुखसंवेदनान्तोत्था स्वबीजं वितनोति या ।\nशान्ता दुःखदशा सेयं कथमन्तर्हिते सुखे ॥४०॥\nक्षीणाभ्यां सुखदुःखाभ्यां हेयोपादेययोः क्षये ।\nईप्सितानीप्सिते क्व स्तो गलितेऽथ शुभाशुभे ॥४१॥\nरम्यारम्यदृशोर्नाशाद्याते भोगाभिवाञ्छने ।\nनैराश्ये संततं प्रौढे हिमवद्विगलेन्मनः ॥४२॥\nआमूलान्मनसि क्षीणे संकल्पस्य कथा च का ।\nतिलेष्विवातिदग्धेषु तैलस्य कलना कुतः ॥४३॥\nभावेष्वभावघनभावनया महात्मा\nनिर्मुक्तसंकलनमम्बरवत्स्थितेषु ।\nचित्तं प्रति स्वमुदितो विततैकरूपी\nज्ञस्तिष्ठति स्वपिति जीवति नित्यतृप्तः ॥४४॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषूपशमप्रकरणे जीवन्मुक्तस्वरूपवर्णनं नाम सप्तसप्ततितमः सर्गः ॥७७॥"
  }
]
[
  {
    "text": "श्रीवसिष्ठ उवाच ।\nइति संचिन्त्य बलवान्बलिरामीलितेक्षणः ।\nदध्यौ कमलपत्राक्षं शुक्रमाकाशमन्दिरम् ॥१॥\nसर्वस्थं चिन्तयानं तु नित्यध्यानोऽथ भार्गवः ।\nचेतःस्थं ज्ञातवान् शिष्यं बलिं गुर्वर्थिनं पुरे ॥२॥\nअथ सर्वगतानन्तचिदात्मा भार्गवः प्रभुः ।\nआनिनाय स देहं स्वं रत्नवातायनं बलेः ॥३॥\nगुरुदेहप्रभाजालपरिमृष्टतनुर्बलिः ।\nबुबुधे प्रातरर्कांशुसंबोधितमिवाम्बुजम् ॥४॥\nतत्र रत्नार्घ्यदानेन मन्दारकुसुमोत्करैः ।\nपादाभिवन्दनैरेनं पूजयामास भार्गवम् ॥५॥\nरत्नार्घ्यपरिपूर्णाङ्गं कृतमन्दारशेखरम् ।\nमहार्हासनविश्रान्तमथोवाच गुरुं बलिः ॥६॥\nबलिरुवाच ।\nभगवंस्त्वत्प्रसादोत्था प्रतिभेयं पुरस्तव ।\nनियोजयति मां वक्तुं कार्यं कर्तुमिवार्कभाः ॥७॥\nभोगान्प्रति विरक्तोऽस्मि महासंमोहदायिनः ।\nतत्तत्त्वं ज्ञातुमिच्छामि महासंमोहहारि यत् ॥८॥\nकियन्मात्रमिदं भोगजालं किमयमेव वा ।\nकोऽहं कस्त्वं किमेते वा लोका इति वदाशु मे ॥९॥\nशुक्र उवाच ।\nबहुनात्र किमुक्तेन खं गन्तुं यत्नवानहम् ।\nसर्वदानवराजेन्द्र सारं संक्षेपतः शृणु ॥१०॥\nचिदिहास्ति हि चिन्मात्रमिदं चिन्मयमेव च ।\nचित्त्वं चिदहमेते च लोकाश्चिदिति संग्रहः ॥११॥\nभव्योऽसि चेत्तदेतस्मात्सर्वमाप्नोषि निश्चयात् ।\nनो चेत्तद्वह्वपि प्रोक्तं त्वयि भस्मनि हूयते ॥१२॥\nचिच्चेत्यकलनाबन्धस्तन्मुक्तिर्मुक्तिरुच्यते ।\nचिदचेत्याखिलात्मेति सर्वसिद्धान्तसंग्रहः ॥१३॥\nएनं निश्चयमादाय विलोकयसि हेलया ।\nस्वयमेवात्मनात्मानमनन्तं पदमाप्स्यसि ॥१४॥\nखं व्रजाम्यहमत्रैव मुनयः सप्त संगताः ।\nकेनापि सुरकार्येण वस्तव्यं तत्र वै मया ॥१५॥\nराजन्यावदयं देहस्तावन्मुक्तधियामपि ।\nयथाप्राप्तक्रियात्यागो रोचते न स्वभावतः ॥१६॥\nइति कथितवताथ भार्गवेण\nस्फुटजलराशिपथा महाजवेन ।\nप्लुतमलिशबले नभोन्तराले\nतरलतरङ्गवदाकुले ग्रहौघैः ॥१७॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषूपशमप्रकरणे बल्युपदेशयोगो नाम षड्विंशः सर्गः ॥२६॥"
  }
]
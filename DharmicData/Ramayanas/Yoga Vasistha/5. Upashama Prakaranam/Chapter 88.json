[
  {
    "text": "श्रीवसिष्ठ उवाच ।\nप्राप्य संसृतिसीमान्तं दुःखाब्धेः पारमागतः ।\nवीतहव्यः शशामैवमपुनर्मनने मुनिः ॥१॥\nतस्मिंस्तथोपशान्ते हि परां निर्वृतिमागते ।\nपयःकण इवाम्भोधौ स्वे पदे परिणामिनि ॥२॥\nतथैव तिष्ठन्निःस्पन्दः स कायो म्लानिमाययौ ।\nअन्तर्विरसतां प्राप्य मार्गशीर्षान्तपद्मवत् ॥३॥\nतस्य देहद्रुमान्तःस्थं त्यक्त्वा हृन्नीडमाययुः ।\nप्रोड्डीय विहगायन्तो युन्त्रोन्मुक्ता इवासवः ॥४॥\nभूतेष्वेव प्रतिष्ठानि भूतानि सकलान्यलम् ।\nमांसास्थियन्त्रदेहस्तु वनावनितलेऽवसत् ॥५॥\nचिदर्णवप्रतिष्ठा चिद्धातवो धातुषु स्थिताः ।\nस्वे स्वरूपे स्थितं सर्वं मुनावुपशमं गते ॥६॥\nएषा ते कथिता राम विचारशतशालिनी ।\nविश्रान्तिर्वीतहव्यस्य प्रज्ञयैनां विवेचय ॥७॥\nएवंप्रकारया चार्व्या स्वविचारणयेद्धया ।\nतत्त्वमालोक्य तत्सारमातिष्ठोत्तिष्ठ राघव ॥८॥\nयदेतदखिलं राम भवते वर्णितं मया ।\nयदिदं वर्णयाम्यद्य वर्णयिष्यामि यच्च वा ॥९॥\nत्रिकालदर्शिना नित्यं चिरं च किल जीवता ।\nविचारितं च दृष्टं च मया तदखिलं स्वयम् ॥१०॥\nतदेताममलां दृष्टिमवलम्ब्य महामते ।\nज्ञानमासादय परं ज्ञानान्मुक्तिर्हि लभ्यते ॥११॥\nज्ञानान्निर्दुःखतामेति ज्ञानादज्ञानसंक्षयः ।\nज्ञानादेव परा सिद्धिर्नान्यस्माद्राम वस्तुतः ॥१२॥\nज्ञानेन सकलामाशां विनिकृत्य समन्ततः ।\nशातिताशेषचित्ताद्रिर्वीतहव्यो मुनीश्वरः ॥१३॥\nवीतहव्यात्मिका संवित्संकल्पजगतीति सा ।\nअनुभूतवती दृश्यमिदमेव च तज्जगत् ॥१४॥\nवीतहव्यो मनोमात्रं मनोहंत्वमिवैन्द्रियः ।\nमनो जगदिदं कृत्स्नमन्यतानन्यते तु के ॥१५॥\nअधिगतपरमार्थः क्षीणरागादिदोषः\nसकलमलविकारोपाधिसङ्गाद्यपेतः ।\nचिरमनुसृतमन्तः स्वं स्वभावं विवेकी\nपदममलमनन्तं प्राप्तवान्शान्तशोकः ॥१६॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषूपशमप्रकरणे वीतहव्यविश्रान्तिर्नामाष्टाशीतितमः सर्गः ॥८७॥"
  }
]
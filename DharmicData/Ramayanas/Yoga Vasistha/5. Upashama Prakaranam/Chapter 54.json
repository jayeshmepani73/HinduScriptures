[
  {
    "text": "श्रीवसिष्ठ उवाच ।\nइति निर्णीय ततया धिया धवलया मुनिः ।\nबद्धपद्मासनस्तस्थावर्धोन्मीलितलोचनः ॥१॥\nओमित्येतत्परं ब्रह्म निर्णीय स मुनिस्तदा ।\nॐकारोच्चारितो येन तेनाप्तं परमं पदम् ॥२॥\nॐकारमकरोत्तारस्वरमूर्ध्वगतध्वनिम् ।\nसम्यगाहतलाङ्गूलं घण्टाकुण्डमिवारवम् ॥३॥\nओमुच्चारयतस्तस्य संवित्तत्त्वे तदुन्मुखे ।\nयावदोंकारमूर्धस्थे वितते विमलात्मनि ॥४॥\nसार्धत्र्यंशात्ममात्रस्य प्रथमेंऽशे स्फुटारवे ।\nप्रणवस्य समाक्षुब्धप्राणारणितदेहके ॥५॥\nरेचकाख्योऽखिलं कायं प्राणनिष्क्रमणक्रमः ।\nरिक्तीचकार पीताम्बुरगस्त्य इव सागरम् ॥६॥\nअतिष्ठत्प्राणपवनश्चिद्रसापूरिताम्बरे ।\nत्यक्तदेहः परित्यक्तनीडः खग इवाम्बरे ॥७॥\nहृदयाग्निर्ज्वलज्ज्वालो ददाह निखिलं वपुः ।\nउत्पातपवनोद्भूतो दावः शुष्कमिव द्रुमम् ॥८॥\nयावदित्थमवस्थैषा प्रणवप्रथमक्रमे ।\nबभूव न हठादेव हठयोगो हि दुःखदः ॥९॥\nअथेतरांशावसरे प्रणवस्य समस्थितौ ।\nनिष्कम्पकुम्भको नाम प्राणानामभवत्क्रमः ॥१०॥\nन बहिर्नान्तरे नाधो नोर्ध्वं नाशासु तत्र ते ।\nसंक्षोभमगमन्प्राणा आपः संस्तम्भिता इव ॥११॥\nदग्धदेहपुरो वह्निः शशामाशनिवत्क्षणात् ।\nअदृश्यत सितं भस्म शारीरं हिमपाण्डुरम् ॥१२॥\nयत्र कर्पूरशय्यायां सुप्तानीव सुखोचितम् ।\nशरीरास्थीनि लक्ष्यन्ते निष्पन्दानि सितानि च ॥१३॥\nतद्भस्म पवनानीतं सास्थि वायुरयोजयत् ।\nस्वदेहे भृशमुत्सन्ने त्रिनेत्रव्रतवानिव ॥१४॥\nतच्चण्डपवनोद्धूतमावृत्त्य गगनं क्षणात् ।\nशरदीवाभ्रमिहिका क्वापि भस्मास्थिमद्ययौ ॥१५॥\nयावदित्थमवस्थैषा प्रणवस्यापरे क्रमे ।\nबभूव न हठादेव हठयोगो हि दुःखदः ॥१६॥\nततस्तृतीयावसरे प्रणवस्योपशान्तिदे ।\nपूरणप्रपूरको नाम प्राणानामभवत्क्रमः ॥१७॥\nअस्मिन्नवसरे प्राणाश्चेतनामृतमध्यगाः ।\nव्योम्नि शीतलतामीयुर्हिमसंस्पर्शसुन्दरीम् ॥१८॥\nक्रमाद्गगनमध्यस्थाश्चन्द्रमण्डलतां ययुः ।\nधूमा गगनकोशस्थाः शीतलाम्बुदतामिव ॥१९॥\nकलाकलापसंपूर्णे ते तस्मिंश्चन्द्रमण्डले ।\nपुण्यराशाविवापूर्णे रसायनमहार्णवे ॥२०॥\nरसायनमया धाराः संपन्नाः प्राणवायवः ।\nमणियष्टिसमाकारा जालेष्विन्दोरिवांशवः ॥२१॥\nसा पपाताम्बराद्धारा शेषे शारीरभस्मनि ।\nरसायनी हरशिरःपतितेव सुरापगा ॥२२॥\nउदभूदिन्दुबिम्बाभं चतुर्बाहुवपुस्तया ।\nप्रस्फुरन्मन्दरादब्धेः पारिजात इव द्रुमः ॥२३॥\nउद्दालकशरीरं तन्नारायणतयोदितम् ।\nप्रफुल्लनेत्रवक्त्राब्जमाबभौ दीप्तिसुन्दरम् ॥२४॥\nरसायनमयाः प्राणास्तच्छरीरमपूरयन् ।\nसलिलौघा इव सरो वृक्षं मधुरसा इव ॥२५॥\nअन्तःकुण्डलिनीं प्राणाः पूरयामासुरादृताः ।\nचक्रानुवर्तप्रसृतां पयांसीव सरिद्वराम् ॥२६॥\nप्रकृतस्थं बभूवास्य तच्छरीरं द्विजन्मनः ।\nप्रावृट्शरीरविगमे धौतं तलमिवावनेः ॥२७॥\nअथ पद्मासनगतः कृत्वा देहे स्थितिं दृढम् ।\nआलान इव मातङ्गं निबद्ध्येन्द्रियपञ्चकम् ॥२८॥\nनिर्विकल्पसमाध्यर्थं व्यवसायमुपाददे ।\nस्वभावं स्वच्छतां नेतुं शरत्काल इवामलम् ॥२९॥\nप्रशान्तवातहरिणमाशादिगणगामिनम् ।\nचिन्तया हृदयं निन्ये दूराद्रज्ज्वेव कीलकम् ॥३०॥\nधावमानमधो मत्तं चित्तं विमलमाकुलम् ।\nबलात्संरोधयामास सेतुर्जलमिव द्रुतम् ॥३१॥\nनिमिमील दृशावर्धं परिपक्ष्मलपक्ष्मके ।\nनिस्पन्दतारामधुरे संध्याकाल इवाम्बुजे ॥३२॥\nसौम्यतामनयन्मौनी प्राणापानजवं मुखे ।\nश्वसनं श्रेयसे देशे प्रशस्तः समयो यथा ॥३३॥\nतिलेभ्य इव तैलानि पृथक् चक्रे प्रयत्नतः ।\nइन्द्रियाणीन्द्रियार्थेभ्यः कूर्मोऽङ्गानीव गोपयन् ३४\nबाह्यस्पर्शानशेषेण जहौ दूरे स धीरधीः ।\nसहसा कुण्डकच्छन्नो मणिर्दूरत्विषो यथा ॥३५॥\nविलीनानान्तरांश्चक्रे स्पर्शानुज्झितदर्शनात् ।\nरसान्विटपकोशस्थान्मार्गशीर्ष इव द्रुमः ॥३६॥\nरुरोध गुदसंकोच्चान्नवद्वारानिलानथ ।\nमुखसंस्थगितः कुम्भो रन्ध्रकोशानिवेतरान् ॥३७॥\nस्वात्मरत्नप्रकाशाढ्यां स्पष्टां कुसुमलाञ्छिताम् ।\nदधार कन्धरां धीरो मेरुः शृङ्गशिखामिव ॥३८॥\nबभार हृदयाकाशे मनः संयममागतम् ।\nविन्ध्यखात इवोन्मत्तं गजं युक्तिवशीकृतम् ॥३९॥\nशरन्नभोवदासाद्य निर्मलामतिसौम्यताम् ।\nजहार परिपूर्णाब्धेर्निर्वातस्याचलां श्रियम् ॥४०॥\nदुधावातिविकल्पौघान्प्रतिभासमुपेयुषः ।\nपुरः परिस्फुरद्रूपान्मशकानिव मारुतः ॥४१॥\nआगच्छतो यथाकामं प्रतिभासान्पुनः पुनः ।\nअच्छिनन्मनसा शूरः खङ्गेनेव रणे रिपून् ॥४२॥\nविकल्पौघे परालूने सोऽपश्यद्धदयाम्बरे ।\nतमच्छन्नविवेकार्कं लोलकज्जलमेचकम् ॥४३॥\nतमप्युन्मार्जयामास सम्यक्स्वान्तविवस्वता ।\nसम्यग्ज्ञानोदितेनाशु पवनेनेव कज्जलम् ॥४४॥\nतमस्युपरते कान्तं तेजःपुञ्जं ददर्श सः ।\nशार्वरे तिमिरे शान्ते प्रातःसंध्यामिवाम्बुजम् ॥४५॥\nतल्लुलाव स्थलाब्जानां वनं बाल इव द्विपः ।\nअपिबच्चाप्यसृक्पूरं वेताल इव वेगतः ॥४६॥\nतेजस्युपरते तस्य घूर्णमानं मनो मुनेः ।\nनिशाब्जवदगान्निद्रा लोलं क्षीबवदेव वा ॥४७॥\nमेघमालामिव मरुद्व्यालो नीलाब्जिनीमिव ।\nयामिनीमिव तीक्ष्णांशुस्तामप्याशु लुलाव सः ॥४८॥\nनिद्राव्यपगमे तस्य भावयामास तन्मनः ।\nव्योमश्यामलदृग्जन्तुर्नभसीव शिखण्डकान् ॥४९॥\nपयोद इव तापिच्छं नीहारमिव मारुतः ।\nदीपस्तम इवाच्छात्म तदप्याशु ममार्ज सः ॥५०॥\nव्योमसंविदि नष्टायां मूढं तस्याभवन्मनः ।\nनिद्रायां तु विलीनायां मैरेयमदवानिव ॥५१॥\nमोहमप्येष मनसस्तं ममार्ज महाशयः ।\nयामिनीजनितं जाड्यं भुवनादिव भास्करः ॥५२॥\nततस्तेजस्तमोनिद्रामोहादिपरिवर्जितम् ।\nकामप्यवस्थामासाद्य विशश्राम मनः क्षणम् ॥५३॥\nविश्रम्याशु पपाताङ्ग संविदं विश्वरूपिणीम् ।\nसेतुरुद्धं सरोवारि प्रतीपं स्वमिवास्पदम् ॥५४॥\nचिरानुसंधानवशात्स्वदनाच्च स्वसंविदः ।\nततश्चिन्मयतामागाद्धेम नूपुरतामिव ॥५५॥\nचित्तत्वमथ संत्यज्य चित्तं चित्तत्त्वतां गतम् ।\nअन्यदेव बभूवाशु पङ्कः कुम्भस्थितो यथा ॥५६॥\nचेत्यं संत्यज्य चिच्छुद्धा चित्सामान्यमथाययौ ।\nत्यक्तवीच्यादिभेदोऽब्धिर्वाःसामान्यमिवैकधीः ॥५७॥\nत्यक्तभूतौघमननं ततो विश्वंभरं महत् ।\nचिदाकाशं ततः शुद्धं सोऽभवद्बोधमागतः ॥५८॥\nतत्र प्रापदथानन्दं दृश्यदर्शनवर्जितम् ।\nअनन्तमुत्तमास्वादं रसायनमिवार्णवम् ॥५९॥\nशरीरात्समवेतोऽसौ कामप्यवनिमागतः ।\nसत्तासामान्यरूपात्मा बभूवानन्दसागरः ॥६०॥\nद्विजचेतनहंसोऽसावानन्दसरसि स्थितः ।\nअतिष्ठच्छरदच्छे खे कलापूर्ण इवोडुपः ॥६१॥\nबभूवावातदीपाभो लिपिकर्मार्पितोपमः ।\nवीतवीच्यम्बुधिप्रख्यो वृष्टमूकाम्बुदस्थितिः ॥६२॥\nअथैतस्मिन्महालोके तिष्ठन्नुद्दालकश्चिरम् ।\nअपश्यद्व्योमगान्सिद्धानमरानपि भूरिशः ॥६३॥\nआगतानि विचित्राणि सिद्धिजालानि चाभितः ।\nशक्रार्कपददातॄणि नीरन्ध्राण्यप्सरोगणैः ॥६४॥\nतानि नादरयांचक्रे सिद्धिवृन्दानि स द्विजः ।\nगम्भीरमतिरक्षुब्धो विलासानिव शैशवान् ॥६५॥\nसिद्धिसार्थमनादृत्य तस्मिन्नानन्दमन्दिरे ।\nअतिष्ठदथ षण्मासान्दिक्तटेऽर्क इवोत्तरे ॥६६॥\nजीवन्मुक्तपदं तत्तद्यावत्संप्राप्तवान्द्विजः ।\nतत्र सिद्धाः सुराः साध्याः स्थिता ब्रह्महरादयः॥६७॥\nआनन्दे परिणामित्वादनानन्दपदं गतः ।\nनानन्दे न निरानन्दे ततस्तत्संविदाबभौ ॥६८॥\nक्षणं वर्षसहस्रं वा तत्र लब्ध्वा स्थितिं मनः ।\nरतिमेति न भोगौघे दृष्टस्वर्ग इवावनौ ॥६९॥\nतत्पदं सा गतिः शान्ता तच्छ्रेयः शाश्वतं शिवम् ।\nतत्र विश्रान्तिमाप्तस्य भूयो नो बाधते भ्रमः ॥७०॥\nतत्पदं साधवः प्राप्य दृश्यदृष्टिमिमां पुनः ।\nनायान्ति खदिरोद्यानं लब्धचैत्ररथा इव ॥७१॥\nतां महानन्दपदवीं चित्तादासाद्य देहिनः ।\nदृश्यं न बहु मन्यन्ते राजानो दीनतामिव ॥७२॥\nचेतस्तत्पदविश्रान्तं बुद्धं दृश्यदशां प्रति ।\nकदर्थाद्बोधमायाति नायात्येवाथवानघ ॥७३॥\nउद्दालकोऽत्र षण्मासान्दूरोत्सारितसिद्धिभूः ।\nउषित्वोन्मिषितोम्भोदकोशादर्को मधाविव ॥७४॥\nददर्श संप्रबुद्धात्मा पुनः परमतेजसः ।\nप्रणामलालसाः स्निग्धाश्चन्द्रविम्बवपुर्धराः ॥७५॥\nरमणीर्गौरमन्दाररेणुभ्रमरचामराः ।\nस्फुरत्पताकापटला द्युविमानपरम्पराः ॥७६॥\nअस्मदादीन्मुनीन्दर्भपवित्राङ्ककराम्बुजान् ।\nविद्याधरीभिर्वलितान्विद्याधरपतीनपि ॥७७॥\nते तमूचुर्महात्मानमुद्दालकमुनिं तथा ।\nप्रसादेन प्रणामान्नो भगवन्नवलोकय ॥७८॥\nआरुह्येदं विमानं त्वमेहि त्रैविष्टपं पुरम् ।\nस्वर्ग एव हि सीमान्तो जगत्संभोगसंपदाम् ॥७९॥\nआकल्पमुचितान्भुङ्क्ष्व भोगानभिमतान्विभो ।\nस्वर्गादिफलभोगार्थमेवाशेषतपःक्रियाः ॥८०॥\nहारचामरधारिण्यो विद्याधरवराङ्गनाः ।\nपश्येमास्त्वमुपासीनाः करिण्यः करिणं यथा ॥८१॥\nकामो धर्मार्थयोः सारः कामसाराः सुयोषितः ।\nवसन्त इव मञ्जर्यः स्वर्ग एव भवन्ति ताः ॥८२॥\nएवं कथयतः सर्वानतिथीनित्यसौ मुनिः ।\nपरिपूज्य यथान्यायमतिष्ठद्गतसंभ्रमम् ॥८३॥\nनाभ्यनन्दन्न तत्याज तां विभूतिं स धीरधीः ।\nभो सिद्धा व्रजतेत्युक्त्वा स्वव्यापारपरोऽभवत् ॥८४॥\nअथ स्वधर्मनिरतं भोगेष्वरतिमागतम् ।\nतमुपास्य ययुः सिद्धा दिनैः कतिपयैः स्वयम् ॥८५॥\nजीवन्मुक्तः स च मुनिर्विजहार यथासुखम् ।\nयावदिच्छं वनान्तेषु मुनीनामाश्रमेषु च ॥८६॥\nमेरुमन्दरकैलासहिमवद्विन्ध्यसानुषु ।\nद्वीपोपवनदिक्कुञ्जजङ्गलारण्यभूमिषु ॥८७॥\nततःप्रभृति संप्राप्तपदमुद्दालको द्विजः ।\nगुहासु गिरिकुक्षीणामवसद्ध्यानलीलया ॥८८॥\nकदाचिदह्ना मासेन कदाचिद्वत्सरेण च ।\nकदाचिद्वत्सरौघेण ध्यानासक्तो व्यबुध्यत ॥८९॥\nउद्दालकस्तदारभ्य व्यवहारपरोऽपि सन् ।\nसुसमाहित एवासौ चित्तत्त्वैकत्वमागतः ॥९०॥\nचित्तत्त्वैकघनाभ्यासान्महाचित्त्वमुपेत्य सः ।\nबभूव सर्वत्र समस्तेजः सौरमिवावनौ ॥९१॥\nचित्सामान्यचिराभ्यासात्सत्तासामान्यमेत्य सः ।\nदृश्येऽस्मिंश्चित्ररविवन्नास्तमायान्न चोदयम् ॥९२॥\nशमपरपदलाभप्राप्तिसंशान्तचेता\nगलितजननपाशः क्षीणसंदेहदोलः ।\nशरदि खमिव शान्तं व्याततं चोर्जितं च\nस्फुटममलमचेतस्तद्वपुः संबभार ॥९३॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषूपशमप्रकरणे उद्दालकविश्रान्तिर्नाम चतुःपञ्चाशः सर्गः ॥५४॥"
  }
]
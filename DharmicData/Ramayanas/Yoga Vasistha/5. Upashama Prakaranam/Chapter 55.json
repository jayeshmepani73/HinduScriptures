[
  {
    "text": "श्रीराम उवाच ।\nआत्मज्ञानदिनैकार्क मत्संशयतृणानल ।\nअज्ञानदाहशीतांशो सत्तासामान्यमीश किम् ॥१॥\nश्रीवसिष्ठ उवाच ।\nयदा संक्षीयते चित्तमभावात्यन्तभावनात् ।\nचित्सामान्यस्वरूपस्य सत्तासामान्यता तदा ॥२॥\nनूनं चेत्यांशरहिता चिद्यदात्मनि लीयते ।\nअसद्रूपवदत्यच्छा सत्तासामान्यता तदा ॥३॥\nयदा सर्वमिदं किंचित्सबाह्याभ्यन्तरात्मकम् ।\nअपलप्य वसेच्चेतः सत्तासामान्यता तदा ॥४॥\nयदा सर्वाणि दृश्यानि सत्तासामान्यवेदनम् ।\nस्वरूपेण स्वरूपाभं सत्तासामान्यता तदा ॥५॥\nकूर्मोऽङ्गानीव दृश्यानि लीयन्ते स्वात्मनात्मनि ।\nअभावितान्येव यदा सत्तासामान्यता तदा ॥६॥\nदृष्टिरेषा हि परमा सदेहादेहयोः सदा ।\nमुक्तयोः संभवत्येव तुर्यातीतपदोपमा ॥७॥\nव्युत्थितस्य भवत्येषा समाधिस्थस्य चानघ ।\nज्ञस्य केवलमज्ञस्य न भवत्येव बोधजा ॥८॥\nअस्यां दृशि स्थिताः सर्वे जीवन्मुक्ता महाशयाः ।\nसिद्धा रसा इव भुवि व्योमवीथ्यामिवानिलाः ॥९॥\nअस्मत्प्रभृतयः सर्वे नारदाद्याश्च राघव ।\nब्रह्मविष्ण्वीश्वराद्याश्च दृष्टावस्यां व्यवस्थिताः ॥१०॥\nएतामालम्ब्य पदवीं समस्तभयनाशिनीम् ।\nउद्दालकोऽसाववसद्यावदिच्छं जगद्गृहे ॥११॥\nअथ कालेन बहुना बुद्धिस्तस्य बभूव ह ।\nविदेहमुक्तस्तिष्ठामि देहं त्यक्त्वेति निश्चला ॥१२॥\nएवं चिन्तितवानद्रेर्गुहायां पल्लवासने ।\nबद्धपद्मासनस्तस्थावर्धोन्मीलितलोचनः ॥१३॥\nसंयम्य गुदसंरोधाद्द्वाराणि नव चेतसः ।\nमात्रास्पर्शान्विचिन्वानो भावितस्वाङ्गचिद्धनः ॥१४॥\nसंरुद्धप्राणपवनः समसंस्थानकन्धरः ।\nतालुमूलतलालग्नजिह्वामूलो लसन्मुखः ॥१५॥\nन बहिर्नान्तरे नाधो नोर्ध्वे नार्थे न शून्यके ।\nसंयोजितमनोदृष्टिर्दन्तैर्दन्तानसंस्पृशन् ॥१६॥\nप्राणप्रवाहसंरोधसमः स्वच्छाननच्छविः ।\nअङ्ग चित्संविदुत्तानरोमकण्टकिताङ्गभूः ॥१७॥\nअङ्गचित्संविदाभ्यासाच्चित्सामान्यमुपाददे ।\nतदभ्यासादवापान्तरानन्दस्पन्दमुत्तमम् ॥१८॥\nतदास्वादनतो लीनचित्सामान्यदशाक्रमम् ।\nविश्वंभरमनन्तात्म सत्तासामान्यमाययौ ॥१९॥\nतस्थौ समसमाभोगः परां विश्रान्तिमागतः ।\nअनानन्दसमानन्दमुग्धमुग्धमुखद्युतिः ॥२०॥\nसंशान्तानन्दपुलकः पदं प्राप्यामलं गतः ।\nचिरकालपरिक्षीणमननादिभवभ्रमः ॥२१॥\nबभूव स महासत्त्वो लिपिकर्मार्पितोपमः ।\nसमः कलावपूर्णेन शरदच्छाम्बरेन्दुना ॥२२॥\nउपशशाम शनैर्दिवसैरसौ\nकतिपयैः स्वपदे विमलात्मनि ।\nतरुरसः शरदन्त इवामले\nरविकरौजसि जन्मदशातिगः ॥२३॥\nगतसकलविकल्पो निर्विकारोऽभिरामः\nसकलमलविलासोपाधिनिर्मुक्तमूर्तिः ।\nविगलितसुखमाद्यं तत्सुखं प्राप यस्मिं-\nस्तृणमिव जलराशावूह्यते शक्रलक्ष्मीः ॥२४॥\nअपरिमितनभोन्तर्व्यापिदिग्व्यापि पूर्णं\nभुवनभरणशीलं भूरिभव्योपसेव्यम् ।\nकथनगुणमतीतं सत्यमानन्दमाद्यं\nपरमसुखमनन्तं ब्राह्मणोऽसौ बभूव ॥२५॥\nगतवति पदमाद्यं चेतसि स्वच्छभावं\nद्विजतनुरथ मासैः सोपविष्टैव षड्भिः ।\nरविकरपरितप्ता वातभांकाररम्या\nतनुतरुभुजतन्त्री शैलवीणा बभूव ॥२६॥\nअथ बहुतरकालेनैतदद्रेर्भुवं ता-\nमुपययुरगकन्याऽसंयुता मातरः खात् ।\nअभिमतफलसिद्ध्यौ संयुता एव सर्वा\nअनलमिव शिखानां पङ्क्तयः पिङ्गकेश्यः ॥२७॥\nदिनकरकरशुष्कं विप्रकंकालकं त\nज्झटिति मुकुटकोटौ खड्गखट्वाङ्गमध्ये ।\nसकलविबुधवन्द्या खिंखिनी देवदेवी\nनिशि नवतरवृत्ताकान्तकान्तिं चकार ॥२८॥\nइत्युद्दालकदेहकं सुविलसन्मायूरबर्हव्रज-\nव्यालोलाब्दलवे नवैर्विवलिते मन्दारमालागणैः ।\nशेते खिंखिनिका महाभगवती लीलाललामे लता-\nजाले भृङ्ग इवान्तपुष्पपटले पश्चादुपागच्छति ॥२९॥\nएषोद्दालकचित्तवृत्तिकलनावल्ली विवेकस्फुर-\nत्स्वानन्दप्रविकासभासिकुसुमा हृत्कानने विस्तृता॥\nरूढा यस्य कदाचिदेव विहरन्नप्येव सच्छायया\nनासावेति वियोगमेति सफलेनोच्चैस्तरां संगमम् ॥३०॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये देवदूतोक्ते भो० उपशमप्रकरणे उद्दालकनिर्वाणं नाम पञ्चपञ्चाशः सर्गः ॥५५॥"
  }
]
[
  {
    "text": "श्रीवसिष्ठ उवाच ।\nएतामनुसरन्राम चित्तसत्तामपावनीम् ।\nसंसारबीजकणिकां जीवबन्धनवागुराम् ॥१॥\nआत्मा त्यक्तात्मरूपाभो मलिनामाप तद्दृशम् ।\nचित्तं समनुसंधत्ते धत्ते च कलनामलम् ॥२॥\nवर्धमानमहामोहदायिनी भयकारिणी ।\nतृष्णा विषलतारूपा मूर्च्छामेव प्रयच्छति ॥३॥\nयदा यदोदेति तदा महामोहप्रदायिनी ।\nतृष्णा कृष्णानिशेवेयमनन्तात्मविकारिणी ॥४॥\nकल्पानलशिखादाहं सोढुं शक्ता हरादयः ।\nतृष्णानलशिखादाहं सोढुं शक्ता न केचन ॥५॥\nतीक्ष्णा कृष्णा सुदीर्घा च वहत्यङ्गं सदा निजम् ।\nशीतलैवासुखोदर्का घोरा तृष्णाकृपाणिका ॥६॥\nयान्येतानि दुरन्तानि दुर्जराण्युन्नतानि च ।\nतृष्णावल्ल्याः फलानीह तानि दुःखानि राघव ॥७॥\nअदृश्यैवात्ति मांसास्थिरुधिरादि शरीरकात् ।\nमनोबिलविलीनैषा तृष्णावनशुनी नृणाम् ॥८॥\nक्षणमुल्लासमायाति क्षणमायाति शून्यताम् ।\nजडा विदलयत्याशु तृष्णाप्रावृट्तरङ्गिणी ॥९॥\nदृष्टदैन्यो हतस्वान्तो हतौजा याति नीचताम् ।\nमुह्यते रौति पतति तृष्णयाभिहतो जनः ॥१०॥\nन स्थिता कोटरे यस्य तृष्णाकृष्णभुजङ्गमो ।\nतस्य प्राणानिलाः स्वस्थाः पुंसो हृदयरन्ध्रगाः ॥११॥\nनूनमस्तंगतो यत्र तृष्णाकृष्णनिशाक्रमः ।\nपुण्यानि तत्र वर्धन्ते शुक्लपक्ष इवेन्दवः ॥१२॥\nयो न तृष्णाघुणावल्ल्या क्षतः पुरुषपादपः ।\nपुण्यप्रसूनैः स सदा दशां याति विकासिनीम् ॥१३॥\nअनन्ताकुलकल्लोला विवर्तावर्तसंकुला ।\nप्रवहत्याशयारण्ये तृष्णान्धानां नदी नृणाम् ॥१४॥\nतृष्णयेमे जनाः सर्वे सूत्रयन्त्रपतत्रिवत् ।\nभ्राम्यन्ते प्रविशीर्यन्ते संह्रियन्ते च भूरिशः ॥१५॥\nमूलान्यपि सुसूक्ष्माणि कठिनाशयकर्कशा ।\nतृष्णा परशुधारेव वल्गन्ति विनिकृन्तति ॥१६॥\nनिपतत्यवटे मूढस्तृष्णामनुसरज्जनः ।\nनीलामनुपतञ्छ्वभ्रतृणशाखां यथैणकः ॥१७॥\nनोन्मत्तापि जरा चक्षुस्तथा जरयति क्षणात् ।\nयथा जरयति क्षामा तृष्णा हृदयरूपिका ॥१८॥\nतृष्णयाशयकौशिक्या हृद्यमङ्गलभूतया ॥\nरूढया भगवानेष विष्णुर्वामनतां गतः ॥१९॥\nकयाचिदेव दैविक्या हृदि ग्रथितयानया ।\nतृष्णया भ्राम्यते व्योम्नि रज्ज्वेवार्कोऽन्वहं किल ॥२०॥\nसर्वदुःखमयाकारां जगतीजीवनच्छिदम् ।\nतृष्णां परिहरेत्क्रूरामुरगीमिव दूरगः ॥२१॥\nतृष्णया वायवो वान्ति शैलास्तिष्ठन्ति तृष्णया ।\nतृष्णयैव धरा धात्री त्रैलोक्यं तृष्णया धृतम् ॥२२॥\nसर्वैव लोकयात्रेयं प्रोता तृष्णावरत्रया ।\nरज्जुबन्धाद्विमुच्यन्ते तृष्णाबन्धान्न केचन ॥२३॥\nतस्माद्राघव तृष्णां त्वं त्यज संकल्पवर्जनात् ।\nमनस्त्वकल्पनं नास्ति निर्णीतमिति युक्तितः ॥२४॥\nअयं त्वमहमित्येव प्रथमं तावदाशये ।\nमां दुराशां महाबाहो संकल्पय तमोमयीम् ॥२५॥\nएतां दुःखप्रसविनीमनात्मन्यात्मभावनाम् ।\nन भावयसि चेद्राम तदा तज्ज्ञेषु गण्यसे ॥२६॥\nएतामहंभावमयीमपुण्यां\nछित्त्वानहंभावशलाकयैव ।\nस्वभावनां भव्य भवान्तभूमौ\nभवाभिभूताखिलभूतभीतिः ॥२७॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये मोक्षोपायेषूपशमप्रकरणे तृष्णावर्णनं नाम पञ्चदशः सर्गः ॥१५॥"
  }
]
[
  {
    "text": "श्रीवसिष्ठ उवाच ।\nएवं विचारयंस्तत्र स्वराज्ये जनको नृपः ।\nचकाराखिलकार्याणि न मुमोह च धीरधीः ॥१॥\nन मनः प्रोल्ललासास्य क्वचिदानन्दवृत्तिषु ।\nकेवलं सुषुप्तसंस्थं सदैव व्यवतिष्ठत ॥२॥\nततःप्रभृत्यसौ दृश्यं नाजहार न वात्यजत् ।\nकेवलं विगताशङ्क वर्तमाने व्यवस्थितः ॥३॥\nअनारतविवेकेन तेन सद्यः सनातनम् ।\nपुनः कलङ्कं नैवाप्तमम्बरेणेव राजसम् ॥४॥\nस्वविवेकानुसंधानादिति तस्य महीपतेः ।\nसम्यग्ज्ञानमनन्ताभमलं विमलतां ययौ ॥५॥\nअनामृष्टविकल्पांशुश्चिदात्मा विगतामयः ।\nउदियाय हृदाकाशे तस्य व्योम्नीव भास्करः ॥६॥\nस ददर्शाखिलान्भावांश्चिच्छक्तौ समवस्थितान् ।\nआत्मभूताननन्तात्मा सर्वभूतात्मकोविदः ॥७॥\nप्रहृष्टो न बभूवासौ क्वचिन्न च सुदुःखितः ।\nप्रकृतेर्व्यवहारत्वात्सदैव सममानसः ॥८॥\nजीवन्मुक्तो बभूवासौ ततःप्रभृति मानदः ।\nजनको जरठज्ञानी ज्ञातलोकपरावरः ॥९॥\nराज्यं कुर्वन्विदेहानां जनको जनजीवितम् ।\nनैव हर्षविषादाभ्यां सोऽवशः परितप्यते ॥१०॥\nनास्तमेति न चोदेति गुणदोषविचेष्टितैः ॥११॥\nअर्थानर्थैः स राज्योत्थैर्न ग्लायति न हृष्यति ।\nकुर्वन्नपि करोत्येष न किंचिदपि कुत्रचित् ।\nस तिष्ठत्येव सततं सर्वदैवान्तरे चितः ॥१२॥\nसुषुप्तावस्थितस्यैव जनकस्य महीपतेः ।\nभावनाः सर्वभावेभ्यः सर्वथैवास्तमागताः ॥१३॥\nभविष्यं नानुसंधत्ते नातीतं चिन्तयत्यसौ ।\nवर्तमाननिमेषं तु हसन्नेवानुवर्तते ॥१४॥\nस्वविचारवशेनैव तेन तामरसेक्षण ।\nप्राप्तं प्राप्यमशेषेण राम नेतरयेच्छया ॥१५॥\nतावत्तावत्स्वकेनैव चेतसा प्रविचार्यते ।\nयावद्यावद्विचाराणां सीमान्तः समवाप्यते ॥१६॥\nन तद्गुरोर्न शास्त्रार्थान्न पुण्यात्प्राप्यते पदम् ।\nयत्साधुसङ्गाभ्युदिताद्विचारविशदाद्धृदः ॥१७॥\nसुन्दर्या निजया बुद्ध्या प्रज्ञयेव वयस्यया ।\nपदमासाद्यते राम न नामक्रिययान्यया ॥१८॥\nयस्योज्ज्वलति तीक्ष्णाग्रा पूर्वापरविचारिणी ।\nप्रज्ञादीपशिखा जातु जाड्यान्ध्यं तं न बाधते ॥१९॥\nदुरुत्तरा या विपदो दुःखकल्लोलसंकुलाः ।\nतीर्यते प्रज्ञया ताभ्यो नावापद्भ्यो महामते ॥२०॥\nप्रज्ञाविरहितं मूढमापदल्पापि बाधते ।\nपेलवाचानिलकला सारहीनमिवोलपम् ॥२१॥\nप्रज्ञावानसहायोऽपि विशास्त्रोऽप्यरिमर्दन ।\nउत्तरत्येव संसारसागराद्राम पेलवात् ॥२२॥\nप्रज्ञावानसहायोऽपि कार्यान्तमधिगच्छति ।\nदुष्प्रज्ञः कार्यमासाद्य प्रधानमपि नश्यति ॥२३॥\nशास्त्रसज्जनससर्गैः प्रज्ञां पूर्वं विवर्धयेत् ।\nसेकसंरक्षणारम्भैः फलप्राप्तौ लतामिव ॥२४॥\nप्रज्ञाबलबृहन्मूलः काले सत्कार्यपादपः ।\nफलं फलत्यतिस्वादु भासो बिम्बमिवैन्दवम् ॥२५॥\nय एव यत्नः क्रियते बाह्यार्थोपार्जने जनैः ।\nस एव यत्नः कर्तव्यः पूर्वं प्रज्ञाविवर्धने ॥२६॥\nसीमान्तं सर्वदुःखानामापदां कोशमुत्तमम् ।\nबीजं संसारवृक्षाणां प्रज्ञामान्द्यं विनाशयेत् ॥२७॥\nस्वर्गाद्यद्यच्च पातालाद्राज्याद्यत्समवाप्यते ।\nतत्समासाद्यते सर्वं प्रज्ञाकोशान्महात्मना ॥२८॥\nप्रज्ञयोत्तीर्यते भीमात्तस्मात्संसारसागरात् ।\nन दानैर्न च वा तीर्थैस्तपसा नच राघव ॥२९॥\nयत्प्राप्ताः संपदं दैवीमपि भूमिचरा नराः ।\nप्रज्ञापुण्यलतायास्तत्फलं स्वादु समुत्थितम् ॥३०॥\nप्रज्ञया नखरालूनमत्तवारणयूथपाः ।\nजम्बुकैर्विजिताः सिंहाः सिंहैर्हरिणका इव ॥३१॥\nसामान्यैरपि भूपत्वं प्राप्तं प्रज्ञावशान्नरैः ।\nस्वर्गापवर्गयोग्यत्वं प्राज्ञस्यैवेह दृश्यते ॥३२॥\nप्रज्ञया वादिनः सर्वे स्वविकल्पविलासिनः ।\nजयन्ति सुभटप्रख्यान्नरानप्यतिभीरवः ॥३३॥\nचिन्तामणिरियं प्रज्ञा हृत्कोशस्था विवेकिनः ।\nफलं कल्पलतेवैषा चिन्तितं संप्रयच्छति ॥३४॥\nभव्यस्तरति संसारं प्रज्ञयापोह्यतेऽधमः ।\nशिक्षितः पारमाप्नोति नावा नाप्नोत्यशिक्षितः ॥३५॥\nधीः सम्यग्योजिता पारमसम्यग्योजिताऽऽपदम् ।\nनरं नयति संसारे भ्रमन्ती नौरिवार्णवे ॥३६॥\nविवेकिनमसंमूढं प्राज्ञमाशागणोत्थिताः ।\nदोषा न परिबाधन्ते सन्नद्धमिव सायकाः ॥३७॥\nप्रज्ञयेह जगत्सर्वं सम्यगेवाङ्ग दृश्यते ।\nसम्यग्दर्शनमायान्ति नापदो नच संपदः ॥३८॥\nपिधानं परमार्कस्य जडात्मा विततोऽसितः ।\nअहंकाराम्बुदो मत्तः प्रज्ञावातेन बाध्यते ॥३९॥\nपदमतुलमुपैतुमिच्छतोच्चैः\nप्रथममियं मतिरेव लालनीया ।\nफलमभिलषता कृषीवलेन\nप्रथमतरं ननु कृष्यते धरैव ॥४०॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषूपशमप्रकरणे प्रज्ञामाहात्म्यं नाम द्वादशः सर्गः ॥१२॥"
  }
]
[
  {
    "text": "श्रीवसिष्ठ उवाच ।\nएवमुत्पलपत्राक्ष राघवाघविपर्यये ।\nपदमासादयाद्वन्द्वं विशोको भव भूतये ॥१॥\nएतां दृष्टिमवष्टभ्य न मनः परितप्यते ।\nघोरे तमसि निर्मग्नं लब्धदीपं शिशुर्यथा ॥२॥\nविवेकावस्थया चेतस्तथैवायाति निर्वृतिम् ।\nपतच्छ्वभ्रे दृढतृणप्रचयालम्बनादिव ॥३॥\nअथैतां पावनीं दृष्टिं भावयित्वाप्युदाहरन् ।\nनित्यमेकसमाधानो भव भूषितभूतलः ॥४॥\nश्रीराम उवाच ।\nकथमेकसमाधानं कीदृशं वा मुनीश्वर ।\nवाताहतमयूराङ्गरुहलोलं मनो भवेत् ॥५॥\nश्रीवसिष्ठ उवाच ।\nश्रृणु तस्यैव सुरघोः प्रबुद्धस्य सतस्तदा ।\nपर्णादस्य च राजर्षेः संवादमिममद्भुतम् ॥६॥\nराघवैकसमाधानबोधितायोजितात्मनोः ।\nपरस्परं समालापमिमं प्रकथयामि ते ॥७॥\nबभूव पारसीकानां पार्थिवः परवीरहा ।\nपरिघो नाम विख्यातः परिघः स्यन्दने यथा ॥८॥\nस बभूव परं मित्रं सुरघो रघुनन्दन ।\nनन्दनोद्यानसंस्थस्य मदनस्येव माधवः ॥९॥\nकदाचित्परिघस्याभूदवर्षं मण्डले महत् ।\nकल्पान्त इव संसारे प्रजादुष्कृतदोषजम् ॥१०॥\nविनेशुर्जनतास्तत्र बह्वयः क्षुत्क्षामजीविताः ।\nज्वलिते विपिने वह्नौ यथा भूतपरम्पराः ॥११॥\nतद्दुःखं परिघो दृष्ट्वा विषादमतुलं ययौ ।\nतत्याजाश्वखिलं राज्यं दग्धं ग्राममिवाध्वगः ॥१२॥\nप्रजानाशप्रतीकारेष्वसमर्थो विरागवान् ।\nजगाम विपिने कर्तुं तपोऽजिनमुनीन्द्रवत् ॥१३॥\nपौराणामपरिज्ञाते कस्मिंश्चिद्दूरकानने ।\nसमुवास विरक्तात्मा लोकान्तर इवापरे ॥१४॥\nतपश्चरञ्छान्तमतिर्दान्तः कन्दरमन्दिरे ।\nस्वयं शीर्णानि शुष्काणि तत्र पर्णान्यभक्षयत् ॥१५॥\nचिरं हुताशवच्छुष्कपर्णान्येवाथ भक्षयन् ।\nपर्णाद इति नामासौ प्राप मध्ये तपस्विनाम् ॥१६॥\nततःप्रभृति पर्णादनामा राजर्षिसत्तमः ।\nजम्बूद्वीपे बभूवासौ विख्यातो मुनिसद्मसु ॥१७॥\nततो वर्षसहस्रेण तपसा दारुणात्मना ।\nप्रापदभ्यासवशतो ज्ञानमात्मप्रसादजम् ॥१८॥\nबभूव विगतद्वन्द्वो निराशः शान्तमानसः ।\nनीरागो निरनुक्रोशो जीवन्मुक्तः प्रबुद्धधीः ॥१९॥\nविजहार यथाकामं त्रिलोकीमठिकामिमाम् ।\nसिद्धसाध्यैः समं साधो सहंसालिरिवाज्जिनीम्॥२०॥\nएकदा तस्य सदनं हेमचूडमहीपतेः ।\nप्राप रत्नविनिर्माणं मेरोः श्रृङ्गमिवापरम् ॥२१॥\nते तत्र प्राक्तने मित्रे पूजामकुरुतां मिथः ।\nपूर्णौ विज्ञातविज्ञेयौ मौर्ख्यगर्भाद्विनिर्गतौ ॥२२॥\nअहो नु बत कल्याणैः फलितं मम पावनैः ।\nसंप्राप्तवानहं यत्त्वामित्यन्योन्यमथोचतुः ॥२३॥\nआलिङ्गितशरीरौ तावन्योन्यानन्दिताकृती ।\nएकासने विविशतुश्चन्द्रार्काविव भूधरे ॥२४॥\nपरिघ उवाच ।\nपरमानन्दमायातं चेतस्त्वद्दर्शनेन मे ।\nइन्दुबिम्ब इवोन्मग्नं मनः शीतलतां गतम् ॥२५॥\nअकृत्रिमसुखं प्रेम वियोगे शतशाखताम् ।\nप्रयाति पल्वलतटेऽच्छिन्नमूल इव द्रुमः ॥२६॥\nविश्रब्धास्तान्कथालापांस्ता लीलास्तच्च चेष्टितम् ।\nसंस्मृत्य प्राक्तनं साधो हृष्यामि च पुनःपुनः ॥२७॥\nज्ञानमेतन्मया प्राप्तं त्वया ज्ञातं यथाऽनघ ।\nमाण्डव्यस्य प्रसादेन परमात्मप्रसादजम् ॥२८॥\nअद्य कच्चिददुःखस्त्वं कच्चिद्विश्रान्तवानसि ।\nपरमे कारणे मेराविव भूमण्डलाधिपः ॥२९॥\nकच्चित्परमकल्याण आत्मारामतया तव ।\nप्रसादो जायते चित्ते शरदीव सरोम्भसि ॥३०॥\nकच्चित्करोषि समया सुप्रसन्नगभीरया ।\nदृष्ट्या सुभग कार्याणि कार्याण्येव नराधिप ॥३१॥\nनिराधिव्याधयो धीराः कच्चित्संपन्नशालयः ।\nजनतास्तव देशेषु तिष्ठन्ति विगतज्वरम् ॥३२॥\nकच्चिदुद्दामफलिनी फलिनीव फलानता ।\nधरा तव फलापूरैर्भृशं धारयति प्रजाः ॥३३॥\nकच्चित्तव दिगन्तेषु चन्द्रस्येवाशुपञ्जरम् ।\nतुषारनिकराकारं प्रसृतं पावनं यशः ॥३४॥\nकच्चिद्रुणगणैरेता दिशो निर्विवरीकृताः ।\nत्वया सरोम्भसाऽबाह्या विसानामिव भूमयः ॥३५॥\nकच्चित्कलमकेदारकोणस्थानेषु दृष्यतीः ।\nप्रतिग्रामं कुमार्यस्ते गायन्त्यानन्दनं यशः ॥३६॥\nकुशलं तव धान्येषु धनेषु विभवेषु च ।\nभृत्येषु च कलत्रेषु पुत्रेषु नगरेषु च ॥३७॥\nआधिव्याधिविहीनेयं कच्चित्कायलता तव ।\nफलं फलति पुण्यार्थं यदिहामुत्र चोदितम् ॥३८॥\nआपातरमणीयेषु वर्तेतात्यन्तवैरिषु ।\nकच्चिद्विषयसर्पेषु सविरागं मनस्तव ॥३९॥\nअहो बत चिरं कालमावां विश्लेषमागतौ ।\nकालेन श्लेषितौ भूयो वसन्ताद्रितटाविव ॥४०॥\nन ता जगति विद्यन्ते सुखदुःखदशाः सखे ।\nजीवद्भिर्या न दृश्यन्ते संयोगजवियोगजाः ॥४१॥\nतथैतास्वतिदीर्घासु दशास्वन्यत्वमागताः ।\nभूयो वयमपि श्लिष्टाश्चित्रो हि नियतेर्विधिः ॥४२॥\nसुरघुरुवाच ।\nभगवन्नियतेरस्या गतिं सर्पगतेरिव ।\nदैविक्याः को हि जानाति गम्भीरां विस्मयप्रदाम् ॥४३॥\nत्वमहं च व्यपोह्येति दूरे दूरदशासु च ।\nअद्य संघटितौ भूयः किमसाध्यमहो विधेः ॥४४॥\nवयं त्वद्य महासत्त्व भृशं कुशलिनः स्थिताः ।\nत्वदागमनपुण्येन परां पावनतां गताः ॥४५॥\nपश्य त्वदागमक्षीणपापानां पुण्यपादपैः ।\nतथा फलितमस्माकं न यथा वयमाकुलाः ॥४५॥\nसर्वाः संपत्तयोऽस्माकं राजर्षे संस्थिताः पुरे ।\nभवदागमनेनाद्य प्रयाताः शतशाखताम् ॥४७॥\nविकिरति परितो रसायनाना-\nमिव निकरं मधुरं महानुभाव ।\nतव वचनमवेक्षणं च पुण्यं\nपरमपदप्रतिमो हि साधुसङ्गः ॥४८॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये मोक्षोपायेषूपशमप्रकरणे सुरघुनृ० सुरघुपरिघसमागमो नामैकषष्टितमः सर्गः ॥६१॥"
  }
]
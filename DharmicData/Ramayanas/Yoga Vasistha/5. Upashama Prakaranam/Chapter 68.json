[
  {
    "text": "श्रीराम उवाच ।\nकीदृशो भगवन्सङ्गः कथं बन्धाय वा नृणाम् ।\nकश्च मोक्षाय कथितः कथं वैष चिकित्स्यते ॥१॥\nश्रीवसिष्ठ उवाच ।\nदेहदेहिविभागैकपरित्यागेन भावनात् ।\nदेहमात्रे तु विश्वासः सङ्गो बन्धार्ह उच्यते ॥२॥\nअनन्तस्यात्मतत्त्वस्य सपर्यन्तत्वनिश्चये ।\nयत्सुखार्थित्वमन्तः स सङ्गो बन्धार्ह उच्यते ॥३॥\nसर्वमात्मेदमखिलं किं वाञ्छामि त्यजामि किम् ।\nइत्यसङ्गस्थितिं विद्धि जीवन्मुक्ततनुस्थितिम् ॥४॥\nनाहमस्मि न चान्योऽस्ति मा भवन्तु भवन्तु वा ।\nसुखान्यसक्त इत्यन्तः कथ्यते मुक्तिभाङ्नरः ॥५॥\nनाभिनन्दति नैष्कर्म्यं न कर्मस्वनुषज्जते ।\nसुसमो यः फलत्यागी सोऽसंसक्त इति स्मृतः ॥६॥\nआत्मतत्त्वैकनिष्ठस्य हर्षामर्षवशं मनः ।\nयस्य नायात्यसक्तोऽसौ जीवन्मुक्तः स कथ्यते ॥७॥\nसर्वकर्मफलादीनां मनसैव न कर्मणा ।\nनिपुणं यः परित्यागी सोऽसंसक्त इति स्मृतः ॥८॥\nअसंसङ्गेन सकलाश्चेष्टा नाना विजृम्भिताः ।\nचिकित्सिता भवन्तीह श्रेयः संपादयन्ति च ॥९॥\nसंसक्तिवशतः सर्वे वितता दुःखराशयः ।\nप्रयान्ति शतशाखत्वं श्वभ्रकण्टकवृक्षवत् ॥१०॥\nरज्जुकृष्टघनघ्राणो यद्गत्या पथि गर्दभः ।\nभारं वहति भीतात्मा तत्संसक्तिविजृम्भितम् ॥११॥\nशीतवातातपक्लेशमेकदेशनिषण्णया ।\nतरुर्वहति यत्तन्वा तत्संसक्तिविजृम्भितम् ॥१२॥\nधराविवरनिर्मग्नो यत्कीटः पीडिताङ्गकः ।\nक्षिणोति विकलः कालं तत्संसक्तिविजृम्भितम् ॥१३॥\nक्षुत्क्षामकुक्षिः क्षपयत्यायुर्व्याघातभीरुधीः ।\nपक्षी वृक्षशिखाशायी तत्संसक्तिविजृम्भितम् ॥१४॥\nदूर्वाङ्कुरतृणाहारः किरातशरपीडया ।\nजहाति यन्मृगो देहं तत्संसक्तिविजृम्भितम् ॥१५॥\nकृमिकीटत्वमायान्ति जायमानाः पुनःपुनः ।\nयदिमा जनता जीर्णास्तत्संसक्तिविजृम्भितम् ॥१६॥\nउत्पत्त्योत्पत्त्य लीयन्ते तरङ्गिणि तरङ्गवत् ।\nभूतानि यदनन्तानि तत्संसक्तिविजृम्भितम् ॥१७॥\nवीरुत्तृणदशां याता म्रियन्ते यत्पुनःपुनः ।\nनरा विगतसंचारास्तत्संसक्तिविजृम्भितम् ॥१८॥\nरसातलरसायोगात्तृणगुल्मलतादयः ।\nजनयन्ति यदाकारं तत्संसक्तिविजृम्भितम् ॥१९॥\nस्वानर्थान्तरसंकाशपदार्थशतसंकुला ।\nयत्संसारनदी मत्ता तत्संसक्तिविजृम्भितम् ॥२०॥\nसंसक्तिर्द्विविधा प्रोक्ता वन्द्या वन्ध्या च राघव ।\nवन्ध्या सर्वत्र मूढानां वन्द्या तत्त्वविदां निजा ॥२१॥\nआत्मतत्त्वावबोधेन हीना देहादिवस्तुजा ।\nभूयः संसारसक्तिर्या दृढा वन्ध्येति कथ्यते ॥२२॥\nआत्मतत्त्वावबोधेन सत्यभूतविवेकजा ।\nवन्द्या हि कथ्यते सक्तिर्भूयः संसारवर्जिता ॥२३॥\nशङ्खचक्रगदाहस्तो देवो विविधयेहया ।\nवन्द्यसंसक्तिवशतः परिपाति जगत्त्रयम् ॥२४॥\nअनारतनिरालम्बं व्योम वर्त्मनि पान्थताम् ।\nवन्द्यसंसक्तिवशतः करोति रविरन्वहम् ॥२५॥\nमहाकल्पसमाधानचिरकल्पितकल्पनम् ।\nवन्द्यसंसक्तिवशतो ब्राह्मं स्फुरति वै वपुः ॥२६॥\nलीलया ललनालानलीनं भूतिविभूषितम् ।\nवन्द्यसंसक्तिवशतः शरीरं शाङ्करं स्थितम् ॥२७॥\nविज्ञानगतयः सिद्धा लोकपालास्तथेतरे ।\nवन्द्यसंसक्तिवशतस्तिष्ठन्ति जगतोऽङ्गणे ॥२८॥\nधत्ते शारीरयन्त्रौघमन्या भुवनसंततिः ।\nवन्द्यसंसक्तिवशतो जरामृतिविवर्जितम् ॥२९॥\nमनः पतति भोगेषु गृध्रो मांसलवेष्विव ।\nवन्द्यसंसक्तिवशतो व्यर्थया रम्यशङ्कया ॥३०॥\nसंसक्तिवशतो वाति वायुर्भुवनकोटरे ।\nपञ्चभूतानि तिष्ठन्ति वहतीयं जगत्स्थितिः ॥३१॥\nदिवि देवा भुवि नराः पाताले भोगिनोऽसुराः ।\nब्रह्माण्डोदुम्बरफले स्फुरन्मशकवत्स्थिताः ॥३२॥\nजायन्ते च म्रियन्ते च निपतन्त्युत्पतन्ति च ।\nभूतानि यदनन्तानि तरङ्गिणि तरङ्गवत् ॥३३॥\nउत्पत्त्योत्पत्त्य लीयन्ते तत्संसक्तिविजृम्भितम् ।\nभूतानि विरसं भूयो निर्झराम्बुकणा इव ॥३४॥\nपरस्परनिगीर्णाङ्गा जनता जाड्यजर्जरा ।\nसंभ्रान्ता प्रभ्रमत्यङ्ग शीर्णपर्णमिवाम्वरे ॥३५॥\nनक्षत्रचक्रं गगने द्रुमे मशकसंततिः ।\nस्फुरत्यावर्तवृत्त्यैव पातालेऽङ्ग जलौघवत् ॥३६॥\nपातोत्पातदशाजीर्णं कालबालककन्दुकम् ।\nअद्यापि न जहातीन्दुर्जलमामलिनं वपुः ॥३७॥\nनानापारयुगावर्तदुःखालोकनकर्कशम् ।\nन लुनाति मनःखण्डं दुःखिगीर्वाणमण्डलम् ॥३८॥\nवासनामात्रवशतः परे व्योमनि केनचित् ।\nइदमारचितं चित्रं विचित्रं पश्य राघव ॥३९॥\nमनःसङ्गैकरङ्गेण शून्ये व्योम्नि जगन्मयम् ।\nयदिदं रचितं चित्रं तत्सत्यं न कदाचन ॥४०॥\nसंसक्तमनसामस्मिन्संसारे व्यवहारिणाम् ।\nअत्ति तृष्णा शरीराणि तृणान्यग्निशिखा यथा ॥४१॥\nपरिसक्तमतेर्देहान्सिकताः पत्युरम्भसाम् ।\nकः शक्तः परिसंख्यातुं त्रसरेणुगणं यथा ॥४२॥\nमुक्तालताया गङ्गाया मेरोरापादमस्तकम् ।\nतरङ्गमुक्ता गण्यन्ते न देहाः सक्तचेतसाम् ॥४३॥\nसंसक्तमनसामेता रम्यान्तःपुरपङ्क्तयः ।\nरचिता रौरवा वीचिकालसूत्रादिनामिकाः ॥४४॥\nसक्तचित्तं जनं दुःखशुष्कमिन्धनसंचयम् ।\nज्वलतां नरकाग्नीनां विद्धि तेन ज्वलन्ति ते ॥४५॥\nदुःखजालमिदं नाम यत्किंचिज्जगतीगतम् ।\nसंसक्तमनसामर्थे तत्सर्वं परिकल्पितम् ॥४६॥\nसंसक्तचित्तमायान्ति सर्वा दुःखपरम्पराः ।\nजलकल्लोलवलिता महानद्य इवाम्बुधिम् ॥४७॥\nमनःसंसर्गरूपिण्या भारूभूतशरीरया ।\nक्षयोदयदशार्थिन्या सर्वं ततमविद्यया ॥४८॥\nअसंसङ्गेन भोगानां सर्वा राम विभूतयः ।\nपरं विस्तारमायान्ति प्रावृषीव महापगाः ॥४९॥\nअन्तःसंसङ्गमङ्गानामङ्गारं विद्धि राघव ।\nअनन्तःसङ्गमङ्गानां विद्धि राम रसायनम् ॥५०॥\nसंसङ्गेनान्तरस्थेन दह्यते प्रकृतिः स्वयम् ।\nस्वकलोत्थे नैरकाङ्क्षी पावकेन यथौषधिः ॥५१॥\nसर्वत्रासक्तमाशान्तमनन्तमिव संस्थितम् ।\nअसत्कल्पं सदाभासं सुखायैव मनो भवेत् ॥५२॥\nविद्यादृशि प्रोदयमागतेन क्षयं त्वविद्याविषये गतेन ।\nसर्वत्र संसक्तिविवर्जितेन स्वचेतसा तिष्ठति यः स मुक्तः ॥५३॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषूपशमप्रकरणे सङ्गविचारयोगोपदेशो नामाष्टषष्टितमः सर्गः ॥६८॥"
  }
]
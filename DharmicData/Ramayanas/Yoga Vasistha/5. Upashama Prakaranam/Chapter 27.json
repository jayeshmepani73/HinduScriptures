[
  {
    "text": "श्रीवसिष्ठ उवाच ।\nसुरासुरसभाज्येष्ठे तस्मिन्भृगुसुते गते ।\nमनसा चिन्तयामास बलिर्बुद्धिमतां वरः ॥१॥\nयुक्तमुक्तं भगवता चिदेवेदं जगत्त्रयम् ।\nचिदहं चिदिमे लोकाश्चिदाशाश्चिदियं क्रिया ॥२॥\nसबाह्याभ्यन्तरं सर्वं चिदेव परमार्थतः ।\nअस्ति चिद्व्यतिरेकेण नेह किंचन कुत्रचित् ॥३॥\nअयमादित्य इत्यर्को न चिता यदि चेत्यते ।\nतदर्कतमसोर्भेदः क इहेवोपलभ्यते ॥४॥\nइयं भूरिति भूरेषा चिता यदि न चेत्यते ।\nभूमेः किं नाम भूमित्वं तद्भव्ये भव्यतां गतम् ॥५॥\nइमा दिशो दिश इति चेत्यन्ते न चिता यदि ।\nतत्किं नाम दिशां दिक्त्वं शैलानां चापि काद्रिता ॥६॥\nइदं जगज्जगदिति चिता यदि न चेत्यते ।\nतत्किं जगत्त्वं जगतो नभस्त्वं नभसोऽथ किम् ॥७॥\nकायोऽयं पर्वताकारश्चिता यदि न चेत्यते ।\nतत्किं नाम शरीरत्वं शरीरस्य शरीरिणाम् ॥८॥\nचिदिन्द्रियाणि चित्कायश्चिन्मनश्चित्तदेषणा ।\nचिदन्तश्चिद्बहिश्चित्खं चिद्भावाश्चिद्भवस्थितिः ॥९॥\nचितैवैनमहं सर्वं स्पर्शनैषणपूर्वकम् ।\nकरोमि मात्रासंस्पर्शं शरीरेण न किंचन ॥१०॥\nकिमनेन शरीरेण काष्ठलोष्टसमेन मे ।\nअशेषजगदेकात्मा चिदहं चेतनात्मकः ॥११॥\nअहं चिदम्बरे भानावहं चिद्भूतपञ्जरे ।\nसुरासुरेषु चिदहं स्थावरेषु चरेषु च ॥१२॥\nचिदस्तीह द्वितीया हि कल्पनैव न विद्यते ।\nद्वित्वस्यासंभवाल्लोके कः शत्रुः कश्च वा सुहृत् ॥१३॥\nबलिनाम्नः शरीरस्य च्छिन्ने शिरसि भासुरे ।\nचितः किं तद्भवेच्छिन्नं सर्वलोकावपूरणात् ॥१४॥\nचिता संचेतितो द्वेषो द्वेषो भवति नान्यथा ।\nतस्माद्द्वेषादयः सर्वे भावाभावाश्चिदात्मकाः ॥१५॥\nन चितो व्यतिरेकेण प्रविचार्यापि किंचन ।\nआसाद्यते किल स्फारादस्मात्त्रिभुवनोदरात् ॥१६॥\nन द्वेषोऽस्ति न रागोऽस्ति न मनो नास्य वृत्तयः ।\nचिन्मात्रस्यातिशुद्धस्य विकल्पकलना कुतः ॥१७॥\nचिदहं सर्वगो व्यापी नित्यानन्दमयात्मकः ।\nविकल्पकलनातीतो द्वितीयांशविवर्जितः ॥१८॥\nचितश्चिदिति यन्नाम निर्नामाया न नाम तत् ।\nशब्दात्मिकैषा चिच्छक्तिः परिस्फुरति सर्वगा ॥१९॥\nदृश्यदर्शननिर्मुक्तकेवलामलरूपवान् ।\nनित्योदितो निराभासो द्रष्टास्मि परमेश्वरः ॥२०॥\nकल्पनाविकलाकारः कालकान्तकलामयः ।\nआभासमात्रमुदितो नित्याभासविवर्जितः ॥२१॥\nभारूपैकस्वरूपेऽस्मिन्स्वरूपेण जयाम्यहम् ।\nचेत्यरञ्जनरिक्ताय विमुक्ताय महात्मने ॥२२॥\nप्रत्यक्चेतनरूपाय स्वरूपाय नमोऽस्तु ते ।\nचितये चेत्यमुक्ताय युक्त्या युक्ताय योग्यया ॥२३॥\nसर्वावभासदीपाय मह्यमेव नमोऽस्तु ते ।\nचेत्यनिर्मुक्तचिद्रूपं विष्वग्विश्वावपूरकम् ॥२४॥\nसंशान्तसर्वसंवेद्यं सच्चिन्मात्रमहं महत् ।\nआकाशवदनन्तोऽहमप्यणोरणुराततः ॥२५॥\nनासादयन्ति मामेताः सुखदुःखदशा दृशः ।\nसंवेदनमसंवेद्यमचेत्यं चेतनं ततम् ॥२६॥\nन शक्ता मां परिच्छेत्तुं भावाभावा जगद्गताः ।\nअथ चैते जगद्भावाः परिच्छिन्दन्तु मामिमम् ॥२७॥\nयथाभिमतमेवैते मत्तो न व्यतिरेकिणः ।\nयदि स्वभावभूतेन वस्तुना वस्तु नीयते ॥२८॥\nह्रियते दीयते वापि तत्किं कस्य किल क्षतम् ।\nसर्वदा सर्वमेवाहं सर्वकृत्सर्वसंगतः ॥२९॥\nचेत्यमस्म्यहमेवैतन्न किंचिदपि चोदितम् ।\nकिं संकल्पविकल्पाभ्यां चितं चिदियमेकिका ॥३०॥\nसंक्षोभयाम्यहं तावच्छाम्याम्यात्मनि पावने ।\nइति संचिन्तयन्नेव बलिः परमकोविदः ॥३१॥\nओंकारादर्धमात्रार्थं भावयन्मौनमास्थितः ।\nसंशान्तसर्वसंकल्पः प्रशान्तकलनागणः ॥३२॥\nनिःशङ्कमपि दूरास्तचेत्यचिन्तकचिन्तनः ।\nध्यातृध्येयध्यानहीनो निर्मलः शान्तवासनः ॥३३॥\nबभूवावातदीपाभो बलिः प्राप्तमहापदः ।\nउपशान्तमनास्तत्र रत्नवातायने बलिः ।\nअवसद्बहुकालं स समुत्कीर्ण इवोपले ॥३४॥\nप्रशमितैषणया परिपूर्णया\nमननदोषदशोज्झितयैतया ।\nबलिरराजत निर्मलसत्तया\nविघनमच्छतयेव शरन्नभः ॥३५॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये देवदूतोक्ते मो० उपशमप्रकरणे बलिविश्रान्तिर्नाम सप्तविंशः सर्गः ॥२७॥"
  }
]
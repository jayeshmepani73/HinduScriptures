[
  {
    "text": "श्रीवसिष्ठ उवाच ।\nइति संचिन्तयन्नेव प्रह्लादः परवीरहा ।\nनिर्विकल्पपरानन्दसमाधिं समुपाययौ ॥१॥\nनिर्विकल्पसमाधिस्थश्चित्रार्पित इवाचलः ।\nशैलादिव समुत्कीर्णो बभौ स्वपदमास्थितः ॥२॥\nतथानुतिष्ठतस्तस्य कालो बहुतरो ययौ ।\nस्वगृहे भुवनस्थस्य मेरोरिव सुरद्विषः ॥३॥\nबोधितोऽप्यसुराधीशैर्नाबुध्यत महामतिः ।\nअकाले बहुसेकोऽपि बीजकोशादिवाङ्कुरः ॥४॥\nएवं वर्षसहस्राणि पीनात्माऽतिष्ठदेकदृक् ।\nशान्त एवासुरपुरे मार्तण्ड इव चोपले ॥५॥\nपरानन्ददशैकान्तपरिणामितया तया ।\nनिरानन्दं पराभासमिवाभासपदं गतः ॥६॥\nएतावताथ कालेन तद्रसातलमण्डलम् ।\nबभूवाराजकं तीक्ष्णं मात्स्यन्यायकदर्थितम् ॥७॥\nहिरण्यकशिपौ क्षीणे समाधौ तत्सुते स्थिते ।\nन बभूवापरः कश्चिद्राजा दनुसुतालये ॥८॥\nअसुरेशार्थिनां तेषां दानवानां समाधितः ।\nपरेणापि प्रयत्नेन प्रह्लादो न व्यबुध्यत ॥९॥\nन प्रापुर्विकसद्रूपं पतिं तममरारयः ।\nलसत्पत्रलताजालं निशि पद्ममिवालयः ॥१०॥\nसंविद्वादो न तस्यान्तरबोध्यत विचेतसः ।\nभुवश्चेष्टाक्रम इव पौरुषो गतभास्वतः ॥११॥\nअथोद्विग्नेषु दैत्येषु गतेष्वभिमतां दिशम् ।\nविचरत्सु यथाकाममराजनि पुरे पुरा ॥१२॥\nचिराय पातालमभूदभूपालतया तया ।\nमात्स्यन्यायविपर्यस्तमस्तंगतगुणक्रमम् ॥१३॥\nबलिमुक्ताबलपुरं मर्यादाक्रमवर्जितम् ।\nसर्वार्ताशेषवनितं परस्परहृताम्बरम् ॥१४॥\nप्रलापाक्रन्दपुरुषं विसंस्थानपुरान्तरम् ।\nलुठदुद्याननगरं व्यर्थानर्थकदर्थितम् ॥१५॥\nचिन्तापरासुरगणं निरन्नफलबान्धवम् ।\nअकाण्डोत्पातविवशं ध्वस्ताशामुखमण्डलम् ॥१६॥\nसुरार्भकपराभूतं भूतैराक्रान्तमन्त्यजैः ।\nभूतरिक्तमलक्ष्मीकमुच्छिन्नप्रायकोटरम् ॥१७॥\nअनियतवनितार्थमन्त्रयुद्धं\nहृतधनदारविरावितं समन्तात् ।\nकलियुगसमयोद्भटोत्कटाभं\nतदसुरमण्डलमाकुलं बभूव ॥१८॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषूपशमप्रकरणे असुरमण्डलव्याकुलीभवनं नाम सप्तत्रिंशः सर्गः ॥३७॥"
  }
]
[
  {
    "text": "श्रीवसिष्ठ उवाच ।\nएवं जनकवद्राम विचार्यात्मानमात्मना ।\nपदं विदितवेद्यानामविघ्नेनाधिगच्छसि ॥१॥\nये हि पाश्चात्यजन्मानः प्राज्ञा राजससात्त्विकाः ।\nप्राप्नुवन्ति स्वयं प्राप्यं ते जना जनका इव ॥२॥\nतावत्तावद्विजित्यारीनिन्द्रियाख्यान्पुनःपुनः ।\nयावदात्मात्मनैवायमात्मन्येव प्रसीदति ॥३॥\nप्रसन्ने सर्वगे देवे देवेशे परमात्मनि ।\nस्वयमालोकिते सर्वाः क्षीयन्ते दुःखदृष्टयः ॥४॥\nमुष्टयो मोहबीजानां वृष्टयो विविधापदाम् ।\nकुदृष्टयः क्षयं यान्ति दृष्टे तस्मिन्परावरे ॥५॥\nसदा जनकवद्राम सर्वारम्भवदात्मना ।\nप्रज्ञयात्मानमालक्ष्य लक्ष्मीवानुत्तमो भव ॥६॥\nनित्यमन्तर्विचारस्य पश्यतश्चञ्चलं जगत् ।\nजनकस्येव कालेन स्वयमात्मा प्रसीदति ॥७॥\nन दैवं नच कर्माणि न धनानि न बान्धवाः ।\nशरणं भवभीतानां स्वप्रयत्नादृते नृणाम् ॥८॥\nये दैवनिष्ठाः कृत्यादौ कुविकल्पपरायणाः ।\nतेषां मन्दा मतिस्तात नानुगम्या विनाशनी ॥९॥\nविवेकं परमाश्रित्य विलोक्यात्मानमात्मना ।\nधिया विरागोद्धुरया संसारजलधिं तरेत् ॥१०॥\nएषा सा कथिता राम नभःफलनिपातवत् ।\nसुखदा ज्ञानसंप्राप्तिरज्ञानतरुशातनी ॥११॥\nजनकस्येव सद्बुद्धेः स्वयमेव विलोकिनः ।\nविकासमेत्ययं देही देवः प्रातरिवाम्बुजम् ॥१२॥\nसंसारमननं चित्रं विचारेण विलीयते ।\nगलद्वशीकृतस्पर्शमातपेन हिमं यथा ॥१३॥\nअयमेवाहमित्यस्या निशाया उदिते क्षये ।\nस्वयं सर्वगतः स्फारः स्वालोकः संप्रवर्तते ॥१४॥\nअयमेवाहमित्यस्मिन्संकोचे विलयं गते ।\nअनन्तभुवनव्यापी विस्तार उपजायते ॥१५॥\nजनकेन परित्यक्ता यथाहंकारवासना ।\nतथा त्वमपि सद्बुद्धे विचार्यान्तः परित्यज ॥१६॥\nअहंकाराम्बुदे क्षीणे चिद्व्योम्नि विमले तते ।\nनूनं संप्रौढतामेति स्वालोको भास्करः परः ॥१७॥\nएतावदेवातितमो यदहंभावभावनम् ।\nतस्मिंश्च शममानीते प्रकाश उपजायते ॥१८॥\nनाहमस्ति न चान्योस्ति नच नास्तीति भावितम् ।\nमनः प्रशान्तिमायातं नोपादेयेषु मज्जति ॥१९॥\nउपादेयानुपतनं हेयैकान्तविवर्जनम् ।\nयदेतन्मनसो राम तद्बन्धं विद्धि नेतरत् ॥२०॥\nमा खेदं भज हेयेषु नोपादेयपरो भव ।\nहेयादेयदृशौ त्यक्त्वा शेषस्थः स्वच्छतां व्रज ॥२१॥\nयेषामिदमुपादेयमिदं हेयमिति स्थितिः ।\nविलीना ते न वाञ्छन्ति त त्यजन्तीह किंचन ॥२२॥\nहेयोपादेयकलने क्षीणे यावन्न चेतसः ।\nन तावत्समता भातिसाभ्रे व्योम्नीवचन्द्रिका ॥२३॥\nअवस्त्विदमिदं वस्तु यस्येति लुलितं मनः ।\nतस्मिन्नोदेति समता शाखोट इव मञ्जरी ॥२४॥\nयुक्तायुक्तैषणा यत्र लाभालाभविलासिनी ।\nसमता स्वच्छता तत्र कुतो वैराग्यभासिनी ॥२५॥\nएकस्मिन्ब्रह्मतत्त्वेऽस्मिन्विद्यमाने निरामये ।\nनानाऽनानातया नित्यं किमयुक्तं क्व युक्तता ॥२६॥\nईप्सितानीप्सिताशङ्के मर्कट्यौ चित्तपादपे ।\nचञ्चले स्फुरतो यस्मिन्कुतस्तस्येह सौम्यता ॥२७॥\nनिराशता निर्भयता नित्यता समता ज्ञता ।\nनिरीहता निष्क्रियता सौम्यता निर्विकल्पता ॥२८॥\nधृतिर्मैत्री मतिस्तुष्टिर्मृदुता मृदुभाषिता ।\nहेयोपादेयनिर्मुक्ते ज्ञे तिष्ठन्त्यपवासनम् ॥२९॥\nधावमानमधोभागे चित्तं प्रत्याहरेद्बलात् ।\nप्रत्याहारेण पतितमधो वारीव सेतुना ॥३०॥\nबाह्यानर्थानिमांस्त्यक्त्वा तिष्ठन्गच्छन्स्वपन्श्वसन् ।\nसर्वथा सर्वदा सर्वानान्तरांश्च विचारय ॥३१॥\nगृहीततृष्णाशफरि वासनाजालमाविलम् ।\nसंसारवारिप्रसृतं चिन्तातन्तुभिराततम् ॥३२॥\nअनया तीक्ष्णया तात च्छिन्धि बुद्धिशलाकया ।\nवात्ययेवाम्बुदं काले वहन्त्या वितते पदे ॥३३॥\nअस्य संसारवृक्षस्य मूलं दोषाङ्कुरास्पदम् ।\nभव्यधीरेण धैर्येण प्रोद्धरोद्धुरया धिया ॥३४॥\nमनसैव मनश्छित्त्वा कुठारेणेव पादपम् ।\nपदं पावनमासाद्य सद्य एव स्थिरो भव ॥३५॥\nमनसैव मनच्छित्त्वा विस्मृत्या चरमं मनः ।\nवर्तमानमपि च्छित्त्वा च्छिन्नसंसारतां व्रज ॥३६॥\nमोहो विस्मृत्य संसारं न भूयः परिरोहति ।\nचित्तं विस्मृत्य संसारो न भूयः परिरोहति ॥३७॥\nतिष्ठन्गच्छन्स्वपञ्जाग्रन्निवसन्नुत्पतन्पतन् ।\nअसदेवेदमित्यन्तर्निश्चित्यास्थां परित्यज ॥३८॥\nसमतामलमाश्रित्य संप्राप्तं कार्यमाहरन् ।\nअचिन्तयंस्तथाऽप्राप्तं विहरेह हि राघव ॥३९॥\nयथा शर्वोऽपि लिङ्गानि न बिभर्ति बिभर्ति च ।\nत्वमेवमिह कार्याणि कुरु मा कुरु चानघ ॥४०॥\nत्वमेव वेत्ता त्वमजस्त्वमात्मा त्वं महेश्वरः ।\nआत्मनोऽव्यतिरिक्तः संस्त्वयेत्थमिदमाततम् ॥४१॥\nयेनात्मदृश्यसद्भावादभितो भावनोज्झिता ।\nस न संगृह्यते दोषैर्हर्षामर्षविषादजैः ॥४२॥\nरागद्वेषविनिर्मुक्तः समलोष्टाश्मकाञ्चनः ।\nयुक्त इत्युच्यते योगी त्यक्तसंसारवासनः ॥४३॥\nस यत्करोति यद्भुङ्क्ते यद्ददाति निहन्ति यत् ।\nतत्र मुक्तधियस्तस्य समता सुखदुःखयोः ॥४४॥\nप्राप्तं कर्तव्यमेवेति त्यक्तेष्टानिष्टभावनः ।\nप्रवर्तते यः कार्येषु न स मज्जति कुत्रचित् ॥४५॥\nचित्सत्तामात्रमेवेदमिति निश्चयवन्मनः ।\nत्यक्तभोगाभिमननं शममेति महामते ॥४६॥\nमनः प्रकृत्यैव जडं चित्तत्त्वमनुधावति ।\nमांसगर्धेन मार्जारो वने मृगपतिं यथा ॥४७॥\nसिंहवीर्यवशाल्लब्धं मांसं भुङ्क्तेऽनुगो हरेः ।\nचिद्वीर्यवशतः प्राप्तं दृश्यमाश्रयते मनः ॥४८॥\nमन एवमसत्कल्पं चित्प्रसादेन जीवति ।\nभावयन्विश्वमेवैकं चिन्तामेत्य चिदप्युत ॥४९॥\nजडं यत्किल निर्हीनं चिता दीपिकयौजसा ।\nतन्मनः शवसंकाशमचिदुत्तिष्ठते कथम् ॥५०॥\nचित्स्वभावपरामृष्टा स्पन्दशक्तिरसन्मयी ।\nकल्पना चित्तमित्युक्त्या कथ्यते शास्त्रदृष्टिभिः ॥५१॥\nयश्चित्तफणिकूत्कारः सैवेयं कलनोच्यते ।\nचिदेवाहमिति ज्ञात्वा सा चित्तामेव गच्छति ॥५२॥\nचेत्येन रहिता यैषा चित्तद्ब्रह्म सनातनम् ।\nचेत्येन सहिता यैषा चित्सेयं कलनोच्यते ॥५३॥\nकिंचिदामृष्टरूपं यद्ब्रह्म तच्च स्थिरं मनः ।\nकल्पना सत्सदैवैतत्सदिवोपस्थिता हृदि ॥५४॥\nचित्तमित्येव रूढेयं यदैव कलनोदिता॥\nतदैव चित्त्वं विस्मृत्य सा जडेव व्यवस्थिता ॥५५॥\nसंपन्ना कलनानाम्नी संकल्पानुविधायिनी ।\nअवच्छेदवती वाग्रा हेयोपादेयधर्मिणी ॥५६॥\nसैषा चिदेव जगतामागतेव स्वशक्तितः ।\nन संप्रबोधिता यावद्रूपं तावन्न बुध्यते ॥५७॥\nअतः शास्त्रविचारेण वैराग्येण परेण च ।\nनिग्रहेणेन्द्रियाणां च बोधयेत्कलनां स्वयम् ॥५८॥\nकलना सर्वजन्तूनां विज्ञानेन शमेन च ।\nप्रबुद्धा ब्रह्मतामेति भ्रमतीतरथा जगत् ॥५९॥\nव्यामोहमदिरामत्तां लुठितां विषयावटे ।\nआत्मावेदनसंसुप्तां कलनामेव बोधयेत् ॥६०॥\nअप्रबुद्धा यदा ह्येषा न किंचिदवबुध्यते ।\nसंकल्पकलनेवान्तर्दृश्यमानाप्यसन्मयी ॥६१॥\nतया परमया दृष्ट्या कलनैषान्तरस्थया ।\nमञ्जरी गन्धशक्त्येव पदार्थेषु विराजते ॥६२॥\nतनुः संकल्पिता यैषा कलनेति जगत्त्रये ।\nसा हि किंचिद्विजानाति नित्यं ज्ञानैकधर्मिणी ॥६३॥\nचेतनेन जडा राम कलनोपलरूपिणी ।\nपद्मिनीवातपेनासौ परेणैव प्रबोध्यते ॥६४॥\nयथा शिलामयी कन्या चोदितापि न नृत्यति ।\nतथेयं कलना देहे न किंचिदवबुध्यते ॥६५॥\nलिपिकर्मनृपैर्युद्धं क्व कृतं घर्घरारवम् ।\nक्वचिन्न चन्द्रकिरणैरोषध्यः प्रतिबोधिताः ॥६६॥\nअसृगालिप्तगात्रैश्च शवैः क्व परिवल्गितम् ।\nक्व गीतं मधुरध्वानं वनपाषाणखण्डकैः ॥६७॥\nक्व पुंसा विहितैरर्कैः क्षपितं यामिनीतमः ।\nक्व संकल्पमयैश्छाया क्रियते व्योमकाननैः ॥६८॥\nक्व जडैरुपलाकारैर्मिथ्याभ्रमभरोत्थितैः ।\nमृगतृष्णामयैरेभिर्मनोभिः क्रियते क्रिया ॥६९॥\nयथातपे क्षते स्फारे मृगतृष्णातरङ्गिणी ।\nकलना तद्वदेवेयं स्फुरत्यात्मनि सत्यलम् ॥७०॥\nयदेतत्स्पन्दितं नाम तन्मनोऽधिगतं शठैः ।\nमरुतां विद्धि तां शक्तिमन्तः प्राणशरीरिणीम् ॥७१॥\nयेषां संविदनाक्रान्ता संकल्पलवनिश्चयैः ।\nअनाक्षिप्तरसाकारा प्रभैषा पारमात्मिकी ॥७२॥\nअयं सोऽहमिदं तन्म इति या कलनाविला ।\nप्राणात्मतत्त्वयोस्तस्याः संज्ञा जीवेति कथ्यते ॥७३॥\nधीश्चित्तं जीव इत्येताः संकल्पस्यासतो मताः ।\nसंज्ञाः संकल्पितास्तज्ज्ञैर्न राम परमार्थतः ॥७४॥\nमनो नो न मतिर्नापि धीरेषा न शरीरकम् ।\nअस्तीह परमार्थेन स्वात्मैवेहास्ति सर्वदा ॥७५॥\nआत्मैवेदं जगत्सर्वमात्मा कालक्रमस्तथा ।\nस चाकाशादच्छतरो नास्तीवास्त्येव चामलः ॥७६॥\nअच्छत्वादसदाभासः संविद्रूपतया तु सत् ।\nआत्मा सर्वपदातीतः स्वानुभूत्यानुभूयते ॥७७॥\nमनस्तत्र परिक्षीणं यत्र संवित्परात्मनः ।\nअन्धकारक्षयस्तत्र यत्रालोकः प्रवर्तते ॥७८॥\nयत्रात्मसंविदोऽच्छायाः संकल्पोत्थतया मताः ।\nतत्रात्मनो विस्मरणं स्मरणं चित्तजन्मनः ॥७९॥\nपरस्य पुंसः संकल्पमयत्वं चित्तमुच्यते ।\nअचित्तत्वमसंकल्पान्मोक्षस्तेनाभिजायते ॥८०॥\nएतावच्चेतसो जन्म बीजं संसारभूतये ।\nसंकल्पोन्मुखतां यातः संविदो वा किलात्मनः ॥८१॥\nनिर्विकल्पाच्चितः सत्ता संकल्पाङ्ककलङ्किता ।\nकलनेत्युच्यते तेन पुंस्त्ववद्बुद्ध्यते मनः ॥८२॥\nप्राणशक्तौ निरुद्धायां मनो राम विलीयते ।\nद्रव्यच्छायानु तद्द्रव्यं प्राणरूपं हि मानसम् ॥८३॥\nदेशान्तरानुभवनं प्राणो वेत्ति हृदि स्थितम् ।\nस्पन्दवेदनतो यत्तन्मन इत्यभिधीयते ॥८४॥\nवैराग्यात्कारणाभ्यासाद्युक्तितो व्यसनक्षयात् ।\nपरमार्थावबोधाच्च रोध्यन्ते प्राणवायवः ॥८५॥\nदृषदो विद्यते शक्तिः कदाचिच्चलनैधसाम् ।\nन पुनर्मनसामस्ति शक्तिः स्पन्दावबोधने ॥८६॥\nस्पन्दः प्राणमरुच्छक्तिश्चलद्रूपैव सा जडा ।\nचिच्छक्तिः स्वात्मनः स्वच्छा सर्वदा सर्वगैव सा ॥८७॥\nचिच्छक्तेः स्पन्दशक्तेश्च संबन्धः कल्प्यते मनः ।\nमिथ्यैव तत्समुत्पन्नं मिथ्या ज्ञानं तदुच्यते ॥८८॥\nएषा ह्यविद्या कथिता मायैषा सा निगद्यते ।\nपरमेतत्तदज्ञानं संसारादिविषप्रदम् ॥८९॥\nचिच्छक्तेः स्पन्दशक्तेश्च सङ्गे संकल्पकल्पनम् ।\nन कृतं चेत्परिक्षीणास्तदिमा भवभीतयः ॥९०॥\nवायुतः स्पन्दशक्तिर्या सा चिता चेत्यते यदा ।\nसचेत्या चित्तदैवान्तः संकल्पाद्याति चित्तताम् ॥९१॥\nचित्ततैषा चितो मिथ्या कल्पिता बालयक्षवत् ।\nअखण्डमण्डलाकारस्पन्दरूपा चिदेव यत् ॥९२॥\nसैषा चित्ता तदन्येन केन संबाध्यते किल ।\nअखण्डशक्तेरिन्द्रस्य केन स्यात्सह संगरः ॥९३॥\nअतः संबन्धिनोऽभावात्संबन्धोऽत्र न विद्यते ।\nसंबन्धेन विना कस्य सिद्धं तत्कीदृशं मनः ॥९४॥\nचित्स्पन्दयोरेकतायां किं नाम मन उच्यते ।\nका सेना हयमातङ्गसङ्गसंघट्टनं विना ॥९५॥\nतस्मान्नास्त्येव दुष्टात्म चित्तं राम जगत्त्रये ।\nसैषा सम्यक्परिज्ञानाच्चेतसो जायते क्षतिः ॥९६॥\nमुधा मैवमनर्थाय मनः संकल्पयानघ ।\nमनो मिथ्यासमुदितं नास्त्यत्र परमार्थतः ॥९७॥\nमा त्वमन्तः क्वचित्किंचित्संकल्पय महामते ।\nमनः संकल्पकं राम यस्मान्नास्तीह कुत्रचित् ॥९८॥\nअसम्यग्ज्ञानसंभूता कल्पना मृगतृष्णिका ।\nहृन्मरौ तव संशान्ता सम्यगालोकनान्मुने ॥९९॥\nजडत्वान्निःस्वरूपत्वात्सर्वदैव मृतं मनः ।\nमृतेन मार्यते लोकश्चित्रेयं मौर्ख्यचक्रिका ॥१००॥\nयस्य नात्मा न देहोऽस्ति नाधारो नापि चाकृतिः ।\nतेनेदं भक्ष्यते सर्वं चित्रेयं मौर्ख्यवागुरा ॥१०१॥\nसर्वसामग्र्यहीनेन हन्यते मनसापि यः ।\nनीलोत्पलदलाघातैर्मन्ये दलितमस्तकम् ॥१०२॥\nजडेन मूकेनान्धेन निहतो मनसापि यः ।\nमन्ये स दह्यते मूढः पूर्णचन्द्रमरीचिभिः ॥१०३॥\nविद्यमानोऽपि यः शूरो लोकस्तेनाभिभूयते ।\nअविद्यमानमेवेदं हन्यते मुग्धतोदिता ॥१०४॥\nमिथ्यासंकल्पकलितं मिथ्यावस्थितिमागतम् ।\nअन्विष्टमपि नो दृष्टं का तस्य किल शक्तता ॥१०५॥\nअहो नु खलु चित्रेयं मायामयविधायिनी ।\nचेतसाप्यतिलोलेन लोकोऽयमभिभूयते ॥१०६॥\nमौर्ख्यं यदापदान्विष्टः का हि नापदजानतः ।\nपश्य मौर्ख्यादियं सृष्टिरज्ञानेनैव जन्यते ॥१०७॥\nहा कष्टमपि दुर्बुद्धेः सृष्टिर्मौर्ख्यवशं गता ।\nअसतैव यदेतेन जीवेनाप्युपपाद्यते ॥१०८॥\nमन्ये मौर्ख्यमयी सृष्टिरियमत्यन्तपेलवा ।\nवास्तरङ्गप्रवाहेण कणशः परिशीर्यते ॥१०९॥\nनीलाञ्जनालवालेन यन्त्रेणैव विचूर्ण्यते ।\nइन्दोराभोगपूर्णस्य करस्पर्शेन मुह्यति ॥११०॥\nरिपुभिर्नयनोन्मुक्तैर्दृष्टः सूत्रैर्निबध्यते ।\nसंकल्पकृतया शूरसेनया परिभूयते ॥१११॥\nतस्मात्किलेयं मनसा न स्थितेनैव कुत्रचित् ।\nकल्पितेन मुधान्येन कृपणेन निहन्यते ॥११२॥\nमूर्खलोकमयी सृष्टिर्मन एवासदुत्थितम् ।\nयः शक्तो न वशीकर्तुं नासौ रामोपदिश्यते ॥११३॥\nअभिजाताऽस्वरूपैषा प्रज्ञा क्षोदेषु न क्षमा ।\nनोपदेशगिरां योग्या परिपूर्णेव संस्थिता ॥११४॥\nविभेत्येषापि वीणायास्तन्त्रीगुणतनुध्वनेः ।\nबन्धोरपि सनिद्रस्य विभेति वदनद्युतेः ॥११५॥\nअसतोऽपि जनादुच्चैर्गीताद्भीता पलायते ।\nस्वेनैव मनसाप्यज्ञा किलैषा विवशीकृता ॥११६॥\nसुखलवविवशा द्विषेव तप्ता\nहृदयगतेन निजेन चेतसैव ।\nविधुरितधिषणा न वेत्ति सत्यं\nतदपि कथं परिमोहितो मुधैव ॥११७॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषूपशमप्रकरणे मनोविनिवारणं नाम त्रयोदशः सर्गः ॥१३॥"
  }
]
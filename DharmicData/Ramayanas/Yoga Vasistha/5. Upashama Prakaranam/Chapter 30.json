[
  {
    "text": "श्रीवसिष्ठ उवाच ।\nअथेमं परमं राम विज्ञानाभिगमे क्रमम् ।\nश्रृणु दैत्येश्वरः सिद्धः प्रह्रादः स्वात्मना यथा ॥१॥\nआसीत्पातालकुहरे विद्रावितसुरासुरः ।\nहिरण्यकशिपुर्नाम नारायणपराक्रमः ॥२॥\nआक्रान्तभुवनाभोगः स जहार हरेर्जगत् ।\nषट्पदस्य बृहत्पत्रं राजहंस इवाम्बुजम् ॥३॥\nचकार जगतां राज्यं समाक्रान्तसुरासरः ।\nदन्ती निरस्तहंसौघो नलिन्यामलिनामिव ॥४॥\nअथासावसुराधीशः कुर्वंस्त्रिभुवनेशताम् ।\nकालेन सुषुवे पुत्रानङ्कुरानिव माधवः ॥५॥\nतेऽवर्धन्ताचिरेणैव तेजस्यूर्जितबालकाः ।\nदशार्कांशुशतानीव व्योमाक्रान्तिविलासिनः ॥६॥\nप्रह्रादनामा बलवान्प्रधानात्मा बभूव ह ।\nतेषां मध्ये महार्हाणां मणीनामिव कौस्तुभः ॥७॥\nतेनाराजत पुत्रेण हिरण्यकशिपुर्भृशम् ।\nसर्वसौन्दर्ययुक्तेन वसन्तेनेव वत्सरः ॥८॥\nअथ पुत्रसहायोऽसौ बलकोशसमन्वितः ।\nआजगाम मदं दैत्यस्त्रिगण्डगलितेभवत् ॥९॥\nतत्तापाक्रान्तितापेन त्रिजगन्ति विकासिना ।\nकल्पान्तसूर्यगणवन्नवयैव करश्रिया ॥१०॥\nअखिद्यन्तास्य तेनाथ सूर्येन्दुप्रमुखाः सुराः ।\nदुर्विलासविलोलस्य बालस्येव स्वबन्धवः ॥११॥\nप्रार्थयांचक्रिरेऽथाजं दैत्येन्द्रेभपतेर्वधे ।\nन क्षमन्ते महान्तोपि पौनःपुन्येन दुष्क्रियाम् ॥१२॥\nततः प्रलयपर्यस्तजगद्धर्घरजृम्भितम् ।\nदिग्दन्तिदशनप्रख्यनखवज्रादिजृम्भितम् ॥१३॥\nस्थिरविद्युल्लताजालभासुरद्विजमण्डलम् ।\nदशदिक्कोटरोद्भान्तज्वलज्ज्वलनकुण्डलम् ॥१४॥\nसमस्तकुलशैलेन्द्रपिण्डपीठोद्भटोदरम् ।\nदोर्द्रुमाधूतनिर्धूतस्फुरद्ब्रह्माण्डखर्परम् ॥१५॥\nवदनोदरनिष्क्रान्तवातोत्सारितपर्वतम् ।\nत्रिजगद्दहनोद्युक्तकोपकल्पाग्निगर्वितम् ॥१६॥\nसटाविकटपीनांसस्पन्दप्रेरितभास्करम् ।\nरोमकूपलसद्वह्निपुञ्जापिञ्जरपर्वतम् ॥१७॥\nकुलाचलमहाकुड्यघटनोद्भटदिक्तटम् ।\nसर्वावयवनिष्क्रान्तपट्टिशप्रासतोमरम् ॥१८॥\nनारसिंहं वपुः कृत्वा माधवोऽहन्महासुरम् ।\nलसत्कटकटारावं तुरङ्गममिव द्विपः ॥१९॥\nपौरमासुरमुद्वान्तैददाहेक्षणवह्निभिः ।\nस सर्वभूतकल्पान्ते जगज्जालमिवानलः ॥२०॥\nनृसिंहमारुते तस्मिन्भृशं क्षोभमुपागते॥\nविस्फूर्जितघनास्फोटैरेकार्णव इवाकुले ॥२१॥\nदुद्रुवुर्दानवौघास्ते दिग्ज्वलन्मशका इव ।\nउपाययुरदृश्यत्वं दीपा इव गतत्विषः ॥२२॥\nअथ विद्रुतदैत्येन्द्रं दग्धान्तःपुरमण्डलम् ।\nबभूव पातालतलं कल्पक्षुण्णजगत्समम् ॥२३॥\nअकालकल्पान्तविधौ हत्वा दैत्यं शनैर्विभौ ।\nक्वापि याते समाश्वस्तसुरसंरम्भपूजिते ॥२४॥\nमृतशिष्टा दनुसुताः प्रह्रादपरिपालिताः ।\nदग्धं तं देशमाजग्मुः सरः शुष्कमिवाण्डजाः ॥२५॥\nतत्र कालोचितां कृत्वा स्वनाशपरिदेवनाम् ।\nऔर्ध्वदेहिकसत्कारं चक्रुः प्रेतेषु बन्धुषु ॥२६॥\nहतबन्धुजनं प्लुष्टबन्धुबान्धवमण्डलम् ।\nशनैराश्वासयामासुर्मृतशिष्टं स्वकं जनम् ॥२७॥\nचित्रार्पितोपमदुराकृतयो निरीहा\nदीनाशया हि महताम्बुरुहोपमानाः ।\nशोकोपतप्तमनसोऽसुरनायकास्ते\nदग्धद्रुमा इव निरस्तविकारमासन् ॥२८॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये मो० उपशमप्रकरणे प्रह्लादविश्रान्तौ हिरण्यकशिपुवधो नाम त्रिंशः सर्गः ॥३०॥"
  }
]
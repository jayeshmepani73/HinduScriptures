[
  {
    "text": "श्रीवसिष्ठ उवाच ।\nएवमेषातिवितता दुर्ज्ञाना रघुनन्दन ।\nमहामोहमयी माया विषमा पारमात्मिकी ॥१॥\nक्व मुहूर्तद्वयस्वप्नसंभ्रमाल्लोकदृष्टता ।\nक्वानेकवर्षसंभुक्तश्वपचावनिपभ्रमः ॥२॥\nक्व संभ्रमोपलब्धत्वं क्व प्रत्यक्षनिदर्शनम् ।\nक्वासत्यत्वमसंदिग्धं क्व सत्यपरिणामिता ॥३॥\nअतो वच्मि महाबाहो मायेयं विषमान्वहम् ।\nअसावधानमनसं संयोजयति संकटे ॥४॥\nश्रीराम उवाच ।\nएवमस्य कथं ब्रह्मन्मायाचक्रस्य रोधनम् ।\nकुर्युः प्रवहतो वेगात्सर्वाङ्गच्छेदकारिणः ॥५॥\nश्रीवसिष्ठ उवाच ।\nअस्य संसाररूपस्य मायाचक्रस्य राघव ।\nचित्तं विद्धि महानाभिं भ्रमतो भ्रमदायिनः ॥६॥\nतस्मिन्द्रुतमवष्टब्धे धिया पुरुषयत्नतः ।\nगृहीतनाभिवहनान्मायाचक्रं निरुध्यते ॥७॥\nअवष्टब्धमनोनाभिमोहचक्रं न गच्छति ।\nयथा रज्ज्वां निरुद्धायां कीलकं रज्जुवेष्टितम् ॥८॥\nचक्रयुद्धैकतज्ज्ञोऽसि कस्माज्जानासि नानघ ।\nचक्रं नाभाववष्टब्धं वशमायाति नान्यथा ९॥\nचित्तं नाभिमवष्टभ्य तस्माद्यत्नेन राघव ।\nसंसारचक्रं वहनादात्मनः परिरोधय ॥१०॥\nएतां युक्तिं विना दुःखमनन्तमितमात्मनः ।\nअस्यां दृष्टौ क्षणादन्तं गतमेवावलोकय ॥११॥\nचित्ताक्रमणमात्रात्तु परमादौषधादृते ।\nप्रयत्नेनापि संसारमहारोगो न शाम्यति ॥१२॥\nतस्माद्राघव संत्यज्य तीर्थदानतपःक्रियाः ।\nश्रेयसे परमायान्तश्चित्तमेव वशं कुरु ॥१३॥\nचित्तान्तरेव संसारः कुम्भान्तः कुम्भखं यथा ।\nचित्तनाशे न संसारः कुम्भनाशे न कुम्भखम् ॥१४॥\nचिरं संसरणाकाशकोटरं चित्तकुम्भखम् ।\nविनाश्यातुलिताकाशस्वरूपं रूपमाविश ॥१५॥\nवर्तमानमनायासं भजद्वाह्यधिया क्षणम् ।\nभूतं भविष्यदभजद्याति चित्तमचित्तताम् ॥१६॥\nसंकल्पांशानुसंधानवर्जनं चेत्प्रतिक्षणम् ।\nकरोषि तदचित्तत्वं प्राप्त एवासि पावनम् ॥१७॥\nयावत्संकल्पकलना तावच्चित्तविभूतयः ।\nयावज्जलदविस्तारस्तावत्खजलबिन्दवः ॥१८॥\nसचित्तं चेतनं यावत्तावत्संकल्पकल्पनम् ।\nसचन्द्रांशु जगद्यावत्तावत्प्रालेयलेशकाः ॥१९॥\nचेतनं चित्तरिक्तं चेद्भावितं तत्स्वसंसृतेः ।\nआमूलमेव दग्धानि विद्धि मूलानि सिद्धवत् ॥२०॥\nचेतनं चित्तरिक्तं हि प्रत्यक्चेतनमुच्यते ।\nनिर्मनस्कस्वभावं तन्न तत्र कलनामलः ॥२१॥\nसा सत्यता सा शिवता सावस्था पारमात्मिकी ।\nसर्वज्ञता सा सा दृष्टिर्नतु यत्र मनः क्षतम् ॥२२॥\nमनो यत्र तु तत्राशास्तत्र दुःखसुखानि च ।\nसदा संनिधिमायान्ति श्मशान इव वायसाः ॥२३॥\nवस्तुतत्त्वावबोधेन सर्वभावव्यवस्थितेः ।\nससृतिव्रततेर्बीजं संकल्पेनोपजायते ॥२४॥\nशास्त्रसज्जनसंपर्कसंतताभ्यासयोगतः ।\nजागतानामवस्तुत्वं भावानामवगम्यते ॥२५॥\nअविवेकादुपाहृत्य चेतसोद्यमनिश्चयैः ।\nबलात्कारेण संयोज्यं शास्त्रसत्पुरुषक्रमैः ॥२६॥\nमुख्यं कारणमात्मैव परमात्मावलोकने ।\nअगाधे पतितं रत्नं रत्नेनैवावलोक्यते ॥२७॥\nस्वानुभूतानि दुःखानि स्वात्मैव त्यक्तुमिच्छति ।\nतेनात्मैवात्मविज्ञाने हेतुरेकः परः स्मृतः ॥२८॥\nप्रलपन्विसृजन्गृह्णन्नुन्मिषन्निमिषन्नपि ।\nनिरस्तमननानन्तसंविन्मात्रपरो भव ॥२९॥\nजायमानस्तथा जीवन्म्रियमाणः क्रियारतः ।\nस्वात्मन्यमलतां प्राप्ते संविदंशे स्थिरो भव ॥३०॥\nममेदं तदयं सोऽहमिति संत्यज्य वासनाः ।\nएकनिष्ठतयान्तस्थसंविन्मात्रपरो भव ॥३१॥\nवर्तमानभविष्यन्त्योः स्थित्योरादेहमेकधीः ।\nस्वसंवित्त्यानुसंधानसमाधानपरो भव ॥३२॥\nबाल्ययौवनवृद्धेषु दुःखेषु च सुखेषु च ।\nजाग्रत्स्वप्नसुषुप्तेषु स्वसंवित्तिपरो भव ॥३३॥\nमलं संवेद्यमुत्सृज्य मनो निर्गलयन्परम् ।\nआशापाशमलं छित्त्वा स्वसंवित्तिपरो भव ॥३४॥\nशुभाशुभस्वसंकेतसंशान्ताशाविषूचिकः ।\nनष्टेष्टानिष्टदृष्टिस्त्वं संवित्सारपरो भव ॥३५॥\nसकर्तृकर्मकरणान्स्वास्पर्शानन्तरा स्पृशन् ।\nनिर्विकल्पनिरालम्बः स्वचिन्मात्रपरो भव ॥३६॥\nजाग्रत्येव हि संसुप्तां भावयन्सुस्थिरां स्थितिम् ।\nसर्वमस्मीति संचिन्त्य सत्तैकात्मवपुर्भव ॥३७॥\nनानाऽनानादशामुक्तो युक्तो मुक्ततया समे ।\nसमग्रकलनादीपः स्वचिन्मात्रपरो भव ॥३८॥\nआत्मतापरते त्यक्त्वा निर्विभागो जगत्स्थितौ ।\nवज्रस्तम्भवदात्मानमवलम्ब्य स्थिरो भव ॥३९॥\nस्थित्वान्तर्मानसान्पाशानाशारूपानुदारया ।\nधिया धैर्यैकधर्मिण्या निर्धर्माधर्मता व्रज ॥४०॥\nसमास्वादयतस्तत्त्वं स्वसंवेदनधर्मिणः ।\nविषं हालाहलमपि यास्यत्यमृततामथ ॥४१॥\nतदोदेति महामोहः संसृतिभ्रमकारणम् ।\nनिर्मलाया निरंशायाः संवित्तेश्चामतिर्यदा ॥४२॥\nतदा संक्षीयते मोहः संसारभ्रमकारणम् ।\nनिर्मलायां निरंशायां स्वसंवित्तौ स्थितिर्यदा ॥४३॥\nस्वरूपमनुयातस्य तीर्णस्याशामहार्णवम् ।\nप्रसरिष्यति ते संवित्सर्यांशुरिव सर्वतः ॥४४॥\nस्वभावमालोकयत आनन्दाद्वयसंस्थितेः ।\nरसायनमपि स्वादु राम प्रतिविषायते ॥४५॥\nतैर्नो भजामहे पुंभिर्ये स्वभावमुपागताः ।\nशेषाः पुरुषनामानो गर्दभा दीर्घबाहवः ॥४६॥\nपर्वतात्पर्वतं यान्ति पुरोऽद्रेरिव दन्तिनः ।\nपरां कोटिं प्रयातस्य स्वसंवित्त्युन्नतस्थितेः ॥४७॥\nअदृष्टादृश्यसीम्नोऽन्तः सूर्यादीन्यखिलान्यपि ।\nन तेजांस्युपकुर्वन्ति स्वसंविद्दिव्यचक्षुषः ॥४८॥\nअवस्तुतां व्रजन्त्येते माध्याह्ना इव दीपकाः ।\nअर्कादयो महालोका विद्ययाधिगतात्मनः ॥४९॥\nतेजोंशुषु प्रभावेषु बलिष्वपि महत्स्वपि ।\nसर्वेषून्नतियुक्तेषु तत्त्वज्ञः परमोन्नतः ॥५०॥\nभान्तीह भासा यस्यार्कवह्नीन्दुमणितारकाः ।\nतथा जगति राजन्ते ज्ञातज्ञेया नरोत्तमाः ॥५१॥\nधराविवरकीटेभ्यो गर्दभेभ्योऽपि मानवः ।\nतिर्यग्भ्यश्चाप्यतत्त्वज्ञा राम तुच्छतराः स्मृताः ॥५२॥\nतावत्संमोहवेतालो देही यावदनात्मवान् ।\nआत्मज्ञ एव संयुक्तश्चेतनेनेति तद्विदः ॥५३॥\nअनात्मज्ञो हि दुःखेहः प्रस्फुरन्नपि भूतले ।\nशव एव भ्रमत्युच्चैरात्मज्ञस्तु सचेतनः ॥५४॥\nदूरादात्मज्ञता याति चित्ते पीवरतां गते ।\nआलोकलक्ष्मीरभितो महामेघ इवोत्थिते ॥५५॥\nभोगाभोगतिरस्कारैः कार्श्यं नेयं शनैर्मनः ।\nरसापहारैस्तज्ज्ञेन कालेनाजीर्णपर्णवत् ॥५६॥\nअन्यात्मन्यात्मभावेन देहमात्रास्थयानया ।\nपुत्रदारकुटुम्बैश्च चेतो गच्छति पीनताम् ॥५७॥\nअहंकारविकारेण ममतामलहेलया ।\nइदं ममेति भावेन चेतो गच्छति पीनताम् ॥५८॥\nजरामरणदुःखेन व्यर्थमुन्नतिमीयुषा ।\nदोषाशीविषकोशेन चेतो गच्छति पीनताम् ॥५९॥\nआधिव्याधिविलासेन समाश्वासेन संसृतेः ।\nहेयादेयप्रयत्नेन चेतो गच्छति पीनताम् ॥६०॥\nस्नेहेन धनलोभेन लाभेन मणियोषिताम् ।\nआपातरमणीयेन चेतो गच्छति पीनताम् ॥६१॥\nदुराशाक्षीरपानेन भोगानिलबलेन च ।\nआस्थादानेन चारेण चित्ताहिर्याति पीनताम् ॥६२॥\nआगमापायवपुषा विषवैषम्यशंसिना ।\nभोगाभोगेन भीमेन चेतो गच्छति पीनताम् ॥६३॥\nशरीरदुःश्वभ्रचिरप्ररूढं\nचिन्ताचयोच्चाकृतिमञ्जरीकम् ।\nजरामृतिव्याधिफलौघनम्रं\nकामोपभोगौघविकासिपुष्पम् ॥६४॥\nविचारसारक्रकचेन चित्त-\nविषद्रुमं त्वद्भुतमद्रिकल्पम् ।\nआशामहाशाखमशङ्कमेनं\nछिन्धि प्रसह्यात्र विकल्पपत्रम् ॥६५॥\nमत्तेक्षणं चैकतटोपवेशं\nविश्रान्तिसौख्येष्वसमर्थमुग्रम् ।\nआलोकनोत्कं सुजनक्रमाल्ल-\nखण्डस्य चण्डं सुखदुःखगण्डम् ॥६६॥\nचेतोगजं कायकुकाननस्थं\nसुतीक्ष्णया धीकरजाग्रपङ्क्त्या ।\nविदारयादीर्घविकारदन्तं\nक्रियाकरं राघव राजसिंह ॥६७॥\nरतिं गतं नित्यमसत्प्रदेशे\nशरीरमांसग्रसनेन पुष्टम् ।\nदुष्टक्रियाकर्कशचञ्चुदण्ड-\nमेकेक्षणं पुष्टतमोंशुकृष्णम् ॥६८॥\nदूरे समुत्सारय भारभूतं\nदुश्चेष्टितं कर्कशमारटन्तम् ।\nगन्धोद्गतं कायकुलायकोशा-\nद्दोषोपशान्त्यै निजचित्तकाकम् ॥६९॥\nतृष्णापिशाच्या परिचर्यमाणं\nविश्रान्तमज्ञानमहावटेषु ।\nभ्रान्तं चिरं देहशतेष्वटव्यां\nस्वसंसृतौ चेतनवर्जितेषु ॥७०॥\nविवेकवैराग्यगुरुप्रयत्न-\nमन्त्रैः स्वतन्त्रैः स्वचिदात्मगेहात् ।\nनोत्सादयेच्चित्तपिशाचमेनं\nयावत्कुतस्तावदिहात्मसिद्धिः ॥७१॥\nशुभाशुभास्यं हतमानवौघं\nचिन्ताविषं कायकुकञ्चुकं च ।\nअजस्रमच्छश्वसनाशनं च\nसर्वस्य नानाभयनाशदं च ॥७२॥\nहृदज्जदुःशाल्मलिकोटरस्थ-\nममोघया चित्खगमन्त्रशक्त्या ।\nनीत्वा शमं राम मनोमहाहिं\nभयं भृशं प्रोज्झ्य भवाभयात्मा ॥७३॥\nअमङ्गलाकारधरः शरीर-\nशवावलीसंततसेवनेन ।\nदिगावलीसंभ्रमणश्रमार्तः\nश्मशानसेवी वपुषा क्षतेन ॥७४॥\nभोगमिषो दिक्ष्वभिधावमान\nउत्कन्धरो धीरविवृद्धगर्धः ।\nउड्डीय वै गच्छति चित्तगृध्रो\nदेहद्रुमात्तन्निपुणं जयस्ते ॥७५॥\nभ्रान्तं वनान्तेषु दिगन्तरेषु\nफलार्थिनं चञ्चलमाकुलाङ्गम् ।\nजन्मावनेर्जन्ममहिं प्रयातं\nसंसारबन्धं जनतां हसन्तम् ॥७६॥\nद्रुमेऽक्षिनासाकुसुमे भुजादि-\nशाखे विलोलाङ्गुलिजालपत्रे ।\nसमुल्लसन्तं परिमारयान्त-\nर्मनोमहामर्कटमङ्ग सिद्ध्यै ॥७७॥\nअभ्युत्थितं सत्फलसंक्षयाय\nलसन्मुखासङ्गितडित्प्रकाशम् ।\nवर्षन्तमासारमनर्थसार्थ-\nमान्दोलितं वासनवात्ययान्तः ॥७८॥\nसंकल्पसंकल्पनवर्जनोग्र-\nमन्त्रप्रभावाद्हृदयाम्बरस्थम् ।\nसोत्साहमुत्सादय चित्तमेघं\nबृहत्फलं प्राप्य भवालमाद्यः ॥७९॥\nग्रन्थीकृतं कर्मभिरात्मसृष्टे-\nर्मन्त्रैरभेद्यं ज्वलनैरदग्धम् ।\nपीडां परामात्मनि कल्पयन्तं\nसमस्तजात्यन्तरदीर्घदाम ॥८०॥\nसंप्रोतनिःसंख्यशरीरमालं\nबलादसंकल्पनमात्रशस्त्रैः ।\nछित्त्वा स्वयं राघव चित्तपाशं\nयथासुखं त्वं विहरास्तशङ्कः ॥८१॥\nफूत्कारदग्धाखिलपान्थलोक-\nमत्यन्तदुष्प्रापपरप्रबोधम् ।\nआशीविषं शोषितलोकखण्डं\nव्यात्त्यामिषोद्धूतशरीरदण्डम् ॥८२॥\nआमन्थरं देहगुहासु गुप्तं\nसंकल्पघोराजगरं जवेन ।\nअकामनानाममहानलेन\nबलेन दग्ध्वा विभवो भव त्वम् ॥८३॥\nचित्तेन चेतः शममाशु नीत्वा\nशुद्धेन घोरास्त्रमिवास्त्रयुक्त्या ।\nचिराय साधो त्यज चञ्चलत्वं\nविमर्कटो वृक्ष इवाक्षतश्रीः ॥८४\nअमलमिति च कृत्वा चेतसा वीतशङ्क-\nमुपशमितमनोऽन्तः सर्वमादेहमेव ।\nतृणलवलघु पश्यँल्लीलया हेयदृष्ट्या\nपिव विहर रमस्व प्राप्तसंसारपारः ॥८५॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषूपशमप्रकरणे राघवाशयविनियोगो नाम पञ्चाशः सर्गः ॥५०॥"
  }
]
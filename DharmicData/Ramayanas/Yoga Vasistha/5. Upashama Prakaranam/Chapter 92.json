[
  {
    "text": "श्रीराम उवाच ।\nएतानि तानि प्रोक्तानि त्वया बीजानि मानद ।\nकतमस्य प्रयोगेण शीघ्रं तत्प्राप्यते पदम् ॥१॥\nश्रीवसिष्ठ उवाच ।\nएतेषां दुःखबीजानां प्रोक्तं यद्यन्मयोत्तरम् ।\nतस्य तस्य प्रयोगेण शीघ्रमासाद्यते पदम् ॥२॥\nसत्तासामान्यकोटिस्थे द्रागित्येव पदे यदि ।\nपौरुषेण प्रयत्नेन बलात्संत्यज्य वासनाम् ॥३॥\nस्थितिं बध्नासि तत्त्वज्ञ क्षणमप्यक्षयात्मिकाम् ।\nक्षणेऽस्मिन्नेव तत्साधु पदमासादयस्यलम् ॥४॥\nसत्तासामान्यरूपे वा करोषि स्थितिमङ्ग चेत् ।\nतत्किंचिदधिकेनेह यत्नेनाप्नोषि तत्पदम् ॥५॥\nसंवित्तत्त्वे कृतध्यानो यदि तिष्ठसि चानघ ।\nतद्यत्नेनाधिकेनोच्चैरासादयसि तत्पदम् ॥६॥\nसंवेद्ये केवले ध्यानं न संभवति राघव ।\nसर्वत्र संभवादस्याः संवित्तेरेव सर्वदा ॥७॥\nयच्चिन्तयसि यद्यासि यत्तिष्ठसि करोषि च ।\nतत्र तत्र स्थिता संवित्संविदेव तदेव सा ॥८॥\nवासनासंपरित्यागे यदि यत्नं करोषि च ।\nतत्ते शिथिलतां यान्ति सर्वाधिव्याधयः क्षणात् ॥९॥\nपूर्वेभ्यस्तु प्रयत्नेभ्यो विषमोऽयं हि संस्मृतः ।\nदुःसाध्यो वासनात्यागः सुमेरून्मूलनादपि ॥१०॥\nयावद्विलीनं न मनो न तावद्वासनाक्षयः ।\nन क्षीणा वासना यावच्चित्तं तावन्न शाम्यति ॥११॥\nयावन्न तत्त्वविज्ञानं तावच्चित्तशमः कुतः ।\nयावन्न चित्तोपशमो न तावत्तत्त्ववेदनम् ॥१२॥\nयावन्न वासनानाशस्तावत्तत्त्वागमः कुतः ।\nयावन्न तत्त्वसंप्राप्तिर्न तावद्वासनाक्षयः ॥१३॥\nतत्त्वज्ञानं मनोनाशो वासनाक्षय एव च ।\nमिथः कारणतां गत्वादुःसाध्यानि स्थितान्यतः ॥१४॥\nतस्माद्राघव यत्नेन पौरुषेण विवेकिना ।\nभोगेच्छां दूरतस्त्यक्त्वा त्रयमेतत्समाश्रयेत् ॥१५॥\nसर्वथा ते समं यावन्न स्वभ्यस्ता मुहुर्मुहुः ।\nतावन्न पदसंप्राप्तिर्भवत्यपि समाशतैः ॥१६॥\nवासनाक्षयविज्ञानमनोनाशा महामते ।\nसमकालं चिराभ्यस्ता भवन्ति फलदा मुने ॥१७॥\nएकैकशो निषेव्यन्ते यद्येते चिरमप्यलम् ।\nतन्न सिद्धिं प्रयच्छन्ति मन्त्राः संकीलिता इव ॥१८॥\nचिरकालोपरचिता अप्येते सुधियापि च ।\nएकशः परमभ्येतुं न शक्ताः सैनिका इव ॥१९॥\nसममुद्योगमानीताः सन्त एते हि धीमता ।\nसंसाराब्धिं निकृन्तन्ति जलान्यद्रितटानिव ॥२०॥\nवासनाक्षयविज्ञानमनोनाशाः प्रयत्नतः ।\nसमं सेव्यास्तव चिरं तेन तात न लिप्यसे ॥२१॥\nत्रिभिरेतैश्चिराभ्यस्तैर्हृदयग्रन्थयो दृढाः ।\nनिःशेषमेव त्रुट्यन्ति विसच्छेदाद्गुणा इव ॥२२॥\nजन्मान्तरशताभ्यस्ता राम संसारसंस्थितिः ।\nसा चिराभ्यासयोगेन विना न क्षीयते क्वचित् ॥२३॥\nगच्छन्शृण्वन्स्पृशञ्जिघ्रंस्तिष्ठञ्जाग्रत्स्वपंस्तथा ।\nश्रेयसे परमायास्य त्रयस्याभ्यासवान्भव ॥२४॥\nवासनासंपरित्यागसमं प्राणनिरोधनम् ।\nविदुस्तत्त्वविदस्तस्मात्तदाप्येवं समाहरेत् ॥२५॥\nवासनासंपरित्यागाच्चित्तं गच्छत्यचित्तताम् ।\nप्राणस्पन्दनिरोधाच्च यथेच्छसि तथा कुरु ॥२६॥\nप्राणायामचिराभ्यासैर्युक्त्या च गुरुदत्तया ।\nआसनाशनयोगेन प्राणस्पन्दो निरुद्ध्यते ॥२७॥\nयथाभूतार्थदर्शित्वाद्वासना न प्रवर्तते ।\nआदावन्ते च वस्तूनामविसंवादि यत्स्थितम् ॥२८॥\nरूपं तद्दर्शनं ज्ञानं क्षीयते तेन वासना ।\nनिःसङ्गव्यवहारित्वाद्भवभावनवर्जनात् ॥२९॥\nशरीरनाशदर्शित्वाद्वासना न प्रवर्तते ।\nवासनाविभवे नष्टे न चित्तं संप्रवर्तते ॥३०॥\nसंशान्ते पवनस्पन्दे यथा पांसुर्नभस्तले ।\nयः प्राणपवनस्पन्दश्चित्तस्पन्दः स एव हि ॥३१॥\nतस्माज्जगति जायन्ते पांसवोऽवकरादिव ।\nप्राणस्पन्दजये यत्नः कर्तव्यो धीमतोच्चकैः ॥३२॥\nउपविश्योपविश्यैकचित्तकेन मुहुर्मुहुः ।\nअथवैनं क्रमं त्यक्त्वा चित्ताक्रमणमेव चेत् ॥३३॥\nरोचते तत्तदाप्नोषि कालेन बहुना पदम् ।\nन शक्यते मनो जेतुं विना युक्तिमनिन्दिताम् ॥३४॥\nअङ्कुशेन विना मत्तं यथा दुष्टं मतङ्गजम् ।\nअध्यात्मविद्याधिगमः साधुसङ्गम एव च ॥३५॥\nवासनासंपरित्यागः प्राणस्पन्दनिरोधनम् ।\nएतास्ता युक्तयः पुष्टाः सन्ति चित्तजये किल ॥३६॥\nयाभिस्तज्जीयते क्षिप्रं धाराभिरिव भूरजः ।\nसतीषु युक्तिष्वेतासु हठान्नियमयन्ति ये ॥३७॥\nचेतस्ते दीपमुत्सृज्य विनिघ्नन्ति तमोऽञ्जनैः ।\nविमूढाः कर्तुमुद्युक्ता ये हठाच्चेतसो जयम् ॥३८॥\nते निबध्नन्ति नागेन्द्रमुन्मत्तं बिसतन्तुभिः ।\nचित्तं चित्तस्य वाऽदूरं संस्थितं स्वशरीरकम् ॥३९॥\nसाधयन्ति समुत्सृज्य युक्तिं ये तान्हठान्विदुः ।\nभयाद्भयमुपायान्ति क्लेशात्क्लेशं व्रजन्ति ते ॥४०॥\nनिर्धृतिं नाधिगच्छन्ति दुर्भगा इव जन्तवः ।\nभ्रमन्ति गिरिकूटेषु फलपल्लवभोजनाः ॥४१॥\nमुग्धमुग्धधियो भीता वराका हरिणा इव ।\nमतिरालूनशीर्णाङ्गी तदीया पेलवाङ्गिका ॥४२॥\nन क्वचिद्याति विश्वासं मृगी ग्रामगता यथा ।\nकल्लोलकलितं चेतस्तेषां जल इवाऽहिते ॥४३॥\nप्रोह्यते प्रपतद्दूरं तृणं गिरिनदीष्विव ।\nकालं यज्ञतपोदानतीर्थदेवार्चनभ्रमैः ॥४४॥\nचिरमाधिशतोपेताः क्षपयन्ति मृगा इव ।\nआत्मतत्त्वं विधिवशात्कदाचित्केचिदेव ते ॥४५॥\nदुःखदोषशतादग्धा विदन्ति न विदन्ति वा ।\nआगमापायिनोऽनित्या नरकस्वर्गमानुषैः ॥४६॥\nपातोत्पातकराकाराः क्षीयन्ते कन्दुका इव ।\nइतो गच्छन्ति नरकं ततः स्वर्गमिहैव च ॥४७॥\nआवृत्तिभिर्निवर्तन्ते सरसीव तरङ्गकाः ।\nतस्माच्चैतां परित्यज्य दुर्दृष्टिं रघुनन्दन ॥४८॥\nशुद्धां संविदमाश्रित्य वीतरागः स्थिरो भव ।\nज्ञानवानेव सुखवान्ज्ञानवानेव जीवति ।\nज्ञानवानेव बलवांस्तस्माज्ज्ञानमयो भव ॥४९॥\nसंवेद्यवर्जितमनुत्तममाद्यमेकं\nसंवित्पदं विकलनं कलयन्महात्मन् ।\nहृद्येव तिष्ठ कलनारहितः क्रियां तु\nकुर्वन्नकर्तृपदमेत्य शमोदितश्रीः ॥५०॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषूपशमप्रकरणे संसृतिनिराकरणक्रमयोगोपदेशो नाम द्विनवतितमः सर्गः ॥९२॥"
  }
]
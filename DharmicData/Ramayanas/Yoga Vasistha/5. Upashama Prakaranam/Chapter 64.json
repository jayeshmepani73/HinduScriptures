[
  {
    "text": "श्रीवसिष्ठ उवाच ।\nसुरघुः परिघश्चैव विचार्येति जगद्भ्रमम् ।\nमिथः प्रपूजितौ तुष्टौ स्वव्यापारपरौ गतौ ॥१॥\nतदेव राघव श्रुत्वा परमं बोधकारणम् ।\nअनेनैव विबोधेन भव लब्धास्पदः स्फुटम् ॥२॥\nपरया प्रज्ञया धीरविचारगततीक्ष्णया ।\nगलत्यलमहंकारकालमेघे हृदम्बरे ॥३॥\nसमस्तलोकानुमते सफले ह्लादकारिणि ।\nनिर्मले वितते चेतः शरत्काल उपस्थिते ॥४॥\nध्येये शरण्ये सुगमे सकलानन्दसंपदि ।\nसुप्रसन्ने चिदाकाशे स्थीयते परमात्मनि ॥५॥\nयो नित्यमध्यात्ममयो नित्यमन्तर्मुखः सुखी ।\nनित्यं चिदनुसंधानो मनःशोकैर्न बाध्यते ॥६॥\nव्यवहारपरोऽत्युच्चै रागद्वेषमयोऽपि सन् ।\nनान्तःकलङ्कमायाति पद्मो जलगतो यथा ॥७॥\nसम्यग्विज्ञानवान्शुद्धो योऽन्तःशान्तमना मुनिः ।\nन बाध्यते स मनसा करिणेव मृगाधिपः ॥८॥\nभोगैकशरणं दीनं न चित्तं ज्ञस्य विद्यते ।\nनन्दने दुर्द्रुम इव ज्ञचित्तं हि महावपुः ॥९॥\nविरक्तो जन्ममरणे यथा दुःखी न मानवः ।\nपरिज्ञाताखिलाविद्यं तथा चित्तं न दुःखितम् ॥१०॥\nपरिज्ञातमनोमोहो जगद्भावोद्भवात्मना ।\nस्पृश्यते नैनसा साधो रजसेव नभस्तलम् ॥११॥\nअविद्यासंपरिज्ञातमिदमेव महौषधम् ।\nअविद्याविततव्याधेस्तिमिरस्येव दीपकम् ॥१२॥\nअविद्या संपरिज्ञाता यदैव हि तदैव हि ।\nसा परिक्षीयते भूयः स्वप्नेनेव हि भोगभूः ॥१३॥\nव्यवहारपरोऽप्यन्तरसक्तमतिरेकधीः ।\nस्पृश्यते नैनसा साधुर्मत्स्येक्षणमिवाम्भसा ॥१४॥\nप्राप्ते चिद्भासुरालोके प्रक्षीणाऽज्ञानयामिनी ।\nशेमुषी परमानन्दमागता ज्ञस्य राजते ॥१५॥\nअज्ञाननिद्रोपशमे जनो ज्ञानार्कबोधितः ।\nतत्प्रबोधमवाप्नोति पुनर्येन न मुह्यति ॥१६॥\nदिनानि जीव्यते तानि सानन्दास्ते क्रियाक्रमाः ।\nआत्मचन्द्रोदिता येषु चिज्ज्योत्स्ना हृदयाम्बरे ॥१७॥\nनरो मोहसमुत्तीर्णः सततं स्वात्मचिन्तया ।\nअन्तःशीतलतामेति स्वामृतेनेव चन्द्रमाः ॥१८॥\nतानि मित्राणि शास्त्राणि तानि तानि दिनानि च ।\nविरागोल्लासवान्येभ्य आत्मचित्तोदयः स्फुटम् ॥१९॥\nचिरं शोचन्ति ते दीना जन्मजङ्गलवीरुधः ।\nआत्मावलोकने हेला येषामविगतैनसाम् ॥२०॥\nआशापाशशतैर्बद्धं भोगोलपसुलालसम् ।\nजराजर्जरिताकारं शोकोच्छ्वासकदर्थितम् ॥२१॥\nव्यूढदुःखमहाभारं जन्मजङ्गलजीवितम् ।\nकुकर्मकर्दमालिप्तं मोहपल्वलशायिनम् ॥२२॥\nरागदंशावलीदष्टं कृष्टं तृष्णावरत्रया ।\nमनोवणिङनिकेतस्थं बन्धुबन्धननिश्चलम् ॥२३॥\nपुत्रदारजराजीर्णे मग्नोन्मग्नं कुकर्दमे ।\nश्रान्तं विगतविश्रामं भग्नमादीर्घवर्त्मनि ॥२४॥\nगमागमपरिक्षीणं संसारारण्यचारिणम् ।\nअलब्धशीतलच्छायं तीव्रतापोपतापितम् ॥२५॥\nआकारभासुरं दीनं बाह्यैराक्रान्तमिन्द्रियैः ।\nकर्मघण्टारवाक्रान्तं क्रान्तं दुष्कृतताडनैः ॥२६॥\nआविर्भावतिरोभावचक्रावर्तधुरोद्वहम् ।\nअज्ञानविकटाटव्यां लुठितं सन्नगात्रकम् ॥२७॥\nनिजानर्थसदामग्नं सीदमानमकिंचनम् ।\nसन्नाङ्गं कर्मभारेण करुणाक्रन्दकारिणम् ॥२८॥\nराम जीवबलीवर्दमिमं संसारपल्वलात् ।\nपरमं यत्नमास्थाय चिरमुत्तारयेद्वलात् ॥२९॥\nतत्त्वावलोकनात्क्षीणे चित्ते नो जायते पुनः ।\nजीवः कदाचन तदा भवेत्तीर्णभवार्णवः ॥३०॥\nमहानुभावसंपर्कात्संसारार्णवलङ्घने ।\nयुक्तिः संप्राप्यते राम स्फुटा नौरिव नाविकात् ॥३१॥\nयस्मिन्देशमरौ तज्ज्ञो नास्ति सज्जनपादपः ।\nसफलः शीतलच्छायो न तत्र निवसेद्बुधः ॥३२॥\nस्निग्धशीतवचःपत्रे सच्छाये स्मितपुष्पके ।\nक्षणाद्विश्रम्यते राम भृशं सुजनचम्पके ॥३३॥\nतदभावे महामोहतापसंपत्तिदायिनि ।\nकिंचिज्जातविवेकेन स्वप्तव्यं नेह धीमता ॥३४॥\nआत्मैव ह्यात्मनो बन्धुरात्मनात्मैवमुद्धरेत् ।\nनात्मानमवलेपेन जन्मपङ्कार्णवे क्षिपेत् ॥३५॥\nकिमिदं कथमायातं किंमूलमिति किंक्षयम् ।\nदेहदुःखमिति प्राज्ञैः प्रेक्षणीयं प्रयत्नतः ॥३६॥\nन धनानि न मित्राणि न शास्त्राणि न बान्धवाः ।\nनराणामुपकुर्वन्ति मग्नस्वात्मसमुद्धृतौ ॥३७॥\nमनोमात्रेण सुहृदा सदैव सहवासिना ।\nसह किंचित्परामृश्य भवत्यात्मा समृद्धृतः ॥३८॥\nवैराग्याभ्यासयत्नाभ्यां स्वपरामर्शजन्मना ।\nतत्त्वालोकनपोतेन तीर्यते भवसागरः ॥३९॥\nशोच्यमानं जनैर्नित्यं दह्यमानं दुराशया ।\nनात्मानमवमन्येत प्रोद्धरेदेनमादरात् ॥४०॥\nअहंकारमहालानं तृष्णारज्जुं मनोमदम् ।\nजन्मजम्बालनिर्मग्नं जीवदन्तिनमुद्धरेत् ॥४१॥\nअयमेतावतैवात्मा त्रातो भवति राघव ।\nयदपास्य विमूढत्वमहंकारः प्रमार्ज्यते ॥४२॥\nएतावतैव सन्मार्गे याति प्रकटतामलम् ।\nयदपास्य मनोजालमहंभावो विलूयते ॥४३॥\nएतावतैव देवेशः परमात्मावगम्यते ।\nकाष्ठलोष्टसमत्वेन देहो यदवलोक्यते ॥४४॥\nअहंकाराम्बुदे क्षीणे दृश्यते चिद्दिवाकरः ।\nततस्तत्परिणामेन तत्पदं समवाप्यते ॥४५॥\nयथा ध्वान्तसमुच्छेदे स्वयमालोकवेदनम् ।\nतथाहंकारविच्छेदे स्वयमात्मावलोकनम् ॥४६॥\nअहंकारे परिक्षीणे यावस्था सुखमोदजा ।\nसावस्था भरिताकारा सा सेव्या संप्रयत्नतः ॥४७॥\nपरिपूर्णार्णवप्रख्या न वा गोचरमेति नः ।\nनोपमानमुपादत्ते नानुधावति रञ्जनम् ॥४८॥\nकेवलं चित्प्रकाशांशकलिका स्थिरतां गता ।\nतुर्या चेत्प्राप्यते दृष्टिस्तत्तया सोपमीयते ॥४९॥\nअदूरगतसादृश्यात्सुषुप्तस्योपलक्ष्यते ।\nसावस्था भरिताकारा गगनश्रीरिवातता ॥५०॥\nमनोहंकारविलये सर्वभावान्तरस्थिता ।\nसमुदेति परानन्दा या तनुः पारमेश्वरी ॥५१॥\nसा स्वयं योगसंसिद्धा सुषुप्तादूरभाविनी ।\nन गम्या वचसां राम हृद्येवेहानुभूयते ॥५२॥\nअनुभूतिं विना तत्त्वं खण्डादेर्नानुभूयते ।\nअनुभूतिं विना रूपं नात्मनश्चानुभूयते ॥५३॥\nअखिलमिदमनन्तमात्मतत्त्वं\nदृढपरिणामिनि चेतसि स्थितेऽन्तः ।\nबहिरुपशमिते चराचरात्मा\nस्वयमनुभूयत एव देवदेवः ॥५४॥\nतदनु विषयवासनाविनाश-\nस्तदनु शुभः परमः स्फुटप्रकाशः ।\nतदनु च समतावशात्स्वरूपे\nपरिणमनं महतामचिन्त्यरूपम् ॥५५॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये देव० मोक्षोपायेषूपशमप्रकरणे उपदेशो नाम चतुःषष्टितमः सर्गः ॥६४॥"
  }
]
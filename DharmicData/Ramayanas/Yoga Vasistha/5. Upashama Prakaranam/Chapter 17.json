[
  {
    "text": "श्रीवसिष्ठ उवाच ।\nविदेहमुक्ता ये राम ते गिरामिह गोचरे ।\nनैव तिष्ठन्ति तस्मात्त्वं जीवन्मुक्तिमिमां श्रृणु ॥१॥\nप्राकृतान्येव कर्माणि यया वर्जितवाञ्छया ।\nक्रियन्ते तृष्णयेमानि तां जीवन्मुक्ततां विदुः ॥२॥\nया स्थितिस्तृष्णया जन्तोर्बाह्यार्थे बद्धभावया ।\nतं बन्धमाहुराचार्याः संसारनिगडं दृढम् ॥३॥\nनूनमुज्झितसंकल्पा हृदि बाह्ये विहारिणी ।\nवासना योदिता सेह जीवन्मुक्तशरीरिणी ॥४॥\nबाह्यार्थव्यसनोच्छूना तृष्णा बद्धेति राघव ।\nसर्वार्थव्यसनोन्मुक्ता तृष्णा मुक्तेति कथ्यते ॥५॥\nपूर्वं यस्यास्तु तृष्णाया वर्तमानेऽपि शाश्वती ।\nनिर्दुःखता निष्कलता सा मुक्तेति बुधैः स्मृता ॥६॥\nइदमस्तु ममेत्यन्तर्यैषा राघव भावना ।\nतां तृष्णां शृङ्खलां विद्धि कलनां च महामते ॥७॥\nतामेतां सर्वभावेषु सत्स्वसत्सु च सर्वदा ।\nसंत्यज्य परमोदारः परमेति महामनाः ॥८॥\nबन्धाशामथ मोक्षाशां सुखदुःखदशामपि ।\nत्यक्त्वा सदसदाशां च तिष्ठाक्षुब्धमहाब्धिवत् ॥९॥\nअजरामरमात्मानं दृष्ट्वा बुद्धिमतां वर ।\nजरामरणशङ्काभिर्मा मनः कलुषं कृथाः ॥१०॥\nपदार्थतत्त्वं नेदं ते नायं त्वमसि राघव ।\nकिंचित्तदन्यदेवेदमन्य एवासि राघव ॥११॥\nअसदभ्युदिते विश्वे सतीवासति संस्थिते ।\nत्वयि तत्तामतिगते तृष्णायाः संभवः कुतः ॥१२॥\nअन्यच्च राम मनसि पुरुषस्य विचारिणः ।\nजायते निश्चयः साधो स्फाराकारश्चतुर्विधः ॥१३॥\nआपादमस्तकमहं मातापितृविनिर्मितः ।\nइत्येको निश्चयो राम बन्धायासद्विलोकनात् ॥१४॥\nअतीतः सर्वभावेभ्यो वालाग्रादप्यहं तनुः ।\nइति द्वितीयो मोक्षाय निश्चयो जायते सताम् ॥१५॥\nजगज्जालपदार्थात्मा सर्वमेवाहमक्षयः ।\nतृतीयो निश्चयश्चेत्थं मोक्षायैव रघूद्वह ॥१६॥\nअहं जगद्वा सकलं शून्यं व्योमसमं सदा ।\nएवमेष चतुर्थोऽन्यो निश्चयो मोक्षसिद्धये ॥१७॥\nनिश्चयेषु चतुर्ष्वेषु बन्धाय प्रथमः स्मृतः ।\nत्रयो मोक्षाय कथिताः शुद्धभावनयोत्थिताः ॥१८॥\nएतेषां प्रथमः प्रोक्तस्तृष्णाया बन्धयोग्यता ।\nशुद्धतृष्णास्त्रयः स्वच्छा जीवन्मुक्तविलासिनः ॥१९॥\nसर्वमात्माहमेवेति निश्चयो यो महामते ।\nतमादाय विषादाय न भूयो याति मे मतिः ॥२०॥\nतिर्यगूर्ध्वमधस्ताच्च व्यापको महिमात्मनः ।\nसर्वमात्मेति तेनान्तर्निश्चयेन न बध्यते ॥२१॥\nशून्यं तत्प्रकृतिर्माया ब्रह्मविज्ञानमित्यपि ।\nशिवः पुरुष ईशानो नित्य आत्मैव कथ्यते ॥२२॥\nसदा सर्वं सदेवेदं नेह द्वित्वान्यते क्वचित् ।\nविद्येते विद्यया व्याप्तं जगन्नेतरया धिया ॥२३॥\nआपातालमनन्तात्मा पूरितोऽम्भोधिरम्बुभिः ।\nआब्रह्मस्तम्बपर्यन्तं जगदापूर्णमात्मना ॥२४॥\nअतः सत्यमृतं नित्यं नानृतं विद्यते क्वचित् ।\nवार्येव सकलाम्भोधिर्न तरङ्गादयः क्वचित् ॥२५॥\nपृथक्कटककेयूरनूपुरादि नकाञ्चनात् ।\nभिन्नास्तरुतृणाकारकोटयश्चैव नात्मनः ॥२६॥\nद्वैताद्वैतसमुद्भेदैर्जगन्निर्माणलीलया ।\nपरमात्ममयी शक्तिरद्वैतैव विजृम्भते ॥२७॥\nआत्मीये परकीये च सर्वस्मिन्नेव सर्वदा ।\nनष्टे वोपचिते कार्ये सुखदुःखे गृहाण मा ॥२८॥\nभावाद्वैतमुपाश्रित्य सत्ताद्वैतमयात्मकः ।\nकर्माद्वैतमनादृत्य द्वैताद्वैतमयो भव ॥२९॥\nभवभूमिषु भीमासु भावभावनवात्यया ।\nमा पतोत्पातपूर्णासु दरीष्वन्तः करी यथा ॥३०॥\nद्वैतं न संभवति चित्तमयं महात्म-\nन्नात्मन्यथैक्यमपि न द्वितयोदितात्म ।\nअद्वैतमैक्यरहितं सततोदितं स-\nत्सर्वं न किंचिदपि चाहुरतः स्वरूपम् ॥३१॥\nनैवाहमस्ति नच नाम जगन्ति सन्ति\nसर्वं च विद्यत इदं ननु निर्विकारम् ।\nविज्ञानमात्रमवभासत एव शान्तं\nनासन्न सज्जगदिदं च सदेति विद्धि ॥३२॥\nपरममृतमनाद्यं भासनं सर्वभासा-\nमजरमजमचिन्त्यं निष्कलं निर्विकारम् ।\nविगतकरणजालं जीवनं जीवशक्तेः\nसकलकलनहीनं कारणं कारणानाम् ॥३३॥\nसततमुदितमीशं व्यातते चित्प्रकाशे\nस्थितमनुभवबीजं स्वात्मभावोपदेश्यम् ।\nस्वदनमनुचितोऽन्तर्ब्रह्म सर्वं सदैव\nत्वमहमपि जगच्चेत्यस्तुते निश्चयोन्तः ॥३४॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपाये उपशमप्रकरणे तृष्णाविच्छेदोपदेशो नाम सप्तदशः सर्गः ॥१७॥"
  }
]
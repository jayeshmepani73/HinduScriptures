[
  {
    "text": "श्रीवसिष्ठ उवाच ।\nएवं तौ कुशलप्रश्नं कृतवन्तौ परस्परम् ।\nकालेनासाद्य विमलं ज्ञानं मोक्षं ततो गतौ ॥१॥\nततो वच्मि महाबाहो यथा ज्ञानेतरा गतिः ।\nनास्ति संसारतरणे पाशबन्धस्य चेतसः ॥२॥\nइदं भव्यमतेर्दुःखमनन्तमपि पेलवम् ।\nकुखगस्याऽतरोऽम्भोधिः सर्पारेर्गोष्पदायते ॥३॥\nदेहातीता महात्मानश्चिन्मात्रस्वात्मनि स्थिताः ।\nदूराद्देहं समीक्षन्ते प्रेक्षको जनतामिव ॥४॥\nदेहे दुःखातिसंक्षुब्धे का नः क्षतिरुपस्थिता ।\nरथे विधुरिते भग्ने सारथेः केव खण्डना ॥५॥\nमनसि क्षुब्धतां याते चित्त्वस्याङ्ग किमागतम् ।\nतरङ्गजलसंताने वैपरीत्यं किमम्बुधेः ॥६॥\nकेऽभवन्पयसां हंसाः पयसामुपलाश्च के ।\nकाः शिलाः किल दारूणां के भोगाः परमात्मनः ॥७॥\nसंबन्धः क इव श्रीमन् शैलापरसमुद्रयोः ।\nअन्तरे गिरिसंबाधे कश्च चित्तत्त्वबन्धयोः ॥८॥\nअप्युत्सङ्गोह्यमानानि पद्मानि सरिदम्भसाम् ।\nकानि नाम भवन्तीह शरीराणि तथात्मनः ॥९॥\nसंघट्टात्काष्ठपयसोर्यथोत्तुङ्गाः कणादयः ।\nदेहात्मनोः समायोगात्तथैताश्चित्तवृत्तयः ॥१०॥\nसंबन्धाद्दारुपयसां प्रतिबिम्बानि दारुणः ।\nयथा पयसि लक्ष्यन्ते शरीराणि तथात्मनि ॥११॥\nयथा दर्पणवीच्यादौ प्रतिबिम्बानि वस्तुतः ।\nनासत्यानि च सत्यानि शरीराणि तथात्मनः ॥१२॥\nदारुवार्युपलास्फोटे दुःखिता न यथा क्वचित् ।\nसंयुक्तेषु वियुक्तेषु न तथा पञ्चसु क्षतिः ॥१३॥\nदारुसंश्लेषितात्तोयात्कम्पशब्दादयो यथा ।\nप्रजायन्ते तथैवास्माद्देहाच्चित्परिबोधितात् ॥१४॥\nन शुद्धजडयोरेताः संविदश्चिच्छरीरयोः ।\nएता ह्यज्ञानमात्रस्य तस्मिन्नष्टे चिदेव नः ॥१५॥\nयथा न कस्यचिद्वारिदारुश्लेषेऽनुभूतयः ।\nतथा न कस्यचिद्देहदेहिसङ्गेऽनुभूतयः ॥१६॥\nअज्ञस्यायं यथा दृष्टः संसारः सत्यतां गतः ।\nन ज्ञस्यायं यथाभूतः संसारः सत्यतां गतः ॥१७॥\nअन्तःसङ्गविहीनास्तु यथा स्नेहा दृषज्जले ।\nतथासक्तमनोवृत्तौ बाह्यभोगानुभूतयः ॥१८॥\nअन्तःसङ्गेन रहितो यद्वत्सलिलकाष्ठयोः ।\nसंबन्धस्तद्वदेवान्तरसङ्गो देहदेहिनोः ॥१९॥\nअन्तःसङ्गेन रहितः संबन्धो जलकाष्ठयोः ।\nस देहदेहिनोश्चैवं प्रतिबिम्बाम्भसोस्तथा ॥२०॥\nस्थिता सर्वत्र संवित्तिः शुद्धा संवेद्यवर्जिता ।\nद्वित्वोपलाञ्छिता त्वन्या दुःसंवित्तिर्न विद्यते ॥२१॥\nअदुःखमेति दुःखित्वमन्तःसंवेदना स्फुटम् ।\nस्फारो भवति वेतालो वेतालत्वेन भावितः ॥२२॥\nअसंबन्धोऽपि संबन्धो भवत्यन्तर्विनिश्चयात् ।\nस्वप्नाङ्गनासुरतवत्स्थाणुवेतालसङ्गवत् ॥२३॥\nअसत्प्रायो हि संबन्धो यथा सलिलकाष्ठयोः ।\nतथैव मिथ्यासंबन्धः शरीरपरमात्मनोः ॥२४॥\nअन्तःसङ्गं विना नाम्बु काष्ठपातैः प्रगृह्यते ।\nआत्माऽङ्गसङ्गरहितो देहदुःखैर्न दह्यते ॥२५॥\nदेहभावनयैवात्मा देहदुःखवशे स्थितः ।\nतत्त्यागेन ततो मुक्तो भवतीति विदुर्बुधाः ॥२६॥\nअन्तःसङ्गविहीनत्वाद्दुःखवन्त्यङ्ग नो यथा ।\nपत्राम्बुमलदारूणि श्लिष्टान्यपि परस्परम् ॥२७॥\nअन्तःसङ्गेन रहिता यान्ति निर्दुःखतां पराम् ।\nश्लिष्टान्यपि तथैवात्मदेहेन्द्रियमनांस्यलम् ॥२८॥\nअन्तःसङ्गो हि संसारे सर्वेषां राम देहिनाम् ।\nजरामरणमोहानां तरूणां बीजकारणम् ॥२९॥\nअन्तःसंसङ्गवाञ्जन्तुर्मग्नः संसारसागरे ।\nअन्तःसंसक्तिमुक्तस्तु तीर्णः संसारसागरात् ॥३०॥\nअन्तःसंसङ्गवच्चित्तं शतशाखमिवोच्यते ।\nअन्तःसंसङ्गरहितं विलीनं चित्तमुच्यते ॥३१॥\nभग्नस्फटिकवद्विद्धि मनः सक्तमपावनम् ।\nअभग्नस्फटिकाभासमसक्तं विद्धि मे मनः ॥३२॥\nअसक्तं निर्मलं चित्तं मुक्तं संसार्यपि स्फुटम् ।\nसक्तं तु दीर्घतपसा युक्तमप्यतिबन्धवत् ॥३३॥\nअन्तःसक्तं मनो बद्धं मुक्तं सक्तिविवर्जितम् ।\nअन्तःसंसक्तिरेवैकं कारणं बन्धमोक्षयोः ॥३४॥\nअन्तःसंसक्तिमुक्तस्य कुर्वतोऽपि न कर्तृता ।\nगुणदोषवती तोये दारुवाहननौर्यथा ॥३५॥\nअन्तःसंसक्तितो जन्तोरकर्तुरपि कर्तृता ।\nसुखदुःखवति स्वप्ने संभ्रमोन्मुखता यथा ॥३६॥\nचित्ते कर्तरि कर्तृत्वमदेहस्यापि विद्यते ।\nस्वप्नादाविव विक्षुब्धसुखदुःखदृशोपमम् ॥३७॥\nअकर्तरि मनस्यन्तरकर्तृत्वं स्फुटं भवेत् ।\nशून्यचित्तो हि पुरुषः कुर्वन्नपि न चेतति ॥३८॥\nचेतसा कृतमाप्नोषि चेतसा न कृतं तु न ।\nन क्वचित्कारणे देहो न च चित्तेन कर्तृता ॥३९॥\nअसंसक्तमकर्तेव कुर्वदेव मनो विदुः ।\nन कर्मफलभोक्तृत्वमसक्तं प्रतिपद्यते ॥४०॥\nब्रह्महत्याश्वमेधाभ्यामसंसक्तो न लिप्यते ।\nदूरस्थकान्तासंलीनमनाः कार्यैरिवाग्रगैः ॥४१॥\nअन्तःसंसक्तिनिर्मुक्तो जीवो मधुरवृत्तिमान् ।\nबहिःकुर्वन्नकुर्वन्वा कर्ता भोक्ता न हि क्वचित् ॥४२॥\nअन्तःसंसक्तिमुक्तं यन्मनः स्यात्तदकर्तृकम् ।\nतद्विमुक्तं प्रशान्तं तत्तद्युक्तं तदलेपकम् ॥४३॥\nतस्मात्सर्वपदार्थानां श्लिष्टानां निश्चितं बहिः ।\nसर्वदुःखकरीं क्रूरामन्तःसक्तिं विवर्जयेत् ॥४४॥\nविरहितमलमन्तःसङ्गदोषेण चेतः\nशममुपगतमाद्यं व्योमवन्निर्मलाभम् ।\nसकलमलविमुक्तेनात्मनैकत्वमेति\nस्थिरमणिनिभमम्भोवारिणी वारिनीले ॥४५॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषूपशमप्रकरणे अन्तःसंसङ्गविचारो नाम सप्तषष्टितमः सर्गः ॥६७॥"
  }
]
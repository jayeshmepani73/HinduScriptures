[
  {
    "text": "श्रीवसिष्ठ उवाच ।\nविलासिनीभिर्वलितो मन्त्रिमण्डलपूजितः ।\nवन्दितः सर्वसामन्तैश्छत्रचामरलालितः ॥१॥\nसिद्धानुशासनः कान्तो ज्ञातराज्यगुणक्रमः ।\nवीतशोकभयायासप्रज्ञः प्राप्तमहादशः ॥२॥\nविस्मृतात्मस्वभावोऽभूदनिशं स्तवमङ्गलैः ।\nआनन्दपूर्णया वृत्त्या भृशं क्षीव इवासवैः ॥३॥\nकीरेषु श्वपचो राज्यं वर्षाण्यष्टौ चकार ह ।\nआर्यवृत्तमशेषेण तावत्कालं बभार ह ॥४॥\nयदृच्छयैकदाथासावतिष्ठत्त्यक्तभूषणः ।\nअतमस्तारकेन्द्वर्कतेजोऽम्भोदमिवाम्बरम् ॥५॥\nबह्वमन्यत नो हारकेयूरवलयान्यसौ ।\nप्रभुताबृंहितं चेतो नाहार्यमभिनन्दति ॥६॥\nएक एवाजिरं बाह्यं तादृग्वेषः स निर्ययौ ।\nमुख्याङ्गं णान्नभोभागादस्तं गच्छन्निवांशुमान् ॥७॥\nतत्रापश्यद्धनं श्यामं पीनं श्वपचपेटकम् ।\nगायन्मृदु वसन्तोत्थं कोकिलानामिव व्रजम् ॥८॥\nधुनानं वल्लकीतन्त्रीं करपल्लवलीलया ।\nमृदुरेफं रणद्रेफामलिश्रेणिमिव द्रुमम् ॥९॥\nएकस्तस्मात्समुत्तस्थौ जरावान्रक्तलोचनः ।\nकाचश्रृङ्गहिमापूर्णमिव श्वपचनायकः ॥१०॥\nभो कटंजेति सहसा वदन्कीरमहीपतिम् ।\nइह राजा भवन्तं वा कच्चिद्गेयक्रियाविदम् ॥११॥\nरक्तकण्ठं मानयति रागवानिव कोकिलम् ।\nआपूरयति वा कच्चिद्गृहवस्त्रासनार्पणैः ॥१२॥\nमधू रसालविटपं फलपुष्पभरैरिव ।\nदर्शनेन तवाद्याहं परां निर्वृतिमागतः ॥१३॥\nपद्मं सूर्योदयेनेव चन्द्रोदय इवौषधी ।\nआनन्दानामशेषाणां लाभानां महतामपि ॥१४॥\nविश्रामाणामनन्तानां सीमान्तो बन्धुदर्शनम् ।\nश्वपचे प्रवदत्येवं राजा यावत्तया तया ।\nचकार तत्कालजया चेष्टयैवावधीरणम् ॥१५॥\nतावद्वातायनगताः कान्ताः प्रकृतयस्तथा ।\nश्वपचोऽयमिति ज्ञात्वा म्लानतामलमाययुः ॥१६॥\nपद्मास्तुषारप्रावृष्ट्या ग्रामाः सावग्रहा इव ।\nदाववन्त इवाद्रीन्द्रा नागरा न विरेजिरे ॥१७॥\nनृपोऽवधीरयामास तां तां श्वपचसंकथाम् ।\nवृक्षाग्रगतमार्जारफेत्कारं मृगराडिव ॥१८॥\nसत्वरं प्रविवेशान्तःपुरमाम्लानमानवम् ।\nराजहंस इवावर्षे सीदत्सरसिजं सरः ॥१९॥\nसर्वावयवविश्रान्तां म्लाननामयमाययौ ।\nजानुस्तम्भान्तरमहारन्ध्राग्निरिव दुर्द्रुमः ॥२०॥\nतत्रापश्यदसौ सर्वं विषण्णवदनं जनम् ।\nजालं कुङ्कुमपुष्पाणां भुक्तमूलमिवाखुना ॥२१॥\nमन्त्रिणो नागरा नार्यस्ततस्ते तं महीपतिम् ।\nनास्प्राक्षुरपि तिष्ठन्तं गृह एव शवं यथा ॥२२॥\nभृत्याश्चाकृतसत्कारं दूर एनमथात्यजन् ।\nदुःखयुक्ता घनस्नेहा अपि बालाः शवं यथा ॥२३॥\nअनानन्दमुखं श्यामं शरीरं श्रीविवर्जितम् ।\nदग्धं स्थलमिवैनं ते बह्वमन्यन्त नाकुलाः ॥२४॥\nधूमायमानदेहस्य परितापदशावती ।\nनाढौकतास्य जनता पार्श्वमग्निर्गिरेरिव ॥२५॥\nमन्दोत्साहाः समुद्भूताः सभ्यसंघातवर्जिताः ।\nन तदाज्ञाः पदं प्रापुर्भस्मनीवाम्बुविप्रुषः ॥२६॥\nक्रूरकर्मकराकारात्संगताशुभदायिनः ।\nतस्माद्विशेषेण जना राक्षसादिव दुद्रुवुः ॥२७॥\nएक एव बभूवासौ जनमध्यगतोऽपि सन् ।\nअर्थादिगुणनिर्मुक्तः परदेश इवाध्वगः ॥२८॥\nभृशमालपतेऽप्यस्मे नालापं नागरा ददुः ।\nमुक्ताजालयुतायापि कीचकायाध्वगा इव ॥२९॥\nअथ सर्वे वयं दीर्घकालं श्वपचदूषिताः ।\nप्रायश्चित्तैर्न शुद्ध्यामः प्रविशामो हुताशनम् ॥३०॥\nइति निर्णीय नगरे नागरा मन्त्रिणस्तथा ।\nअभितो ज्वालयामासुश्चिताः शुष्केन्धनैधिताः ॥३१॥\nज्वलितास्वभितस्तासु तारकास्विव खे तदा ।\nबभूव नगरं सर्वमाक्रन्दपरमानवम् ॥३२॥\nकरुणारावमुखरैः कलत्रैर्बाष्पवर्षिभिः ।\nअवष्टब्धं ज्वलत्कुण्डोपान्तमन्दरुदत्प्रजम् ॥३३॥\nअग्निकुण्डप्रविष्टानां मन्त्रिणां भृत्यरोदनैः ।\nरुदत्क्रन्ददृढतरमरण्यमिव मारुतैः ॥३४॥\nचितादीपितविप्रेन्द्रमांसमांसलगन्धया ।\nजातनीहारमुत्पातवात्ययावकरोद्धतैः ॥३५॥\nवातदीर्घवसागन्धदूरानीतखगोर्जितैः ।\nचक्रैर्व्योभाभवच्छन्नभास्करं जलदैरिव ॥३६॥\nवातोद्धूतचितावह्निप्रज्वलद्व्योममण्डलम् ।\nउड्डीनाग्निकणव्राततारासारदिगन्तरम् ॥३७॥\nप्रमत्ततस्करक्रन्दद्वेल्लद्वालकुमारकम् ।\nसंत्रस्तनागरापास्तजीविताख्यमसंस्थिति ॥३८॥\nअलक्षितगृहं चौरलुण्ठिताखिलसंचयम् ।\nत्यक्तपुत्रकलत्रं तन्मरणव्यग्रनागरम् ॥३९॥\nतस्मिंस्तथा वर्तमाने कष्टे विधिविपर्यये ।\nअशेषजनताशेषकल्पान्तसदृशस्थितौ ॥४०॥\nराज्यसज्जनसंपर्कपवित्रीकृतधीरधीः ।\nगवलश्चिन्तयामास शोकेनाकुलचेतनः ॥४१॥\nमदर्थे हि कदर्थोऽयं देशेऽस्मिन्स्थितिमागतः ।\nअकालकल्पान्तमयः सर्वनायकनाशनः ॥४२॥\nकिं मे जीवितदुःखेन मरणं मे महोत्सवः ।\nलोकनिन्द्यस्य दुर्जन्तोर्जीवितान्मरणं वरम् ॥४३॥\nइति निश्चित्य गवलो ज्वलिते ज्वलने पुनः ।\nपतङ्गवदनुद्वेगमकरोदाहुतिं वपुः ॥४४॥\nतस्मिन्बलाद्गवलनाम्नि हुताशराशौ\nदेहे पतत्यवयवाकुलतां प्रयाते ।\nस्वाङ्गावदाहदहनस्फुरणानुरोधा-\nदन्तर्जले झटिति बोधमवाप गाधिः ॥४५॥\nश्रीवाल्मीकिरुवाच ।\nइत्युक्तवत्यथ मुनौ दिवसो जगाम\nसायंतनाय विधयेऽस्तमिनो जगाम ।\nस्नातुं सभा कृतनमस्करणा जगाम\nश्यामाक्षये रविकरैश्च सहाजगाम ॥४६॥"
  },
  {
    "text": "इत्यार्षे श्रीवासिष्ठमहारामायणे वा० दे० मोक्षो० उपशमप्रकरणे गाधिवृत्तान्ते राज्यभ्रंशो नाम षट्चत्वारिंशः सर्गः ॥४६॥"
  }
]
[
  {
    "text": "श्रीवसिष्ठ उवाच ।\nदिनान्ते स समाधातुं पुनरेव मनो मुनिः ।\nविवेश कांचिद्विततां विज्ञातां विन्ध्यकन्दराम् ॥१॥\nतदेवात्मानुसंधानमत्यजन्सममिन्द्रियैः ।\nचेतसा कलयामास दृष्टलोकपरावरः ॥२॥\nपूर्वमेवेन्द्रियगणो मया परिहृतः स्फुटम् ।\nइदानीं चिन्तया नार्थः पुनर्विततया मम ॥३॥\nअस्तिनास्तीतिकलनां भङ्क्त्वा मृद्वीं लतामिव ।\nशेषं तु बद्धसंस्थानस्तिष्ठाम्यचलश्रृङ्गवत् ॥४॥\nउदितोऽस्तं गत इव स्वस्तं गत इवोदितः ।\nसमः समरसाभासस्तिष्ठामि स्वच्छतां गतः ॥५॥\nप्रबुद्धोऽपि सुषुप्तस्थः सुषुप्तस्थः प्रबुद्धवत् ।\nतुर्यमालम्ब्य कायान्तस्तिष्ठामि स्तम्भितस्थितिः ॥६॥\nस्थितः स्थाणुरिवैकान्ते स्वान्तान्ते सर्वतः स्थिते ।\nसत्त्वसामान्यसाम्ये हि तिष्ठाम्यपगतामयः ॥७॥\nइति संचिन्त्य स ध्याने पुनस्तस्थौ दिनानि षट् ।\nततः प्रबोधमापन्नः क्षणसुप्त इवाध्वगः ॥८॥\nततः सिद्धः स भगवान्वीतहव्यो महातपाः ।\nविजहार चिरं कालं जीवन्मुक्ततया तदा ॥९॥\nवस्तु नाभिननन्दासौ निनिन्द न कदाचन ।\nन जगाम तथोद्वेगं न च हर्षमवाप सः ॥१०॥\nगच्छतस्तिष्ठतश्चैव तस्यैवमभवद्धृदि ।\nविनोदाय विचित्तस्य कथा स्वमनसा सह ॥१२॥\nअव्ययेन्द्रियवर्गेश मनः शमवता त्वया ।\nपश्यानन्दसुखं कीदृग्विधमासादितं ततम् ॥१२॥\nएषैवाविरतं तस्मान्नीरागैव दशा त्वया ।\nअवलम्ब्या परित्याज्यं चापलं चलतां वर ॥१३॥\nभो भो इन्द्रियचौरा हे हताशा हतनामकाः ।\nयुष्माकं नायमात्मास्ति न भवन्तस्तथात्मनः ॥१४॥\nव्रजतां वो विनाशांशमाशा वो विफलीकृताः ।\nन समर्थाः समाक्रान्तौ भवन्तो भङ्गुराश्रयाः ॥१५॥\nवयमात्मेति यैषा वो बभूव किल वासना ।\nतत्त्वविस्मृतिजाता हि दृष्टरज्जुभुजङ्गवत् ॥१६॥\nअनात्मन्यात्मता सैषा सैषा वस्तुन्यवस्तुता ।\nअविचारेण वै जाता विचारेण क्षयं गता ॥१७॥\nभवन्तोऽन्ये वयं चान्ये ब्रह्मान्यत्कर्तृतापरा ।\nअन्यो भोक्तान्य आदत्ते को दोषः कस्य कीदृशः ॥१८॥\nवनेभ्यो दारु संजातं रज्जवो वेणुचर्मणः ।\nवासी चायःफलान्येव तक्षा ग्रासार्थमुद्यतः ॥१९॥\nइत्थं यथेह सामग्र्या स्वशक्तिस्थपदार्थया ।\nसंपन्ना काकतालीया दृढा वरगृहाकृतिः ॥२०॥\nसंपन्नाः काकतालीयात्स्वशक्तिनियतेन्द्रियाः ।\nतथैव कलिका लोलं केव कस्यात्र खण्डना ॥२१॥\nविस्मृतिर्विस्मृता दूरं स्मृतिः स्फुटमनुस्मृता ।\nसत्सज्जातमसच्चासत्क्षतं क्षीणं स्थितं स्थितम् ॥२२॥\nएवंविधेन भगवान्विचारेण महातपाः ।\nसोऽतिष्ठन्मुनिशार्दूलो बहून्वर्षगणानिह ॥२३॥\nअपुनर्भवनायैव यत्र चिन्तान्तमागता ।\nमूढता च सुदूरस्था तत्रासाववसत्सदा ॥२४॥\nयथाभूतपदार्थौघदर्शनोत्थमनर्थकम् ।\nध्यानाश्वासनमालम्ब्य सोऽवसत्सुखगः सदा ॥२५॥\nहेयादेयसमासङ्गत्यागादानदृशोः क्षये ।\nवीतहव्यमुनेरासीदिच्छानिच्छातिगं मनः ॥२६॥\nविदेहकेवलीभावे सीमन्ते जन्मकर्मणाम् ।\nसंसारसङ्गसंत्यागरसासवनवेच्छया ॥२७॥\nविवेश स तथैवान्ते सह्याद्रौ हेमकन्दरम् ।\nअपुनःसङ्गमायाशु जगज्जालमवेक्ष्य सः ॥२८॥\nबद्धपद्मासनः स्थित्वा तत्रोवाचात्मनात्मनि ।\nराग नीरागतां गच्छ द्वेष निर्द्वेषतां व्रज ॥२९॥\nभवद्भ्यां सुचिरं कालमिह प्रक्रीडितं मया ।\nभोगा नमोस्तु युष्मभ्यं जन्म कोटिशतान्यहम् ॥३०॥\nभवद्भिर्लालितो लोके लालकैरिव बालकः ।\nइमामपि परां पुण्यां निर्वाणपदवीमहम् ॥३१॥\nयेन विस्मारितस्तस्मै सुखायास्तु नमो नमः ।\nत्वदुत्तप्तेन हे दुःख मयात्मान्विष्ट आदरात् ॥३२॥\nतस्मात्त्वदुपदिष्टोऽयं मार्गो मम नमोऽस्तु ते ।\nत्वत्प्रसादेन लब्धेयं शीतला पदवी मया ॥३३॥\nदुःखनाम्ने दुःखतत्त्व सुखदात्मन्नमोस्तु ते ।\nकल्याणमस्तु ते मित्र संसारासारजीवित ॥३४॥\nदेह स्थितिरियं यामो वयमात्मीयमास्पदम् ।\nप्रयोजनानां जन्तूनामहो नु विषमा गतिः ॥३५॥\nदेहेनापि वियुज्येऽहं भूत्वा जन्मशतान्यपि ।\nमित्रकाय मया यत्त्वं त्यज्यसे चिरबान्धवः ॥३६॥\nत्वयैवात्मन्युपानीता सात्मज्ञानवशात्क्षतिः ।\nअधिगम्यात्मविज्ञानमात्मनाशः कृतस्त्वया ॥३७॥\nदेह नान्येन भग्नोऽसि त्वयैवैतदुपासितम् ।\nएकाकिन्यापि शुष्यन्त्या प्रशान्ते मयि दीनया ॥३८॥\nत्वया दुःखं न कर्तव्यं मातस्तृष्णे व्रजाम्यहम् ।\nक्षन्तव्याः काम भगवन्विपरीतापराधजाः ॥३९॥\nदोषा उपशमैकान्तं व्रजाम्यादिश मङ्गलम् ।\nचिराच्चिराय चेदानीमम्ब तृष्णे किलावयोः ॥४०॥\nवियोगो योगदोषेण प्रणामोऽयं स पश्चिमः ।\nनमः सुकृतदेवाय भवतेऽस्तु त्वया पुरा ॥४१॥\nनरकेभ्यः समुत्तार्य स्वर्गेऽहमभियोजितः ।\nकुकार्यक्षेत्ररूढाय नरकस्कन्धवाहिने ॥४२॥\nशासनापुष्पभाराय नमो दुष्कृतशाखिने ।\nयेन सार्धं चिरं बह्व्यो भुक्ताः प्राकृतयोनयः ॥४३॥\nअद्यप्रभृत्यदृश्याय तस्मै मोहात्मने नमः॥\nप्रध्वनद्वंशमधुरवचसे पत्रवाससे ॥४४॥\nनमो गुहातपस्विन्यै वयस्यायै समाधिषु ।\nसंसाराध्वनि खिन्नस्य त्वं ममाश्वासकारणम् ॥४५॥\nआसीर्वयस्या सुस्निग्धा सर्वलोभापहारिणी ।\nसर्वसंकटखिन्नेन दोषेभ्यो द्रवता मया ॥४६॥\nत्वमेका शोकनाशार्थमाश्रिता परमा सखी ।\nसंकटावटकुञ्जेषु हस्तालम्बनदायिने ॥४७॥\nवार्धकैकान्तसुहृदे दण्डकाष्ठाय ते नमः ।\nअस्थिपञ्जरमात्मीयं तथा रक्तान्त्रतन्तुकम् ॥४८॥\nएतावन्मात्रसारैकं गृहीत्वा गच्छ देहक ।\nपयःक्षोभप्रकारेभ्यः स्नानेभ्योऽपि नमोस्तु ते ॥४९॥\nनमोस्तु व्यवहारेभ्यः संसृतिभ्यो नमोस्तु ते ।\nएते भवन्तः सहजाः प्राक्तनाः सुहृदो मया ॥५०॥\nक्रमेणाद्योत्कृताः प्राणाः स्वस्ति वोऽस्तु व्रजाम्यहम् ।\nभवद्भिः सह चित्रासु मया बह्वीषु योनिषु ॥५१॥\nविश्रान्तं गिरिकुञ्जेषु श्रान्तं लोकान्तरेषु च ।\nक्रीडितं पुरपीठान्तरुषितं पर्वतेषु च ॥५२॥\nस्थितं कार्यविलासेषु प्रस्थितं विविधाध्वसु ।\nन तदस्ति जगत्कोशे भवद्भिः सह यन्मया ॥५३॥\nन कृतं न हृतं यातं न दत्तं नावलम्बितम् ।\nइदानीं स्वां दिशं यान्तु भवन्तो याम्यहं प्रियाः ॥५४॥\nसर्वे क्षयान्ता निचयाः पतनान्ताः समुच्छ्रयाः ।\nसंयोगा विप्रयोगान्ताः सर्वे संसारवर्त्मनि ॥५५॥\nअयं चाक्षुष आलोको विशत्वादित्यमण्डलम्॥\nविशन्तु वनपुष्पाणि सौगन्ध्यानन्दसंविदः ॥५६॥\nप्राणानिलस्तथा स्पन्दं विशत्वद्य प्रभञ्जनम् ।\nविशन्त्वाकाशकुहरं शब्दश्रवणशक्तयः ॥५७॥\nइन्दुमण्डलमायान्तु रसनारसशक्तयः ।\nनिर्मन्दर इवाम्भोधिर्गतार्क इव वासरः ॥५८॥\nशरदीव घनः स्वैरं प्राप्तः कल्पान्तसर्गवत् ।\nओंकारान्ते स्वमननं प्रशाम्याम्यात्मनात्मनि ।\nदग्धेन्धन इवार्चिष्मान्निःस्नेह इव दीपकः ॥५९॥\nव्यपगताखिलकार्यपरम्परः\nसकलदृश्यदशातिगतस्थितिः ।\nप्रणवशान्त्यनुसंसृतिशान्तधी-\nर्विगतमोहमलोऽयमहं स्थितः ॥६०॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषूपशमप्रकरणे इन्द्रियवर्गनिराकरणोपदेशो नाम षडशीतितमः सर्गः ॥८६॥"
  }
]
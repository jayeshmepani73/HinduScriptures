[
  {
    "text": "श्रीवसिष्ठ उवाच ।\nब्रह्मणः समुपायान्ति जगन्तीमानि राघव ।\nस्थैर्यं यान्त्यविवेकेन शाम्यन्त्येव विवेकतः ॥१॥\nजगज्जालजलावर्तवृत्तयो ब्रह्मवारिधौ ।\nसंख्यातुं केन शक्यन्ते भासां च त्रसरेणवः ॥२॥\nअसम्यक्प्रेक्षणं विद्धि कारणं जगतः स्थितौ ।\nसंसारशान्तये कान्त कारणं सम्यगीक्षणम् ॥३॥\nअयं हि परदुष्पारो घोरः संसारसागरः ।\nविना युक्तिप्रयत्नाभ्यामस्माद्राम न तीर्यते ॥४॥\nयस्यायं सागरः पूर्णो मोहाम्बुभरपूरितः ।\nअगाधमरणावर्तकल्लोलाकुलकोटरः ॥५॥\nप्रभ्रमत्पुण्यडिण्डीरो ज्वलन्नरकवाडवः ।\nतृष्णाविलोललहरिर्मनोजलमतङ्गजः ॥६॥\nआलीनजीवितसरिद्भोगरत्नसमुद्गकः ।\nक्षुब्धरोगोरगाकीर्ण इन्द्रियग्राहघर्घरः ॥७॥\nपश्यास्मिन्प्रसृता राम वीचयश्चारुचञ्चलाः ।\nइमा मुग्धाङ्गनानाम्न्यः शिखराकर्षणक्षमाः ॥८॥\nछदश्रीपद्मरागाढ्या नेत्रनीलोत्पलाकुलाः ।\nदन्तपुष्पफलाकीर्णाः स्मितफेनोपशोभिताः ॥९॥\nकेशेन्द्रनीलवलया भ्रूविलासतरङ्गिताः ।\nनितम्बपुलिनस्फीताः कण्ठकम्बुविभूषिताः ॥१०॥\nललाटमणिपट्टाढ्या विलासग्राहसंकुलाः ।\nकटाक्षलोलगहना वर्णकाञ्चनवालुकाः ॥११॥\nएवं विलोललहरीभीमात्संसारसागरात् ।\nउत्तीर्यते चेन्मग्नेन तत्परं पौरुषं भवेत् ॥१२॥\nसत्यां प्रज्ञामहानावि विवेके सति नाविके ।\nसंसारसागरादस्माद्यो न तीर्णो धिगस्तु तम् ॥१३॥\nअपारावारमाक्रम्य प्रमेयीकृत्य सर्वतः ।\nसंसाराब्धिं गाहते यः स एव पुरुषः स्मृतः ॥१४॥\nविचार्यार्यैः सहालोक्य धिया संसारसागरम् ।\nएतस्मिंस्तदनु क्रीडा शोभते राम नान्यथा ॥१५॥\nइह भव्यो भवान्साधो विचारपरया धिया ।\nत्वयाधुनैव तेनायं संसारः प्रविचार्यते ॥१६॥\nभवानिव विचार्यादौ संसारमतिकान्तया ।\nमत्या यो गाहते लोको नेहासौ परिमज्जति ॥१७॥\nपूर्वं धिया विचार्यैते भोगा भोगिभयप्रदाः ।\nभोक्तव्याश्चरमं राम गरुडेनेव पन्नगाः ॥१८॥\nविचार्य तत्त्वमालोक्य सेव्यन्ते या विभूतयः ।\nता उदर्कोदया जन्तोः शेषा दुःखाय केवलम् ॥१९॥\nबलं बुद्धिश्च तेजश्च दृष्टतत्त्वस्य वर्धते ।\nसवसन्तस्य वृक्षस्य सौन्दर्याद्या गुणा इव ॥२०॥\nघनरसायनपूर्णसुशीतया\nविमलया समया सततं श्रिया ।\nशिशिररश्मिरिवातिविराजसे\nविदितवेद्य सुखं रघुनन्दन ॥२१॥"
  },
  {
    "text": "इत्यार्षे श्रीवासिष्ठमहारामायणे वा० दे० मोक्षोपायेषूपशमप्रकरणे संसारसागरसाम्यप्रतिपादनं नाम षटसप्ततितमः सर्गः ॥७६॥"
  }
]
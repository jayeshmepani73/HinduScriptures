[
  {
    "text": "श्रीवसिष्ठ उवाच\nअथाखिलजगज्जालक्रमपालनदेवनः ।\nक्षीरोदनगरे शेषशय्यासनगतो हरिः ॥१॥\nप्रावृण्निद्राव्युपरमे देवार्थमरिसूदनः ।\nधिया विलोकयामास कदाचिज्जागतीं गतिम् ॥२॥\nत्रिविष्टपं स्वमनसा पार्थिवं चावलोक्य सः ।\nआचारमाजगामाशु पातालमरिपालितम् ॥३॥\nतत्र स्थिरसमाधाने स्थिते प्रह्लाददानवे ।\nदृष्ट्वा संपदमिन्द्रस्य पुरे प्रौढिमुपागताम् ॥४॥\nव्यालतल्पतलस्थस्य क्षीरोदार्णवशायिनः ।\nशङ्खचक्रगदापाणेर्देहस्यान्तरचारिणः ॥५॥\nपद्मासनस्थस्य मनः शरीरेणातिभास्वता ।\nइदं संचिन्तयामास त्रैलोक्यालमहालिना ॥६॥\nप्रह्लादे पदविश्रान्ते पाताले गतनायके ।\nकष्टं सृष्टिरियं प्रायो निर्दैत्यत्वमुपागता ॥७॥\nदैत्याभावे सुरश्रेणी निर्जिगीषुपदं गता ।\nशममेष्यत्यदृष्टाब्दपटलेषु सरिद्यथा ॥८॥\nमोक्षाख्यं निर्गतद्वन्द्वं ततो यास्यति तत्पदम् ।\nक्षीणाभिमानविरसा लतेव प्रविशुष्कताम् ॥९॥\nदेवौघे शान्तिमायाते भुवि यज्ञतपःक्रियाः ।\nअदेवत्वफलाः सर्वाः शममेष्यन्त्यसंशयम् ॥१०॥\nक्रियास्वथोपशान्तासु भूर्लोकोऽस्तमुपैष्यति ।\nअसंसारप्रसङ्गोऽथ तस्य नाशे भविष्यति ॥११॥\nआकल्पान्तं त्रिभुवनं यदिदं कल्पितं मया ।\nनाशमेष्यत्यकालेन तापे हिमकणो यथा ॥१२॥\nकिमेवमस्मिन्नाभोगे विलीय क्षयमागते ।\nकृतं मयेह भवति स्वलीलाक्षयकारिणा ॥१३॥\nततोऽहमपि शून्येऽस्मिन्नष्टचन्द्रार्कतारके ।\nवपुःप्रशान्तिमाधाय स्थितिमेष्यामि तत्पदे ॥१४॥\nअकाण्ड एवमेवं हि जगत्युपशमं गते ।\nनेह श्रेयो न पश्यामि मन्ये जीवन्तु दानवाः ॥१५॥\nदैत्योद्योगेन विबुधास्ततो यज्ञतपःक्रियाः ।\nतेन संसारसंस्थानं न संसारक्रमोऽन्यथा ॥१६॥\nतस्माद्रसातलं गत्वा यथावत्स्थापयाम्यहम् ।\nस्वे क्रमे दानवाधीशमृतुः पुनरिव द्रुमम् ॥१७॥\nविना प्रह्लादमथ चेदितरं दानवेश्वरम् ।\nकरोमि तदसौ मन्ये देवानासादयिष्यति ॥१८॥\nप्रह्लादस्य त्वयं देहः पश्चिमः पावनो महान् ।\nआकल्पमिह वस्तव्यं देहेनानेन तेन च ॥१९॥\nएवं हि नियतिर्देवी निश्चिता पारमेश्वरी ।\nप्रह्लादेन यथाकल्पं स्थातव्यमिह देहिना ॥२०॥\nतस्मात्तमेव गत्वा तु दैत्येन्द्रं बोधयाम्यहम् ।\nगर्जन्गिरिनदीसुप्तं मयूरमिव वारिदः ॥२१॥\nजीवनमुक्तसमाधिस्थः करोत्वसुरनाथताम् ।\nमणिर्मुक्तमनस्कारः प्रतिबिम्बक्रियामिव ॥२२॥\nनहि नश्यति सर्गोऽयमेवं सह सुरासुरैः ।\nभविष्यति च तद्द्वन्द्वं तन्मे क्रीडा भविष्यति ॥२३॥\nसर्गक्षयोदयावेतौ सुसमौ मम यद्यपि ।\nतथापीदं यथासंस्थं भवत्वन्येन किं मम ॥२४॥ '\nभावाभावेषु यत्तुल्यं तन्नाशे तत्स्थितौ च वा ।\nयः प्रयत्नस्त्वबुद्धित्वात्तद्योगगमनं भवेत् ॥२५॥\nतस्मात्प्रयामि पातालं बोधयाम्यसुरेश्वरम् ।\nस्थैर्यं यामि न संसारलीलां संपादयाम्यहम् ॥२६॥\nअसुरपुरमवाप्य प्रोद्धताचारघोरं\nकमलमिव विवस्वान्दैत्यमुद्बोधयामः ।\nजगदिदमखिलं स्वस्थैर्यमभ्यानयामो\nघनविधिरिव शैले चञ्चलं मेघजालम् ॥२७॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषूपशमप्रकरणे परमेश्वरवितर्को नामाष्टात्रिंशः सर्गः ॥३८॥"
  }
]
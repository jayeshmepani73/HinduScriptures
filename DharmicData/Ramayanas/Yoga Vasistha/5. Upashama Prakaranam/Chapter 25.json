[
  {
    "text": "बलिरुवाच ।\nएतन्मे कथितं पूर्वं पित्रा चारुविचारिणा ।\nइदानीं संस्मृतं दिष्ट्या संप्रबोधमहं गतः ॥१॥\nअद्येयं मम संजाता भोगान्प्रत्यरतिः स्फुटम् ।\nदिष्ट्या शमसुखं स्वच्छं विशाम्यमृतशीतलम् ॥२॥\nपुनरापूरयन्नाशां पुनरप्याहरन्धनम् ।\nपुनरावर्जयन्कातां खिन्नोऽस्मि विभवस्थितौ ॥३॥\nअहो नु खलु रम्येयं शमभूः शीतलान्तरा ।\nसर्वा एव शमं यान्ति सुखदुःखदृशः शमे ॥४॥\nशाम्यामि परिनिर्वामि सुखमासे शमे स्थितः ।\nअयमन्तः प्रहृष्यामि चन्द्रबिम्ब इवार्पितः ॥५॥\nउत्ताण्डवन्मनोरंहःप्रोषितोरुशरीरकम् ।\nअनारतपरिक्षोभं हा दुःखं विभवार्जनम् ॥६॥\nअङ्गमङ्गेन संपीड्य मांसं मांसेन च स्त्रियः ।\nपुराहमभवं प्रीतो यत्तन्मोहविजृम्भितम् ॥७॥\nदृष्टान्तदृष्टयो दृष्टा भुक्तं भोक्तव्यमक्षतम् ।\nआक्रान्तमखिलं भूतं जातं किमिव शोभनम् ॥८॥\nपुनस्तान्येव तान्येव तत्रेहान्यत्र वापि च ।\nइतश्चेतश्च वस्तूनि नापूर्वं नाम किंचन ॥९॥\nसर्वमेव परित्यज्य परिहृत्य धिया स्वयम् ।\nस्वस्थ एवावतिष्ठेऽहं पूर्णात्पूर्ण इवात्मनि ॥१०॥\nपाताले भूतले स्वर्गे स्त्रियो रत्नोपलादयः ।\nसारं तदपि तुच्छेन कालेनाशु निगीर्यते ॥११॥\nएतावन्तमहं कालं भृशं बालोऽभवं पुरा ।\nयः कुर्वन्द्वेषममरैस्तुच्छया जगदिच्छया ॥१२॥\nमनोनिर्माणमात्रेण जगन्नाम्ना महाधिना ।\nत्यक्तेनानेनकोऽर्थः स्यात्को नु रागोमहात्मनः ॥१३॥\nकष्टं चिरतरं कालमनर्थोऽर्थधिया मया ।\nअज्ञानमदमत्तेन कालेन स्वेन सेवितः ॥१४॥\nतरत्तरलतृष्णेन किमिवास्मिञ्जगत्त्रयम् ।\nमया न कृतमज्ञेन पश्चात्तापाभिवृद्धये ॥१५॥\nएतया तदलं मेऽस्तु तुच्छया पूर्वचिन्तया ।\nपौरुषं याति साफल्यं वर्तमानचिकित्सया ॥१६॥\nअद्यापरिमिताकारकारणैकतयात्मनि ।\nसर्वतः सुखमभ्येति रसायनमिवार्णवे ॥१७॥\nकोऽयं तावदहं किं स्यादात्मेत्यात्मावलोकनम् ।\nपृच्छाम्यौशनसं नाथं नूनमज्ञानशान्तये ॥१८॥\nसंचिन्तयामि परमेश्वरमाशु शुक्र-\nमुद्यत्प्रसादमथ तेन गिरोपदिष्टे ।\nतिष्ठाम्यनन्तविभवे स्वयमात्मनात्म-\nन्यक्षीणमर्थमुपदेशगिरः फलन्ति ॥१९॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मो० उपशमप्रकरणे बलिचिन्तासिद्धान्तयोगोपदेशो नाम पञ्चविंशः सर्गः ॥२५॥"
  }
]
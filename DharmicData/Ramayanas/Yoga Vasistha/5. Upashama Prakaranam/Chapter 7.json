[
  {
    "text": "श्रीवसिष्ठ उवाच ।\nएष तावत्क्रमः प्रोक्तः सामान्यः सर्वदेहिनाम् ।\nइममन्यं विशेषं त्वं श्रृणु राजीवलोचन ॥१॥\nअस्मिन्संसारसंरम्भे जातानां देहधारिणाम् ।\nअपवर्गक्षमौ राम द्वाविमावुत्तमौ क्रमौ ॥२॥\nएकस्तावद्गुरुप्रोक्तादनुष्ठानाच्छनैः शनैः ।\nजन्मना जन्मभिर्वापि सिद्धिदः समुदाहृतः ॥३॥\nद्वितीयस्त्वात्मनैवाशु किंचिद्व्युत्पन्नचेतसा ।\nभवति ज्ञानसंप्राप्तिराकाशफलपातवत् ॥४॥\nनभःफलनिपाताभज्ञानसंप्रतिपत्तये ।\nतत्रेमं श्रृणु वृत्तान्तं प्राक्तनं कथयामि ते ॥५॥\nश्रृणु सुभग कथां महानुभावा\nव्यपगतपूर्वशुभाशुभार्गलौघाः ।\nखपतितफलवत्परं विवेकं\nचरमभवा विमलं समश्नुवन्ति ॥६॥"
  },
  {
    "text": "इत्यार्षे श्रीवासिष्ठमहारामायणे वा० मोक्षोपायेषूपशमप्रकरणे आकाशफलप्राप्तिवज्ज्ञानसंप्राप्तिक्रमसूचनं नाम सप्तमः सर्गः ॥७॥"
  }
]
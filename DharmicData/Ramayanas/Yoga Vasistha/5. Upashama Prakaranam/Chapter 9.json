[
  {
    "text": "श्रीवसिष्ठ उवाच ।\nइति सिद्धगणोद्गीता गीताः श्रुत्वा महीपतिः ।\nविषादमाजगामाशु भीरू रणरवादिव ॥१॥\nजगाम परिवारं स्वमाकर्षन्स्वगृहं प्रति ।\nस्वतीरवृक्षानुगतः सरिदोघ इवार्णवम् ॥२॥\nपरिवारमशेषेण विसृज्य स्वं स्वमालयम् ।\nएक एवारुरोहाग्र्यं गृहमर्क इवाचलम् ॥३॥\nतत्र प्रोड्डयनालोलखगपक्षतिचञ्चलाः ।\nआलोकयंल्लोकगतीर्विललापेदमाकुलः ॥४॥\nहा कष्टमतिकष्टासु लोकलोलदशास्वयम् ।\nपाषाणेष्विव पाषाणा आलुठामि बलादहम् ॥५॥\nअपर्यन्तस्य कालस्य कोऽप्यंशो जीव्यते मया ।\nतस्मिन्भावं निबध्नामि धिङ्नामधमचेतनम् ॥६॥\nकियन्मात्रमिदं नाम राज्यमाजीवितं मम ।\nकिमेतेन विना दुःखं तिष्ठामि हतधीर्यथा ॥७॥\nआदावन्तेऽप्यनन्तोऽहं मध्ये पेलवजीवितः ।\nबालश्चित्रेन्दुनेवाहं किं मुधा धृतिमास्थितः ॥८॥\nप्रपञ्चरहितेनाहमिन्द्रजालेन जालिना ।\nहा कष्टमतिमुह्यामि केनास्मि परिमोहितः ॥९॥\nयद्वस्तु यच्च वा रम्यं यदुदारमकृत्रिमम् ।\nकिंचित्तदिह नास्त्येव किंनिष्ठेह मतिर्मम ॥१०॥\nदूरस्थमप्यदूरस्थं यन्मे मनसि वर्तते ।\nइति निश्चित्य बाह्यार्थभावनां संत्यजाम्यहम् ॥११॥\nलोकाजवं जवीभावः सलिलावर्तभङ्गुरः ।\nदृष्टोऽद्यापि हि दुःखाय केयमास्था सुखं प्रति ॥१२॥\nप्रत्यब्दं प्रतिमासं च प्रत्यहं च प्रतिक्षणम् ।\nसुखानि दुःखपिण्डानि दुःखानि तु पुनः पुनः ॥१३॥\nपरामृष्टं विशिष्टं हि दृष्टं नष्टं न भावितम् ।\nअत्रस्थं न तदस्तीह सतां यत्रास्तु संस्थितिः ॥१४॥\nअद्य ये महतां मूर्ध्नि ते दिनैर्निपतन्त्यधः ।\nहतचित्तमहत्तायां कैषा विश्वस्तता वत ॥१७॥\nअरज्जुरेव बद्धोऽहमपङ्कोऽस्मि कलङ्कितः ।\nपतितोस्म्युपरिस्थोपि हा ममात्मन्हता स्थितिः ॥१६॥\nकस्मादकस्मान्मोहोयमागतो धीमतोऽपि मे ।\nअसितः पिहितालोको भास्कराग्रमिवाम्बुदः ॥१७॥\nक इमे मे महाभोगाः क इमे मम बान्धवाः ।\nबालो भूतमयेनेव संकेतेनाहमाकुलः ॥१८॥\nस्वयमेव निबध्नामि जरामरणरागिणीम् ।\nकिमिमामहमेतेषु धृतिमुद्वेगकारिणीम् ॥१९॥\nयातु तिष्ठतु वा सम्यङ् ममैतां प्रति को ग्रहः ।\nबुद्बुदश्रीरिवैषा हि मिथ्यैवेत्थमुपस्थिता ॥२०॥\nते महाविभवा भोगास्ते सन्तः स्निग्धबान्धवाः ।\nसर्वं स्मृतिपथं प्राप्तं वर्तमानेऽपि का धृतिः ॥२१॥\nक्व धनानि महीपानां ब्रह्मणः क्व जगन्ति वा ।\nप्राक्तनानि प्रयातानि केयं विश्वस्तता मम ॥२२॥\nगिलितानीन्द्रलक्षाणि बुद्बुदानीव वारिणि ।\nमां जीवितनिबद्धास्थं विहसिष्यन्ति साधवः ॥२३॥\nब्रह्मणां कोटयो याता गताः सर्गपरम्पराः ।\nप्रयाताः पांसुवद्भूपाः का धृतिर्मम जीविते ॥२४॥\nसंसाररात्रिदुःस्वप्ने चेत्ये देहमये भ्रमे ।\nआस्थां चेदनुबध्नामि तत्रेमां तु धिगस्थितिम् ॥२५॥\nअयं सोऽहमिति व्यर्थकल्पनाऽसत्स्वरूपिणी ।\nअहंकारपिशाचेन किमज्ञवदहं स्थितः ॥२६॥\nहतं हतमिदं कस्मादायुराततयानया ।\nपश्यन्नपि न पश्यामि सूक्ष्मया काललेखया ॥२७॥\nपादपीठे कृतेशानाः शार्ङ्गिक्रीडनकन्दुकाः ।\nकालकापालिकाग्रस्ताः किमास्थे मयि वल्गसि ॥२८॥\nअजस्रमुपयान्त्येते यान्ति चाद्यापि वासराः ।\nअविनष्टैकसद्वस्तुर्दृष्टो नाद्यापि वासरः ॥२९॥\nसारसाः सरसीवैते सर्वस्मिञ्जनचेतसि ।\nभोगा एव स्फुरन्त्यन्तर्न तु स्वपददृष्टयः ॥३०॥\nकष्टात्कष्टतरं प्राप्तो दुःखाद्दुःखतरं गतः ।\nअद्यापि न विरक्तोस्मि हा धिङ्मामधमाशयम् ॥३१॥\nयेषु येषु दृढा बद्धा भावना भव्यवस्तुषु ।\nतानि तानि विनष्टानि दृष्टानि किमिहोत्तमम् ॥३२॥\nयन्मध्ये यच्च पर्यन्ते यदापाते मनोरमम् ।\nसर्वमेवापवित्रं तद्विनाशामेध्यदूषितम् ॥३३॥\nयेषु येषु पदार्थेषु धृतिं बध्नाति मानवः ।\nतेषु तेष्वेव तस्यायं दृष्टो नाशोदयो भृशम् ॥३४॥\nश्वःश्वः पापीयसीमेष श्वःश्वः क्रूरतरामपि ।\nश्वःश्वः स्वेदकरीमेति दशामिह जडो जनः ॥३५॥\nअज्ञानैकहतो बाल्ये यौवने मदनाहतः ।\nशेषे कलत्रचिन्तार्तः किं करोति कदा जडः ॥३६॥\nआगमापायि विरसं दशावैषम्यदूषितम् ।\nअसारसारं संसारं किं तत्पश्यति दुर्मतिः ॥३७॥\nराजसूयाश्वमेधाद्यैरिष्ट्वा यज्ञशतैरपि ।\nमहाकल्पान्तमप्यंशं स्वर्गं प्राप्नोति नाधिकम् ॥३८॥\nकोऽसौ स्वर्गोऽस्ति भूमौ वा पाताले वा प्रदेशकः ।\nन यत्राभिभवन्त्येता दुर्भ्रमर्य इवापदः ॥३९॥\nनिजचेतोविलव्यालाः शरीरस्थलपल्लवाः ।\nआधयो व्याधयश्चैते निवार्यन्ते कथं किल ॥४०॥\nसतोऽसत्ता स्थिता मूर्ध्नि मूर्ध्नि रम्येष्वरम्यता ।\nसुखेषु मूर्ध्नि दुःखानि किमेकं संश्रयाम्यहम् ॥४१॥\nजायन्ते च म्रियन्ते च प्राकृताः क्षुद्रजन्तवः ।\nधरा तैरेव नीरन्ध्रा दुर्लभाः साधुसाधवः ॥४२॥\nनीलोत्पलालिनयनाः परमप्रेमभूषणाः ।\nहासायैव विलासिन्यः क्षणभङ्गितया स्थिताः ॥४३॥\nयेषां निमेषणोन्मेषैर्जगतां प्रलयोदयौ ।\nतादृशाः पुरुषाः सन्ति मादृशां गणनैव का ॥४४॥\nसन्ति रम्यतराद्रम्याः सुस्थिरादपि सुस्थिराः ।\nचिन्तापर्यवसानेयं पदार्थश्रीः किमीहसे ॥४५॥\nसंपदश्च विचित्रा यास्ताश्चेच्चित्तेन संमताः ।\nतत्ता अपि महारम्भा हन्त मन्ये महापदः ॥४६॥\nआपदोऽपि विचित्रा यास्ताश्चेन्मनसि संमताः ।\nतत्ता अपि महारम्भा मन्ये मनसि संपदः ॥४७॥\nमनोमात्रविवर्तेऽस्मिञ्जगत्यब्धीन्दुभङ्गुरे ।\nममेदमित्यपूर्वेयं कुतस्त्याऽक्षरमालिका ॥४८॥\nकाकतालीययोगेन संपन्नायां जगत्स्थितौ ।\nधूर्तेन कल्पिता व्यर्थं हेयोपादेयभावना ॥४\nइयत्ताच्छिन्नतप्तासु सुखनाम्नीषु दृष्टिषु ।\nकास्वेतास्वनुरक्तोऽस्मि पतङ्गोऽग्निशिखास्विव ॥५०॥\nवरमेकान्तदाहेषु लुठनं रौरवाग्निषु ।\nनत्वालूनविवर्तासु स्थितं संसारवृत्तिषु ॥५१॥\nसंसार एव दुःखानां सीमान्त इति कथ्यते ।\nतन्मध्यपतिते देहे सुखमासाद्यते कथम् ॥५२॥\nअकृत्रिममहादुःखे संसारे ये व्यवस्थिताः ।\nत एतेऽन्यानि दुःखानि जानते मधुराण्यलम् ॥५३॥\nअहमप्यधमोत्कृष्टकाष्ठलोष्टसमस्थितिः ।\nअज्ञैरेवागतः साम्यं परमामृष्टवस्तुभिः ॥५४॥\nसहस्राङ्कुरशाखात्मफलपल्लवशालिनः ।\nअस्य संसारवृक्षस्य मनो मूलमहाङ्कुरः ॥५५॥\nसंकल्पमेव तन्मन्ये संकल्पोपशमेन तत् ।\nशोषयामि यथा शोषमेति संसारपादपः ॥५५॥\nआकारमात्ररम्यासु मनोमर्कटवृत्तिषु ।\nपरिज्ञातास्विहाद्यैव न रमे नाशनीष्वहम् ॥५७॥\nआशापाशशतप्रोताः पातोत्पातोपतापदाः ।\nसंसारवृत्तयो भुक्ता इदानीं विश्रमाम्यहम् ॥५८॥\nहा हतोऽस्मि विनष्टोऽस्मि मृतोऽस्मीति पुनःपुनः ।\nशोचितं गतमेवाहमिदानीं नानुरोदिमि ॥५९॥\nप्रबुद्धोऽस्मि प्रहृष्टोऽस्मि दृष्टश्चोरोऽयमात्मनः ।\nमनो नाम निहन्म्येनं मनसास्मि चिरं हतः ॥६०॥\nएतावन्तमिमं कालं मनोमुक्ताफलं मम ।\nअविद्धमासीदधुना विद्धं तु गुणमर्हति ॥६१॥\nमनस्तुषारकणिका विवेकार्कातपेन मे ।\nचिरप्रवृत्तये नूनमचिराल्लयमेष्यति ॥६२॥\nविविधैः साधुभिः सिद्धैरहं साधु प्रबोधितः ।\nआत्मानमनुगच्छामि परमानन्दसाधनम् ॥६३॥\nआत्मानं मणिमेकान्ते लब्ध्वैवालोकयन्सुखम् ।\nतिष्ठाम्यस्तमितान्येहः शारदीवाचलेऽम्बुदः ॥६४॥\nअयमहमिदमाततं ममेति\nस्फुरितमपास्य बलादसत्यमन्तः ।\nरिपुमतिबलिनं मनो निहत्य\nप्रशममुपैमि नमोऽस्तु ते विवेक ॥६५॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये मो. उपशमप्रकरणे जनकवितर्को नाम नवमः सर्गः ॥९॥"
  }
]
[
  {
    "text": "उद्दालक उवाच ।\nअपारपर्यन्तवपुः परमाण्वणुरेव च ।\nचिदचेत्या तदाक्रान्तौ न शक्ता वासनादयः ॥१॥\nमनः शेमुष्यहंकारप्रतिबिम्बैर्जडेन्द्रियैः ।\nवासनावितताः शून्या वेतालत्रासनोद्यताः ॥२॥\nतत्कृतेभ्यो विचारेभ्योऽनुभूतेभ्योऽपि भूरिशः ।\nभूयोऽप्यनुभवत्यन्तरहं हि चिदलेपिका ॥३॥\nस्वदुर्भावोपरचितां देहः संसारसंस्थितिम् ।\nगृह्णात्वथ त्यजतु वाप्यहं हि चिदलेपिका ॥४॥\nचितो न जन्ममरणे सर्वगायाश्चितः किल ।\nकिं नाम म्रियते जन्तुर्मार्यते केन वापि किम् ॥५॥\nचितो न जीवितेनार्थः सर्वात्मा सर्वजीवितम् ।\nकिं प्राप्स्यति कदात्मैषा प्रायता यदि जीवितम् ॥६॥\nजीव्यते म्रियते चेति कुविकल्पकमालिनी ।\nकलना मनसामेव नात्मनो विमलात्मनः ॥७॥\nयो ह्यहंभावतां प्राप्तो भावाभावैः स गृह्यते ।\nआत्मनो नास्त्यहंभावो भावाभावाः कुतोऽस्य ते ॥८॥\nअहंभावो मुधा मोहो मनश्च मृगतृष्णिका ।\nजडः पदार्थसंभारः कस्याहंकारभावना ॥९॥\nरक्तमांसमयो देहो मनो नष्टं विचारणात् ।\nजडाश्चित्तादयः सर्वे कुतोऽहंभावभावना ॥१०॥\nआत्मंभरितया नित्यमिन्द्रियाणि स्थितान्यलम् ।\nपदार्थाश्च पदार्थत्वे कुतोऽहंभावभावना ॥११॥\nगुणा गुणार्थे वर्तन्ते प्रकृतौ प्रकृतिः स्थिता ।\nसदेव सति विश्रान्तं कुतोऽहंभावभावना ॥१२॥\nसर्वगं सर्वदेहस्थं सर्वकालमयं महत् ।\nकेवलं परमात्मानं चिदात्मैवेह संस्थितः ॥१३॥\nएवं किमाकृतिः को वा किमादेशश्च किंकृतः ।\nकिंरूपः किंमयः कोहं किं गृह्णामि त्यजामि किम् ॥१४॥\nतेनाहं नाम नेहास्ति भावाभावोपपत्तिमान् ।\nअनहंकाररूपस्य संबन्धः केन मे कथम् ॥१५॥\nअसत्यलमहंकारे संबन्धः कस्य केन कः ।\nसंबन्धाभावसंसिद्धौ विलीना द्वित्वकल्पना ॥१६॥\nएवं ब्रह्मात्मकमिदं यत्किंचिज्जगति स्थितम् ।\nसदेवास्मि तदेवास्मि परिशोचामि किं मुधा ॥१७॥\nएकस्मिन्नेव विमले पदे सर्वगते स्थिते ।\nअहंकारकलङ्कस्य कथं नामोदयः कुतः ॥१८॥\nनास्त्येव हि पदार्थश्रीरात्मैवास्तीह सर्वगः ।\nपदार्थलक्ष्म्यां सत्यां च संबन्धोस्ति न कस्यचित्॥१९॥\nइन्द्रियैरिन्द्रियैरंगैर्मनो मनसि वल्गति ।\nचिदलिप्तवपुः केन संबन्धः कस्य किं कथम् ॥२०॥\nउपलायःशलाकानां संबन्धो न यथा मिथः ।\nतथैकत्रापि दृष्टानां देहेन्द्रियमनश्चिताम् ॥२१॥\nअसदभ्युत्थिते व्यर्थमहंकारमहाभ्रमे ।\nममेदमिदमस्येति विपर्यस्तमिदं जगत् ॥२२॥\nअतत्त्वालोकजातेयमहंकारचमत्कृतिः ।\nतापेन हिमलेखेव तत्त्वालोके विलीयते ॥२३॥\nआत्मनो व्यतिरेकेण न किंचिदपि विद्यते ।\nसर्वं ब्रह्मेति मे तत्त्वमेतत्तद्भावयाम्यहम् ॥२४॥\nअहंकारभ्रमस्यास्य जातस्याकाशवर्णवत् ।\nअपुनःस्मरणं मन्ये नूनं विस्मरणं वरम् ॥२५॥\nसमूलं संपरित्यज्य चिरायाहंकृतिभ्रमम् ।\nतिष्ठाम्यात्मनि शान्तात्मा शरत्खं शरदीव खे ॥२६॥\nददात्यनर्थनिचयं विस्तारयति दुष्कृतम् ।\nविस्तारयति संतापमहंभावोनुसंहितः ॥२७॥\nस्फुरत्यहंकारघने हृद्व्योम्नि सलिलात्मनि ।\nविकसत्यभितः कायकदम्बे दोषमञ्जरी ॥२८॥\nमरणं जीवितोपान्तं जीवितं मरणान्तगम् ।\nभावोऽभावाद्व्यवच्छिन्नः कष्टेयं दुःखवेदना ॥२९॥\nइदं लब्धमिदं प्राप्स्यामीत्यार्तिर्दाहकारिणी ।\nन शाम्यत्यर्करत्नानां ग्रीष्मेऽग्निरिव दुर्धियाम् ॥३०॥\nनास्तीदमिदमस्तीति चिन्ता धावत्यहंकृतिम् ।\nजडाशया जडामभ्रमाला शैलावलीमिव ॥३१॥\nअहंभावे परिक्षीणे शुष्कः संसारपादपः ।\nभूयः प्रयच्छत्यरसो न पाषाणवदंकुरम् ॥३\nस्वतृष्णाकृष्णभोगिन्यो देहद्रुमकृतालयाः ।\nक्वापि यान्ति विचारात्मन्यागते विनतासुते ॥३३॥\nअसदभ्युत्थिते विश्वे तज्जाते भ्रमसन्मये ।\nअसन्मयपरिस्पन्दे त्वहं त्वं चेति कः क्रमः ॥३४॥\nइदं जगदुदेत्यादावकारणमकारणात् ।\nयदकारणमुद्भूतं तत्सदित्युच्यते कथम् ॥३५॥\nअपर्यन्तपुराकाले मृदि कुम्भ इवाकृतिः ।\nदेहोऽभवदिदानीं तु तथैवास्ति भविष्यति ॥३६॥\nमध्येतरपयोमात्रं कंचित्कालं चलाचलम् ।\nआद्यन्तसौम्यते त्यक्त्वा वारि वीचितया यथा ॥३७॥\nअस्मिन्क्षणपरिस्पन्दे देहे विसरणोन्मुखे ।\nतरङ्गे च निबद्धास्था ये हतास्ते कुबुद्धयः ॥३८॥\nप्राक्पुरस्ताच्च सर्वाणि सन्ति वस्तूनि नाभितः ।\nमध्ये स्फुटत्वमेतेषां कैवास्था हतरूपिणी ॥३९॥\nचित्तं पूर्वं पुरस्ताच्च चिद्देशं शान्तमित्यपि ।\nसदसद्वा खलीनं मध्येऽस्मिन्किं तवोदितम् ॥४०॥\nयथा स्वप्नविकारेषु यथा संभ्रमदृष्टिषु ।\nयथा वा मदलीलासु यथा नौयानसंभ्रमे ॥४१॥\nयथा धातुविकारेषु यथा चेन्द्रियविक्लवे ।\nयथातिसंभ्रमानन्दे दोषावेशदशासु च ॥४२॥\nदृश्यते क्षीयते चैव रूपं सदसतोश्चलम् ।\nतथैवेयमिह त्वेषा काले न्यूनातिरिक्तता ॥४३॥\nसा च त्वया कृता नित्यं चित्त दुःखसुखोदये ।\nयथा वियोगयामिन्यो मतयो हन्ति रागिणम् ॥४४॥\nमयैवेहासदभ्यासान्मिथ्या सदिव लक्ष्यसे ।\nमृगतृष्णेव तेनैतत्त्वत्कृतं मत्कृतं भवेत् ॥४५॥\nयदिदं किंचिदाभोगि तत्सर्वं दृश्यमण्डलम् ।\nअवस्त्विति विनिर्णीय मनो यात्यमनःपदम् ॥४६॥\nअवस्त्विदमिति स्फारे रूढे मनसि निश्चये ।\nहेमन्त इव मञ्जर्यः क्षीयन्ते भोगवासनाः ॥४७॥\nचित्त्वाद्दृष्टात्मना नूनं संत्यक्तमननौजसा ।\nमनसा वीतरागेण स्वयं स्वस्थेन भूयते ॥४८॥\nपरमात्मानले क्षिप्तं संवृत्त्यावयवं स्वयम् ।\nदग्ध्वात्मानमलं चित्तं शुद्धतामेति शाश्वतीम् ॥४९॥\nदेहमन्यतया दृष्ट्वा त्यक्त्वा विषयवासनाम् ।\nविनाशमुररीकृत्य मनो जयति वीरवत् ॥५०॥\nमनः शत्रुः शरीरस्य शरीरं मनसो रिपुः ।\nएकाभावेन नश्येते आधाराधेयकार्यवत् ॥५१॥\nरागद्वेषवतोर्नित्यमन्योन्यातिविरुद्धयोः ।\nएतयोर्मूलकाषेण विनाशः परमं सुखम् ॥५२॥\nएतयोरेकसंस्थाने मृतिरित्येव या कथा ।\nसा व्योम्न्यया स्त्रिया भुक्ता धरेति कथया समा ॥५३॥\nअकृत्रिमविरोधस्थौ यत्र संघटितावुभौ ।\nधारा इव पतन्त्येव तत्रानर्थपरम्पराः ॥५४॥\nमिथो विरुद्धसंसर्गे रतिमेत्यधमो हि यः ।\nत्यक्तव्यः स पतद्वारावग्निराशावलेपने ॥५५॥\nसंकल्पेन मनः पुष्ट्वा शरीरं बालयक्षवत् ।\nआयुरेवाशनान्यस्मै स्वदुःखानि प्रयच्छति ॥५६॥\nतर्दुःखैस्तापितो देहो मनो हन्तुमथेच्छति ।\nपुत्रोऽपि हन्ति पितरमाततायिपदं गतम् ॥५७॥\nनास्ति शत्रुः प्रकृत्यैव न च मित्रं कदाचन ।\nसुखदं मित्रमित्युक्तं दुःखदाः शत्रवः स्मृताः ॥५८॥\nदेहो दुःखान्यनुभवन्स्वमनो हन्तुमिच्छति ।\nदेहं मनः स्वदुःखानां संकेतं कुरुते क्षणात् ॥५९॥\nएवं मिथो दुःखदयोः श्लिष्टयोः कः सुखागमः ।\nएतयोर्देहमनसोर्जात्यैवातिविरुद्धयोः ॥६०॥\nमनस्येव परिक्षीणे न देहो दुःखभाजनम् ।\nतत्क्षयोत्कतया नित्यं देहोऽपि परिधावति ॥६१॥\nनष्टानष्टमनर्थाय शरीरं पदमापदाम् ।\nअलब्धात्मविवेकेन मनसा सुप्रजायते ॥६२॥\nएते मनःशरीरे हि मिथः पीवरतां गते ।\nजडरूपे हि वपुषा पयोदसरसी यथा ॥६३॥\nमिथो दुःखाय संपन्ने एकरूपे द्विधा स्थिते ।\nव्यवहारपरे सार्धं लोके वार्यनलाविव ॥६४॥\nचित्ते क्षयिणि संक्षीणे देहो ह्यामूलितो भवेत् ।\nवर्धमाने तरुरिव शतशाखः प्रवर्तते ॥६५॥\nक्षीयते मनसि क्षीणे देहः प्रक्षीणवासनः ।\nमनो न क्षीयते क्षीणे देहे तत्क्षपयेन्मनः ॥३६॥\nसंकल्पपादपं तृष्णालतं छित्त्वा मनोवनम् ।\nविततां भुवमासाद्य विहरामि यथासुखम् ॥६७॥\nप्रक्षीयमाणमेवेदं न मनो मनसि स्थितम् ।\nप्रशाम्यद्वासनाजालं प्रावृडन्त इवाम्बुदः ॥६८॥\nधातूनां संनिवेशोऽयं देहनामा रिपुर्मम ।\nप्रक्षीयमाणे मनसि गलत्वेषोऽवतिष्ठतु ॥६९॥\nयदर्थं किल भोगश्रीर्वाञ्छते स्वकलेवरम् ।\nतन्मे नापि न तस्याहं कोऽर्थः सुखलवेन मे ॥७०॥\nनाहं देह इति त्वस्मिन्युक्तिमाकर्णय क्रमे ।\nसर्वाङ्गेष्वपि सत्स्वेव शवः कस्मान्न वल्गति ॥७१॥\nतस्माद्देहादतीतोऽहं नित्योऽनस्तमितद्युतिः ।\nयः सङ्गं भास्वता प्राप्य वेद्मि व्योमनि भास्करम् ॥७२॥\nनाज्ञोऽहं नच मे दुःखं नानर्थो न च दुःखिता ।\nशरीरमस्तु मावास्तु स्थितोस्मि विगतज्वरः ॥७३॥\nयत्रात्मा तत्र न मनो नेन्द्रियाणि न वासनाः ।\nपामरा परितिष्ठन्ति निकटे न महीभृतः ॥७४॥\nपदं तदनुयातोऽस्मि केवलोस्मि जयाम्यहम् ।\nनिर्वाणोस्मि निरंशोस्मि निरीहोस्मि निरीप्सितः ॥७५॥\nइदानीमस्म्यसंबद्धो मनोदेहेन्द्रियादिभिः ।\nपृथक्कृतस्य तैलस्य तिलैर्विगलनैरिव ॥७६॥\nस्वस्मात्पदवरादस्माल्लीलया चलितस्य मे ।\nपृथक्कृतमतेः किंच परिवारो ह्ययं शुभः ॥७७॥\nस्वच्छतोर्जितता सत्ता हृद्यता सत्यता ज्ञता ।\nआनन्दितोपशमिता सदा च मृदुभाषिता ॥७८॥\nपूर्णतोदारता सत्या कान्तिमत्तैकतानता ।\nसर्वैकता निर्भयता क्षीणद्वित्वविकल्पता ॥७९॥\nनित्योदिताः समाः स्वस्थाः सुन्दर्यः सुभगोदयाः ।\nममैकात्ममतेर्नित्यं कान्ता हृदयवल्लभाः ॥८०॥\nसर्वथा सर्वदा सर्वं सर्वस्मिन्संभवत्यतः ।\nसर्वं प्रति मम क्षीणे वाञ्छावाञ्छे सुखासुखे ॥८१॥\nविगतमोहतया विमनस्तया\nगतविकल्पनचित्ततया स्फुटम् ।\nउपरमाम्यहमात्मनि शीतले\nघनलवः शरदीव नभस्तले ॥८२॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषूपशमप्रकरणे उद्दालकविचारविलासो नाम त्रिपञ्चाशः सर्गः ॥५३॥"
  }
]
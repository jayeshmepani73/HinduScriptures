[
  {
    "text": "श्रीवसिष्ठ उवाच ।\nयथालातपरिस्पन्दादग्निचक्रं प्रदृश्यते ।\nअसदेव सदाभासं चित्तस्पन्दात्तथा जगत् ॥१॥\nयथा जलपरिस्पन्दाद्व्यतिरिक्त इवाम्भसः ।\nदृश्यते वर्तुलावर्तश्चित्तस्पन्दात्तथा जगत् ॥२॥\nयथा व्योम्नीक्षणस्पन्दात्पिच्छमौक्तिकमण्डलम् ।\nदृश्यते सदिवासत्यं चित्तस्पन्दात्तथा जगत् ॥३॥\nश्रीराम उवाच ।\nयेन प्रस्पन्दते चित्तं येन न स्पन्दते तथा ।\nतद्ब्रह्मन्ब्रूहि मे येन चिकित्सेयं तदेव हि ॥४॥\nश्रीवसिष्ठ उवाच ।\nयथा शौक्ल्यहिमे राम तिलतैललवौ यथा ।\nयथा कुसुमसौगन्ध्ये तथौष्ण्यदहनौ यथा ॥५॥\nतथा राघव संश्लिष्टौ चित्तस्पन्दौ तथैव हि ।\nअभिन्नौ केवलं मिथ्या भेदः कल्पित एतयोः ॥६॥\nचित्तचित्तपरिस्पन्दपक्षयोरेकसंक्षये ।\nस्वयं गुणगुणी स्थित्वा नश्यतो द्वौ न संशयः ॥७॥\nद्वौ क्रमो चित्तनाशस्य योगो ज्ञानं च राघव ।\nयोगस्तद्वृत्तिरोधो हि ज्ञानं सम्यगवेक्षणम् ॥८॥\nश्रीराम उवाच ।\nकदा कीदृक्कया युक्त्या प्राणापाननिबन्धया ।\nयोगनाम्न्या मनः शान्तिमेत्यनन्तसुखप्रदाम् ॥९॥\nश्रीवसिष्ठ उवाच ।\nदेहेऽस्मिन्देहनाडीषु वातः स्फुरति योऽभितः ।\nस्पन्देष्विव भुवो वारि स प्राण इति कीर्तितः ॥१०॥\nतस्य स्पन्दवशादन्तः क्रियावैचित्र्यमीयुषः ।\nअपानादीनि नामानि कल्पितानि कृतात्मभिः ॥११॥\nआमोदस्य यथा पुष्पं शौक्ल्यस्य तुहिनं यथा ।\nतथैष रस आधारश्चित्तस्याभिन्नतां गतः ॥१२॥\nअन्तःप्राणपरिस्पन्दात्संकल्पकलनोन्मुखी ।\nसंवित्संजायते यैषा तच्चित्तं विद्धि राघव ॥१३॥\nप्राणस्पन्दाच्चितः स्पन्दस्तत्स्पन्दादेव संविदः ।\nचक्रावर्तविधायिन्यो जलस्पन्दादिवोर्मयः ॥१४॥\nचित्तं प्राणपरिस्पन्दमाहुरागमभूषणाः ।\nतस्मिन्संरोधिते नूनमुपशान्तं भवेन्मनः ॥१५॥\nमनःस्पन्दोपशान्त्यायं संसारः प्रविलीयते ।\nसूर्यालोकपरिस्पन्दशान्तौ व्यवहृतिर्यथा ॥१६॥\nश्रीराम उवाच ।\nअनिशं चरतां देहगेहे गगनगामिनाम् ।\nप्राणादीनां परिस्पन्दो वायूनां रोध्यते कथम् ॥१७॥\nश्रीवसिष्ठ उवाच ।\nशास्त्रसज्जनसंपर्कवैराग्याभ्यासयोगतः ।\nअनास्थायां कृतास्थायां पूर्वसंसारवृत्तिषु ॥१८॥\nयथाभिवाञ्छितध्यानाच्चिरमेकतयोदितात् ।\nएकतत्त्वघनाभ्यासात्प्राणस्पन्दो निरुद्ध्यते ॥१९॥\nपूरकादिनिजायामादृढाभ्यासादखेदजात् ।\nएकान्तध्यानसंयोगात्प्राणस्पन्दो निरुद्ध्यते ॥२०॥\nओंकारोच्चारणप्रान्तशब्दतत्त्वानुभावनात् ।\nसुषुप्ते संविदो जाते प्राणस्पन्दो निरुद्ध्यते ॥२१॥\nरेचके नूनमभ्यस्ते प्राणे स्फारे खमागते ।\nन स्पृशत्यङ्गरन्ध्राणि प्राणस्पन्दो निरुद्ध्यते ॥२२॥\nपूरके नूनमभ्यस्ते पूराद्गिरिघनस्थिते ।\nप्राणे प्रशान्तसंचारे प्राणस्पन्दो निरुद्ध्यते ॥२३॥\nकुम्भके कुम्भवत्कालमनन्तं परितिष्ठति ।\nअभ्यासात्स्तम्भिते प्राणे प्राणस्पन्दो निरुद्ध्यते ॥२४॥\nतालुमूलगतां यत्नाज्जिह्वयाक्रम्य घण्टिकाम् ।\nऊर्ध्वरन्ध्रगते प्राणे प्राणस्पन्दो निरुद्ध्यते ॥२५॥\nसमस्तकलनोन्मुक्ते न किंचिन्नामसूक्ष्मखे ।\nध्यानात्संविदि लीनायां प्राणस्पन्दो निरुद्ध्यते ॥२६॥\nद्वादशाङ्गुलपर्यन्ते नासाग्रे विमलाम्बरे ।\nसंविद्दृशि प्रशाम्यन्त्यां प्राणस्पन्दो निरुद्ध्यते ॥२७॥\nअभ्यासादूर्ध्वरन्ध्रेण तालूर्ध्वं द्वादशान्तगे ।\nप्राणे गलितसंवृत्ते प्राणस्पन्दो निरुद्ध्यते ॥२८॥\nभ्रूमध्ये तारकालोकशान्तावन्तमुपागते ।\nचेतने केतने बुद्धे प्राणस्पन्दो निरुद्ध्यते ॥२९॥\nझटित्येव यदुद्भूतं ज्ञानं तस्मिन्दृढाश्रिते ।\nअसंश्लिष्टविकल्पांशे प्राणस्पन्दो निरुद्ध्यते ॥३०॥\nचिरं कालं हृते कान्तव्योमसंवेदनान्मुने ।\nअवासनान्मनोध्यानात्प्राणस्पन्दो निरुद्ध्यते ॥३१॥\nश्रीराम उवाच ।\nब्रह्मन् जगति भूतानां हृदयं तत्किमुच्यते ।\nइदं सर्वं महादर्शे यस्मिंस्तत्प्रतिबिम्बति ॥३२॥\nश्रीवसिष्ठ उवाच ।\nसाधो जगति भूतानां हृदयं द्विविधं स्मृतम् ।\nउपादेयं च हेयं च विभागोऽयं तयोः शृणु ॥३३॥\nइयत्तया परिच्छिन्ने देहे यद्वक्षसोऽन्तरम् ।\nहेयं तद्धृदयं विद्धि तनावेकतटे स्थितम् ॥३४॥\nसंविन्मात्रं तु हृदयमुपादेयं स्थितं स्मृतम् ।\nतदन्तरे च बाह्ये च न च बाह्ये न चान्तरे ॥३५॥\nतत्तु प्रधानं हृदयं तत्रेदं समवस्थितम् ।\nतदादर्शः पदार्थानां तत्कोशः सर्वसंपदाम् ॥३६॥\nसर्वेषामेव जन्तूनां संविद्धृदयमुच्यते ।\nन देहावयवैकांशो जडजीर्णोपलोपमः ॥३७॥\nतस्मात्संविन्मये शुद्धे हृदये हृतवासनः ।\nबलान्नियोजिते चित्ते प्राणस्पन्दो निरुध्यते ॥३८॥\nएभिः क्रमैस्तथान्यैश्च नानासंकल्पकल्पितैः ।\nनानादेशिकवक्रस्थैः प्राणस्पन्दो निरुध्यते ॥३९॥\nअभ्यासेन निराबाधमेतास्ता योगयुक्तयः ।\nउपायतामुपायान्ति भव्यस्य भवभेदने ॥४०॥\nअभ्यासाद्दृढतां यातो वैराग्यपरिलाञ्छितः ।\nयथावासनमायामः प्राणानां सफलः स्मृतः ॥४१॥\nभ्रूनासातालुसंस्थासु द्वादशाङ्गुलिकोटिषु ।\nअभ्यासाच्छाम्यति प्राणो दूरे गिरिनदी यथा ॥४२॥\nभूयोभूयश्चिराभ्यासाज्जिह्वाप्रान्तेन तालुनि ।\nघण्टिका स्पृश्यते प्राणो येनोच्चैर्निवहत्यलम् ॥४३॥\nविकल्पबहुलास्त्वेते स्वाभ्यासेन समाधयः ।\nपरमोपशमायाशु संप्रयान्त्यविकल्पताम् ॥४४॥\nआत्मारामो वीतशोको भवत्यन्तःसुखः पुमान् ।\nअभ्यासादेव नान्यस्मात्तस्मादभ्यासवान्भव ॥४५॥\nअभ्यासेन परिस्पन्दे प्राणानां क्षयमागते ।\nमनः प्रशममायाति निर्वाणमवशिष्यते ॥४६॥\nवासनावलितं जन्म मोक्षं निर्वासनं मनः ।\nप्राणं च राम गृह्णाति यथेच्छसि तथा कुरु ॥४७॥\nप्राणस्पन्दो मनोरूपं तस्मात्संसृतिविभ्रमः ।\nतस्मिन्नेव शमं याते दीयते संसृतिज्वरः ॥४८॥\nविकल्पांशक्षयाज्जन्तोः पदं तदवशिष्यते ।\nयतो वाचो निवर्तन्ते समस्तकलनान्विताः ॥४९॥\nयत्र सर्वं यतः सर्वे यत्सर्वं सर्वतश्च यत् ।\nयत्र नेदं यतो नेदं यन्नेदं नेदृशं जगत् ॥५०॥\nविनाशित्वाद्विकल्पत्वाद्गुणित्वान्निर्गुणात्मनः ।\nयस्य नो सदृशो दृष्टो दृष्टान्तः कश्चिदेव हि ॥५१॥\nस्वादनी सर्वशालीनां दीपिका सर्वतेजसाम् ।\nकलना सर्वकामानामन्तश्चिच्चन्द्रिकोदिता ॥५२॥\nयस्मात्कल्पतरोर्बह्व्यः संसारफलपङ्क्तयः ।\nअनारतं बहुरसा जायन्ते च पतन्ति च ॥५३॥\nतत्पदं सर्वसीमान्तमवलम्ब्य महामतिः ।\nयः स्थितः स्थिरधीस्तज्ज्ञः स जीवन्मुक्तउच्यते ॥५४॥\nविगतसर्वसमीहितकौतुकः समुपशान्तहिताहितकल्पनः ।\nसकलसंव्यवहारसमाशयो भवति मुक्तमनाः पुरुषोत्तमः ॥५५॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषूपशमप्रकरणे योगवर्णनं नामाष्टसप्ततितमः सर्गः ॥७८॥"
  }
]
[
  {
    "text": "श्रीवसिष्ठ उवाच ।\nगर्जन्तमतिसंरब्धं सुरलोकमथारिहा ।\nउवाच माधवो वाक्यं शिखिवृन्दमिवाम्बुदः ॥१॥\nश्रीभगवानुवाच ।\nविबुधा मा विषण्णाः स्थ प्रह्लादो भक्तिमानिति ।\nपाश्चात्यं जन्म तस्येदं मोक्षार्होऽसावरिंदमः ॥२॥\nअत उत्तरमेतेन गर्भता दनुजन्मना ।\nन कर्तव्या प्रदग्धेन बीजेनेवाङ्कुरक्रिया ॥३॥\nगुणवान्निर्गुणो जात इत्यनर्थक्रमं विदुः ।\nनिर्गुणो गुणवाञ्जात इत्याहुः सिद्धिदं क्रमम् ॥४॥\nआत्मीयानि विचित्राणि भुवनान्यमरोत्तमाः ।\nप्रयात नासुखायैषा प्राह्लादी गुणितेह वः ॥५॥\nश्रीवसिष्ठ उवाच ।\nइत्युक्त्वा विबुधांस्तत्र क्षीरोदार्णववीचिषु ।\nअन्तर्धानं ययौ देवस्तटतापिच्छगुच्छवत् ॥६॥\nसोऽपि संपूजितहरिः सुरौघो व्रजदम्बरम् ।\nपुनर्मन्दरनिर्धूतात्कणजालमिवार्णवात् ॥७॥\nप्रह्लादं प्रति गीर्वाणास्ततः स्निग्धत्वमाययुः ।\nमहान्तो यत्र नोद्विग्नास्तत्र विश्वासवन्मनः ॥८॥\nप्रत्यहं पूजयामास देवदेवं जनार्दनम् ।\nमनसा कर्मणा वाचा प्रह्लादो भक्तिमानिति ॥९\nअथ पूजापरस्यास्य समवर्धन्त कालतः ।\nविवेकानन्दवैराग्यविभवप्रमुखा गुणाः ॥१०॥\nनाभ्यनन्ददसौ भोगपूगं शुष्कमिव द्रुमम् ।\nन चारमत कान्तासु मृगो लोकमहीष्विव ॥११॥\nन रेमे लोकचर्यासु शास्त्रार्थकथनादृते ।\nन जायते रतिस्तस्य दृश्ये स्थल इवाजिनी ॥१२॥\nन विशश्राम चेतोऽस्य भोगरोगानुरञ्जने ।\nमुक्ताफलमसंश्लिष्टं मुक्ताफल इवामले ॥१३॥\nत्यक्तभोगादिकलनं विश्रान्तिमनुपागतम् ।\nचेतः केवलमस्यासीद्दोलायामिव योजितम् ॥१४॥\nप्राह्लादीं तां स्थितिं विष्णुर्देवः क्षीरोदमन्दिरात् ।\nविवेद सर्वगतया धिया परमकान्तया ॥१५॥\nअथ पातालमार्गेण विष्णुराह्लादिताग्रतः ।\nपूजादेवगृहं तस्य प्रह्लादस्य समाययौ ॥१६॥\nविज्ञायाभ्यागतं देवं पूजया द्विगुणेद्धया ।\nदैत्येन्द्रः पुण्डरीकाक्षमादरात्पर्यपूजयत् ॥१७॥\nपूजागृहगतं देवं प्रत्यक्षावस्थितं हरिम् ।\nप्रह्लादः परमप्रीतो गिरा तुष्टाव पुष्टया ॥१८॥\nप्रह्लाद उवाच ।\nत्रिभुवनभवनाभिरामकोशं सकलकलङ्कहरं परं प्रकाशम् ।\nअशरणशरणं शरण्यमीशं हरिमजमच्युतमीश्वरं प्रपद्ये ॥१९॥\nकुवलयदलनीलसंनिकाशं शरदमलाम्बरकोटरोपमानम् ।\nभ्रमरतिमिरकज्जलाञ्जनाभं सरसिजचक्रगदाधरं प्रपद्ये ॥२०॥\nविमलमलिकलापकोमलाङ्गं सितदलपङ्कजकुड्मलाभशङ्खम् ।\nश्रुतिरणितविरञ्चिचञ्चरीकं स्वहृदयपद्मदलाश्रयं प्रपद्ये ॥२१॥\nसितनखगणतारकावकीर्णं स्मितधवलाननपीवरेन्दुबिम्बम् ।\nहृदयमणिमरीचिजालगङ्गं हरिशरदम्बरमाततं प्रपद्ये ॥२२॥\nअविरलकृतसृष्टिसर्वलीनं सततमजातमवर्धनं विशालम् ।\nगुणशतजरठाभिजातदेहं तरुदलशायिनमर्भकं प्रपद्ये ॥२३॥\nनवविकसितपद्मरेणुगौरं स्फुटकमलावपुषा विभूषिताङ्गम् ।\nदिनशमसमयारुणाङ्गरागं कनकनिभाम्बरसुन्दरं प्रपद्ये ॥२४॥\nदितिसुतनलिनीतुषारपातं सुरनलिनीसततोदितार्कबिम्बम् ।\nकमलजनलिनीजलावपूरं हृदि नलिनीनिलयं विभुं प्रपद्ये ॥२५॥\nत्रिभुवननलिनीसितारविन्दं तिमिरसमानविमोहदीपमग्र्यम् ।\nस्फुटतरमजडं चिदात्मतत्त्वं जगदखिलार्तिहरं हरिं प्रपद्ये ॥२६॥\nश्रीवसिष्ठ उवाच ।\nइति गुणबहुलाभिर्वाग्भिरभ्यर्चितोऽसौ हरिरसुरविनाशः श्रीनिषण्णांसदेशः ।\nजलद इव मयूरं प्रीतिमान्प्रीयमाणं कुवलयदलनीलः प्रत्युवाचासुरेन्द्रम् ॥२७॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषूपशमप्रकरणे नारायणागमनं नाम त्रयस्त्रिंशः सर्गः ॥३३॥"
  }
]
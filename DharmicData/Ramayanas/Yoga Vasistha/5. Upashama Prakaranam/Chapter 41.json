[
  {
    "text": "श्रीवसिष्ठ उवाच ।\nजगद्रत्नसमुद्गेन त्रैलोक्याद्भुतदर्शिना ।\nइत्युक्ते पद्मनाभेन ज्योत्स्नाशीतलया गिरा ॥१॥\nप्रह्लादनामा देहोऽसौ विकाशिनयनाम्बुजः ।\nमुदोवाच वचो धीरो गृहीतमननक्रमः ॥२॥\nप्रह्लाद उवाच ।\nहिताहितविचारेण राजकार्यशतेन च ।\nअत्यहं श्रमितो देव क्षणं विश्रामतां गतः ॥३॥\nभगवंस्त्वत्प्रसादेन स्थितिः सम्यगथागता ।\nसमाधावसमाधौ च रूपेणाहं समः सदा ॥४॥\nचिरमन्तर्महादेव दृष्टोऽस्यमलया धिया ।\nपुनर्बहिरयं दृष्ट्या दिष्ट्या देव प्रदृश्यसे ॥५॥\nअहमासमनन्तायामस्यां दृष्टौ महेश्वर ।\nसर्वसंकल्पमुक्तायां व्योम व्योम्नीव निर्मले ॥६॥\nन शोकेन न मोहेन न च वैराग्यचिन्तया ।\nन देहत्यागकार्येण न संसारभयेन च ॥७॥\nएकस्मिन्विद्यमाने हि कुतः शोकः कुतः क्षतिः ।\nकुतो देहः क्व संसारः क्व स्थितिः क्व भयाभये ॥८॥\nयथेच्छयैवामलया केवलं स्वयमुत्थया ।\nएवमेवाहमवसं वितते पावने पदे ॥९॥\nहा विरक्तोऽस्मि संसारं त्यजामीतीयमीश्वर ।\nअप्रबुद्धदृशां चिन्ता हर्षशोकविकारदा ॥१०॥\nदेहाभावे न दुःखानि देहे दुःखानि मे मतिः ।\nइति चिन्ताविषव्याली मूर्खमेवावलुम्पति ॥११॥\nइदं सुखमिदं दुःखमिदं नास्तीदमस्ति मे ।\nइति दोलायितं चेतो मूढमेव न पण्डितम् ॥१२॥\nअहमन्योऽन्य एवायमित्यज्ञानां तु वासना ।\nदूरोदस्तात्मबुद्धीनां जयत्यसुमतामिह ॥१३॥\nइदं त्याज्यमिदं ग्राह्यमिति मिथ्या मनोभ्रमः ।\nनोन्मत्ततां नयत्यन्तर्ज्ञमज्ञमिव दुर्धियः ॥१४॥\nसर्वस्मिन्नात्मनि तते त्वयि तामरसेक्षण ।\nहेयोपादेयपक्षस्था द्वितीया कलना कुतः ॥१५॥\nविज्ञानाभासमखिलं जगत्सदसदुत्थितम् ।\nकिं हेयं किमुपादेयमिह यत्त्यज्यते न वा ॥१६॥\nकेवलं स्वस्वभावेन द्रष्ट्रदृश्ये विचारयन् ।\nक्षणं विश्रान्तवानन्तः परमात्मात्मनात्मनि ॥१७॥\nभावाभावविनिर्मुक्तो हेयोपादेयवर्जितः ।\nएवमासमहं पूर्वमधुनेत्थं व्यवस्थितः ॥१८॥\nस मयात्मीयमापन्नं सर्वमात्मात्मतां गतः ।\nकरोम्यहं महादेव तुभ्यं यत्परिरोचते ॥१९॥\nत्वमयं पुण्डरीकाक्षः पूज्यस्तावज्जगत्त्रये ।\nतन्मत्तः प्रकृतिप्राप्तां पूजामादातुमर्हसि ॥२०॥\nइत्युक्त्वा दानवाधीशः पुरः क्षीरोदशायिनः ।\nशैलेन्द्र इव पूर्णेन्दुमर्घपात्रमुपाददे ॥२१॥\nसायुधं साप्सरोवृन्दं ससुरं सखगाधिपम् ।\nपूजयामास गोविन्दं सत्रैलोक्यमथाग्रगम् ॥२२॥\nसबाह्याभ्यन्तरभ्रान्तभुवनं भुवनेश्वरम् ।\nपूजयित्वाथ तिष्ठन्तमुवाच कमलापतिः ॥२३॥\nश्रीभगवानुवाच ।\nउत्तिष्ठ दानवाधीश सिंहासनमुपाश्रय ।\nयावदाश्वभिषेकं ते स्वयमेव ददाम्यहम् ॥२४॥\nपाञ्चजन्यरवं श्रुत्वा य इमे समुपागताः ।\nसिद्धाः साध्याः सुरौघास्ते कुर्वन्तु तव मङ्गलम् ॥२५॥\nइत्युक्त्वा पुण्डरीकाक्षो दानवं सिंहविष्टरे ।\nयोजयामास योग्यं तं मेरुश्रृङ्ग इवाम्बुदम् ॥२६॥\nअथैनं हरिराहूतैः क्षीरोदाद्यैर्महाब्धिभिः ।\nगङ्गादिभिः सरित्पूरैः सर्वतीर्थजलैस्तथा ॥२७॥\nसर्वविप्रर्षिसङ्घैश्च सर्वसिद्धगणैः सह ।\nपुनर्विद्याधरयुतो लोकपालसमन्वितः ॥२८॥\nअभ्यषिञ्चदमेयात्मा दैत्यराज्ये महासुरम् ।\nमरुद्गणैः स्तूयमानं पूर्वं स्वर्गे हरिं यथा ॥२९॥\nसुरासुरैः स्तूयमानं स्तूयमानः सुरासुरैः ।\nअभिषिक्तमुवाचेदं प्रह्लादं मधुसूदनः ॥३०॥\nश्रीभगवानुवाच ।\nयावन्मेरुर्धरा यावद्यावच्चन्द्रार्कमण्डले ।\nअखण्डितगुणश्लाघी तावद्राजा भवानघ ॥३१॥\nइष्टानिष्टफलं त्यक्त्वा समदर्शनया धिया ।\nवीतरागभयक्रोधो राज्यं समनुपालय ॥३२॥\nराज्येऽस्मिन्भोगसंपूर्णे दृष्टानुत्तमभूमिना ।\nन गन्तव्यस्त्वयोद्वेगः स्वर्गे मानवकेऽथवा ॥३३॥\nदेशकालक्रियाकारैर्यथाप्राप्तासु दृष्टिषु ।\nप्रकृतं कार्यमातिष्ठ त्यक्त्वा मानसमास्स्व भो ॥३४॥\nअतिदेहतयेदंताममतापरिवर्जितम् ।\nभावाभावे समं कार्यं कुर्वन्निह न बाध्यसे ॥३५॥\nदृष्टसंसारपर्यायस्तुलिनातुलतत्पदः ।\nसर्वं सर्वत्र जानासि किमन्यदुपदिश्यते ॥३६॥\nवीतरागभयक्रोधे त्वयि राजनि राजति ।\nनेदानीं दुःखदुर्ग्रन्थिर्नासुरान्दलयिष्यति ॥३७॥\nवाष्पश्रीर्नासुरीकर्णमञ्जरीः प्लावयिष्यति ।\nवनराजिमिवोन्मत्ता सरित्तारतरङ्गिणी ॥३८॥\nअद्यप्रभृत्यसंप्राप्तदानवामरसंगरम् ।\nनिर्मन्दराम्भोनिधिवज्जगत्स्वस्थमिव स्थितम् ॥३९॥\nदेवासुरकुटुम्बिन्यो भर्तृष्वन्तःपुरेषु च ।\nस्वेष्वेव यान्तु विश्वासमपरस्परमाहृताः ॥४०॥\nभवबहुलनिशानितान्तनिद्रा-\nतिमिरमपास्य सदोदिताशयश्रीः ।\nदनुसुत वनिताविलासरम्यां\nचिरमजितामुपभुङ्क्ष्व राज्यलक्ष्मीम् ॥४१॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषूपशमप्रकरणे प्रहादाभिषेको नामैकचत्वारिंशः सर्गः ॥४१॥"
  }
]
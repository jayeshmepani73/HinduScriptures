[
  {
    "text": "प्रह्लाद उवाच ।\nआत्मा सर्वपदातीतश्चिरात्संस्मृतिमागतः ।\nदिष्ट्या लब्धोऽसि भगवन्नमस्तेस्तु महात्मने ॥१॥\nअभिवन्द्याथ चालोक्य चिरमालिङ्ग्यसे मया ।\nकोऽन्यः स्यात्त्वदृते बन्धुर्भगवन्भुवनत्रये ॥२॥\nहंसि पासि ददासि त्वं स्तौषि यासि विवल्गसि ।\nअयं प्राप्तोसि दृष्टोसि किं करोषि क्व गच्छसि ॥३॥\nस्वसत्तापूरिताशेषविश्व विश्वजनीन भोः ।\nसर्वत्र लक्ष्यसे नित्यमधुना क्व पलायसे ॥४॥\nआवयोरन्तरं भूरि जन्मव्यवहितान्तरम् ।\nअदूरमद्य संपन्नं दिष्ट्या दृष्टोऽसि बान्धव ॥५॥\nनमस्ते कृतकृत्याय कर्त्रे भर्त्रे नमोस्तु ते ।\nनमः संसारवृन्ताय नित्याय विमलात्मने ॥६॥\nनमश्चक्राजहस्ताय नमश्चन्द्रार्धधारिणे ।\nनमो विबुधनाथाय नमस्ते पद्मजन्मने ॥७॥\nवाच्यवाचकदृष्ट्यैव भेदो योऽयमिहावयोः ।\nअसत्या कल्पनैवैषा वीचिवीच्यम्भसोरिव ॥८॥\nत्वमेवानन्तयानन्तवस्तुवैचित्र्यरूपया ।\nभावाभावविलासिन्या नित्ययैव विजृम्भसे ॥९॥\nनमो द्रष्ट्रे नमः स्रष्ट्रे नमोऽनन्तविकासिने ।\nनमः सर्वस्वभावाय नमस्ते सर्वगात्मने ॥१०॥\nप्रतिजन्म चिरं बह्व्यो दीर्घदुःखवता मया ।\nत्वया मयोपदिष्टेन दग्धेनापहतौजसा ॥११॥\nआलोकिता लोकदृशो दृष्टा दृष्टान्तदृष्टयः ।\nन प्राप्तस्तत्त्वयाऽनेन किंचिदासादितं भवेत् ॥१२॥\nसर्वं मृत्काष्ठपाषाणवारिमात्रमिदं जगत् ।\nनेहास्ति त्वदृते देव यत्प्राप्तौ नाभिवाञ्छति ॥१३॥\nदेवायमद्य लब्धोऽसि दृष्टोऽस्यधिगतोऽसि च ।\nसंप्राप्तोऽसि गृहीतोऽसि नमस्तेस्तु न मुह्यसि ॥१४॥\nयोऽक्ष्णोः कनीनिकारश्मिजालप्रोतवपुः स्थितः ।\nदेव दर्शनरूपेण कथं सोऽत्र न दृश्यते ॥१५॥\nयस्त्वक्स्पर्शौ स्पृशन्सर्वं गन्धं तैलं तिले यथा ।\nस्पर्शमन्तःकरोत्येष स कथं नानुभूयते ॥१६॥\nयः शब्दश्रवणादन्तः शब्दशक्तिं परामृशन् ।\nरोमाञ्चं जनयत्यङ्गे स दूरस्थः कथं भवेत् ॥१७॥\nजिह्वापल्लवलग्नानि स्वदितस्याग्रतोऽपि च ।\nस्वदन्ते यस्य वस्तूनि स्वदते स न कस्य च ॥१८॥\nपुष्पगन्धानुपादाय घ्राणहस्तेन देहकम् ।\nय आलोकयति प्रीत्या कस्यासौ न करे स्थितः ॥१९॥\nवेदवेदान्तसिद्धान्ततर्कपौराणगीतिभिः ।\nयो गीतः स कथं ह्यात्मा विज्ञातो याति विस्मृतिं ॥२०॥\nसैवेह देहभोगाली सुभगापीयमद्य मे ।\nअन्तर्न स्वदते स्वच्छे त्वयि दृष्टे परावरे ॥२१॥\nत्वया विमलदीपेन भानुः प्रकटतां गतः ।\nत्वया शीततुषारेण चन्द्रः शिशिरतां गतः ॥२२॥\nत्वयैते गुरवः शैलास्त्वयैते द्युचरा धृताः ।\nत्वयैवेयं धरा धीरा त्वयैवाम्बरमम्बरम् ॥२३॥\nदिष्ट्या मत्तामसि प्राप्तो दिष्ट्या त्वत्तामहं गतः ।\nअहं त्वं त्वमहं देव दिष्ट्या भेदोऽस्ति नावयोः ॥२४॥\nअहं त्वमितिशब्दाभ्यां पर्यायाभ्यां महात्मनः ।\nतव वा मम वा शाखा संयुक्ताभ्यां नमोनमः ॥२५॥\nनमो मह्यमनन्ताय निरहंकाररूपिणे ।\nनमो मह्यमरूपाय नमः समसमात्मने ॥२६॥\nमय्यात्मनि समे स्वच्छे साक्षिभूते निराकृतौ ।\nदिक्कालाद्यनवच्छिन्ने स्वात्मन्येवेह तिष्ठसि ॥२७॥\nमनः प्रक्षोभमायाति स्फुरन्तीन्द्रियवृत्तयः ।\nशक्तिरुल्लसति स्फारा प्राणापानप्रवाहिनी ॥२८॥\nवहन्ति देहयन्त्राणि कृष्टान्याशावरत्रया\nचर्ममांसास्थिदिग्धानि मनःसारथिमन्ति च ॥२९॥\nअयं संविद्वपुरहं न काचिन्न कृतास्पदः ।\nदेहः पततु वोदेतु यथाभिमतयेच्छया ॥३०॥\nचिरादहमहं जातः स्वात्मलाभश्चिरादयम् ।\nचिरादुपशम याति कल्पस्यान्ते जगद्यथा ॥३१॥\nचिरात्संसारगामित्वाद्दीर्घे संसारवर्त्मनि ।\nविश्रान्तोऽस्मिचिरं श्रान्तः कल्पस्यान्त इवानलः ॥३२॥\nसर्वातीताय सर्वाय तुभ्यं मह्यं नमो नमः ।\nतेभ्योऽपि च नमस्तेस्तु ये मां त्वां प्रवदन्ति च ॥३३॥\nअखिलानन्तसंभोगा न स्पृष्टा दोषवृत्तिभिः ।\nजयत्यकृतसंरम्भा साक्षिता परमात्मनः ॥३४॥\nआत्मन्पुष्प इवामोदो भस्त्रापिण्ड इवानिलः ।\nतिले तैलमिवास्मिंस्त्वं सर्वत्र वपुषि स्थितः ॥३५॥\nहंसि पासि ददासि त्वमवस्फूर्जसि वल्गसि ।\nअनहंकृतिरूपोऽपि चित्रेयं तव मायिता ॥३६॥\nजयामीशज्वलद्दीप्तिः सर्वमुन्मीलयञ्जगत् ।\nजयाम्युपरतारम्भो जगद्भूयो निमीलयन् ॥३७॥\nपरमाणोस्तवैवान्तरिदं संसारमण्डलम् ।\nवटत्वं वटधानायां बभूवास्ति भविष्यति ॥३८॥\nहयद्विपरथाकारैर्यद्वत्खे दृश्यतेऽम्बुदः ।\nतद्वदालोक्यसे देव पदार्थशतविभ्रमैः ॥३९॥\nभावानां भूरिभङ्गानामभवाय भवाय च ।\nभव भावविमुक्तात्मा भावाभावबहिष्कृतः ॥४०॥\nजहि मानं महाकोपं कालुष्यं क्रूरतां तथा ।\nन महान्तो निमज्जन्ति प्राकृते गुणसंकटे ॥४१॥\nप्राक्तनीं दीर्घदौरात्म्यदशां स्मृत्वा पुनःपुनः ।\nकोहं किं तद्बभूवेति हसन्मुक्ताच्छटासितम् ॥४२॥\nते प्रयाताः समारम्भा गतास्ते दग्धवासराः ।\nयेषु चिन्तानलज्वालाजालाकीर्णो भवानभूत् ॥४३॥\nअद्य त्वं देहनगरे राजा स्फारमनोरथः ।\nन दुःखैर्गृह्यसे नापि सुखैर्व्योम करैरिव ॥४४॥\nअद्येन्द्रियदुरश्वांश्च जित्वा जितमनोगजः ।\nभोगारिमभितो भङ्क्त्वासाम्राज्यमधितिष्ठसि ॥४५॥\nअपाराम्बरपान्थस्त्वमजस्रास्तमयोदयः ।\nअवभासकरो नित्यं बहिरन्तश्च भास्करः ॥४६॥\nसर्वदैवासि संसुप्तः शक्त्या संबोध्यसे विभो ।\nभोगालोकनलीलार्थं कामिन्या कामुको यथा ॥४७॥\nदृक्क्षुद्राभिरुपानीतं दूराद्रूपमधु त्वया ।\nपीयते स्वीकृतं शक्त्या नेत्रवातायनस्थया ॥४८॥\nब्रह्माण्डकोटराध्वान्ताः प्राणापानपरैस्त्वया ।\nगतागतैर्ब्रह्मपुरे संप्रेक्ष्यन्ते प्रतिक्षणम् ॥४९॥\nदेहपुष्पे त्वमामोदो देहेन्दौ त्वमृतामृतम् ।\nरसस्त्वं देहविटपे शैत्यं देहहिमे भवान् ॥५०॥\nत्वय्यस्ति विस्मयस्नेहः शरीरक्षीरसर्पिषि ।\nत्वमन्तरस्य देहस्य दारुण्यग्निरिव स्थितः ॥५१॥\nत्वमेवानुत्तमास्वादः प्राकाश्यं तेजसामपि ।\nअवगन्ता त्वमर्थानां त्वं भासामवभासकः ॥५२॥\nस्पन्दस्त्वं सर्ववायूनां त्वं मनोहस्तिनो मदः ।\nप्रज्ञानलशिखायास्त्वं प्राकाश्यं तैक्ष्ण्यमेव च ॥५३॥\nत्वद्वशादियमात्मीया वाचा संप्रविलीयते ।\nदीपवत्पुनरन्यत्र समुदेति कुतोऽपि सा ॥५४॥\nत्वयि संसारवर्तिन्यः पदार्थावलयस्तथा ।\nकटकाङ्गदकेयूरयुक्तयः कनके यथा ॥५५॥\nभवानयमयं चाहंत्वंशब्दैरेवमादिभिः ।\nस्वयमेवात्मनात्मानं लीलार्थं स्तौषि वक्षि च ॥५६॥\nमन्दानिलविनुन्नोऽब्दो गजाश्वनरदृष्टिभिः ।\nयथा संलक्ष्यते व्योम्नि तथा त्वं भूतदृष्टिभिः ॥५७॥\nयथा हयगजाकारैर्ज्वाला लसति वह्निषु ।\nतथैवाव्यतिरिक्तैस्त्वं दृश्यसे भुवि सृष्टिषु ॥५८॥\nत्वं ब्रह्माण्डकमुक्तानामच्छिन्नस्तन्तुराततः ।\nक्षेत्रं त्वं भूतसस्यानां चिद्रसायनसेवितम् ॥५९॥\nअसत्तदनभिव्यक्तं पदार्थानां प्रकाश्यते ।\nत्वया तत्त्वं यथा पक्त्या मांसानां स्वादवेदनम् ॥६०॥\nविद्यमानापि वस्तुश्रीर्न स्थिता त्वयि न स्थिते ।\nवनितारूपलावण्यसत्तेव गतचक्षुषः ॥६१॥\nसदपीह न सत्तायै वस्तु नावर्जितं त्वया ।\nतृप्तये न स्वलावण्यं मुकुरात्प्रतिबिम्बितम् ॥६२॥\nलुठति त्वां विना देहः काष्ठलोष्टसमः क्षितौ ।\nसन्नप्यसन्नगोच्छ्रायः श्यामास्विव रविं विना ॥६३॥\nसुखदुःखक्रमः प्राप्य भवन्तं परिनश्यति ।\nप्राकाश्यमासाद्य यथा तमस्तेजोऽथवा हिमम् ॥६४॥\nत्वदालोकनयैवैते स्थितिं यान्ति सुखादय ।\nसूर्यालोकनया प्रातर्वर्णाः शुक्लादयो यथा ॥६५॥\nलब्धात्मानो विनश्यन्ति संबन्धक्षण एव ते ।\nते तमांसीव दीपस्य दृष्टा एव व्रजन्त्यलम् ॥६६॥\nतमस्ता तमसो दीपासत्तायां स्फुटतां गता ।\nदीपसंबन्धसमये सा चोत्पद्य विनश्यति ॥६७॥\nतदेवं सुखदुःखश्रीर्दृष्ट्वैव त्वामनामयम् ।\nजायते जातमात्रैवं सर्वनाशेन नश्यति ॥६८॥\nभङ्गुरत्वादिह स्थातुं कालं नाणुमपि क्षमा ।\nनिमेषलक्षभागाख्या तन्वी कालकला यथा ॥६९॥\nगान्धर्वी नगरी तन्वी सुखदुःखादिभावना ।\nस्फुरति त्वत्प्रसादेन त्वयि दृष्टे विलीयते ॥७०॥\nत्वदालोकेक्षणोद्भूता त्वदालोकेक्षणक्षया ।\nमृतेव जाता जातेव मृता केनोपलक्ष्यते ॥७१॥\nक्षणमप्यस्थिरं वस्तु कथं कार्यकरं भवेत् ।\nतरङ्गैरुत्पलाकारैर्माला कथमवेक्ष्यते ॥७२॥\nयदा वा जातनिर्नष्टं क्रियां वस्तु करिष्यते ।\nतदा रमेत लोकोऽयं मालां कृत्वा तडिद्गणैः ॥७३॥\nइमां सुखादिकां लक्ष्मीं विवेकिजनचेतसि ।\nस्थितः सन्नेव गृह्णासि न जहासि समस्थितिम् ॥७४॥\nअविवेकिषु योऽसि त्वं सहजात्मन्यदृच्छया ।\nतद्रूपकथनेनालं ममानल्पपदास्पद ॥७५॥\nनिरीहेण निरंशेन निरहंकृतिना त्वया ।\nसता वाप्यसता वापि कर्तृत्वमुररीकृतम् ॥७६॥\nजय प्रोड्डामराकार जय शान्तिपरायण ।\nजय सर्वागमातीत जय सर्वागमास्पद ॥७७॥\nजय जात जयाजात जय क्षत जयाक्षत ।\nजय भाव जयाभाव जय जेय जयाजय ॥७८॥\nउल्लसाम्युपशाम्यामि तिष्ठाम्यधिगतोऽस्मि च ।\nजयी जयाय जीवामि नमो मह्यं नमोऽस्तु ते ॥७९॥\nत्वयि स्थिते मयि विगतामयात्मनि\nस्वसंस्थितौ व्यपगतरागरञ्जने ।\nक्व बन्धनं क्व च विपदः क्व संपदो\nभवाभवौ क्व शममुपैमि शाश्वतम् ॥८०॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषूपशमप्रकरणे आत्मस्तवनं नाम षट्त्रिंशः सर्गः ॥३६॥"
  }
]
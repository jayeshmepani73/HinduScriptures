[
  {
    "text": "श्रीवसिष्ठ उवाच ।\nइदमुत्तमसिद्धान्तसुन्दरं सुन्दराकृते ।\nउपशान्तिप्रकरणं श्रृणुष्वावहितो हितम् ॥१॥\nदीर्घसंसारमायेयं राम राजसतामसैः ।\nधार्यते जन्तुभिर्नित्यं सुस्तम्भैरिव मण्डपः ॥२॥\nसत्त्वस्यजातिभिर्धीरैस्त्वादृशैर्गुणबृंहितैः ।\nहेलया त्यज्यते पक्वा मायेयं त्वगिवोरगैः ॥३॥\nये सत्त्वजातयः प्राज्ञास्तथा राजससात्त्विकाः ।\nविचारयन्ति ते साधो जगत्पूर्वपरम्पराम् ॥४॥\nशास्त्रसज्जनसत्कार्यसङ्गेनोपहतैनसाम् ।\nसारावलोकिनी बुद्धिर्जायते दीपिकोपमा ॥५॥\nस्वयमेव विचारेण विचार्यात्मानमात्मना ।\nयावन्नाधिगतं ज्ञेयं न तावदधिगम्यते ॥६॥\nप्रज्ञावतां नयवतां धीराणां कुलशालिनाम् ।\nजात्या राजससत्त्वानां मुख्यस्त्वं रघुनन्दन ॥७॥\nस्वयमालोकय प्राज्ञ संसारारम्भदृष्टिषु ।\nकिं सत्यं किमसत्यं वा भव सत्यपरायणः ॥८॥\nआदावन्ते च यन्नास्ति कीदृशी तस्य सत्यता ।\nआदावन्ते च यन्नित्यं तत्सत्यं नाम नेतरत् ॥९॥\nआद्यन्तासन्मये यस्य वस्तुन्यासज्जते मनः ।\nतस्य मुग्धपशोर्जन्तोर्विवेकः केन जन्यते ॥१०॥\nजायते मन एवेह मन एव विवर्धते ।\nसम्यग्दर्शनदृष्ट्या तु मन एव हि मुच्यते ॥११॥\nश्रीराम उवाच ।\nज्ञातमेतन्मया ब्रह्मन्यथास्मिन्भुवनत्रये ।\nमन एव हि संसारिजरामरणभाजनम् ॥१२॥\nयस्तस्योत्तरणोपायस्तन्मे ब्रूहि सुनिश्चितम् ।\nहार्दं तमस्त्वयार्केण राघवाणां विनाश्यते ॥१३॥\nश्रीवसिष्ठ उवाच ।\nपूर्वं राघव शास्त्रेण वैराग्येण परेण च ।\nतथा सज्जनसङ्गेन नीयतां पुण्यतां मनः ॥१४॥\nसौजन्योपहितं चेतो यदा वैराग्यमागतम् ।\nतदानुगम्या गुरवो विज्ञानगुरवोऽपि ये ॥११॥\nततस्तस्योपदिष्टेन कृत्वा ध्यानार्चनादिकम् ।\nक्रमेण पदमाप्नोति तद्यत्परमपावनम् ॥१६॥\nविचारेणावदातेन पश्यत्यात्मानमात्मना ।\nइन्दुना शीतलेनान्तर्विश्वं खमिव तेजसा ॥१७॥\nतावद्भवमहाम्भोधौ जनस्तृणवदुह्यते ।\nविचारतटविश्रान्तिमेति यावन्न चेतसा ॥१८॥\nविचारेण परिज्ञातवस्तुनोऽस्य जनस्य धीः ।\nसर्वानधःकरोत्याधीन्सौम्याम्भ इव वालुकाः ॥१९॥\nइदं रुक्ममिदं भस्म परिज्ञातमिति स्फुटम् ।\nन यथा हेमकारस्य हेमज्ञानात्मनस्तथा ॥२०॥\nअक्षयोऽयं मनागात्मा स्वात्मन्यवगते चिरम् ।\nभवतीति नरस्येह मोहस्यावसरः कुतः ॥२१॥\nअपरिज्ञातसारे हि मनोऽन्तर्यदि मुह्यते ।\nज्ञातसारे त्वसंदिग्धमसती किल मूढता ॥२२॥\nहे जना अपरिज्ञात आत्मा वो दुःखसिद्धये ।\nपरिज्ञातस्त्वनन्ताय सुखायोपशमाय च ॥२३॥\nमिश्रीभूतमिवानेन देहेनोपहतात्मना ।\nव्यक्तीकृत्य स्वमात्मानं स्वस्था भवत मा चिरम् ॥२४॥\nदेहेनास्य न संबन्धो मनागेवामलात्मनः ।\nहेम्नः पङ्कलवेनेव तद्गतस्यापि मानवाः ॥२५॥\nपृथगात्मा पृथग्देही जलपद्मलवोपमौ ।\nऊर्ध्वबाहुर्विरौम्येष न च कश्चिच्छृणोति मे ॥२६॥\nजडधर्मि मनो यावद्गर्तकच्छपवत्स्थितम् ।\nभोगमार्गवदामूढं विस्मृतात्मविचारणम् ॥२७॥\nतावत्संसारतिमिरं सेन्दुनापि सवह्निना ।\nअर्कद्वादशकेनापि मनागपि न भिद्यते ॥२८॥\nसंप्रबुद्धे हि मनसि स्वां विवेचयति स्थितिम् ।\nनैशमर्कोदय इव तमो हार्दं पलायते ॥२९॥\nनित्यमुत्तमबोधाय योगशय्यागतं मनः ।\nबोधयेद्भवभेदाय भवो ह्यत्यन्तदुःखदः ॥३०॥\nयथा रजोभिर्गगनं यथा कमलमम्बुभिः ।\nन लिप्यते हि संश्लिष्टैर्देहैरात्मा तथैव च ॥३१॥\nकर्दमादि यथा हेम्ना श्लिष्टिमेति पृथक्स्थितम् ।\nनान्तःपरिणतिं याति जडो देहस्तथात्मना ॥३२॥\nसुखदुःखानुभावित्वमात्मनीत्यवबुध्यते ।\nअसत्यमेव गगने बिन्दुताम्लानते यथा ॥३३॥\nसुखदुःखे न देहस्य सर्वातीतस्य नात्मनः ।\nएते ह्यज्ञानकस्यैव तस्मिन्नष्टे न कस्यचित् ॥३४॥\nन कस्यचित्सुखं किंचिद्दुःखं च नच कस्यचित् ।\nसर्वमात्ममयं शान्तमनन्तं पश्य राघव ॥३५॥\nइमा याः परिदृश्यन्ते वितताः सृष्टिदृष्टयः ।\nपयसीव तरङ्गास्ते पिच्छं व्योम्नीव चात्मनि ॥३६॥\nयथा मणिर्ददात्यात्मच्छायाः स्वयमकारणम् ।\nतेजोमयीस्तथैवायमात्मा सृष्टीः प्रयच्छति ॥३७॥\nआत्मा जगच्च सुमते नैकं न द्वैतमप्यसत् ।\nआभासमात्रमेवेदमित्थं संप्रति जृम्भते ॥३८॥\nसमस्तं खल्विदं ब्रह्म सर्वमात्मैवमाततम् ।\nअहमन्यदिदं चान्यदिति भ्रान्तिं त्यजानघ ॥३९॥\nतते ब्रह्मघने नित्ये संभवन्ति न कल्पनाः ।\nविच्छित्तयः पयोराशौ यथा राम न सन्मयाः ॥४०॥\nएकस्मिन्नेव सर्वस्मिन्परमात्मनि वस्तुनि ।\nद्वितीया कल्पना नास्ति वह्नौ हिमकणा यथा ॥४१॥\nभावयन्नात्मनात्मानं चिद्रूपेणैव चिन्मयम् ।\nऋजूज्ज्वलमये ह्यात्मा स्वयमात्मनि जृम्भते ॥४२॥\nन शोकोस्ति न मोहोस्ति न जन्मास्ति न जन्मवान् ।\nयदस्तीह तदेवास्ति विज्वरो भव राघव ॥४३॥\nनिर्द्वन्द्वो नित्यसत्त्वस्थो निर्योगक्षेम आत्मवान् ।\nअद्वितीयो विशोकात्मा विज्वरो भव राघव ॥४४॥\nसमः स्वस्थः स्थिरमतिः शान्तशोकमना मुनिः ।\nमौनी वरमणिस्वच्छो विज्वरो भव राघव ॥४५॥\nविविक्तः शान्तसंकल्पो धीरधीर्विजिताशयः ।\nयथाप्राप्तानुवर्ती च विज्वरो भव राघव ॥४६॥\nवीतरागो निरायासो विमलो वीतकल्मषः ।\nनादाता न परित्यागी विज्वरो भव राघव ॥४७॥\nविश्वातीतपदं प्राप्तः प्राप्तप्राप्तव्यपूरितः ।\nपूर्णार्णववदक्षुब्धो विज्वरो भव राघव ॥४८॥\nविकल्पजालनिर्मुक्तो मायाञ्जनविवर्जितः ।\nआत्मनात्मनि तृप्तात्मा विज्वरो भव राघव ॥४९॥\nअनन्तापारपर्यन्तवपुरात्मविदांवर ।\nधराधरशिरोधीरो विज्वरो भव राघव ॥५०॥\nयथाप्राप्तानुभवनात्सर्वत्रानभिवाञ्छनात् ।\nत्यागादानपरित्यागाद्विज्वरो भव राघव ॥५१॥\nआत्मन्येवात्मनौदार्यं भज पूर्णं इवार्णवः ।\nआत्मन्येवात्मनाह्लादं भज पूर्णन्दुबिम्बवत् ॥५२॥\nविश्वप्रपञ्चरचनेयमसत्यरूपा\nनासत्यरूपमनुधावति राम तज्ज्ञः ।\nतज्ज्ञोऽसि शान्तकलनोऽसि निरामयोऽसि\nनित्योदितोऽसि भव सुन्दर शान्तशोकः॥५३॥\nएकातपत्रमवनौ गुरुणोपदिष्टं\nसम्यक्सुपालय चिरं समयेह दृष्ट्या ।\nराज्यं समस्तगुणरञ्जितराजलोक-\nस्त्वाशो न युक्तइह कर्मसु नापि रागः ॥५४॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये मोक्षोपायेषु उपशमप्रकरणे प्रशमोपदेशो नाम पञ्चमः सर्गः ॥५॥"
  }
]
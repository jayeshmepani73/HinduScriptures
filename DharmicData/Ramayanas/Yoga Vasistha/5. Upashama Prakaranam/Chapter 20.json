[
  {
    "text": "पुण्य उवाच ।\nकः पिता किं च वा मित्रं का माता के च बान्धवाः ।\nस्वबुद्ध्यैवावधूयन्ते वात्यया जनपांसवः ॥१॥\nबन्धुमित्रसुतस्नेहद्वेषमोहदशामयः ।\nस्वसंज्ञामात्रकेणैव प्रपञ्चोऽयं वितन्यते ॥२॥\nबन्धुत्वे भावितो बन्धुः परत्वे भावितः परः ।\nविषामृतदशेवेह स्थितिर्भावनिबन्धनी ॥३॥\nएकत्वे विद्यमानस्य सर्वगस्य किलात्मनः ।\nअयं बन्धुः परश्चायमित्यसौ कलना कुतः ॥४॥\nरक्तमांसास्थिसंघाताद्देहादेवास्थिपञ्जरात् ।\nकोऽहं स्यामिति चित्तेन स्वयं पुत्र विचारय ॥५॥\nदृष्ट्या तु पारमार्थिक्या न कश्चित्त्वं न वास्म्यहम् ।\nमिथ्याज्ञानमिदं पुण्यः पावनश्चेति वल्गति ॥६॥\nकस्ते पिता कश्च सुहृत्का माता कश्च वा परः ।\nखस्यानन्तविलासस्य किमस्वं किं स्वमुच्यताम् ॥७॥\nअसि चेत्त्वं तदन्येषु यातेषु बहुजन्मसु ।\nये बन्धवो ये विभवाः किं तानपि न शोचसि ॥८॥\nबभूवुस्ते सुपुष्पासु स्थलीषु मृगयोनिषु ।\nबहवो बन्धवो मार्गास्तान्कथं नानुशोचसि ॥९॥\nबभूवुस्ते सपद्मासु तटीष्वम्भोजिनीषु ते ।\nहंसस्य बन्धवो हंसास्तान्कथं नानुशोचसि ॥१०॥\nबभूवुस्तेऽलमन्यत्र चित्रासु वनराजिषु ।\nबहवो बन्धवो वृक्षास्तान्कथं नानुशोचसि ॥११॥\nबभूवुस्ते महोग्रेषु शिखरेषु महीभृताम् ।\nबहवो बान्धवाः सिंहास्तान्कथं नानुशोचसि ॥१२॥\nबभूवुस्ते स्रवन्तीषु सरःस्वम्भोजिनीषु च ।\nबहवो बन्धवो मत्स्यास्तान्कथं नानुशोचसि ॥१३॥\nबभूविथ दशार्णेषु कपिलो वनवानरः ।\nराजपुत्रस्तुषारेषु पुण्ड्रेषु वनवायसः ॥१४॥\nहैहयेषु च मातङ्गस्त्रिगर्तेषु च गर्दभः ।\nशाल्वेषु सरमापुत्रः पतत्री सरलद्रुमे ॥१५॥\nविन्ध्याद्रौ पिप्पलो भूत्वा घुणो भूत्वा महावटे ।\nमन्दरे कुक्कुटो भूत्वा विप्रो जातोऽसि कन्दरे ॥१६॥\nकोसलेषु द्विजो भूत्वा भूत्वा वङ्गेषु तित्तिरिः ।\nअश्वो भूत्वा तुषारेषु जातस्त्वं ब्रह्मणोऽध्वरे ॥१७॥\nयः कीटस्तालकन्दान्तर्मशको य उदुम्बरे ।\nयः प्राग्बको विन्ध्यवने स त्वं पुत्र ममानुजः ॥१८॥\nहिमवत्कन्दरे भूर्जतनुत्वग्ग्रन्थिकोटरे ।\nपिपीलिको यः षण्मासान्सोऽयं त्वमनुजो मम ॥१९॥\nस्थितः सीमान्तकुग्रामगोमये यश्च वृश्चिकः ॥\nसार्धसंवत्सरं साधो सोऽयं त्वमनुजो मम ॥२०॥\nपुलिन्दीस्तनपीठेषु निलीनं येन कानने ।\nषट्पदेनेव पद्मेषु सोऽयं त्वमनुजो मम ॥२१॥\nएतास्वन्यासु बह्वीषु जनयोनिषु पुत्रक ।\nजातोऽसि जम्बूद्वीपेऽस्मिन्पुरा शतसहस्रशः ॥२२॥\nइत्थं तवात्मनश्चैव प्राक्तनं वासनाक्रमम् ।\nपश्यामि सूक्ष्मया बुद्ध्या सम्यग्दर्शनशुद्धया ॥२३॥\nममापि बह्व्यो बहुधा योनयो मोहमन्थराः ।\nसमतीताः स्मराम्यद्य ता ज्ञानोदितया दृशा ॥२४॥\nत्रिगर्तेषु शुको भूत्वा भेको भूत्वा सरित्तटे ।\nवनेषु लावको भूत्वा जातोऽहमिह कानने ॥२५॥\nभुक्त्वा पुलिन्दतां विन्ध्ये कृत्वा वङ्गेषु वृक्षताम् ।\nउष्ट्रत्वमपि विन्ध्याद्रौ जातोऽहमिह कानने ॥२६॥\nयश्चातको हिमगिरौ यो राजा पौण्ड्रमण्डले ।\nव्याघ्रो यः सह्यकुञ्जेषु स एवाहं तवाग्रजः ॥२७॥\nयो गृध्रो दशवर्षाणि यो ग्राहो मासपञ्चकम् ।\nयः समानां शतं सिंहः स एवेह तवाग्रजः ॥२८॥\nआन्ध्रग्रामचकोरेण तुषारनृपराजिना ।\nश्रीशैलाचार्यपुत्रेण दम्भवत्कथ्यते मया ॥२९॥\nसर्वे विविधसंसारा विविधाचारचेष्टिताः ।\nविलासा जन्मनो भ्रान्तेः स्मर्यन्ते प्राक्तना मया ॥३०॥\nएवं स्थिते जगज्जाता बान्धवाः शतशो गताः ।\nपितरो मातरश्चैव भ्रातरः सुहृदस्तथा ॥३१॥\nकांस्तान्समनुशोचावो न शोचावश्च कानपि ।\nबन्धूनिहातिशोचाव ईदृश्येव जगद्गतिः ॥३२॥\nअनन्ताः पितरो यान्ति यान्त्यनन्ताश्च मातरः ।\nइह संसारिणां पुंसां वनपादपपर्णवत् ॥३३॥\nकिं प्रमाणमतः पुत्र दुःखस्यात्र सुखस्य च ।\nतस्मात्सर्वं परित्यज्य तिष्ठावः स्वच्छतां गतौ ॥३४॥\nप्रपञ्चभावनां त्यक्त्वा मनस्यहमिति स्थिताम् ।\nतां गतिं गच्छ भद्रं ते यां यान्ति गतिकोविदाः ॥३५॥\nइहाजवं जवीभावं पतनोत्पतनात्मकम् ।\nन च शोचन्ति सुधियश्चिरं वल्गन्ति केवलम् ॥३६॥\nभावाभावविनिर्मुक्तं जरामरणवर्जितम् ।\nसंस्मरात्मानमव्यग्रो मा विमूढमना भव ॥३७॥\nन ते दुःखं न ते जन्म न ते माता न ते पिता ।\nआत्मैवासि न सद्बुद्धे त्वमन्यः कश्चिदेव हि ॥३८॥\nअस्यां संसारयात्रायां नानाभिनयदायिनः ।\nअज्ञा एव नराः साधुरसभावसमन्विताः ॥३९॥\nमध्यस्थदृष्टयः स्वस्था यथाप्राप्तार्थदर्शिनः ।\nतज्ज्ञास्तु प्रेक्षका एव साक्षिधर्मे व्यवस्थिताः ॥४०॥\nकर्तारोऽपि न कर्तारो यथा दीपा निशागमे ।\nआलोककर्मणामेवं तज्ज्ञा लोकस्थिताविह ॥४१॥\nप्रतिबिम्बे न दृश्यन्ते स्वात्मबिम्बगतैरपि ।\nयथा दर्पणरत्नाद्यास्तथा कार्ये महाधियः ॥४२॥\nसर्वैषणामयकलङ्कविवर्जितेन स्वस्थात्मभावकलितेन हृदब्जमध्ये ।\nपुत्रात्मनात्मनि महामुनिनामुनैव संत्यज्य संभ्रममलं परितोषमेहि ॥४३॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषु उपशमप्रकरणे पावनबोधो नाम विंशः सर्गः ॥२०॥"
  }
]
[
  {
    "text": "श्रीवसिष्ठ उवाच ।\nइत्युक्त्वा भगवानेनं सुरघुं रघुनन्दन ।\nययौ स्वमेव रुचिरं माण्डव्यो मौनमण्डलम् ॥१॥\nगते वरमुनौ राजा गत्वैकान्तमनिन्दितम् ।\nधिया संचिन्तयामास को नामाहमिति स्वयम् ॥२॥\nनाहं मेरुर्न मे मेरुर्जगन्नाहं न मे जगत् ।\nनाहं शैला न मे शैला धरा नाहं न मे धरा ॥३॥\nकिरातमण्डलं नेदं मम नाहं च मण्डलम् ।\nनिजसंकेतमात्रेण केवलं देश एव मे ॥४॥\nत्यक्तो मयैष संकेतो नाहं देशो न वैष मे ।\nइदानीं नगरं शिष्टमेष एवात्र निश्चयः ॥५॥\nपताकावनपङ्क्त्याढ्या भृत्योपवनसंकुला ।\nगजाश्वसामन्तयुता पुरी नाहं न मे पुरी ॥६॥\nव्यर्थसंकेतसंबन्धं संकेतविगमे क्षतम् ।\nभोगवृन्दं कलत्रं च नाहं नैतन्ममाखिलम् ॥७॥\nएवं सभृत्यं सबलं सवाहनपुरान्तरम् ।\nनाहं राज्यं न मे राज्यं संकेतो ह्ययमाकुलः ॥८॥\nदेहमात्रमहं मन्ये हस्तपादादिसंयुतम् ।\nतदिदं तावदाश्वन्तरलमालोकयाम्यहम् ॥९॥\nतदत्र तावन्मांसास्थि नाहमेतदचेतनम् ।\nन चैतन्मम संश्लेषमेत्यब्जस्य यथा जलम् ॥१०॥\nमांसं जडं न तदहं नैवाहं रक्तमप्यलम् ।\nजडान्यस्थीनि नैवाहं न चैतानि मम क्वचित् ॥११॥\nकर्मेन्द्रियाणि नैवाहं न च कर्मेन्द्रियाणि मे ।\nजडं यत्किल देहेऽस्मिंस्तदहं नैव चेतनः ॥१२॥\nनाहं भोगा न मे भोगा न मे बुद्धीन्द्रियाणि च ।\nजडान्यसत्स्वरूपाणि न च बुद्धीन्द्रियाण्यहम् ॥१३॥\nमूलं संसृतिदोषस्य मनो नाहं जडं हि तत् ।\nअथ बुद्धिरहंकार इति दृष्टिर्मनोमयी ॥१४॥\nमनोबुद्धीन्द्रियाद्यन्तो भूतकोशश्चलद्वपुः ।\nनाहमेवं शरीरादि शिष्टमालोकयाम्यहम् ॥१५॥\nशेषस्तु चेतनो जीवः स चेच्चेत्येन चेतति ।\nअन्येन बोध्यमानोऽसौ नात्मतत्त्ववपुर्भवेत् ॥१६॥\nएवं त्यजामि संवेद्यं चेत्यं नाहं हि तत्किल ।\nशेषो विकल्परहितो विशुद्धचिदहंस्थितः ॥१७॥\nचित्रमेषोऽस्मि लब्धात्मा जातः कालेन कार्यवान् ।\nएष सोऽहमनन्तात्मा नान्तोऽस्य परमात्मनः ॥१८॥\nब्रह्मणीन्द्रे यमे वायौ सर्वभूतगणे तथा ।\nस एष भगवानात्मा तन्तुर्मुक्तास्विव स्थितः ॥१९॥\nचिच्छक्तिरमला सैषा चेत्यामयविवर्जिता ।\nभरिताशेषदिक्कुञ्जा भैरवाकारधारिणी ॥२०॥\nसर्वभावगता सूक्ष्मा भावाभावविवर्जिता ।\nआब्रह्मभुवनान्तःस्था सर्वशक्तिसमुद्गिका ॥२१॥\nसर्वसौन्दर्यसुभगा सर्वप्राकाश्यदीपिका ।\nसर्वसंसारमुक्तानां तन्तुराततरूपिणी ॥२२॥\nसर्वाकारविकाराढ्या सर्वाकारविवर्जिता ।\nसर्वभूतौघतां याता सर्वदा सर्वतां गता ॥२३॥\nचतुर्दशविधान्येषा भूतानि भुवनोदरे ।\nएतन्मयीयं कलना जागती वेदनात्मिका ॥२४॥\nमिथ्यावभासमात्रं तु सुखदुःखदशागतिः ।\nनानाकारमयाभासः सर्वमात्मैव चित्परा ॥२५॥\nसोऽयमात्मा मम व्यापी सेयं यदवबोधनम् ।\nसेयमाकलिताङ्गाभा करोति नृपविभ्रमम् ॥२६॥\nअस्या एव प्रसादेन मनो देहरथे स्थितम् ।\nसंसारजाललीलासु याति वल्गति नृत्यति ॥२७॥\nइदं मनःशरीरादि न किंचिदपि वस्तुतः ।\nनष्टे न किंचिदप्यस्मिन्परिनश्यति पेलवे ॥२८॥\nजगज्जालमयं नृत्तमिदं चित्तनटैस्ततम् ।\nएतयैवैकया बुद्ध्या दृश्यते दीपलेखया ॥२९॥\nकष्टं मुधैव मे चिन्ता निग्रहानुग्रहस्थितौ ।\nबभूव देहनिष्ठेह न किंचिदपि देहकम् ॥३०॥\nअहो त्वहं प्रबुद्धोऽस्मि गतं दुर्दर्शनं मम ।\nदृष्टं द्रष्टव्यमखिलं प्राप्तं प्राप्यमिदं मया ॥३१॥\nसर्वं किंचिदिदं दृश्यं दृश्यते यज्जगद्गतम् ।\nचिन्निष्पन्दांशमात्रांशान्नान्यत्किंचन शाश्वतम् ॥३२॥\nक्व तौ कीदृग्विधौ वापि किंनिष्ठौ वा किमात्मकौ ।\nनिग्रहानुग्रहौ लोके हर्षामर्षक्रमौ तथा ॥३३॥\nकिं सुखं किं नु वा दुःखं सर्वं ब्रह्मेदमाततम् ।\nअहमासं मुधा मूढो दिष्ट्या मूढोऽस्म्यहं स्थितः ॥३४॥\nकिमस्मिन्नेवमालोके शोच्यते किं विमुह्यते ।\nकिं प्रेक्ष्यते किं क्रियते स्थीयते वाथ गम्यते ॥३५॥\nकिंचिदेवमिदं नाम चिदाकाशे विराजते ।\nनमो नमस्ते निस्तत्त्व दिष्ट्या दृष्टोऽसि सुन्दर ॥३६॥\nअहो नु संप्रबुद्धोऽस्मि सम्यग्ज्ञातमलं मया ।\nनमो मह्यमनन्ताय सम्यग्ज्ञानोदयाय च ॥३७॥\nविगतरञ्जननिर्विषयस्थिति-\nर्गतभवभ्रमरञ्जितवर्जिते ।\nस्थिरसुषुप्तकलाभिगतस्ततः\nसमसमं निवसाम्यहमात्मनि ॥३८॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषूपशमप्रकरणे सुरहवृ० सुरघुविश्रान्तिर्नामैकोनषष्टितमः सर्गः ॥५९॥"
  }
]
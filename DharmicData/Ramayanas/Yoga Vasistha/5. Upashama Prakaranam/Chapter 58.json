[
  {
    "text": "श्रीवसिष्ठ उवाच ।\nअत्रैवोदाहरन्तीममितिहासं पुरातनम् ।\nकिरातेशस्य सुरघोर्वृत्तान्तं विस्मयास्पदम् ॥१॥\nउत्तरस्या दिशो मेदः कर्पूरपटल भुवः ।\nसंभूतं हसनं शार्वं शुक्लो वा चान्द्र आतपः ॥२॥\nहिमाद्रेः श्रृङ्गमस्तीह कैलासो नाम पर्वतः ।\nशैलकुञ्जरनिर्मुक्तकलापस्येव नायकः ॥३॥\nविष्णोः क्षीरोद इव स्वर्गः सुरपतेरिव ।\nअब्जजस्येव नाभ्यब्जं गृहं यः शशिमौलिनः ॥४॥\nरुद्राक्षवृक्षदोलाभिः साप्सरोभिर्विभाति यः ।\nलोलरत्नशलाकाभिर्लहरीभिरिवार्णवः ॥५॥\nगणाङ्गनानामनिशं मत्तानां चरणैर्हताः ।\nअशोका इव राजन्ते यत्राशोका विलासिनः ॥६॥\nसंचरन्शंकरो दिक्षु भृगुष्विन्दुमणिद्रवैः ।\nनिवर्तन्ते प्रवर्तन्ते यत्राजस्रं च निर्झराः ॥७॥\nयो लतावृक्षगुल्मौघवापीहृदनदीनदैः ।\nमृगैर्मृगगणैर्भूतैर्ब्रह्माण्डवदिवावृतः ॥८॥\nतस्य हेमजटा नाम किराताः संस्थिताः स्थले ।\nपिपीलिका वटतरोर्मूलकोशगता इव ॥९॥\nकैलासपादारण्यानां रुद्राक्षैस्तरुगुल्मकैः ।\nवसन्ति घूकवत्क्षुद्रास्ते वै निकटजीविनः ॥१०॥\nआसीत्तेषामुदारात्मा राजा परपुरंजयः ।\nजयलक्ष्म्या भुज इव यः प्रजायाश्च दक्षिणः ॥११॥\nसुरघुर्नाम बलवान्सुरघोरारिदर्पहा ।\nअर्कः पराक्रम इव मूर्तिमानिव मारुतः ॥१२॥\nजितो वै राज्यविभवैर्धनैर्गुह्यकनायकः ।\nशतक्रतुगुरुर्बोधैः काव्यैरसुरदेशिकः ॥१३॥\nस चक्रे राजकार्याणि निग्रहानुग्रहक्रमैः ।\nयथाप्राप्तान्यखिन्नाङ्गो दिनानीव दिवाकरः ॥१४॥\nतज्जाभ्यां सुखदुःखाभ्यामथ तस्याभ्यभूयत ।\nस्वगतिर्वागुराबन्धैः श्लिष्टाङ्गस्येव पक्षिणः ॥१५॥\nकिमार्तं पीडयाम्येनं तिलान्यन्त्रमिवौजसा ।\nसर्वेषामेव भूतानां ममेवार्तिः प्रजायते ॥१६॥\nधनमस्मै प्रयच्छामि धनेनानन्दवाञ्जनः ।\nभवत्यहमिवाशेषस्तदलं मेऽतिनिग्रहैः ॥१७॥\nअथवा निग्रहं प्राप्तं करोम्येतेन वै विना ।\nवर्तते न प्रजैवेयं विना वारि सरिद्यथा ॥१८॥\nहा कष्टमेव निग्राह्यो नित्यानुग्राह्य एष मे ।\nदिष्ट्याद्य सुखवानस्मि कष्टमद्यास्मि दुःखवान् ॥१९॥\nइति दोलायितं चेतो न विशश्राम भूपतेः ।\nएकत्राम्बुमहावर्ते चिरतृष्णमिव भ्रमत् ॥२०॥\nअथैकदा गृहं तस्य माण्डव्यो मुनिराययौ ।\nभ्रान्ताशेषककुप्कुञ्जो वासवस्यव नारदः ॥२१॥\nतमसौ पूजयामास पप्रच्छ च महामुनिम् ।\nसंदेहदुर्द्रुमस्तम्भपरशुं सर्वकोविदम् ॥२२॥\nसुरघुरुवाच ।\nभवदागमनेनास्मि मुने निर्वृतिमागतः ।\nपरमां वसुधापीठं संप्राप्त इव माधवे ॥२३॥\nअद्य तिष्ठाम्यहं नाथ धन्यानां धुरि धर्मतः ।\nविकासि रविणेवाब्जं यत्त्वयास्म्यवलोकितः ॥२४॥\nभगवन्सर्वधर्मज्ञ चिरं विश्रान्तवानसि ।\nतदमुं संशयं छिन्धि ममार्कस्तिमिरं यथा ॥२५॥\nमहतां संगमेनार्तिः कस्य नाम न नश्यति ।\nसंदेहं तु परामार्तिमाहुरार्तिविदो जनाः ॥२६॥\nमन्निग्रहानुग्रहजा मद्भृत्यवपुषि स्थिताः ।\nकषन्ति मामलं चिन्ता गजं हरिनखा इव ॥२७॥\nतद्यथा समतोदेति सूर्यांशुरिव सर्वदा ।\nमतौ मम मुने नान्या तथा करुणया कुरु ॥२८॥\nमाण्डव्य उवाच ।\nस्वयत्नेन स्वसंस्थेन स्वेनोपायेन भूपते ।\nएषा मनःपेलवता हिमवत्प्रविलीयते ॥२९॥\nस्वविचारणयैवाशु शाम्यत्यन्तर्मनोज्वरः ।\nशरदागममात्रेण मिहिका महती यथा ॥३०॥\nस्वेनैव मनसा स्वानि स्वशरीरगतानि च ।\nविचारयेन्द्रियाण्यन्तः कीदृशान्यथ कानि च ॥३१॥\nकोऽहं कथमिदं किंवा कथं मरणजन्मनी ।\nविचारयान्तरेवं त्वं महत्तामलमेष्यसि ॥३२॥\nविचारणा परिज्ञातस्वभावस्य सतस्तव ।\nहर्षामर्षदशाश्चेतस्तोलयिष्यन्ति नाचलम् ॥३३॥\nमनः कृष्णमृत्सृज्य शममेष्यति विज्वरम् ।\nभूतपूर्ववपुर्भूत्वा तरङ्गः पयसीव ते ॥३४॥\nतिष्ठदेव मनोरूपं परित्यक्ष्यति तेऽनघ ।\nकलङ्कविकलं कालं मन्वन्तरगताविव ॥३५॥\nअनुकम्प्या भविष्यन्ति श्रीमन्तः सर्व एव ते ।\nदृष्टतत्त्वस्य तुष्टस्य जनाः पितुरिवावनौ ॥३६॥\nविवेकदीपदृष्टात्मा मेर्वब्धिनभसामपि ।\nअधो करिष्यसि नृप महत्तामुत्तमार्थदाम् ॥३७॥\nमहत्तामागते चेतस्तव संसारवृत्तिषु ।\nन निमज्जति हे साधो गोष्पदेष्विव वारणः ॥३८॥\nकृपणं तु मनो राजन्पेलवेऽपि निमज्जति ।\nकार्ये गोष्पदतोयेऽपि जीर्णाङ्गो मशको यथा ॥३९॥\nचेतोवासनया पङ्के कीटवत्परिमज्जसि ।\nदृश्यमात्रावलम्बिन्या स्वया दीनतया तया ॥४०॥\nतावत्तावन्महाबाहो स्वयं संत्यज्यतेऽखिलम् ।\nयावद्यावत्परालोकः परमात्मैव शिष्यते ॥४१॥\nतावत्प्रक्षाल्यते धातुर्यावद्धेमैव शिष्यते ।\nतावदालोक्यते सर्वं यावदात्मैव लभ्यते ॥४२॥\nसर्वः सार्विकया बुद्ध्या सर्वं सर्वत्र सर्वदा ।\nसर्वथा संपरित्यज्य स्वात्मनात्मोपलभ्यते ॥४३॥\nयावत्सर्वं न संत्यक्तं तावदात्मा न लभ्यते ।\nसर्वावस्थापरित्यागे शेष आत्मेति कथ्यते ॥४४॥\nयावदन्यन्न संत्यक्तं तावत्सामान्यमेव हि ।\nवस्तु नासाद्यते साधो स्वात्मलाभे तु का कथा ॥४५॥\nयत्र सर्वात्मनैवात्मा लाभाय यतति स्वयम् ।\nत्यक्तान्यकार्यं प्राप्नोति तन्नाम नृप नेतरत् ॥४६॥\nस्वात्मावलोकनार्थं तु तस्मात्सर्वं परित्यजेत् ।\nसर्वं किंचित्परित्यज्य यद्दृष्टं तत्परं पदम् ॥४७॥\nसकलकारणकार्यपरम्परा-\nमयजगद्गतवस्तुविजृम्भितम् ।\nअलमपास्य मनः स्ववपुस्ततः\nपरिविलाप्य यदेति तदेव तत् ॥४८॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषूपशमप्रकरणे सुरघुवृत्तान्ते माण्डव्योपदेशो नामाष्टपञ्चाशः सर्गः ॥५८॥"
  }
]
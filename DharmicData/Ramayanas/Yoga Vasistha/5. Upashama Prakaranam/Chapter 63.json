[
  {
    "text": "परिघ उवाच ।\nराजन्नूनं प्रबुद्धोऽसि प्राप्तवानसि तत्पदम् ।\nसंशीतलान्तःकरणः पूर्णेन्दुरिव राजसे ॥१॥\nआनन्दमधुसंपूर्णो लक्ष्म्या च परया श्रितः ।\nशीतलः स्निग्धमधुरो राजीवमिव राजसे ॥२॥\nनिर्मलो विततः पूर्णो गम्भीरः प्रकटाशयः ।\nवेलानिलविलासेन मुक्तोऽब्धिरिव राजसे ॥३॥\nस्वच्छ आनन्दसंपूर्णो नष्टाहंकारवारिदः ।\nस्फुटो विस्तीर्णगम्भीरः शरत्खमिव राजसे ॥४॥\nसर्वत्र लक्ष्यसे स्वस्थः सर्वत्र परितुष्यसि ।\nसर्वत्र वीतरागोऽसि राजन्सर्वत्र राजसे ॥५॥\nसारासारपरिच्छेदपारगस्त्वं महाधिया ।\nजानासि सर्वमेवेदं यथास्थितमखण्डितम् ॥६॥\nभावाभावपरिच्छेदतत्त्वज्ञमुदिताशयम् ।\nगमागमदशालौल्यमुक्तं तव वपुः स्थितम् ॥७॥\nवस्तुनाऽवस्तुनेवान्तरमृतेनेव सागरः ।\nअपुनःप्रक्षयायेव परे तृप्तोऽसि सुन्दर ॥८॥\nसुरघुरुवाच ।\nन तदस्ति मुने वस्तु यत्रोपादेयतास्ति नः ।\nयावत्किंचिदिदं दृश्यं तावदेतन्न किंचन ॥९॥\nउपादेयस्य चाभावाद्धेयमप्यस्ति किं किल ।\nप्रतियोगि व्यवच्छेद्यं विना हेयं किमुच्यते ॥१०॥\nतुच्छत्वात्सर्वभावानामतुच्छत्वाच्च कालतः ।\nचिरं मम परिक्षीणे तुच्छातुच्छे मनःस्थिती ॥११॥\nदेशकालवशादेव तुच्छस्यातुच्छतामिह ।\nअतुच्छस्य तु तुच्छत्वं वर्ज्ये निन्दास्तुती बुधैः ॥१२॥\nरागान्निन्दास्तुती लोके रागश्च परिवाञ्छितम् ।\nवाञ्छिते च महोदारं वस्तु शोभनबुद्धिना ॥१३॥\nत्रैलोक्ये च स्त्रियः शैलाः समुद्रवनराजयः ।\nभूतानि वस्तुशून्यानि सारो नास्त्यत्र वस्तुतः ॥१४॥\nमांसास्थिदारुमृद्रत्नमये जगति जर्जरे ।\nवाञ्छनीयविहीनेऽस्मिञ्शून्ये किमिव वाञ्छ्यते ॥१५॥\nवाञ्छायां विनिवृत्तायां संक्षयो द्वेषरागयोः ।\nदिनलक्ष्म्यां व्यपेतायामालोकातपयोरिव ॥१६॥\nअलमतिविततैर्वचःप्रपञ्चै-\nरियमुचितेह सुखाय दृष्टिरेका ।\nउपशमितरसं समं मनोऽन्त-\nर्यदि मुदितं तदनुत्तमा प्रतिष्ठा ॥१७॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये देवदूतोक्ते मो. उपशमप्रकरणे सुरघुपरिघनिश्चयो नाम त्रिषष्टितमः सर्गः ॥६३॥"
  }
]
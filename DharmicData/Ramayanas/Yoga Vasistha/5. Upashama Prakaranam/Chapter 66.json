[
  {
    "text": "श्रीवसिष्ठ उवाच ।\nअतिशोकपराभूतौ तस्थतुर्दृढतापसौ ।\nतापसंशुष्कसर्वाङ्गौ तावरण्यद्रुमाविव ॥१॥\nविरक्तौ विपिने कालं क्षेपयामासतुर्द्विजौ ।\nवियूथाविव सारङ्गावनास्थामागतौ पराम् ॥२॥\nजग्मुर्दिनानि मासाश्च वर्षाण्यथ तयोस्तदा ।\nक्रमाद्वावपि संयातौ जरां श्वभ्रद्रुमाविव ॥३॥\nअप्राप्तविमलज्ञानौ चिराज्जर्जरतापसौ ।\nतावेकदा संघटिताविदमन्योन्यमूचतुः ॥४॥\nविलास उवाच ।\nजीविताग्र्यद्रुमफल हृदावासामृताम्बुधे ।\nजगत्यस्मिन्महाबन्धो भास स्वागतमस्तु ते ॥५॥\nएतावत्यो दिनावल्लयो मद्वियोगवता त्वया ।\nवद क्व क्षपिताः साधो कच्चित्ते सफलं तपः ॥६॥\nकच्चित्ते विज्वरा बुद्धिः कञ्चिज्जातस्त्वमात्मवान् ।\nकच्चित्फलितविद्यस्त्वं कच्चित्कुशलवानसि ॥७॥\nश्रीवसिष्ठ उवाच ।\nइत्युक्तवन्तं संसारसमुद्विग्नमलं तथा ।\nप्राहाप्राप्तमहाज्ञानं सुहृत्सुहृदमादरात् ॥८॥\nभास उवाच ।\nसाधो स्वागतताद्यैव दिष्ट्या दृष्टोऽसि मानद ।\nकुशलं तु कुतोऽस्माकं संसारे तिष्ठतामिह ॥९॥\nयावन्नाधिगतं ज्ञेयं यावत्क्षीणा न चित्तभूः ।\nयावत्तीर्णो न संसारस्तावन्मे कुशलं कुतः ॥१०॥\nआशा यावदशेषेण न लूनाश्चित्तसंभवाः ।\nवीरुधो दात्रकेणेव तावन्नः कुशलं कुतः ॥११॥\nयावन्नाधिगतं ज्ञानं यावन्न समतोदिता ।\nयावन्नाभ्युदितो बोधस्तावन्नः कुशलं कुतः ॥१२॥\nआत्मलाभं विना साधो विना ज्ञानमहौषधम् ।\nउदेति पुनरेवेयं दुःसंसृतिविषूचिका ॥१३॥\nशैशवाङ्कुरितोज्जृम्भान्नवयौवनपल्लवः ।\nजराकुसुमितोऽभ्येति पुनः संसारदुर्द्रुमः ॥१४॥\nकायजीर्णतरोरस्माद्बान्धवाक्रन्दषट्पदा ।\nजराकुसुमितोदेति पुनर्मरणमञ्जरी ॥१५॥\nभुक्तकर्मर्तुविरसा पुराणदिवसोम्भिता ।\nनीयते नीरसप्राया पुनः संवत्सरावली ॥१६॥\nमहादरीषु देहाद्रेस्तृष्णाकण्टकितास्वपि ।\nफलव्यालासु च पुनः क्रियासु परिलुठ्यते ॥१७॥\nदुःखैः सुखलवाकारैर्दीर्घादीर्घैः शुभाशुभैः ।\nअपर्याप्तागमापायाः प्रयान्त्यायान्ति रात्रयः ॥१८॥\nअयथार्थक्रियारम्भैः कदाशावेशपल्लवैः ।\nक्षीयते कर्मभिस्तुच्छैरायुराहतकर्मभिः ॥१९॥\nउन्मूलिताश्रयालानो मनोमत्तमतङ्गजः ।\nतृष्णाकरेणुकोन्निद्रो दूरं विपरिधावति ॥२०॥\nजिह्वाचपलतालग्नः कायद्रुममहालये ।\nपतच्चिन्तामणौ वृद्धो गर्द्धगृध्रो विवर्धते ॥२१॥\nनीरसा निःसुखा लघ्वी पतत्पेलवगात्रिका ।\nजीर्णपर्णसवर्णेयं क्षीयते दिवसावली ॥२२॥\nअवमानरजोध्वस्तमस्तंगतवपुःश्रियम् ।\nमुखं धूसरतामेति हिमैः पद्ममिवाहतम् ॥२३॥\nशुष्यतः कायसरसः प्रगलद्यौवनाम्भसः ।\nराजहंसः क्षणादायुरनिवर्ति पलायते ॥२४॥\nकालानिलबलोद्धूताज्जर्जराज्जीवितद्रुमात् ।\nभोगपुष्पाणि दिवसपर्णानि निपतन्त्यधः ॥२५॥\nभोगभोगिश्रितेष्वन्तर्दुःखदर्दुरधारिषु ।\nमनोमोहान्धकूपेषु पूरेषु विनिमज्जति ॥२६॥\nनानानुरञ्जनास्पृष्टा तृष्णा तरलपेलवा ।\nचैत्यमग्रपताकेव दूरं समधिरोहति ॥२७॥\nअस्य संसारतन्त्रस्य बृहत्कालविलास्पदः ।\nजीविताशामयं तन्तुमन्तकाखुर्निकृन्तति ॥२८॥\nयौवनोत्कटकल्लोला वहल्लोलासिफेनिला ।\nपरावर्तमहावर्ता याति जीवितदुर्नदी ॥२९॥\nकलाकुलजगत्कार्यकल्लोलाकुलसंकुला ।\nक्रियासरिदपर्यन्ता वहत्याकुलकोटरा ॥३०॥\nअनन्ता बन्धुजनतानद्यो गम्भीरकोटरे ।\nअजस्रं निपतन्त्येता वितते कालसागरे ॥३१॥\nदेहरत्नशलाकेयं नाशपङ्कार्णवोदरे ।\nन ज्ञायते क्व मग्नेति तात जन्मनि जन्मनि ॥३२॥\nचिन्ताचक्रे चिरं बद्धं कुक्रियाचारचञ्चुरम् ।\nचेतो भ्रमति सामुद्रे गर्तावर्ते तृणं यथा ॥३३॥\nउह्यमानमनन्तेषु चेतः कार्यमहोर्मिषु ।\nक्षणमेति न विश्रान्तिं चिन्ताताण्डविताशयम् ॥३४॥\nइदं कृतं करोमीदं करिष्यामीदमित्यलम् ।\nकलनाजालवलिता मूर्च्छिता मतिपक्षिणी ॥३५॥\nअयं सुहृदयं शत्रुरिति द्वन्द्वमहाद्विपः ।\nविनिकृन्तति मर्माणि यथा नीलोत्पलानि मे ॥३६॥\nचिन्तानद्या महावर्ते वीचिकानिचये चिरम् ।\nक्षणादुच्छूनतामेति मनोमीनः क्षणाद्गतिः ॥३७॥\nअनात्मीयानि दुःखानि बहून्येवंविधान्ययम् ।\nआत्मबुद्ध्या विचिन्वानो जनो गच्छति दीनताम् ॥३८॥\nबहुविधसुखदुःखमध्यपाती\nविततजरामरणप्रवातभग्नः ।\nजगदुदरगिरौ लुठञ्जनोऽयं\nगतरसपर्णवदेति जर्जरत्वम् ॥३९॥"
  },
  {
    "text": "इत्यार्षे श्रीवासिष्ठमहारामायणे वा० दे० मो० उपशमप्रकरणे भासविलासवृत्तान्ते अनित्यताप्रतिपादनं नाम षट्षष्टितमः सर्गः ॥६६॥"
  }
]
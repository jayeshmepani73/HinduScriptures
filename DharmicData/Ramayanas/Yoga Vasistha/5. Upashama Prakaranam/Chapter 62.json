[
  {
    "text": "श्रीवसिष्ठ उवाच ।\nअथैवंप्रायया तत्र विश्रम्भकथया चिरम् ।\nप्राक्तनस्नेहगर्भिण्या स्थित्वोवाचायुधाभिधः ॥१॥\nपरिघ उवाच ।\nयद्यत्संसारजालेऽस्मिन्क्रियते कर्म भूमिप ।\nतत्समाहितचित्तस्य सुखायान्यस्य नानघ ॥२॥\nकच्चित्संकल्परहितं परं विश्रमणास्पदम् ।\nपरमोपशमं श्रेयः समाधिमनुतिष्ठसि ॥३॥\nसुरघुरुवाच ।\nएतन्मे ब्रूहि भगवन्सर्वसंकल्पवर्जितम् ।\nपरमोपशमं श्रेयः समाधिर्हि किमुच्यते ॥४॥\nयो ज्ञो महात्मन्सततं तिष्ठन्त्यवहरंश्च वा ।\nअसमाहितचित्तोऽसौ कदा भवति कः किल ॥५॥\nनित्यं प्रबुद्धचित्तास्तु कुर्वन्तोऽपि जगत्क्रियाः ।\nआत्मैकतत्त्वसंनिष्ठाः सदैव सुसमाधयः ॥६॥\nबद्धपद्मासनस्यापि कृतब्रह्माञ्जलेरपि ।\nअविश्रान्तस्वभावस्य कः समाधिः कथं च वा ॥७॥\nतत्त्वावबोधो भगवन्सर्वाशातृणपावकः ।\nप्रोक्तः समाधिशब्देन नतु तूष्णीमवस्थितिः ॥८॥\nसमाहिता नित्यतृप्ता यथाभूतार्थदर्शिनी ।\nसाधो समाधिशब्देन परा प्रज्ञोच्यते बुधैः ॥९॥\nअक्षुब्धा निरहंकारा द्वन्द्वेष्वननुपातिनी । '\nप्रोक्ता समाधिशब्देन मेरोः स्थिरतराकृतिः ॥१०॥\nनिश्चिन्ताधिगताभीष्टा हेयोपादेयवर्जिता ।\nप्रोक्ता समाधिशब्देन परिपूर्णा मनोगतिः ॥११॥\nयतःप्रभृति बोधेन युक्तमात्यन्तिकं मनः ।\nतदारभ्य समाधानमव्युच्छिन्नं महात्मनः ॥१२॥\nनहि प्रबुद्धमनसो भूत्वा विच्छिद्यते पुनः ।\nसमाधिर्दूरमाकृष्टो बिसतन्तुः शिशोरिव ॥१३॥\nसमग्रं दिनमालोकाद्विरमत्यक्षयो यथा ।\nआजीवितान्तं नो प्रज्ञा तथा तत्त्वावलोकनात् ॥१४॥\nअजस्रमम्बुवहनाद्यथा नद्या न रुद्ध्यते ।\nतथा विज्ञानदृग्बोधात्क्षणमात्रं न रुद्ध्यते ॥१५॥\nन विस्मरत्यविरतं यथा कालः कलागतिम् ।\nन विस्मरत्यविरतं स्वात्मानं प्राज्ञधीस्तथा ॥१६॥\nन विस्मरति सर्वत्र यथा सततगो गतिम् ।\nन विस्मरति निश्चेयं चिन्मात्रं प्राज्ञ धीस्तथा ॥१७॥\nगतिं कालकला यद्वच्चिन्वाना समवस्थिता ।\nचिच्चितिश्चेत्यरहिता चिन्वाना गतयस्तथा ॥१८॥\nयथा सत्ताविहीनात्मा पदार्थो नोपलभ्यते ।\nतथात्मज्ञानहीनात्मा कालो ज्ञस्य न लभ्यते ॥१९॥\nन संभवति संसारे गुणहीनो गुणी यथा ।\nन संभवत्यात्मसंविद्वर्जितो ह्यात्मवांस्तथा ॥२०॥\nसर्वदैवास्मि संबुद्धः सर्वदैवास्मि निर्मलः ।\nसर्वदैवास्मि शान्तात्मा सर्वदास्मि समाहितः ॥२१॥\nभेदः केन समाधेर्मे जन्यते कथमेव वा ।\nआत्मनोऽव्यतिरेकेण नित्यमेव सदात्मता ॥२२॥\nतस्मात्कदाचिदपि मे नासमाधिमयं मनः ।\nन वा समाहितं नित्यमात्मतत्त्वैकसंभवात् ॥२३॥\nसर्वगः सर्वदैवात्मा सर्वमेव च सर्वथा ।\nअसमाधिर्हि कोऽसौ स्यात्समाधिरपि कः स्मृतः ॥२४॥\nनित्यं समाहितधियः सुसमा महान्तस्तिष्ठन्ति कार्यपरिणामविभागमुक्ताः ।\nतेनासमाहितसमाहितभेदभङ्ग्या नित्योदितः क्व नु स उत्तमवाक्प्रपञ्चः ॥२५॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषूपशमप्रकरणे समाधिनिश्चयो नाम द्विषष्टितमः सर्गः ॥६२॥"
  }
]
[
  {
    "text": "प्रह्लाद उवाच ।\nओमित्येकोचिताकारो विकारपरिवर्जितः ।\nआत्मैवायमिदं सर्वं यत्किंचिज्जगतीगतम् ॥१॥\nमेदोस्थिमांसमज्जासृगतीतोऽप्येष चेतनः ।\nअन्तरस्थो हि सूर्यादीन्प्रकाशयति दीपकः ॥२॥\nउष्णीकरोति दहनं रसयत्यमृतं रसम् ।\nइन्द्रियानुभवान्भुङ्कते भोगानिवमहीपतिः ॥३॥\nतिष्ठन्नपि हि नासीनो गच्छन्नपि न गच्छति ।\nशान्तोऽपि व्यवहारस्थः कुर्वन्नपि न लिप्यते ॥४॥\nपूर्वमद्य तथेदानीमिहामुत्रोभयत्र च ।\nविहितोऽविहितोऽप्येष समः सर्वासु वृत्तिषु ॥५॥\nउद्भवत्यभयो भावं भुवनानि ततस्ततः ।\nब्रह्मादितृणपर्यन्तं जगदावर्तयन्स्थितः ॥६॥\nनित्यस्पन्दमयो नित्यमपि देवात्सदागतेः ।\nस्थाणोरप्यक्रियो नित्यमाकाशादप्यलेपकः ॥७॥\nमनांसि क्षोभयत्येष पल्लवानीव मारुतः ।\nवाहयत्यक्षपङ्कतिं स्वामश्वालीमिव सारथिः ॥८॥\nअतिदुर्विधवद्देहगेहे कर्मरतः सदा ।\nसम्राडिवात्मनि स्वस्थः संस्थितो भोगभुग्विभुः ॥९॥\nएष एव सदाऽन्विष्यः स्तुत्यो ध्यातव्य एव तु ।\nजरामरणसंमोहादनेनोत्तीर्य गम्यते ॥१०॥\nसुलभश्चायमत्यन्तं सुजेयश्चाप्तबन्धुवत् ।\nशरीरपद्मकुहरे सर्वेषामेव षट्पदः ॥११॥\nअनाक्रुष्टोऽप्यनाहूतः स्वदेहादेव लभ्यते ।\nमनागेवोपहूतोऽपि क्षणाद्भवति सन्मुखः ॥१२॥\nनास्य संसेव्यमानस्य सर्वसंपत्तिशालिनः ।\nधनानामीश्वरस्येव स्मयो गर्वो यथा भवेत् ॥१३॥\nआमोद इव पुष्पेषु तैलं तिलकणेष्विव ।\nरसजातिष्विवास्वादो देवो देहेषु संस्थितः ॥१४॥\nअविचारवशादेष हृदयस्थोऽपि चेतनः ।\nन ज्ञायते चिरादृष्टो दृष्टबन्धुरिवाग्रतः ॥१५॥\nविचारणापरिज्ञात एतस्मिन्परमेश्वरे ।\nअभ्युदेति परानन्दो लब्धे प्रियजने यथा ॥१६॥\nअस्मिन्दृष्टे परे बन्धावुद्दामानन्ददायिनि ।\nआयान्ति दृष्टयस्तास्ता याभिर्भङ्गो विलीयते ॥१७॥\nत्रुट्यन्ते सर्वतः पाशाः क्षीयन्ते सर्वशत्रवः ।\nन कृन्तन्ति मनांस्याशा गृहाणीव दुराखवः ॥१८॥\nअस्मिन्दृष्टे जगद्दृष्टं श्रुतेऽस्मिन्सकलं श्रुतम् ।\nस्पृष्टेचास्मिञ्जगत्स्पृष्टं स्थितेऽस्मिन्संस्थितं जगत् ॥१९॥\nएष जागर्ति सुप्तानां प्रहरत्यविवेकिनाम् ।\nहरत्यापदमार्तानां वितरत्यमहात्मनाम् ॥२०॥\nविचरत्येष लोकेषु जीव एव जगत्स्थितौ ।\nविलसत्येव भोगेषु प्रस्फुरत्येव वस्तुषु ॥२१॥\nआत्मनात्मानमेवातः शान्तेनानुभवन्भवी ।\nस्थितः सर्वेषु देहेषु तीक्ष्णत्वं मरिचेष्विव ॥२२॥\nचेतनाकलनारूपी सबाह्याभ्यन्तराश्रितः ।\nजगत्पदार्थसंभारे सत्तासामान्यमास्थितः ॥२३॥\nएष शून्यत्वमाकाशे स्पन्द एष सदागतौ ।\nप्रकाशश्चैव तेजस्तु पयस्स्वेष रसः परः ॥२४॥\nकाठिन्यमवनावेवमौष्ण्यमेव हुताशने ।\nशैत्यमेष निशानाथे सत्ता चैष जगद्गणे ॥२५॥\nमषीपिण्डे यथा कार्ष्ण्यं शैत्यं हिमकणे यथा ।\nयथा पुष्पेषु सौगन्ध्यं देहे देहपतिस्तथा ॥२६॥\nयथा सर्वगता सत्ता कालः सर्वगतो यथा ।\nप्रभुशक्तिर्मही यस्य सर्वदेशगता यथा ॥२७॥\nरूपालोकमनस्कारयुक्तं सत्त्वं तथात्मनः ।\nनित्यः सोऽयं महादेवो देवानामेव बोधकः ॥२८॥\nअहमेवास्मि मे नास्ति कलनापि किलेतरा ।\nरेणुनेवाणुना व्योम्नि पद्मपत्रमिवाम्भसा ॥२९॥\nसंभ्रमेणेव पाषाणे संबन्धो मयि नेतरैः ।\nसुखदुःखश्रियो देहे मा पतन्तु पतन्तु वा ॥३०॥\nतुम्बकोपरि धाराश्च का नः क्षतिरुपस्थिता ।\nदीपाङ्गातिगतो रज्वा नालोको बध्यते यथा ॥३१॥\nतथा नायमहं बद्धः सर्वभावगणातिगः ।\nसंबन्धः कोऽस्तु नः कामैर्भावाभावैरथेन्द्रियैः ॥३२॥\nकेन संबध्यते व्योम केन संबाध्यते मनः ।\nशरीरे शतधा याते खण्डना का शरीरिणः ॥३३॥\nकुम्भे भग्ने क्षते क्षीणे कुम्भाकाशस्य का क्षतिः ।\nपिशाचक इवादृश्यो मनो नामोदितं मुधा ॥३४॥\nजडे तस्मिन्क्षते बोधात्का नः क्षतिरुपस्थिता ।\nसुखदुःखमयी यस्य वासना तन्मनो मम ॥३५॥\nअभवत्पूर्वमद्यैका संपन्नाऽतनुनिर्वृतिः ।\nअन्यो भुङ्क्तेऽन्य आदत्तेऽप्यन्यस्यानर्थसंकटः ॥३६॥\nअन्यः पश्यत्यहो मौर्ख्यं कस्येयं खलु चक्रिका ।\nभुङ्क्ते प्रकृतिरादत्ते मनोदेहस्य संकटः ॥३७॥\nदुष्टात्मा मौर्ख्यमस्तीह न किंचित्केवले क्षतिः ।\nन मे भोगस्थितौ वाञ्छा न च भोगविवर्जने ॥३८॥\nयदायाति तदायातु यत्प्रयाति प्रयातु तत् ।\nसुखेषु मम नापेक्षा नोपेक्षा दुःखवृत्तिषु ॥३९॥\nसुखदुःखान्युपायान्तु यान्तु वाप्यहमेषु कः ।\nवासना विविधा देहे त्वस्तं चोदयमेव वा ॥४०॥\nप्रयान्तु नाहमेतासु न चैता मम काश्चन ।\nएतावन्तमहं कालमज्ञानरिपुणा हतः ॥४१॥\nहृत्वा विवेकसर्वस्वमेकान्तमवपोथितम् ।\nवैष्णवेन प्रसादेन स्वसमुत्थेन चारुणा ॥४२॥\nइदानीं संपरिज्ञाय मयैष परिमोषितः ।\nअहंकारपिशाचोऽयं शरीरतरुकोटरात् ॥४३॥\nपरावबोधमन्त्रेण मयेदानीमपाकृतः ।\nनिरहंकारयक्षोऽयं मच्छरीरमहाद्रुमः ॥४४॥\nपुण्यतामलमायातः प्रफुल्ल इव राजते ।\nप्रशान्तमोहदारिद्र्यो दुराशादोषसंक्षये ॥४५॥\nविवेकधनसंभारान्स्थितोऽस्मि परमेश्वरः ।\nज्ञातं ज्ञातव्यमखिलं दृष्टा द्रष्टव्यदृष्टयः ॥४६॥\nतत्प्राप्तमधुना येन नाप्राप्तमवशिष्यते ।\nदिष्ट्या दूरोज्झितानर्थामपेतविषयोरगाम् ॥४७॥\nसंशान्तमोहनीहारां शान्ताशामृगतृष्णिकाम् ।\nरजोरहितसर्वाशां शीतलोपशमद्रुमाम् ॥४८॥\nप्राप्तोऽस्मि विततां भूमिमुन्नतां पारमार्थिकीम् ।\nस्तुत्या प्रणत्या विज्ञप्त्या शमेन नियमेन च ॥४९॥\nलब्धोऽयं भगवानात्मा दृष्टश्चाधिगतः स्फुटम् ।\nअहंकारपदातीतश्चिरात्संस्मृतिमागतः ॥५०॥\nस्वभावाद्भगवानात्मा विष्णोर्ब्रह्म सनातनम् ।\nइन्द्रियोरगगर्तेषु मरणश्वभ्रभूमिषु ॥५१॥\nतृष्णाकरञ्जकुञ्जेषु कामकोलाहलेषु च ।\nवासनावनजालेषु जन्मकूपान्तरेषु च ॥५२॥\nदुःखदावाग्निदाहेषु दुःखदावाग्निहारिषु ।\nपातोत्पातदशालक्षैर्मज्जनोन्मज्जनभ्रमैः ॥५३॥\nआविर्भावतिरोभावैराशापाशविचेष्टनैः ।\nअहं चिरमहंकारद्विषा समवमोषितः ॥५४॥\nनिशायामल्पवीर्यात्मा पिशाचेनेव जङ्गले ।\nस्वयमेव त्वथेदानीं क्रियाशक्त्या स्वयैव हि ॥५५॥\nशौरिणा व्यपदेशेन विवेकश्रीर्विबोधिता ।\nप्रबुद्धे भवतीशाने तमहंकारराक्षसम् ॥५६॥\nन पश्यामि नभोदीपे ज्वलिते तिमिरं यथा ।\nतस्याहंकारयक्षस्य मनोविवरवासिनः ॥५७॥\nदीपस्येव प्रशान्तस्य न वेद्मि गतिमीश्वरः ।\nदृष्ट एव त्वयीशाने पलायनपरायणः ॥५८॥\nसंपन्नो मदहंकारश्चोरः सूर्योदये यथा ।\nअसदभ्युत्थिते तस्मिन्नहंकारे पिशाचवत् ॥५९॥\nगते तिष्ठाम्यहं स्वस्थो निर्गोनस इव द्रुमः ॥\nशाम्यामि परिनिर्वामि जगत्यस्मिन्प्रबोधवान् ॥६०॥\nतस्करेणोज्झितोऽस्मीति निवृर्तोऽस्मि चिरोदयम् ।\nशैत्यमभ्यागतोस्म्यन्तः शान्ताशामृगतृष्णिकः ॥६१॥\nप्रावृडम्बुभरस्नातः शान्तदाव इवाचलः ।\nप्रमार्जितेहमित्यस्मिन्पदे स्वार्थविचारतः ॥६२॥\nको मोहः कानि दुःखानि काः कदाशाः क आधयः ।\nनरकस्वर्गमोक्षादिभ्रमाः सत्यामहंकृतौ ॥६३॥\nभित्तावेव प्रवर्तन्ते चित्रेहा न नभस्तले ।\nअहंकारकलापित्ते चित्ते ज्ञानचमत्कृतिः ।\nन राजतेंऽशुके म्लाने यथा कुङ्कुमरञ्जना ॥६४॥\nनिरहंकारजलदे तृष्णासारविवर्जिते ।\nभाति चित्तशरद्व्योम्नि स्वच्छता कान्तिशालिनी ॥६५॥\nनिरहंकारपङ्काय संप्रसन्नान्तराय च ।\nमह्यमानन्दसरसे तुभ्यमात्मन्नमो नमः ॥६६॥\nशान्तेन्द्रियोग्रग्राहाय क्षीणचित्तौर्ववह्नये ।\nआनन्दाम्बुधये तुभ्यं मह्यमात्मन्नमो नमः ॥६७॥\nगताहंकारमेघाय शान्ताशादाववह्नये ।\nमह्यमानन्दशैलाय विभ्रान्ताय नमो नमः ॥६८॥\nप्रफुल्लानन्दपद्माय शान्तचिन्तामयोर्मवे ।\nमह्यं सन्मानसायात्मंस्तुभ्यमन्तर्नमो नमः ॥६९॥\nसंविदाभासपक्षाय पद्मकोटरवासिने ।\nसर्वमानसहंसाय स्वात्मनेऽन्तर्नमो नमः ॥७०॥\nकलाकलितरूपाय निष्कलायामृतात्मने ।\nसदोदिताय पूर्णात्मन् शशिने ते नमो नमः ॥७१॥\nसदोदिताय शान्ताय महाहृद्ध्वान्तहारिणे ।\nसर्वगायाप्यदृश्याय चित्सूर्याय नमो नमः ॥७२॥\nअस्नेहस्नेहदीपाय वृत्तिनिष्क्रान्तवर्तिने ।\nस्वभावाधारधीराय चिद्दीपाय नमो नमः ॥७३॥\nमदनानलसंतप्ते शीतेन मनसा मनः ।\nभग्नमन्तर्मया तप्तमयसेव बलादयः ॥७४॥\nइन्द्रियेणेन्द्रियं छित्त्वा छित्त्वा च मनसा मनः ।\nअहंकृतिमहंकृत्या छित्त्वा शेषो जयाम्यहम् ॥७५॥\nभावेनाभावमाच्छिद्य हित्वा तृष्णामतृष्णया ।\nनिष्पिष्य प्रज्ञयाऽप्रज्ञां ज्ञोऽज्ञः सत्योसि ते नमः ॥७६॥\nमनसा मनसि च्छिन्ने निरहंकारतां गते ।\nभावेन गलिते भावे स्वच्छस्तिष्ठामि केवलः ॥७७॥\nनिर्भावं निरहंकारं निर्मनस्कमनीहितम् ।\nकेवलं स्पन्दशुद्धात्मन्येव तिष्ठति मे वपुः ॥७८॥\nहेलानुकम्पितानन्तविश्वेशादतिशायिनी ।\nपरमोपशमोपेता जातेयं मम निर्वृतिः ॥७९॥\nप्रशान्तमोहवेतालो गताहंकारराक्षसः ।\nकदाशारूपिकोन्मुक्तो जातोऽस्मि विगतज्वरः ॥८०॥\nतृष्णारज्जुगुणं छित्त्वा मच्छरीरकपञ्जरात् ।\nन जाने क्व गतोड्डीय दुरहंकृतिपक्षिणी ॥८१॥\nउद्धूलिते घनाज्ञानकुलाये कायपादपात् ।\nन जाने गत उड्डीय क्वाहंभावविहंगमः ॥८२॥\nदुराशादीर्घदौरात्म्यधूसरा भोगभस्मना ।\nभयभोगिहिता दिष्ट्या भूयस्यो वासनाः क्षताः ॥८३॥\nएतावन्तमहं कालं कोऽभूवं चित्रमीदृशम् ।\nयेनाहमेष मिथ्यैव दृढाहंकारतां गतः ॥८४॥\nअद्याहमस्मि जातोऽयमहमद्य महामतिः ।\nअहंकारमहाभ्रेण यत्कृष्णेनालमुज्झितः ॥८५॥\nदृष्टोऽयमात्मा भगवांस्तथैवाधिगतो मया ।\nआलब्धश्चानुभूतोऽङ्गं स्वानुभूतौ नियोजितः ॥८६॥\nगतास्पदं गतमननं गतैषणं\nतिरस्कृतं निपुणमहंकृतिभ्रमैः ।\nनिरीहितं व्यपगतरागरञ्जनं\nविकौतुकं प्रशममिदं गतं मनः ॥८७॥\nदुरुत्तराः समविषमा महापदः\nसुदुःसहाः प्रभवनदीर्घदोषदाः ।\nगताः क्षयं समधिगतो महेश्वर-\nश्चिदद्वयोऽपगतमचित्त्वमन्तरे ॥८७॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषूपशमप्रकरणे ब्रह्मात्मचिन्ता नाम पञ्चत्रिंशः सर्गः ॥३५॥"
  }
]
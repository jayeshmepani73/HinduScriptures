[
  {
    "text": "श्रीवसिष्ठ उवाच ।\nलुठितं श्वपचागारे पुनर्विस्मयमाययौ ।\nगाधेर्मनो हि नायाति तृप्तिमाश्चर्यदर्शने ॥१॥\nतत्रावलोकयामास स्थानानि सदनानि च ।\nकल्पक्षोभविवृत्तानि जगन्तीवाम्बुजोद्भवः ॥२॥\nउवाच स्वात्मनैवेदमरण्ये लुठितालये ।\nशुष्कास्थिमालावलिते पिशाचक इव द्रुमे ॥३॥\nइमास्ता मृतमातङ्गदन्तमाला वृतौ कृताः ।\nअद्यापि संस्थिताः कल्पं प्रतिमेरुशिखा इव ॥४॥\nइह तद्वानरीमांसं पक्ववंशांकुरैः¬ सह ।\nभुक्तं पुरासवोन्मत्तैः सह श्वपचबन्धुभिः ॥५॥\nआलिङ्ग्य श्वपचश्यामामिह केसरिचर्मणि ।\nसुप्तमापीय मैरेयं तिक्तं गजमदेन च ॥६॥\nकौलेयककुटुम्बिन्यः पिण्याकपलवर्धिताः ।\nइह बद्धा वरत्राभिर्मृतेभरदकाष्ठके ॥७॥\nइह वारणमुक्तानां ददासीत्पिठरत्रयम् ।\nपिनद्धं माहिषेणोग्रचर्मणाम्बुदशोभिना ॥८॥\nस्थलीष्वेतासु तास्वत्र सह श्वपचबालकैः ।\nचिरं विलुठितं चूतपत्रपुञ्जे पिकैरिव ॥९॥\nअत्र तद्बालनिःश्वासरणद्वंशप्रवृत्तवत् ।\nगीतं पीतं शुनीरक्तं साधिता शवभूषितः ॥१०॥\nअत्र सार्धं कुटुम्बेन जन्यत्रेषु कुटुम्बिना ।\nनृत्तं तत्कृतमुन्नादं कल्लोलैर्जलधाविव ॥११॥\nअत्रोड्डयनलोलानां काकभासपत्त्रिणाम् ।\nधृतानामन्यदाशार्थं ग्रथितं वंशपञ्जरम् ॥१२॥\nश्रीवसिष्ठ उवाच ।\nएवंप्रायाः स्मरन्गाधिः प्राक्तनीः श्वपचक्रियाः ।\nविस्मयोत्कम्पितशिरा धातुश्चेष्टां परामृशत् ॥१३॥\nचचाल तस्माद्दीर्घेण देशात्कालेन कार्यवित् ।\nभूत्मण्डलमुत्सृज्य प्राप देशान्तरं क्रमात् ॥१४॥\nसमुल्लङ्घ्य नदीशैलमण्डलारण्यसंततिम् ।\nआससाद तुषाराद्रिरत्नं किल जनास्पदम् ॥१५॥\nतत्र प्राप महीपालनगरं नगसंनिभम् ।\nजगद्भ्रमणखिन्नात्मा स्वर्लोकमिव नारदः ॥१६॥\nअथात्मनानुभूतानि दृष्टान्यासेवितानि च ।\nस्थानानि नगरे पश्यन्पप्रच्छ जनमादृतः ॥१७॥\nसाधो स्मरसि किंचित्त्वमिह श्वपचमीश्वरम् ।\nयदि जानासि तत्त्वं मे वर्णयाशु यथाविधि ॥१८॥\nनागरा ऊचुः ।\nअभूदिहाष्टौ वर्षाणि श्वपचो भूमिपो द्विज ।\nराजत्वमर्पितं यस्य नाम मङ्गलहस्तिना ॥१९॥\nअन्ते च संपरिज्ञातः स प्रविष्टो हुताशनम् ।\nअद्य द्वादशवर्षाणि समतीतानि तापस ॥२०॥\nयं यं पृच्छत्यसौ गाधिर्जनं जातकुतूहलः ।\nतस्य तस्य मुखादेव श्रृणोत्यास्वादयत्यपि ॥२१॥\nअथापश्यत्पुरे तस्मिन्नृपं सबलवाहनम् ।\nदेवं चक्रधरं विष्णुं मन्दिरान्निर्गतं बहिः ॥२२॥\nस दृष्ट्वा स्थगिताकाशं चलरेणुपयोधरैः ।\nप्राक्तनीं राजतां स्मृत्वा समुवाचातिविस्मयः ॥२३॥\nइमास्ताः कीरकामिन्यः पद्मगर्भोपमत्वचः ।\nकनकद्रववर्णिन्यो लोलनीलोत्पलेक्षणाः ॥२४॥\nचामरौघा इमे चन्द्रकरसंपिण्डपाण्डुराः ।\nस्थिरनिर्झरसंकाशाः काशपुष्पचया इव ॥२५॥\nकान्ताभिरवधूयन्ते बालव्यजनराजयः ।\nइमास्ता वनवल्लीभिर्दीप्यमाना इवर्द्धयः ॥२६॥\nइमास्ता मत्तमातङ्गघटा घटितदिक्तटाः ।\nसंकल्पपादपा मेरोरिव श्रृङ्गपरम्पराः ॥२७॥\nएते ते यमवारीशकुबेरप्रतिमौजसः ।\nसामन्ता वासवस्येव लोकपाला महीभृतः ॥२८॥\nइमास्ताः सर्ववस्त्वोघाः सर्वाभिमतदास्तताः ।\nकल्पवृक्षलताकुञ्जसुन्दर्यो गृहपङ्क्तयः ॥२९॥\nइदं तत्कीरजनताराज्यं प्राग्भुक्तमद्य मे ।\nआत्मजन्मान्तराचार इव प्रत्यक्षतां गतम् ॥३०॥\nसत्यं स्वप्न इवायं मे जाग्रद्भूतः पुनः स्थितः ।\nन जाने किंकृतोत्थाना मायेयं प्रविजृम्भते ॥३१॥\nअहो नु खलु दीर्घेण मनोमोहेन वल्गता ।\nवैवश्यमुपनीतोऽहं जालेनेव शकुन्तकः ॥३२॥\nहा धिक्कष्टमबुद्धं मे मनो वासनया हतम् ।\nपश्यति भ्रमजालानि विततानि शिशोरिव ॥३३॥\nएषा हि माया महती तेन मे चक्रधारिणा ।\nदर्शितेत्यधुना साधु मया स्मृतमखण्डितम् ॥३४॥\nतदिदानीं तथा यत्नं करिष्ये गिरिकन्दरे ।\nयथाकुसंभ्रमस्यास्य जाने जन्म तथा स्थितिम् ॥३५॥\nइति संचिन्त्य नगराद्गाधिस्तस्माज्जगाम ह ।\nकन्दरं प्राप्य शैलस्य तस्थौ विश्रान्तसिंहवत् ॥३६॥\nतत्र संवत्सरं सार्धं पयश्चुलुकभोजनम् ।\nतपश्चक्रे महातेजास्तुष्टये शार्ङ्गधन्वनः ॥३७॥\nअथास्य पुण्डरीकाक्षः पयोमूर्तिरुपाययौ ।\nप्रसादमुत्पलश्यामः शरदीव महाहदः ॥३८॥\nतमाजगाम शैलेन्द्रकन्दरं द्विजमन्दिरम् ।\nपयोधरवदच्छाच्छच्छविर्व्योमन्यथावसत् ॥३९॥\nश्रीभगवानुवाच ।\nगाधे कच्चित्त्वया दृष्टा माया मम गरीयसी ।\nदृष्टं त्वया जगज्जालचेष्टितं दैष्टिकात्मकम् ॥४०॥\nचित्ताभिगत एतस्मिन्प्राप्ते सम्यगनिन्दितः ।\nतपो गिरितटे कुर्वन्किमन्यदभिवाञ्छसि ॥४१॥\nश्रीवसिष्ठ उवाच ।\nएवं वदन्तमालोक्य हरिं गाधिर्द्विजोत्तमः ।\nअर्चां कुसुमपूरेण पादयोः पर्यपूरयत् ॥४२॥\nदत्त्वार्ध्यं कीर्णकुसुमः प्रणम्याशु प्रदक्षिणैः ।\nविष्णुमाह द्विजो वाक्यमम्भोदमिव चातकः ॥४३॥\nगाधिरुवाच ।\nदेव यैषा त्वया माया दर्शिताऽतितमोमयी ।\nमहीं प्रातरिवादित्यस्तां मे प्रकटतां नय ॥४४॥\nभ्रमं यं पश्यति मनो वासनामलमालितम् ।\nस्वप्नवत्स कथं देव जाग्रत्यपि हि दृश्यते ॥४५॥\nमुहूर्तमुपलब्धश्च जलान्तः स्वप्नविभ्रमः ।\nकथं प्रत्यक्षतां प्राप्तो ममामलपदास्पद ॥४६॥\nदैर्घ्यादैर्घ्येऽस्य कालस्य शरीरस्य भवाभवाः ।\nकथमन्तस्थिता न स्युर्मदीयैः श्वपचभ्रमैः ॥४७॥\nश्रीभगवानुवाच ।\nगाधे स्वाधिविधूतस्य स्वरूपस्यैतदात्मकम् ।\nचेतसोऽदृष्टतत्त्वस्य यत्पश्यत्युरुविभ्रमम् ॥४८॥\nबहिर्न किंचिदप्यस्ति खाद्यब्ध्युर्वीदिगादिकम् ।\nएतत्स्वचित्त एवास्ति पत्रपुञ्जमिवाङ्कुरे ॥४९॥\nफलादि स्फारतामेति यथैव बहिरङ्कुरात् ।\nबहिः प्रकटतां याति तथा पृथ्व्यादिचेतसः ॥५०॥\nसत्यं पृथ्व्यादि चित्तस्थं न बहिष्ठं कदाचन ।\nअङ्कुरस्थः पल्लवस्तु तस्माद्यस्मात्फलश्रियः ॥५१॥\nरूपालोकमनस्कारतत्ताकालक्रियात्मकम् ।\nकुम्भकारो घटमिव चेतो हन्ति करोति च ॥५२॥\nआबालमेतत्पुरुषैः सर्वैरेवानुभूयते ।\nस्वप्नभ्रममदावेगरागरोगादिदृष्टिषु ॥५३॥\nचित्ते वृत्तान्तलक्षाणि संस्थितान्यात्तवासने ।\nपादपे फलपुष्पाणि मूलाक्रान्तावनाविव ॥५४॥\nत्यक्तावनेर्विटपिनो भूयः पत्राणि नो यथा ।\nनिर्वासनस्य जीवस्य पुनर्जन्मादि नो तथा ॥५५॥\nयत्रानन्तजगज्जालं संस्थितं तेन तेजसा ।\nश्वपचत्वं प्रकटितं यदि तद्विस्मयोऽत्र किम् ॥५६॥\nअवबुद्धा श्वपचता प्रतिभासवशात्त्वया ।\nयथैवानल्पसंरम्भा विचित्राधिविकारदा ॥५७॥\nतथैवातिथिरायातो भुक्तवान्सुप्तवान्द्विजः ।\nकथां कथितवांश्चेति दृष्टवानसि संभ्रमम् ॥५८॥\nतथैवोत्थाय गच्छामि प्राप्तोऽहं भूतमण्डलम् ।\nइमे भूता इमे ग्रामा दृष्टवानसि संभ्रमम् ॥५९॥\nतथैवेदं कटंजस्य प्राक्तनं लुठितं गृहम् ।\nजनैरुक्तं कटंजस्य दृष्टवानसि संभ्रमम् ॥६०॥\nतथैव कीरनगरं प्राप्तोऽस्मि कथितं च मे ।\nकीरैः श्वपचराजत्वं दृष्टवानसि सभ्रमम् ॥६१॥\nएवं सर्वं त्वया दृष्टं मोहजालं द्विजोत्तम ।\nयत्सत्यमिति जानासि यच्चासत्यमवैषि च ॥६२॥\nवासनावलितं चेतः किं नामान्तर्न पश्यति ।\nसाधितं दृश्यते स्वप्ने वर्षसाध्यं प्रयोजनम् ॥६३॥\nनातिथिर्न च भूतास्ते न कीरास्ते न तत्पुरम् ।\nसर्वमेतन्महाबुद्धे व्यामोहाद्दृष्टवानसि ॥६४॥\nगच्छता भवता भूतदेशं पान्थेन कन्दरे ।\nकस्मिंश्चिद्विप्र विश्रान्तं कुरङ्गेणेव कानने ॥६५॥\nतत्रैव श्रममूढत्वादिदं तद्भूतमण्डलम् ।\nइदं तच्छ्वपचागारमिति दृष्टं न सत्यतः ॥६६॥\nतथैव कीरनगरं दृष्टवानसि तत्तथा ।\nतदैव चान्यदा वापि मायार्थं हि भवान्द्विज ॥६७॥\nसर्वदैव समग्रासु विहरन्नसि दृष्टवान् ।\nदिक्षु प्रोन्मत्तक इव विभ्रमं मनसा मुने ॥६८॥\nतदुत्तिष्ठ निजं कर्म कुर्वंस्तिष्ठोपशान्तधीः ।\nन स्वकर्म विना श्रेयः प्राप्नुवन्तीह मानवाः ॥६९॥\nश्रीवसिष्ठ उवाच ।\nइति निगदितवान्स पद्मनाभो\nभुवनगतापसवृन्दपूज्यमानः ।\nविबुधमुनिगणैः पवित्रहस्तै-\nर्वृत उदधिं निजमास्पदं जगाम ॥७०॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये मोक्षोपायेषूपशमप्रकरणे गाधिवृत्तान्ते मायामहत्त्वकथनं नामाष्टचत्वारिंशः सर्गः ॥४८॥"
  }
]
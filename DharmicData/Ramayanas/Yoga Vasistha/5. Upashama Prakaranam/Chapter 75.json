[
  {
    "text": "श्रीवसिष्ठ उवाच ।\nजनकः संस्थितो राज्ये व्यवहारपरोऽपि सन् ।\nविगतज्वर एवान्तरनाकुलमतिः सदा ॥१॥\nपितामहो दिलीपस्ते सर्वारम्भपरोऽप्यलम् ।\nवीतरागतयैवान्तर्बुभुजे मेदिनीं चिरम् ॥२॥\nनिरञ्जनतया बुद्धो जनतां पालयंश्चिरम् ।\nजीवन्मुक्ताकृतिर्नित्यं मनू राज्यमपालयत् ॥३॥\nविचित्रबलयुद्धेषु व्यवहारेषु भूरिषु ।\nमान्धाता सुचिरं तिष्ठन्प्राप्तवान्वै परं पदम् ॥४॥\nबलिः पातालपीठस्थः कुर्वन्सदिव संस्थितिम् ।\nसदा त्यागी सदाऽसक्तो जीवन्मुक्त इति स्थितः ॥५॥\nनमुचिर्दानवाधीशो देवद्वन्द्वपरः सदा ।\nनानाचारविचारेषु क्वचिन्नान्तरतप्यत ॥६॥\nवासवाजौ तनुत्यागी वृत्रो विततमानसः ।\nअन्तःशान्तमना मानी चकार सुरसंगरम् ॥७॥\nकुर्वन्दानवकार्याणि पातालतलपालकः ।\nअनपायं निराक्रोशं प्रह्लादो ह्लादमागतः ॥८॥\nशम्बरैकपरोऽप्यन्तःशम्बरैकतयोदितः ।\nसंसारशम्बरं राम शम्बरस्त्यक्तवानिदम् ॥९॥\nअसक्तबुद्धिर्हरिणा कुर्वन्दानवसंगरम् ।\nपरां संविदमासाद्य कुशलस्त्यक्तवानिदम् ॥१०॥\nसर्वामरमुखो वह्नि क्रियाजालपरो ह्यपि ।\nयज्ञलक्ष्मीश्चिरं भुंक्ते मुक्त एवेह तिष्ठति ॥११॥\nपीयमानः सुरैः सर्वैः सोमः समरसाशयः ।\nक्वचिदेति न संसङ्गमाक्रान्तावम्बरं यथा ॥१२॥\nबृहस्पतिर्देवगुरुर्दारार्थं चन्द्रयोध्यपि ।.\nआचरन्दिवि चित्रेहां मुक्त एव ह्यवस्थितः ॥१३॥\nशुक्रोऽम्बरतलद्योती बुधः सर्वार्थपालकः ।\nनिर्विकारमतिः कालं नयत्यसुरदेशिकः ॥१४॥\nजगद्भूतगणाङ्गानि चिरं संचारयन्नपि ।\nसर्वदा सर्वसंचारी मुक्त एव समीरणः ॥१५॥\nलोकाजवं जवीभावप्रोद्वेगज्ञोऽप्यखिन्नधीः ।\nब्रह्मा सममना राम क्षिपयत्यायुराततम् ॥१६॥\nजरामरणयुद्धादिद्वत्द्वसंगरलीलया ।\nचरती ह चिरं कालं मुक्तोऽपि भगवान्हरिः ॥१७॥\nमुक्तेनापि त्रिनेत्रेण सौन्दर्यतरुमञ्जरी ।\nदेहार्धे धार्यते गौरी कामुकेनेव कामिनी ॥१८॥\nमुक्तयापि गले बद्धो गौर्या गौरस्त्रिलोचनः ।\nसंशुद्ध इव मुक्तानां हारः शशिकलामलः ॥१९॥\nगुहो गहनधीर्वीरस्तारकादिरणक्रियाम् ।\nमुक्तोऽपि कृतवान्सर्वं ज्ञानरत्नैकसागरः ॥२०॥\nभृङ्गीशो रक्तमांसं स्वं स्वमात्रे प्रवितीर्णवान् ।\nमुक्तयैव धिया राम धीरया ध्यानधौतया ॥२१॥\nमुनिर्मुक्तस्वभावोऽपि जगज्जङ्गलखण्डकम् ।\nनारदो विजहारेमं शीतया कार्यशीलया ॥२२॥\nजीवन्मुक्तमना मान्यो विश्वामित्रोऽप्ययं प्रभुः ।\nवेदोक्तां मखनिर्माणक्रियां समधितिष्ठति ॥२३॥\nधारयत्यवनीं शेषः करोत्यर्को दिनावलीम् ।\nयमो यमत्वं कुरुते जीवन्मुक्ततयैव हि ॥२४॥\nअन्येऽप्यस्मिंस्त्रिभुवने यक्षासुरनराः सुराः ।\nशतशो मुक्ततां याताः सन्तस्तिष्ठन्तिसंसृतौ ॥२५॥\nसंस्थिता व्यवहारेषु विचित्राचारधारिषु ।\nअन्तराशीतलाः केचित्केचिन्मूढाः शिलासमाः ॥२६॥\nपरमं बोधमासाद्य केचित्काननमागताः ।\nयथा भृगुभरद्वाजविश्वामित्रशुकादयः ॥२७॥\nकेचिद्राज्येषु तिष्ठन्ति च्छत्रचामरपालिताः ।\nयथा जनकशर्यातिमान्धातृसगरादयः ॥२८॥\nकेचिद्व्योमनि तिष्ठन्ति धिष्ण्यचक्रान्तरस्थिताः ।\nयथा बृहस्पत्युशनश्चन्द्रसूर्यमुनीश्वराः ॥२९॥\nकेचित्सुरपदे याता विमानावलिमास्थिताः ।\nयथाग्निवायुवरुणयमतुम्बुरुनारदाः ॥३०॥\nकेचितपातालकुहरे जीवन्मुक्ता व्यवस्थिताः।\nयथा बलिसुहोत्रान्धप्रह्लादाह्लादपूर्वकाः ॥३१॥\nतिर्यग्योनिष्वपि सदा विद्यन्ते कृतबुद्धयः ।\nदेवयोनिष्वपि प्राज्ञा विद्यन्ते मूर्खबुद्धयः ॥३२॥\nसर्वं सर्वेण सर्वत्र सर्वथा सर्वदैव हि ।\nसंभवत्येव सर्वात्मन्यात्मन्याततरूपिणि ॥३३॥\nविधेर्विचित्रा नियतिरनन्तारम्भमन्थरा ।\nसंनिवेशांशवैचित्र्यात्सर्वं सर्वत्र दृश्यते ॥३४॥\nविधिर्दैवं विधिर्धाता सर्वेशः शिव ईश्वरः ।\nइति नामभिरात्मा नः प्रत्यक्चेतन उच्यते ॥३५॥\nअस्त्यवस्तुनि वस्त्वन्तः काञ्चनं सिकतास्विव ।\nअस्ति वस्तुन्यवस्त्वन्तर्मलं हेमकणेष्विव ॥३६॥\nअयुक्ते युक्तता युक्त्या प्रेक्ष्यमाणा प्रदृश्यते ।\nपापस्य हि भयाल्लोको राम धर्मे प्रवर्तते ॥३७॥\nअसत्ये सत्यता साधो शाश्वती परिलक्ष्यते ।\nशून्येन ध्यानयोगेन शाश्वतं पदमाप्यते ॥३८॥\nयन्नास्ति तदुदेत्याशु देशकालविलासतः ।\nशशकाः श्रृङ्गवन्तो हि दृश्यन्ते शम्बरस्थितौ ॥३९॥\nये वज्रसाराः सुदृढा दृश्यन्ते ते क्षयं गताः ।\nकल्पस्यान्ते यथेन्द्वर्कधराब्धिविबुधादयः ॥४०॥\nइति पश्यन्महाबाहो भावाभावभवक्रमम् ।\nहर्षामर्षविषादेहाः संत्यज्य समतां व्रज ॥४१॥\nअसत्सदेव भातीह सदसच्चापि दृश्यते ।\nआस्थानास्थे परित्यज्य तेनाशु समतां व्रज ॥४२॥\nमुक्तौ राघव लोकेऽस्मिन्न प्राप्तिः संभवत्यलम् ।\nअप्रवृत्तौ विवेकस्य मग्ना हि जनकोटयः ॥४३॥\nमुक्तौ राघव लोकेऽस्मिन्प्राप्तिरस्ति सदैव हि ।\nप्रवृत्त्या हि विवेकस्य विमुक्ता भूतकोटयः ॥४४॥\nप्रविवेकाविवेकाभ्यां सुलभालभ्यतां गता ।\nमुक्तिर्मनःक्षयप्राप्त्या विवेकं तेन दीपय ॥४५॥\nआत्मावलोकने यत्नः कर्तव्यो भूतिमिच्छता ।\nसर्वदुःखशिरश्छेद आत्मालोकेन जायते ॥४६॥\nनीरागा निरुपासङ्गा जीवन्मुक्ता महाधियः ।\nसंभवन्तीह बहुशः सुहोत्रजनका इव ॥४७॥\nतस्मात्त्वमपि वैराग्यविवेकोदितधीरधीः ।\nजीवन्मुक्तो विहर भो समलोष्टाश्मकाञ्चनः ॥४८॥\nद्विविधा मुक्तता लोके विद्यते देहधारिणाम् ।\nसदेहैका विदेहान्या विभागोऽयं तयोः श्रृणु ॥४९॥\nअसंसङ्गात्पदार्थानां मनःशान्तिर्विमुक्तता ।\nसत्यसत्यपि देहे सा संभवत्यनघाकृते ॥५०॥\nस्नेहसंक्षयमेवाङ्ग विदुः कैवल्यमुत्तमम् ।\nतत्संभवति देहस्य भावे चाभाव एव च ॥५१॥\nयो जीवति गतस्नेहः स जीवन्मुक्त उच्यते ।\nसस्नेहजीवितो बद्धो मुक्त एव तृतीयकः ॥५२॥\nयत्नो यत्नेन कर्तव्यो मोक्षार्थं युक्तिपूर्वकम् ।\nयत्नयुक्तिविहीनस्य गोष्पदं दुस्तरं भवेत् ॥५३॥\nन त्वनध्यवसायस्य दुःखाय विपुलात्मने ।\nआत्मा परवशः कार्यो मोहमाश्रित्य केवलम् ॥५४॥\nसुमहद्धैर्यमालम्ब्य मनसा व्यवसायिना ।\nविचारयात्मनात्मानमात्मनश्चिरसिद्धये ।\nवितताध्यवसायस्य जगद्भवतिगोष्पदम् ॥५५॥\nयदुपगतः सुगतः पदं प्रधानं\nयदपगतोऽध्रुवतां नृपश्च कश्चित् ।\nयदुपगताः पदमुत्तमं महान्तः\nप्रयतनकल्पतरोर्महाफलं तत् ॥५६॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषूपशमप्रकरणे मुक्तामुक्तविचारो नाम पञ्चसप्ततितमः सर्गः ॥७५॥"
  }
]
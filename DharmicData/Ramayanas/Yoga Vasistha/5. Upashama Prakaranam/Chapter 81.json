[
  {
    "text": "श्रीवसिष्ठ उवाच ।\nएवं विचार्य बुद्ध्वान्तः पुनरित्थं विचार्यते ।\nतत्त्वविद्भिर्महाबाहो ज्ञेय आत्मा महात्मभिः ॥१॥\nआत्मैवेदं जगदिति सत्यं चित्तेन मार्जितम् ।\nउत्थितं स्यात्कुतश्चित्तमहो चित्तमवस्तु यत् ॥२॥\nअविद्यत्वादचित्तत्वान्मायात्वाच्चासदेव हि ।\nध्रुवं नास्त्येव वा चित्तं भ्रमादन्यत्खवृक्षवत् ॥३॥\nसिद्धः स्थाणुपरिस्पन्दो नौगतस्य यथा शिशोः ।\nअबुद्धस्य न बुद्धस्य तथा चित्तमसन्मयम् ॥४॥\nमौर्ख्यमोहभ्रमे शान्ते चित्तं नोपलभामहे ।\nचक्रारोहभ्रमस्यान्ते पर्वतस्पन्दनं यथा ॥५॥\nएवं हि चित्तं नास्त्येव ब्रह्मैवास्ति तथात्मकम् ।\nपदार्थभावनाश्चित्तात्तेनासत्या मयोज्झिताः ॥६॥\nजातोऽस्मि शान्तसंदेहः स्थितोऽस्मि विगतज्वरः ।\nतथा तिष्ठामि तिष्ठामि तथैव विगतैषणम् ॥७॥\nचित्ताभावे परिक्षीणा बाल्यतृष्णादयो गुणाः ।\nआलोकोपरमे चित्रा वर्णाख्या इव संविदः ॥८॥\nमृतं चित्तं गता तृष्णा प्रक्षीणो मोहपञ्जरः ।\nनिरहंकारता जाता जाग्रत्यस्मिन्प्रबुद्धवान् ॥९॥\nएकमेव जगच्छान्तं नानात्वं न सदित्यपि ।\nकिमन्यद्विमृशाम्यन्तः कथयैवालमेतया ॥१०॥\nनिराभासमनाद्यन्तं पदं पावनमागतः ।\nसौम्यः सर्वगतः सूक्ष्मः स्थित आत्मास्मि शाश्वतः ॥११॥\nयदस्ति यच्च नास्तीह चित्ताद्यात्माद्यवस्तु च ।\nतत्खादच्छतरं शान्तमनन्ताग्राह्यमाततम् ॥१२॥\nचित्तं भवतु मा वान्तर्म्रियतां स्थितिमेतु वा ।\nको विचारणयार्थो में चिरं साम्योदितात्मनः ॥१३॥\nविचाराकारको मौर्ख्यादहमासं मितस्थितिः ।\nविचारेणामिताकारः क्व नामाहं विचारकः ॥१४॥\nमृतेऽपि मनसीयं में विकल्पश्रीर्निरर्थिका ।\nमनोवेतालवृत्त्यर्थं किमर्थमुपजायते ॥१५॥\nतामिमां प्रजहाम्यन्तः संकल्पकलनामिति ।\nनिर्णीयोमिति शान्तात्मा तिष्ठाम्यात्मनि मौनवत् ॥१६॥\nअश्नन्गच्छन्स्वपंस्तिष्ठन्निति राघव चेतसा ।\nसर्वत्र प्रज्ञया तज्ज्ञः प्रत्यहं प्रविचारयेत् ॥१७॥\nप्रविचार्य स्वसंस्थेन स्वस्थेन स्वेन चेतसा ।\nतिष्ठन्ति विगतोद्वेगं सन्तः प्रकृतकर्मसु ॥१८॥\nविगतमानमदा मुदिताशयाः\nशरदुपोढशशांकसमत्विषः ।\nप्रकृतसंव्यवहारविहारिण-\nस्त्विह सुखं विहरन्ति महाधियः ॥१९॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषूपशमप्रकरणे चित्तासत्ताप्रतिपादनं नामैकाशीतितमः सर्गः ॥८१॥"
  }
]
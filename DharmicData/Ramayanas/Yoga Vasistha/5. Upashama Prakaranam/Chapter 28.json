[
  {
    "text": "श्रीवसिष्ठ उवाच ।\nअथ ते दानवास्तत्र बलेरनुचरास्तदा ।\nतद्गेहं स्फाटिकं सौधमुच्चैरारुरुहुः क्षणात् ॥१॥\nडिम्भाद्या मन्त्रिणो धीराः सामन्ताः कुमुदादयः ।\nसुराद्याश्चैव राजानो वृत्ताद्या बलहारिणः ॥२॥\nहयग्रीवादयः सैन्याश्चाक्राजाद्याश्च बान्धवाः ।\nलडुकाद्याश्च सुहृदो वलूकाद्याश्च लालकाः ॥३॥\nकुबेरयमशक्राद्या उपायनकराः सुराः ।\nयक्षविद्याधरा नागाः सेवावसरकाङ्क्षिणः ॥४॥\nरम्भातिलोत्तमाद्याश्च चामरिण्यो वराङ्गनाः ।\nसागराः सरितः शैला दिशश्च विदिशस्तथा ॥५॥\nसेवार्थमाययुस्तस्य तं प्रदेशं तदा बलेः ।\nअन्ये च बहवः सिद्धास्त्रेलोक्योदरवासिनः ॥६॥\nध्यानमौनसमाधिस्थं चित्रार्पितमिवाचलम् ।\nनमत्किरीटावलयो ददृशुर्बलिमादृताः ॥७॥\nतं दृष्ट्वा कृतकर्तव्यप्रणामास्ते महासुराः ।\nविषादविस्मयानन्दभयमन्थरतां ययुः ॥८॥\nमन्त्रिणः प्रविचार्यात्र किं प्राप्तमिति दानवाः ।\nभार्गवं चिन्तयामासुर्गुरुं सर्वविदांवरम् ॥९॥\nचिन्तनानन्तरं दैत्या भार्गवं भास्वरं वपुः ।\nददृशुः कल्पितं प्राप्तं गन्धर्वनगरं यथा ॥१०॥\nपूज्यमानोऽसुरगणैर्निविष्टो गुरुविष्टरे ।\nददर्श ध्यानमौनस्थं भार्गवो दानवेश्वरम् ॥११॥\nविश्रम्य स क्षणमिव प्रेमवानवलोक्य च ।\nबलिं विचारयन्दृष्ट्वा परिक्षीणभवभ्रमम् ॥१२॥\nदेहरश्मिशतैर्दत्तदीप्तिभिः क्षीरसागरम् ।\nक्षिपन्निव सभामाह हसन्वाक्यमिदं गुरुः ॥१३॥\nअतिमात्रमिदं दैत्याः स्वविचारणयैव यत् ।\nसंप्राप्तविमलावासः सिद्धोऽयं भगवान्बलिः ॥१४॥\nअयं तदेवमेवेह तिष्ठन्दानवसत्तमाः ।\nस्वात्मनि स्थितिमाप्नोतु पदं पश्यत्वनामयम् ॥१५॥\nश्रान्तो विश्राममायातः क्षीणचित्तभवभ्रमः ।\nशान्तसंसारनीहारो वाचनीयो न दानवाः ॥१६॥\nस्व एवालोक एतेन संप्राप्तोऽज्ञानसंकटे ।\nशान्तेऽत्र संभ्रमे सौरो दिनेनेव करोत्करः ॥१७॥\nस्वयमेव हि कालेन प्रबोधमयमेष्यति ।\nबीजकोशात्स्वसंवित्त्या सुप्तमूर्तिरिवांकुरः ॥१८॥\nकुरुध्वं स्वामिकार्याणि सर्वे दानवनायकाः ।\nबलिर्वर्षसहस्रेण समाधेर्बोधमेष्यति ॥१९॥\nइत्युक्ता गुरुणा तत्र हर्षामर्षविषादजाम् ।\nदैत्याश्चिन्तां जहुः शुष्कां मञ्जरीमिव पादपाः ॥२०॥\nवैरोचनिसभासंस्थां विधाय प्राग्व्यवस्थया ।\nस्वव्यापारपरास्तस्थुः सर्वं एवासुरास्ततः ॥२१॥\nनरा मही महिपतयो रसातलं\nग्रहा नभस्त्रिदशगणास्त्रिविष्टपम् ।\nदिशोऽद्रयो दिक्पतयश्च कंदरा-\nन्वनेचरा गगनचराश्च खं ययुः ॥२२॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषूपशमप्रकरणे बलिसमाधानवर्णनं नामाष्टाविंशः सर्गः ॥२८॥"
  }
]
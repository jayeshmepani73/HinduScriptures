[
  {
    "text": "श्रीवसिष्ठ उवाच ।\nयदात्ममरिचस्यान्तश्चित्त्वात्तीक्ष्णत्ववेदनम् ।\nतदहंतादि भेदादि देशकालादि चेत्यतः ॥१॥\nयदात्मलवणस्यान्तश्चित्त्वाल्लवणवेदनम् ।\nतदहंतादि भेदादि देशकालादि मत्स्थितम् ॥२॥\nस्वतो यदन्तरात्मेक्षोश्चित्त्वान्माधुर्यवेदनम् ।\nतदहंतादि भेदादि जगत्तत्त्वादि जृम्भितम् ॥३॥\nस्वतो यदात्मदृषदश्चित्त्वात्काठिन्यवेदनम् ।\nतदहंतादि भेदादि देशकालादितां गतम् ॥४॥\nस्वतो यदात्मशैलस्य ज्ञतया जाड्यवेदनम् ।\nतदहंतादि भेदादि भुवनादीति संस्थितम् ॥५॥\nस्वतो यदात्मतो यस्य चिद्द्रवत्वादिवर्तनम् ।\nतदावर्ताद्यहंतादिभेदाद्याकारिता इव ॥६॥\nस्वतो यदात्मवृक्षस्य शाखादिस्तस्य वेदनम् ।\nतदहंतादि भेदादि भुवनादीव सत्स्फुरत् ॥७॥\nयदात्मगगनस्यान्तश्चित्त्वाच्छून्यत्ववेदनम् ।\nतदहंतादि भेदादि भुवनादीति भावनम् ॥८॥\nयदात्मगगनस्यान्तश्चित्त्वात्सौषिर्यवेदनम् ।\nतदहंतादि भेदादि शरीरादि च दीपितम् ॥९॥\nस्वतो यदात्मकुड्यस्य नैरन्तर्यं निरन्तरम् ।\nतदहंतादिभेदेन चित्ताद्वहिरिव स्थितम् ॥१०॥\nस्वतो यदात्मसत्तायाश्चित्त्वात्सत्त्वैकवेदनम् ।\nतदहंतादि भेदादि चेतनानीतिवत्स्थितम् ॥११॥\nअन्तरात्मप्रकाशस्य स्वतो यदवभासनम् ।\nतदहंतादि चित्त्वादि जीव इत्येव वेद सः ॥१२॥\nअन्तरस्ति यदात्मेन्दोश्चिद्रूपं चिद्रसायनम् ।\nस्वत आस्वादितं तेन तदहंतादिनोदितम् ॥१३॥\nपरमात्मगुडस्यान्तर्यच्चित्स्वादूदयात्मकम् ।\nतदेवास्वाद्यते तेन स्वतोऽहंतादि नान्तरे ॥१४॥\nपरमात्ममणेश्चित्त्वाद्यदन्तः कचनं स्वयम् ।\nचेतनात्मपदे चान्तरहमित्यादि वेत्त्यसौ ॥१५॥\nन च किंचन वेत्त्यन्तर्वेद्यस्यासंभवादिह ।\nन चास्वादयति स्वादु स्वाद्यस्यासंभवादयम् ॥१६॥\nन च किंचिच्चिनोत्यन्तश्चेत्यस्यासंभवे सति ।\nविन्दते न च वा किंचिद्वेद्यस्यासंभवादसौ ॥१७॥\nअसदाभास एवात्मा अनन्तो भरिताकृतिः ।\nस्थितः सदैवैकघनो महाशैल इवात्मनि ॥१८॥\nअनया तु वचोभङ्ग्या मया ते रघुनन्दन ।\nनाहंतादिजगत्तादिभेदोस्तीति निदर्शितम् ॥१९॥\nन चित्तमस्ति नो चेता न जगत्तादिविभ्रमः ।\nवृष्टमूकाम्बुदसितं शान्तं शाम्यति केवलम् ॥२०॥\nयथावर्तादितामेति द्रवत्वाद्वारि वारिणि ।\nतदाहंतादितामेति ज्ञप्ता ज्ञप्तौ ज्ञ आत्मनि ॥२१॥\nयथा द्रवत्वं पयसि यथा स्पन्दः सदागतौ ।\nअहंतादेशकालादि तथा ज्ञे ज्ञप्तिमात्रके ॥२२॥\nज्ञो ज्ञतायां शिव ज्ञानं जानाति ज्ञानबृंहया ।\nज्ञायतेऽहंतदि ज्ञेन जीवादीत्यभिजीवनैः ॥२३॥\nयथोदेति ययाऽज्ञस्य तृप्तिर्ज्ञानेन यादृशी ।\nअनन्ये वान्यता बुद्धा स तथा जृम्भते तया ॥२४॥\nजीवनं ज्ञातता ज्ञाता जीवनं जीवजीवनम् ।\nअत्यन्तमस्ति नो भेदश्चिद्रूपत्वे ज्ञजीवयोः ॥२५॥\nयथा ज्ञजीवयोर्नास्ति भेदो नाम तथैतयोः ।\nभेदोऽस्ति न ज्ञशिवयोर्विद्धि शान्तमखण्डितम् ॥२६॥\nसर्वं प्रशान्तमजमेकमनादिमध्य-\nमाभास्वरं स्वदनमात्रमचेत्यचिह्नम् ।\nसर्वं प्रशान्तमिति शब्दमयी तु दृष्टि-\nर्बोधार्थमेव हि मुधैव तदोमितीदम् ॥२७॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषूपशमप्रकरणे भेदनिरासो नाम सप्तपञ्चाशः सर्गः ॥५७॥"
  }
]
[
  {
    "text": "श्रीवसिष्ठ उवाच ।\nइति संचिन्त्य सर्वात्मा क्षीरोदादात्मकात्पुरात् ।\nचचाल परिवारेण सह सानुरिवाचलः ॥१॥\nक्षीरोदतलरन्ध्रेण तेनैव स्तम्भिताम्भसा ।\nप्रह्लादनगरं प्राप शक्रलोकमिवापरम् ॥२॥\nहेममन्दिरकोशस्थं ददर्शात्रासुरं हरिः ।\nअथ शैलगुहालीनं समाधिस्थमिवाब्जजम् ॥३॥\nतत्र ते तेजसा दैत्या वैष्णवेनावधूलिता ।\nदूरं ययुर्दिनेशांशुवित्रस्ता इव कौशिकाः ॥४॥\nद्वित्रैः सहासुरैर्मुख्यैः परिवारयुतो हरिः ।\nप्रविवेशासुरगृहं तारावानिव खं शशी ॥५॥\nवैनतेयासनस्थोऽसौ लक्ष्मीविधुतचामरः ।\nस्वायुधादिपरीवारो देवर्षिमुनिवन्दितः ॥६॥\nमहात्मन्संप्रबुध्यस्वेत्येवं विष्णुरुदाहरन् ।\nपाञ्चजन्यं प्रदध्मौ च ध्वनयन्ककुभां गणम् ॥७॥\nमहता तेन शब्देन वैष्णवप्राणजन्मना ।\nतुल्यकालपरिक्षुब्धकल्पाभ्रार्णवरंहसा ॥८॥\nआसुरी जनता भूमौ पपातागतसंभ्रमा ।\nमत्तलीलाभ्रनादेन राजहंसावली यथा ॥९॥\nजहर्ष जनितानन्दा वैष्णवी गतसंभ्रमा ।\nजनता जलदध्वानफुल्लेव कुटजावली ॥१०॥\nबभूव संप्रबुद्धात्मा दानवेशः शनैःशनैः ।\nमेघावसर उत्फुल्लकदम्ब इव कानने ॥११॥\nब्रह्मरन्ध्रकृतोत्थाना प्राणशक्तिरथासुरम् ।\nशनैराक्रमयामास गङ्गा सर्वमिवार्णवम् ॥१२॥\nक्षणादाक्रमयामास प्राणश्रीः सर्वतोऽसुरम् ।\nउदयानन्तरं सौरी प्रभेव भुवनान्तरम् ॥१३॥\nप्राणेषु रन्ध्रनवके प्रवृत्तेष्वथ तस्य चित् ।\nचेत्योन्मुखी बभूवान्तः प्राणदर्पणबिम्बिता ॥१४॥\nचेतनीयोन्मुखी चेत्यं चिन्मनस्तामुपाययौ ।\nद्वित्वं मुकुरसंक्रान्ता मुखश्रीरिव राघव ॥१५॥\nकिंचिदङ्कुरिते चित्ते नेत्रे विकसनोन्मुखे ।\nशनैर्बभूवतुस्तस्य प्रातर्नीले यथोत्पले ॥१६॥\nप्राणापानपरामृष्टानाडीविवरसंविदः ।\nवातार्तस्येव पद्मस्य स्पन्दोऽस्य समजायत ॥१७॥\nनिमेषान्तरमात्रेण मनः पीवरतां ययौ ।\nतस्मिन्प्राणवशात्पूर्णे तरङ्ग इव वारिणि ॥१८॥\nअथासौ विकसन्नेत्रमनःप्राणवपुर्बभौ ।\nअर्धोदित इवादित्ये सरः स्फुरितपङ्कजम् ॥१९॥\nअस्मिन्नवसरे यावद्बुध्यस्वेत्यवदद्विभुः ।\nप्रबुद्धस्तावदेषोऽभूद्बर्ही घनरवादिव ॥२०॥\nप्रफुल्लनयनं जातमननं पीवरस्मृतिम् ।\nउवाचैनं त्रिलोकेशः पुरा नाभ्यब्जजं यथा ॥२१॥\nसाधो स्मर महालक्ष्मीमात्मीयां स्मर चाकृतिम् ।\nअकाण्ड एव किं देहविरामः क्रियते त्वया ॥२२॥\nहेयोपादेयसंकल्पविहीनस्य शरीरगैः ।\nभावाभावैस्तवार्थः किमुत्तिष्ठोत्तिष्ठ संप्रति ॥२३॥\nस्थातव्यमिह देहेन कल्पं यावदनेन ते ।\nवयं हि नियतिं विद्मो यथाभूतामनिन्दिताम् ॥२४॥\nजीवन्मुक्तेन भवता राज्य एवेह तिष्ठता ।\nक्षेपणीया गतोद्वेगमाकल्पान्तमियं तनुः ॥२५॥\nतन्वां कल्पान्तशीर्णायां स्वे महिम्नि त्वयानघ ।\nवस्तव्यं स्फुटिते कुम्भे कुम्भाकाशेन खे यथा ॥२६॥\nकल्पान्तस्थायिनी शुद्धा दृष्टलोकपरावरा ।\nइयं तव तनुर्जाता जीवन्मुक्तविलासिनी ॥२७॥\nनोदिता द्वादशादित्या न प्रलीनाः शिलोच्चयाः ।\nन जगज्ज्वलितं साधो तनुं त्यजसि किं मुधा ॥२८॥\nवायुर्वहति नोन्मत्तस्त्रिलोकीभस्मधूसरः ।\nलोलामरकपालाङ्कस्तनुं त्यजसि किं मुधा ॥२९॥\nअशोक इव मञ्जर्यः पुष्करावर्तविद्युतः ।\nन स्फुरन्ति जगत्कोशे तनुं त्यजसि किं मुधा ॥३०॥\nधरासाररणच्छैलाः प्रज्वलज्ज्वलनोज्ज्वलाः।\nककुभो न विशीर्यन्ते तनुं त्यजसि किं मुधा ॥३१॥\nन ब्रह्मविष्णुरुद्राख्यत्रयीशेषमिदं स्थितम् ।\nजगज्जरठजीमूतं तनुं त्यजसि किं मुधा ॥३२॥\nन चेहाद्रिदलश्रेणिमात्रैकानुमितान्तराः ।\nदिशो जर्जरतां यातास्तनुं त्यजसि किं मुधा ॥३३॥\nस्फुटदद्रीन्द्रटंकाराः कराः सौरा भ्रमन्ति खे ।\nकल्पाभ्राणि न गर्जन्ति तनुं त्यजसि किं मुधा ॥३४॥\nअहं भूतावकीर्णासु सालोकासु खगध्वजः ।\nविहरामि दशाशासु मा देहमवधीरय ॥३५॥\nइमे वयमिमे शैला भूतानीमान्ययं भवान् ।\nइदं जगदिदं व्योम मा देहमवधीरय ॥३६॥\nपीवराज्ञानयोगेन यस्य पर्याकुलं मनः ।\nदुःखानि विनिकृन्तन्ति मरण तस्य राजते ॥३७॥\nकृशोऽतिदुःखी मूढोऽहमेताश्चान्याश्च भावनाः ।\nमतिं यस्यावलुम्पन्ति मरणं तस्य राजते ॥३८॥\nआशापाशनिबद्धोऽन्तरितश्चेतश्च नीयते ।\nयो विलोलमनोवृत्त्या मरणं तस्य राजते ॥३९॥\nयस्य तृष्णाः प्रभञ्जन्ति हृदयं हृतभावनाः ।\nप्ररोहमिव गर्धेभ्यो मरणं तस्य राजते ॥४०॥\nचित्तवृत्तिलता यस्य तालोत्तालमनोवने ।\nफलिता सुखदुःखाभ्यां मरणं तस्य राजते ॥४१॥\nरोमराजीलताजालं यस्येमं देहदुर्द्रुमम् ।\nअनर्थौघो हरत्युच्चैर्मरणं तस्य राजते ॥४२॥\nयस्य स्वदेहविपिनमाधिव्याधिदवाग्नयः ।\nदहन्ति लोलाङ्गलतं मरणं तस्य राजते ॥४३॥\nकामकोपात्मका यस्य स्फूर्जन्त्यजगरास्तनौ ।\nअन्तःशुष्कद्रुमस्येव मरण तस्य राजते ॥४४॥\nयोऽयं देहपरित्यागस्तल्लोके मरणं स्मृतम् ।\nन सता नासता तेन कारणं वेद्यवेदनम् ॥४५॥\nयस्य नोत्क्रामति मतिः स्वात्मतत्त्वावलोकनात् ।\nयथार्थदर्शिनो ज्ञस्य जीवितं तस्य शोभते ॥४६॥\nयस्य नाहंकृतो भावो बुद्धिर्यस्य न लिप्यते ।\nयः समः सर्वभावेषु जीवितं तस्य राजते ॥४७॥\nयोऽन्तःशीतलया बुद्ध्या रागद्वेषविमुक्तया ।\nसाक्षिवत्पश्यतीदं हि जीवितं तस्य राजते ॥४८॥\nयेन सम्यक्परिज्ञाय हेयोपादेयमुज्झता ।\nचित्तस्यान्तेऽर्पितं चित्तं जीवितं तस्य शोभते ॥४९॥\nअवस्तुसदृशे वस्तुन्यसक्तं कलनामले ।\nयेन लीनं कृतं चेतो जीवितं तस्य शोभते ॥५०॥\nसत्यां दृष्टिमवष्टभ्य लीलयेयं जगत्क्रिया ।\nक्रियतेऽवासनं येन जीवितं तस्य राजते ॥५१॥\nनान्तस्तुष्यति नोद्वेगमेति यो विहरन्नपि ।\nहेयोपादेयसंप्राप्तौ जीवितं तस्य शोभते ॥५२॥\nशुद्धपक्षस्य शुद्धस्य हंसौघः सरसो यथा ।\nयस्माद्गुणौघो निर्याति जीवितं तस्य शोभते ॥५३॥\nयस्मिन्श्रुतिपथं प्राप्ते दृष्टे स्मृतिमुपागते ।\nआनन्दं यान्ति भूतानि जीवितं तस्य शोभते ॥५४॥\nयस्योदयेषु हृदयेन जनाम्बुजानि\nजीवालिमन्ति सकलानि विलासवन्ति ।\nतस्यैव भाति परिजीवितमक्षयेन्दो-\nरापूर्णतेव दनुजेश्वर नेतरस्य ॥५५॥"
  },
  {
    "text": "इत्यार्षे श्रीवासिष्ठमहारामायणे वा० मोक्षो० उपशमप्रकरणे प्रह्लादनिर्वाणे नारायणवचनोपन्यासो नामेकोनचत्वारिंशः सर्गः ॥३९॥"
  }
]
[
  {
    "text": "श्रीराम उवाच ।\nभगवन्सर्वधर्मज्ञ शुद्धैस्त्वद्वचनांशुभिः ।\nनिर्वृताः स्म शशाङ्कस्य करैरोषधयो यथा ॥१॥\nकर्णाभिवाञ्छ्यमानानि पवित्राणि मृदूनि च ।\nसुखयन्ति गृहीतानि पुष्पाणीव वचांसि ते ॥२॥\nपौरुषेण प्रयत्नेन सर्वमासाद्यते यदि ।\nप्रह्लादस्तत्कथं बुद्धो न माधववरं विना ॥३॥\nश्रीवसिष्ठ उवाच ।\nयद्यद्राघव संप्राप्तं प्रह्लादेन महात्मना ।\nतत्तदासादितं तेन पौरुषादेव नान्यतः ॥४॥\nआत्मा नारायणश्चैव न भिन्नस्तिलतैलवत् ।\nतथैव शौक्ल्यपटवत्कुसुमामोदवत्तथा ॥५॥\nयो हि विष्णुः स एवात्मा यो ह्यात्मासौ जनार्दनः ।\nविष्ण्वात्मशब्दौ पर्यायौ यथा विटपिपादपौ ॥६॥\nप्रह्लादनामा प्रथममात्मैव स्वयमात्मना ।\nस्वयैव परया शक्त्या विष्णुभक्तौ नियोजितः ॥७॥\nप्रह्लादो ह्यात्मनैवैनं वरमर्जितवान्स्वयम् ।\nस्वत्रं विचारगं कृत्वा स्वयं विदितवान्मनः ॥८॥\nकदाचिदात्मनैवात्मा स्वयं शक्त्या प्रबुध्यते ।\nकदाचिद्विष्णुदेहेन भक्तिलभ्येन बोध्यते ॥९॥\nचिरमाराधितोऽप्येष परमप्रीतिमानपि ।\nनाविचारवतो ज्ञानं दातुं शक्नोति माधवः ॥१०॥\nमुख्यः पुरुषयत्नोत्थो विचारः स्वात्मदर्शने ।\nगौणो वरादिको हेतुर्मुख्यहेतुपरो भव ॥११॥\nपूर्वमेव बलात्तस्मादाक्रम्येन्द्रियपञ्चकम् ।\nअभ्यसन्सर्वयत्नेन चित्तं कुरु विचारवत् ॥१२॥\nयद्यदासाद्यते किंचित्केनचित्क्वचिदेव हि ।\nस्वशक्तिसंप्रवृत्त्या तल्लभ्यते नान्यतः क्वचित् ॥१३॥\nपौरुषं यत्नमाश्रित्य प्रोल्लङ्घ्येन्द्रियपर्वतम् ।\nसंसारजलधिं तीर्त्वा पारं गच्छ परं पदम् ॥१४॥\nविना पुरुषयत्नेन दृश्यते चेज्जनार्दनः ।\nमृगपक्षिगणं कस्मात्तदासौ नोद्धरत्यजः ॥१५॥\nगुरुश्चेदुद्धरत्यज्ञमात्मीयात्पौरुषादृते ।\nउष्ट्रं दान्तं बलीवर्दं तत्कस्मान्नोद्धरत्यसौ ॥१५॥\nन हरेर्न गुरोर्नार्थात्किंचिदासाद्यते महत् ।\nआक्रान्तमनसः स्वस्माद्यदासादितमात्मनः ॥१७॥\nअभ्यासवैराग्ययुतादाक्रान्तेन्द्रियपन्नगात् ।\nनात्मनः प्राप्यते यत्तत्प्राप्यते न जगत्त्रयात् ॥१८॥\nआराधयात्मनात्मानमात्मनात्मानमर्चय ।\nआत्मनात्मानमालोक्य संतिष्ठस्वात्मनात्मनि ॥१९॥\nशास्त्रयत्नविचारेभ्यो मूर्खाणां प्रपलायिनाम् ।\nकल्पिता वैष्णवी भक्तिः प्रवृत्त्यर्थं शुभस्थितौ ॥२०॥\nअभ्यासयत्नौ प्रथमं मुख्यो विधिरुदाहृतः ।\nतदभावे तु गौणः स्यात्पूज्यपूजामयक्रमः ॥२१॥\nअस्ति चेदिन्द्रियाक्रान्तिः किं प्राप्यं पूजनैः फलम् ।\nनास्तिचेदिन्द्रियाक्रान्तिः किं प्राप्यं पूजनैः फलम् ॥२२॥\nविचारोपशमाभ्यां हि न विनासाद्यते हरिः ।\nविचारोपशमाभ्यां च मुक्तस्याब्जकरेण किम् ॥२३॥\nविचारोपशमोपेतं चित्तमाराधयात्मनः ।\nतस्मिन्सिद्धे भवान्सिद्धो नो चेत्त्वं वनगर्दभः ॥२४॥\nक्रियते माधवादीनां प्रणयप्रार्थना स्वयम् ।\nतथैव क्रियते कस्मान्न स्वकस्यैव चेतसः ॥२५॥\nसर्वस्यैव जनस्यास्य विष्णुरभ्यन्तरे स्थितः ।\nतं परित्यज्य ये यान्ति बहिर्विष्णुं नराधमाः ॥२६॥\nहृद्गुहावासिचित्तत्त्वं मुख्यं सानातनं वपुः ।\nशङ्खचक्रगदाहस्तो गौण आकार आत्मनः ॥२७॥\nयो हि मुख्यं परित्यज्य गौणं समनुधावति ।\nत्यक्त्वा रसायनं सिद्धं साध्यं संसाधयत्यसौ ॥२८॥\nयस्तु भोः स्थितिमेवास्यामात्मज्ञानचमत्कृतौ ।\nनासादयति संमत्तमनाः स' रघुनन्दन ॥२९॥\nअप्राप्तात्मविवेकोऽन्तरज्ञचित्तवशीकृतः ।\nशंखचक्रगदापाणिमर्चयेत्परमेश्वरम् ॥३०॥\nतत्पूजनेन कष्टेन तपसा तस्य राघव ।\nकाले निर्मलतामेति चित्तं वैराग्यकारिणा ॥३१॥\nनित्याभ्यासविवेकाभ्यां चित्तमाशु प्रसीदति ।\nआम्र एव दशामेति साहकारीं शनैः शनैः ॥३२॥\nएतदप्यात्मनैवात्मा फलमाप्नोति भाषितम् ।\nहरिपूजाक्रमाख्येन निमित्तेनारिसूदन ॥३३॥\nवरमाप्नोति यो वापि विष्णोरमिततेजसः ।\nतेन स्वस्यैव तत्प्राप्तं फलमभ्यासशाखिनः ॥३४॥\nसर्वेषामुत्तमस्थानां सर्वासां चिरसंपदाम् ।\nस्वमनोनिग्रहो भूमिर्भूमिः सस्यश्रियामिव ॥३५॥\nअप्युर्वीखननोत्कस्य कर्षतोऽपि शिलोच्चयम् ।\nस्वमनोनिग्रहादन्यो नोपायोऽस्तीह कश्चन ॥३६॥\nतावज्जन्मसहस्राणि भ्रमन्ति भुवि मानवाः ।\nयावन्नोपशमं याति मनोमत्तमहार्णवः ॥३७॥\nब्रह्मविष्ण्विन्द्ररुद्राद्याश्चिरसंपूजिता अपि ।\nउपप्लवान्मनोव्याधेर्न त्रायन्तेऽपि वत्सलाः ॥३८॥\nआकारभासुरं त्यक्त्वा बाह्यमान्तरमप्यजम् ।\nकुरु जन्मक्षयायाशु संविन्मात्रैकचिन्तनम् ॥३९॥\nसंवेद्यनिर्मुक्तनिरामयैक-\nसंविन्मयास्वादमनन्तरूपम् ।\nसन्मात्रमास्वादय सर्वसारं\nपारं परं प्राप्स्यसि जन्मनद्याः ॥४०॥"
  },
  {
    "text": "इत्यार्षे श्रीवासिष्ठमहारामायणे वा० दे० मोक्षोपायेषूपशमप्रकरणे प्रह्लादविश्रान्तिर्नाम त्रिचत्वारिंशः सर्गः ॥४३॥"
  }
]
[
  {
    "text": "श्रीवसिष्ठ उवाच ।\nइति संचिन्त्य जनको यथाप्राप्तां क्रियामसौ ।\nअसक्तः कर्तुमुत्तस्थौ दिनं दिनपतिर्यथा ॥१\nइष्टानिष्टाः परित्यज्य चेतसा वासनाः स्वयम् ।\nयथाप्राप्तं चकारासौ जाग्रत्येव सुषुप्तवत् ॥२॥\nसंपाद्य तदहःकार्यमार्यावर्जनपूर्वकम् ।\nअनयच्छर्वरीमेकस्तयैव ध्यानलीलया ॥३॥\nमनः समरसं कृत्वा संशान्तविषयभ्रमम् ।\nशर्वर्यां क्षीयमाणायामित्थं चित्तमबोधयत् ॥४॥\nचित्त चञ्चल संसार आत्मनो न सुखाय ते ।\nशममेहि शमाच्छान्तं सुखं सारमवाप्यते ॥५॥\nयथा यथा विकल्पौघान्संकल्पयसि हेलया ।\nतथा तथैति स्फारत्वं संसारस्तव चिन्तया ॥६॥\nशतशाखत्वमायाति सेकेन विटपी यथा ।\nअनन्ताधित्वमायासि शठभोगेच्छया तथा ॥७॥\nचिन्ताजालविलासोत्था जन्मसंसारसृष्टयः ।\nतस्मात्त्यक्त्वा विचित्रां त्वं चिन्तामुपशमं व्रज ॥८॥\nसंसारसृष्टितरलामिमां तुलय सुन्दर ।\nअस्यां चेत्सारमाप्नोषि तदेतामेव संश्रय ॥९॥\nआस्थां यस्मात्परित्यज्य दृश्यदर्शनलालसात् ।\nमैतद्गृहाण मा मुञ्च स्वेच्छया विहरेच्छया ॥१०॥\nइदं दृश्यमसत्सद्वाप्युदेत्वस्तमुपैतु वा ।\nसाधो विषमतां गच्छ मैतदीयैगुणागुणैः ॥११॥\nमनागपि न संबन्धस्तव दृश्येन वस्तुना ।\nअविद्यमानरूपेण संबन्धः कोऽयमीदृशः ॥१२॥\nअसत्त्वमेतच्च न सद्व्योरेवासतोः सतोः ।\nसंबन्ध इति चित्रेयमपूर्वैवाक्षरावली ॥१५॥\nअसदेतत्तु सच्चेत्त्वं तथापि किल सुन्दर ।\nसङ्गः सदसतोः कीदृग्वद त्वं मर्त्यजीवयोः ॥१४॥\nचित्त त्वमथ दृश्यं च द्वे एव यदि सन्मये ।\nसदास्थिते तत्प्रसरः कुतो हर्षविषादयोः ॥१५॥\nतस्मान्महाधिं मुञ्च त्वं मूकमुल्लासमाहर ।\nसंक्षुब्धाम्बुधिमाविष्टां त्यजाभव्यामिमां स्थितिम्॥\nकन्दुकालातवद्व्यर्थमात्मनैव परिज्वलन् ।\nमा मोहमलमासाद्य मन्दतां गच्छ सन्मते ॥१७॥\nन तदिहास्ति समुन्नतमुत्तमं\nव्रजसि येन परां परिपूर्णताम् ।\nतदवलम्ब्य बलादतिधीरतां\nजहिहि चञ्चलतां शठ रे मनः ॥१८॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये मोक्षोपायेषूपशमप्रकरणे चित्तानुशासनं नामैकादशः सर्गः ॥११॥"
  }
]
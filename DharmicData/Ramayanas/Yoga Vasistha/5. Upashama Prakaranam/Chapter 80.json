[
  {
    "text": "श्रीवसिष्ठ उवाच ।\nइदमन्तः कलयतो भोगान्प्रति विवेकिनः ।\nपुरःस्थितानपि सदा स्पृहैवाङ्ग न जायते ॥१॥\nचक्षुरालोकनायैव जीवस्तु सुखदुःखयोः ।\nभारायैव बलीवर्दो भोक्ता द्रव्यस्य नायकः ॥२॥\nनयने रूपनिर्मग्ने क्षोभः क इव देहिनः ।\nगर्दभे पल्वले मग्ने कैव सेनापतेः क्षतिः ॥३॥\nरूपकर्दममेतन्मानयनास्वादयाधम ।\nनश्यत्येतन्निमेषेण भवन्तमपि हिंसति ॥४॥\nयेनैव संख्या क्रियते येनैवाऽस्वाऽनुगम्यते ।\nतदीयैः कर्मभिः क्षिप्रं प्राज्ञः क्रूरो निबध्यते ॥५॥\nउत्पन्नध्वंसि चापातमात्रहृद्यमसन्मयम् ।\nरूपमाश्रय मा नेत्र विनाशायाविनाशिने ॥६॥\nसाक्षिवत्त्वं स्थितं नेत्र रूपमात्मनि तिष्ठति ।\nआलोकं कालवशतस्त्वमेकं किं प्रतप्यसे ॥७॥\nसलिलस्पन्दवद्दृष्टिः पिच्छिकेवाम्बरोत्थिता ।\nसुजातिबन्धा स्फुरति तव चित्त किमागतम् ॥८॥\nकल्पाम्भसीव शफरी चित्ते स्फुरणधर्मिणि ।\nस्वयं स्फुरत्यहंकारस्त्वमयं प्रोत्थितः कुतः ॥९॥\nआलोकरूपयोर्नित्यं जडयोः स्फुरतोर्मिथः ।\nआधाराधेययोश्चित्तं व्यर्थमाकुलता तव ॥१०॥\nरूपालोकमनस्काराः परस्परमसङ्गिनः ।\nसंपन्ना इव लक्ष्यन्ते वदनादर्शबिम्ववत् ॥११॥\nअज्ञानजन्तुना ह्येते श्लिष्टा जाता निरन्तराः ।\nअज्ञाने ज्ञानगिलिते पृथक्तिष्ठन्त्यसन्मयाः ॥१२॥\nमनःकल्पनया ह्येते सुसंबद्धाः परस्परम् ।\nरूपालोकमनस्कारा दारुणी जतुना यथा ॥१३॥\nस्वमनोमननं तन्तुर्मनोभ्यासेन यत्नतः ।\nविचाराच्छेदमायाति च्छिन्नैवाज्ञानभावना ॥१४॥\nअज्ञानसंक्षयात्क्षीणे मनसीमे पुनर्मिथः ।\nरूपालोकमनस्काराः संघट्टन्ते न केचन ॥१५॥\nसर्वेषां चित्तमेवान्तरिन्द्रियाणां प्रबोधकम् ।\nतदेव तस्मादुच्छेद्यं पिशाच इव मन्दिरात् ॥१६॥\nचित्त वल्गसि मिथ्यैव दृष्टोऽन्तो भवतो मया ।\nआद्यन्तयोः सुतुच्छं त्वं वर्तमाने विनश्यसि ॥१७॥\nमुधा पञ्चभिराकारैः किमन्तः परिवल्गसि ।\nयस्त्वां स्वमिति जानाति तस्यैव परिवल्गसि ॥१८॥\nत्वद्वल्गनं मे कुमनो न मनागपि तुष्टये ।\nमायामनःस्पन्द इव व्यर्थं वृत्तिषु दह्यसे ॥१९॥\nतिष्ठ वा गच्छ वा चित्त नासि मे न च जीवसि ।\nप्रकृत्यासि मृतं नित्यं विचारात्सुमृतं स्मृतम् ॥२०॥\nनिस्तत्त्वं त्वं जडं भ्रान्तं शठं नित्यमृताकृते ।\nमूढ एव त्वयाज्ञेन बाध्यो न प्रविचारवान् ॥२१॥\nवयमज्ञातवन्तस्त्वां मौर्ख्येणाशु मृतं भवत् ।\nमृतमस्माकमद्यासि दीपानां तिमिरं यथा ॥२२॥\nशठेन भवता दीर्घकालं देहगृहं मम ।\nउपरुद्धमभूत्सर्व साधुसंसर्गवर्जितम् ॥२३॥\nजडे प्रेतसमाकारे गते त्वयि मनःशठे ।\nसर्वसज्जनसंसेव्यमिदं देहगृहं मम ॥२४॥\nपूर्वमेवासि नासीस्त्वं संप्रत्येव शठं जगत् ।\nन भविष्यसि चेदानीं वेताल किं न लज्जसे ॥२५॥\nसह तृष्णापिशाचीभिः सह कोपादिगुह्यकैः ।\nनिर्गच्छ चित्तवेताल शरीरसदनान्मम ॥२६॥\nदिष्ट्या विवेकमात्रेण निर्गतो देहमन्दिरात् ।\nप्रमत्तश्चित्तवेतालः कुवृकः कन्दरादिव ॥२७॥\nअहो नु चित्रं सुमहज्जडेन क्षणभङ्गिना ।\nमनःशठेन सर्वोऽयं नीतो विवशतां जनः ॥२८॥\nकस्ते पराक्रमः किं ते बलं कस्ते समाश्रयः ।\nयदि वल्गसि मामेकं जनानां बाधसे मृतम् ॥२९॥\nसर्वथैवासि न मया दीनचित्तक मार्यसे ।\nमृतमित्यवबुद्धं त्वमद्य केवलमज्ञ हे ॥३०॥\nएतावन्तमहं कालं त्वां ज्ञात्वा जीवदास्थिति ।\nश्लिष्टः प्रभूतसङ्गासु चिरं संसृतिरात्रिषु ॥३१॥\nचित्तं मृतं हि नास्तीदमित्यद्याधिगतं मया ।\nतेन त्वदाशां संत्यज्य तिष्ठाम्यात्मनि केवलम् ॥३२॥\nदिष्ट्या चित्तं मृतमिति ज्ञातमद्य मया स्वयम् ।\nन शठेन समं नेयं समग्रं जीवितं निजम् ॥३३॥\nउत्सार्य देहसदनान्मनःशठमहं क्षणात् ।\nअहं स्वस्थः स्थितोऽस्म्यन्तर्वेतालपरिवर्जितः ॥३४॥\nचित्तवेताललब्धेन चिरं कालं मयात्मना ।\nकृताविकाराविविधाः स्वयं स्मृत्वा हसाम्यहम् ॥३५॥\nचिरान्निपातितो दिष्ट्या विचारासिपरार्दितः ।\nहृद्गेहाच्चित्तवेतालस्तालोत्तालसमुन्नतिः ॥३६॥\nप्रशान्ते चित्तवेताले पवित्रां पदवीं गते ।\nदिष्ट्या शरीरनगरे सुखं तिष्ठामि केवलम् ॥३७॥\nमृतं मनो मृता चिन्ता मृतोऽहंकारराक्षसः ।\nविचारमन्त्रेण समः स्वस्थस्तिष्ठामि केवलम् ॥३८॥\nकिं मनो मे ममाशा का को मेऽहंकारको भवेत् ।\nदिष्ट्या व्यर्थं कलत्रं मे नष्टमेतदशेषतः ॥३९॥\nएकस्मै कृतकृत्याय नित्याय विमलात्मने ।\nनिर्विकल्पचिदाख्याय मह्यमेव नमो नमः ॥४०॥\nन शोकोऽस्ति न मोहोऽस्ति न चैवाहमहं स्वयम् ।\nनच नाहं नचान्योऽहं मह्यमेव नमो नमः ॥४१॥\nन ममाशा न कर्माणि न संसारो न कर्तृता ।\nन भोक्तृता न देहो मे मह्यमेव नमो नमः ॥४२॥\nनाहमात्मा न वा कोऽन्यो नाहमस्मि न चेतरः ।\nसर्वमेवाहमेतस्मै मह्यमेव नमो नमः ॥४३॥\nअहमादिरहं धाता चिदहं भुवनान्यहम् ।\nमम नास्ति व्यवच्छेदो मह्यमेव नमो नमः ॥४४॥\nनिर्विकाराय नित्याय निरंशाय महात्मने ।\nसर्वस्मै सर्वकालाय मह्यमेव नमो नमः ॥४५॥\nनीरूपाय निराख्याय प्रकाशाय महात्मने ।\nस्वयमात्मैकसंस्थाय मह्यमेव नमो नमः ॥४६॥\nसमां सर्वगतां सूक्ष्मां जगदेकप्रकाशिनीम् ।\nसत्तामुपगतोऽस्म्यन्तर्मह्यमेव नमो नमः ॥४७॥\nसाद्र्यब्ध्युर्वी नदी सेयं नाहमेवाहमेव वा ।\nजगत्सर्वं पदार्थाढ्यं मह्यमेव नमो नमः ॥४८॥\nव्यपगतमननं समाभिरामं\nप्रकटितविश्वमविश्वमप्यनन्तम् ।\nस्वयमजमजरं गुणादतीतं\nवपुरहमच्युतमीश्वरं नमामि ॥४९॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये देव० मोक्षोपायेषूपशमप्रकरणे दृश्यदर्शनसंबन्धो नामाशीतितमः सर्गः ॥८०॥"
  }
]
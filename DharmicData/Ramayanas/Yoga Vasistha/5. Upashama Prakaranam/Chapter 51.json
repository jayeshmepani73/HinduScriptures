[
  {
    "text": "श्रीवसिष्ठ उवाच ।\nपरिदीर्घासु तन्वीषु सुतीक्ष्णासु सितासु च ।\nक्षुरधारोपमानासु चित्तवृत्तिषु तिष्ठ मा ॥१॥\nकालेन महता क्षेत्रे जातेयं बुद्धिवल्लरी ।\nवृद्धिं विवेकसेकेन नय तां नयकोविद ॥२॥\nयावन्म्लायति नो कायलतिका कालभास्वता ।\nभूतलेऽपतितां तावदेनामुद्धृत्य धारय ॥३॥\nमद्वाक्यार्थैकतत्त्वज्ञ मद्वाक्यार्थैकभावनात् ।\nसुखमाप्नोषि सर्पारिर्यथाभ्ररवभावनात् ॥४॥\nउद्दालकवदालूनं विशीर्णं भूतपञ्चकम् ।\nकृत्वा कृत्वा धिया धीरधीरयान्तर्विचारय ॥५॥\nश्रीराम उवाच ।\nकेन क्रमेण भगवन्मुनिनोद्दालकेन तत् ।\nभूतपञ्चकमालूनं कृत्वान्तः प्रविचारितम् ॥६॥\nश्रीवसिष्ठ उवाच ।\nश्रृणु राम यथापूर्वं भूतवृन्दविचारणात् ।\nउद्दालकेन संप्राप्ता परमा दृष्टिरक्षता ॥७॥\nजगज्जीर्णगृहस्यास्य कोणे कस्मिंश्चिदातते ।\nभूमेरनिलदिग्नाम्नि भूभृद्भाण्डसमाकुले ॥८॥\nगन्धमादनशैलेन्द्रनाम्नि काचित्किल स्थली ।\nविद्यते कीर्णकुसुमा द्रुमकर्पूरकेसरा ॥९॥\nविचित्रवर्णविहगा नानावल्लीविलासिनी ।\nवनेचरव्याप्ततटी पुष्पकेसरभासिनी ॥१०॥\nक्वचित्स्फीतमहारत्ना क्वचिल्लोलाम्बुजोत्पला ।\nक्वचिन्नीहारकबरी सरसीदर्पणा क्वचित् ॥११॥\nतत्र कस्मिंश्चिदुदिते सानौ सरलपादपे ।\nआगुल्फाकीर्णकुसुमे स्निग्धच्छायमहाद्रुमे ॥१२॥\nउद्दालको नाम मुनिर्मौनी मानी महामतिः ।\nअप्राप्तयौवनः पूर्वमुवासोद्दामतापसः ॥१३॥\nप्रथमं तु बभूवासावल्पप्रज्ञो विचारवान् ।\nअप्राप्तपदविश्रान्तिरप्रबुद्धः शुभाशयः ॥१४॥\nततः क्रमेण तपसा शास्त्रार्थनियमैः क्रमैः ।\nविवेक आजगामैनं नवर्तुरिव भूतलम् ॥१५॥\nअथेमं चिन्तयामास संसारामयभीरुधीः ।\nएकान्त एव निवसन्कदाचित्कान्तमानसः ॥१६॥\nकिं तत्प्राप्यं प्रधानं स्याद्यद्विश्रान्तौ न शोच्यते ।\nयत्प्राप्य जन्मना भूयः संबन्धो नोपजायते ॥१७॥\nकदाहं त्यक्तमनने पदे परमपावने ।\nचिरं विश्रान्तिमेष्यामि मेरुश्रृङ्ग इवाम्बुदः ॥१८॥\nकदा शममुपैष्यन्ति ममान्तर्भोगसंविदः ।\nआलोलकल्लोलरवा ऊर्मयोऽम्बुनिधाविव ॥१९॥\nइदं कृत्वेदमप्यन्यत्कर्तव्यमिति कल्पनाम् ।\nकदान्तर्विहसिष्यामि पदविश्रान्तया धिया ॥२०॥\nकदा विकल्पजालं मे न लगिष्यति चेतसि ।\nस्थितमप्युज्झितासङ्गं पयः पद्मदले यथा ॥२१॥\nकदा बहुलकल्लोलां नावा परमया धिया ।\nपरितीर्णो भविष्यामि मत्तां तृष्णातरङ्गिणीम् ॥२२॥\nकदेमां जागतैर्भूतैः क्रियमाणामसन्मयीम् ।\nक्रियामपहसिष्यामि बाललीलामिवाकुलाम् ॥२३॥\nकदा विकल्पपर्यस्तं मनो दोलावदोलनम् ।\nशममेष्यति मे शान्तवातौजस इव भ्रमः ॥२४॥\nकदोदितवपुर्भासा विहसञ्जागतीर्गतीः ।\nअन्तः संतोषमेष्यामि विराडात्मेव पूर्णधीः ॥२५॥\nअन्तः समसमाकारः सौम्यः सर्वार्थनिस्पृहः ।\nकदोपशममेष्यामि मन्थमुक्तामृताब्धिवत् ॥२६॥\nकदेमामचलां दृश्यश्रियमाशाशतात्मिकाम् ।\nसर्वां सुषुप्तवत्पश्यन्भविष्याम्यन्तराततः ॥२७॥\nसबाह्याभ्यन्तरं सर्व शान्तकल्पनया धिया ।\nपश्यंश्चिन्मात्रमखिलं भावयिष्याम्यहं कदा ॥२८॥\nकदोपशान्तचित्तात्मा चित्तामुपगतः पराम् ।\nपरमालोकमेष्यामि जात्यन्धविगमादिव ॥२९॥\nकदाभ्यासोपलभ्येन चित्प्रकाशेन चारुणा ।\nदूरादालोकयिष्यामि तन्वीं कालकलामिमाम् ॥३०॥\nईहितानीहितैर्मुक्तो हेयोपादेयवर्जितः ।\nकदान्तस्तोषमेष्यामि स्वप्रकाशपदे स्थितः ॥३३॥\nकदाशाकौशिकीकीर्णा जाड्यजीर्णहृदम्बुजा ।\nक्षयमेष्यति कृष्णेयं कदा मे दोषयामिनी ॥३२॥\nकदोपशान्तमननो धरणीधरकन्दरे ।\nसमेष्यामि शिलासाम्यं निर्विकल्पसमाधिना ॥३३॥\nकदा मे मानमातङ्गः स्वाभिमानमहामदः ।\nसत्त्वावबोधहरिणा हतो नाशमुपैष्यति ॥३४॥\nनिरंशध्यानविश्रान्तेर्मूकस्य मम मूर्धनि ।\nकदा तार्णं करिष्यन्ति कुलायं वनघूर्णिकाः ॥३५॥\nकदा निःशङ्कमुरसि ध्यानधीरधियः खगाः ।\nमम विश्रान्तिमेष्यन्ति शैलस्थाण्वचलस्थितेः ॥३६॥\nतृष्णाकरञ्जजटिलां जन्मजर्जरगुल्मिकाम् ।\nसंसारारण्यसरसीं त्यक्त्वा यास्याम्यहं कदा ॥३७॥\nइति चिन्तापरवशो वन उद्दालको द्विजः ।\nपुनः पुनस्तूपविशन्ध्यानाभ्यासं चकार ह ॥३८॥\nविषयैर्नीयमाने तु चित्ते मर्कटचञ्चले ।\nन स लेभे समाधानप्रतिष्ठां प्रीतिदायिनीम् ॥३९॥\nकदाचिद्बाह्यसंस्पर्शपरित्यागादनन्तरम् ।\nतस्यागच्छच्चित्तकपिः प्रोद्वेगं सत्त्वसंस्थितौ ॥४०॥\nकदाचिदान्तरान् स्पर्शान्परित्यज्य मनःकपिः ।\nलोलत्वात्तस्य संयातो विषयं विषदग्धवत् ॥४१॥\nकदाचिदुदितार्काभं तेजो दृष्ट्वान्तरे मनः ।\nविषयोन्मुखतां यातं तस्य तामरसेक्षण ॥४२॥\nआन्तरान्ध्यतमस्त्यागं कृत्वा विषयलम्पटम् ।\nतस्योड्डीय मनो याति कदाचित्त्रस्तपक्षिवत् ॥४३॥\nबाह्यानाभ्यन्तरान्स्पर्शांस्त्यक्त्वा निद्रां च तन्मनः ।\nतमस्तेजोन्तिके लेभे कदाचिच्छाश्वतीं स्थितिम् ॥४४॥\nइति पर्याकुलस्यान्तः स खलु ध्यानवृत्तिषु ।\nदरीष्वन्वहमुग्रासु वातमग्न इव द्रुमः ॥४५॥\nअतिष्ठद्ध्यानसंरूढमननः संकटे यथा ।\nदोलायितवपुस्तुच्छतृष्णातीरतरङ्गकैः ॥४६॥\nअथ पर्याकुलमना विजहार मुनिर्गिरौ ।\nप्रत्यहं दिवसाधीशो महामेराविवैककः ॥४७॥\nसमस्तभूतदुष्प्रापामेकदा प्राप कन्दराम् ।\nसंशान्तसर्वसंचारां मुनिर्मोक्षदशामिव ॥४८॥\nअपर्याकुलितां वातैरप्राप्तमृगपक्षिणीम् ।\nअदृष्टां देवगन्धर्वैः परमाकाशशोभनाम् ॥४९॥\nपुष्पप्रकरसंछन्नां मृदुशाद्वलकोमलाम् ।\nज्योतीरसाश्मसंप्रोतैः कृतां मरकतैरिव ॥५०॥\nसुस्निग्धशीतलच्छायां प्रकटां रत्नदीपकैः ।\nसुगुप्तां वनदेवीनामन्तःपुरकुटीमिव ॥५१॥\nकुलम्बनाहिमालोकां नात्युष्णां नातिशीतलाम् ।\nशारदस्योदितार्कस्य हेमगौरीं प्रभामिव ॥५२॥\nबालालोकपरिम्लानां कोमलाशब्दमारुताम् ।\nमञ्जरीजटिलोपेतां बालां मालावतीमिव ॥५३॥\nउपशमपदवीमिवानुरूपां\nकमलजविश्रमणाय योग्यरूपाम् ।\nकुसुमनिकरकोमलाभिरामां\nसरसिजकोटरकोमलां समन्तात् ॥५४॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषूपशमप्रकरणे उद्दालकमनोरथो नामैकपञ्चाशः सर्गः ॥५१॥"
  }
]
[
  {
    "text": "श्रीवसिष्ठ उवाच ।\nभूयो मुनिवरो धीरो धिया धवलमेधया ।\nस्वमिन्द्रियगणं गुप्तो बोधयामास साध्विदम् ॥१॥\nतच्चेन्द्रियगणस्यार्थे श्रृणु वक्ष्यामि ते स्फुटम् ।\nश्रुत्वा तद्भावनामेत्य परां निर्दुःखतां व्रज ॥२॥\nभवतामात्मसत्तैषा दुःखायैवान्तदायिनी ।\nअसत्यामात्मनः सत्तां तद्भवन्तस्त्यजन्त्विति ॥३॥\nमदीयेनोपदेशेन सत्तैषा भवतां क्षयम् ।\nगतैवेति स्फुटं मन्ये यूयं ह्यज्ञानसंभवाः ॥४॥\nस्वसत्ता स्फुटतां याति दुःखाय तव चित्तक ।\nतप्तकाञ्चनरुल्लासो दाहायैव स्वपार्श्वयोः ॥५॥\nपश्य त्वयि सति भ्रान्तजलकल्लोलसंकुलाः ।\nविशन्ति कालजलधिं संसारसरितां गणाः ॥६॥\nपतन्त्यहमहमिकाविहितान्योन्यचिन्तिताः ।\nकुतोऽपि दुःखावलयो धारा आसारगा इव ॥७॥\nपरिस्फुरत्यपर्यन्ता हृदयोन्मूलनोद्यता ।\nआक्रन्दकारिणी क्रूरा भावाभावविषूचिका ॥८॥\nकासश्वासरणद्भृङ्गा कलेवरजरद्द्रुमे ।\nविकसत्यमलोद्योता जरामरणमञ्जरी ॥९॥\nकल्लोलव्यालवलिते शरीरश्वभ्रकोटरे ।\nघननीहारखे स्वान्तश्चिन्ताचपलमर्कटी ॥१०॥\nलोभनाट्यारटत्पक्षी तीक्ष्णया द्वन्द्वतुण्डया ।\nकायजीर्णद्रुमादस्माद्गुणखण्डं निकृन्तति ॥११॥\nहृदयावकरं कीर्णमितश्चेतश्च कर्कशः ।\nअपवित्रो दुराचारः कुरुते कामकुक्कुटः ॥१२॥\nमहत्यां मोहयामिन्यामुल्बणोऽज्ञानकौशिकः ।\nश्मशान इव वेतालः परिवल्गति हृद्द्रुमे ॥१३॥\nएताश्चान्याश्च बह्व्योऽपि त्वयीन्द्रियगणे सति ।\nपिशाच्य इव शर्वर्यां प्रवल्गन्त्यशुभश्रियः ॥१४॥\nत्वयि त्वसति हे साधो सर्वा एव शुभश्रियः ।\nप्रभात इव पद्मिन्यः सालोकं विलसन्त्यलम् ॥१५॥\nप्रशान्तमोहमिहिकं राजते हृदयाम्बरम् ।\nनिर्मलालोकवलितं नीरजस्कतरान्तरम् ॥१५॥\nअशङ्कितनभःकोशपतिताकुलपूरवत् ।\nनापतन्ति विकल्पौघाश्चिरं वैकल्यकारिणः ॥१७॥\nसर्वस्याह्लादनी शान्ता मैत्री परमपावनी ।\nअभ्युदेति हृदो हृद्या सुतरोरिव मञ्जरी ॥१८॥\nअन्तश्छिद्रवती जाड्ययुक्तायुक्तगुणा स्वयम् ।\nचिन्ता शोषमुपायाति हिमदग्धेव पद्मिनी ॥१९॥\nआलोकः स्फुटतामन्तरायात्यज्ञानसंक्षये ।\nप्रशाम्यत्यम्बुदे व्योम्नि शरदीवार्कमण्डलम् ॥२०॥\nप्रसन्नं स्फारगाम्भीर्यमक्षुब्धमपराहतम् ।\nहृदयं समतामेति शान्तवात इवार्णवः ॥२१॥\nअमृतापूरपूर्णेन नित्यानन्दमयेन च ।\nस्थीयते पुरुषेणान्तः शीतेन शशिना यथा ॥२२॥\nसंविदः स्फुटतामन्तरायान्त्यज्ञानसंक्षये ।\nसंविदंशैकविश्रान्तं समग्रं सचराचरम् ॥२३॥\nभाव्यते भरिताकारं वपुरानन्दमन्थरम् ।\nन भवत्यसुसङ्गानामाशापाशविधायिनाम् ॥२४॥\nदग्धानामिव पर्णानां रसानां पुनरागतिः ॥\nपुंसां क्षपितसंसारजराजन्ममहाध्वनाम् ॥२५॥\nअपुनर्भ्रमणायात्मद्रुमे विश्रम्यते चिरम् ।\nएवंप्रायास्तथान्याश्च भवन्ति गुणसंपदः ॥२६॥\nअसति त्वयि सर्वाशिन्सर्वाशाक्षयसंक्षये ।\nपक्षयोरेतयोश्चित्तसत्तासत्तास्वरूपयोः ॥२७॥\nयेनैव पश्यसि श्रेयस्तमेवाङ्गीकुरु क्षणम् ।\nस्वात्मभावस्तव सुखं मन्ये मानवतां वर ॥२८॥\nतमेव भावयाभावं सुखत्यागो हि मूढता ।\nयदि त्वस्ति भवेत्सत्यमन्तर्भावितचेतनम् ॥२९॥\nजीवतस्तत्तवात्यन्तमभावं क इवेच्छति ।\nकिंतु नास्त्यसि सत्येन वदामि तव सुन्दर ॥३०॥\nतेन मिथ्यैव जीवामीत्याशया मा सुखी भव ।\nपूर्वमेवासि नास्त्येव यावद्भ्रान्त्या त्वदस्तिता ॥३१॥\nसैवेदानीं विचारेण भृशं क्षयमुपागता ।\nएतावदेव ते रूपं साधो यदविचारणम् ॥३२॥\nविचारे विहिते सम्यक्समरूपं समं स्थितम् ।\nअविचारात्प्रजातं त्वमनालोकात्तमो यथा ॥३३॥\nविचारेणोपशान्तं त्वमालोकेन तमो यथा ।\nएतावन्तं सखे कालं बभूवाल्पविवेकिता ॥३४॥\nतवानेनाभिपीनत्वमभूद्दुःखैककारणम् ।\nमोहसंकल्पमात्रेण बालवेतालवद्भवेत् ॥३५॥\nद्वन्द्वं चाद्यन्तसंकल्पक्षीणं क्षयि भव स्थितम् ।\nइदानीमुदितं नित्यं स्वप्राग्रूपे क्षयं गते ॥३६॥\nविवेकस्य प्रसादेन विवेकाय नमो नमः ।\nबहुधापि प्रबुद्धस्त्वं चित्तकाप्यनुबोधितः ॥३७॥\nचित्ततायां प्रनष्टायां स्थितस्त्वं परमेश्वरः ।\nप्राक्स्वरूपविलासस्ते श्रेयसे स्थितिमागतः ॥३८॥\nसमस्तवासनोन्मुक्तः संप्रत्यसि महेश्वरः ।\nयस्याविवेकादुत्पत्तिः स विवेकाद्विनश्यति ॥३९॥\nप्रकाशेन प्रयात्यन्तमनालोकोऽभवत्तमः ।\nअनिच्छतोऽपि ते साधो विचारे स्थितिमागते ॥४०॥\nसर्वतोऽयमुपायातो विनाशः सुखसिद्धये ।\nतस्मान्नास्त्यसि निर्णीतमिति सिद्धान्तयुक्तिभिः॥४१॥\nचित्तेन्द्रियेश्वर स्वस्ति भवते त्वन्तमागतः ।\nनित्यं पूर्वमभूताय नास्तिरूपाय संप्रति ॥४२॥\nभविष्यते च नोदर्कं स्वमनः स्वस्ति तेऽस्त्विति ।\nपरिनिर्वामिशान्तोऽस्मि दिष्ट्यास्मि विगतज्वरः ॥४३॥\nस्वात्मन्येवावतिष्ठेऽहं तुर्यरूपपदे स्थितः ।\nअतो नास्त्येव नास्त्येव संसारे चित्तमस्थिति ॥४४॥\nआत्मा त्वस्त्वेव चास्त्वेव यस्मादन्यत्र विद्यते ।\nअयमात्माहमेवासौ नास्त्यन्यन्मदृते क्वचित् ॥४५॥\nस्फुरच्चिदेव बोधात्मा सर्वत्राहं स्थितः सदा ।\nअयमात्मेति कलना मन्ये नो निर्मलान्तरे ॥४६॥\nप्रतियोगिव्यवच्छेदकलनैकस्य वै कुतः ।\nअहं तेनायमात्मेति कलनामनुदाहरन् ।\nमौनी स्वात्मनि तिष्ठामि तरङ्ग इव वारिणि ॥४७॥\nसंशान्तवासनमनाश्रितचेतनांश-\nमप्राणसंचरणमस्तमितांशदोषम् ।\nसंवेद्यवर्जितमुपेत्य सुसंविदंशं\nशाम्यामि मौनमहमेव निरीहमन्तः ॥४८॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषूपशमप्रकरणे चित्तासत्ताविचारयोगोपदेशो नाम त्र्यशीतितमः सर्गः ॥८३॥"
  }
]
[
  {
    "text": "श्रीवसिष्ठ उवाच ।\nइति चिन्तयतस्तस्य पुरः संप्रविवेश ह ।\nप्रतीहारः परो भानोः स्यन्दनाग्र इवारुणः ॥१॥\nप्रतीहार उवाच ।\nदेव दोःस्तम्भविश्रान्तसमस्तवसुधाभर ।\nसंपादयोत्तिष्ठ दिनव्यापारं नृपतोचितम् ॥२॥\nएताः कुसुमकर्पूरकुङ्कुमाम्बुघटाः स्त्रियः ।\nस्नानभूमौ स्थिताः सज्जा नद्यो मूर्तियुता इव ॥३॥\nएताः कमलकह्लारकाननभ्रान्तषट्पदाः ।\nकृताः कमलिनीपाशरचितांशुकमण्डपाः ॥४॥\nएताः कमलिनीतीरभुवश्छत्रैः प्रपूरिताः ।\nसचामररथेभाश्वैः स्नानावसरसेविनाम् ॥५॥\nसमग्रसुमनःपूर्णैरन्नौषधिपूरिप्लुतैः ।\nसज्जीकृताः पटलकैर्देवार्चनगृहास्तथा ॥६॥\nस्नातः पवित्रहस्तश्च परिजप्याघमर्षणः ।\nत्वामेव प्रेक्षते देव दक्षिणार्हो द्विजव्रजः ॥७॥\nलसच्चामरहस्ताभिः पाल्यते परमेश्वर ।\nसज्जीकृतास्ते कान्ताभिः शीता भोजनभूमयः ॥८॥\nशीघ्रमुत्तिष्ठ भद्रं ते नियतं कार्यमाचर ।\nन कालमतिवर्तन्ते महान्तः स्वेषु कर्मसु ॥९॥\nप्रतीहारपतावित्थमुक्तवत्यथ पार्थिवः ।\nतथैव चिन्तयामास चित्रां संसारसंस्थितिम् ॥१०॥\nकियन्मात्रमिदं नाम राज्यं सुखमिति स्थितम् ।\nन प्रयोजनमेतेन ममेह क्षणभङ्गिना ॥११॥\nसर्वमेव परित्यज्य मिथ्याशम्बरडम्बरम् ।\nएकान्त एव तिष्ठामि संशान्त इव वारिधिः ॥१२॥\nअलमेभिरसत्प्रायैर्मम भोगविजृम्भितैः ।\nत्यक्त्वा सर्वाणि कर्माणि सुखं तिष्ठामि केवलम् ॥१३॥\nचित्त चातुर्यमेतस्माद्भोगाभ्यासकुसंभ्रमात्।\nत्यज जन्मजराजाड्यजालजम्बालशान्तये ॥१४॥\nदशासु स्वासु यास्वेव संभ्रमं चित्त पश्यसि ।\nताभ्य एवाभिरचितं परमं दुःखमेष्यसि ॥१५॥\nप्रवृत्तं सन्निवृत्तं सद्भूयोभूयश्चिरंचिरम् ।\nभोगभूमिषु सर्वासु चित्तं तृप्तिं न गच्छति ॥१६॥\nतस्मात्पापालमनया तुच्छया भोगचिन्तया ।\nभवत्यकृत्रिमा तृप्तिर्येनाभिपत तं ततः ॥१७॥\nइति संचिन्त्य जनकस्तूष्णीमेव बभूव ह ।\nशान्तचापलचेतस्त्वाल्लिपिकर्मार्पितोपमः ॥१८॥\nप्रतीहारोऽपि नोवाच गौरवेण भयेन च ।\nपुनर्वाक्यं महीपानां चित्तवृत्तिषु शिक्षितः ॥१९॥\nतूष्णीमथ क्षणं स्थित्वा जनको जनजीवितम् ।\nपुनः संचिन्तयामास मनसा शमशालिना ॥२०॥\nकिमुपादेयमस्तीह यत्नात्संसाधयाम्यहम् ।\nकस्मिन्वस्तुनि बध्नामि धृतिं नाशविवर्जिते ॥२१॥\nकिं मे क्रियापरतया किं मे निष्क्रिययापि वा ।\nन तदस्ति विनाशेन वर्जितं यत्किलोदितम् ॥२२॥\nक्रियावानक्रियो वास्तु कायोऽयमसदुत्थितः ।\nसमस्थितस्य शुद्धस्य चितः का नाम मे क्षतिः ॥२३॥\nनाभिवाञ्छाम्यसंप्राप्तं संप्राप्तं न त्यजाम्यहम् ।\nस्वस्थ आत्मनि तिष्ठामि यन्ममास्ति तदस्तु मे ॥२४॥\nन ममेह कृतेनार्थो नाकृतेनेह कश्चन ।\nक्रिययाऽक्रियया वापि यत्प्राप्तं तदसन्मयम् ॥२५॥\nअकुर्वतः कुर्वतो वा युक्तायुक्ताः क्रिया मम ।\nनाभिवाञ्छितमस्तीह यदुपादेयतां गतम् ॥२६॥\nतदुत्थाय क्रमप्राप्तां कायोऽयं प्रकृतां क्रियाम् ।\nकरोत्वस्पन्दिताङ्गस्तु किमयं साधु शुष्यति ॥२७॥\nस्थिते मनसि निष्कामे समे विगतरञ्जने ।\nकायावयवजौ कार्यौ स्पन्दास्पन्दौ फले समौ ॥२८॥\nकर्मजासु फलश्रीषु मनसा कर्तृभोक्तृते ।\nतस्मिन्प्रशान्तिमायाते कृतमप्यकृतं नृणाम् ॥२९॥\nयो निश्चयोऽन्तः पुरुषस्य रूढः\nक्रियास्वसौ तन्मयतामुपैति ।\nअनामयं मे पदमाहता धी-\nरधीरतामन्तरलं त्यजामि ॥३०॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपाये उपशमप्रकरणे जनकनिश्चयो नाम दशमः सर्गः ॥१०॥"
  }
]
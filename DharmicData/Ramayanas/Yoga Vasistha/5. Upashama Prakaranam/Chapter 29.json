[
  {
    "text": "श्रीवसिष्ठ उवाच ।\nअथ वर्षसहस्रेण दिव्येनासुरपुङ्गवः ।\nदेवदुन्दुभिनिर्घोषैर्बुबुधे भगवान्बलिः ॥१॥\nबलौ प्रबुद्धे तद्बालं विरेजे नगरं तदा ।\nवैरिञ्च इव सूर्यौघ उदिते कमलाकरः ॥२॥\nबलिः प्रबुद्ध एवासौ यावन्नायान्ति दानवाः ।\nतावत्संचिन्तयामास समाधिसदने क्षणम् ॥३॥\nअहो नु रम्या पदवी शीतला पारमार्थिकी ।\nअहमस्यां क्षणं स्थित्वा परां विश्रान्तिमागतः ॥४॥\nतदेतामेव पदवीमवलम्ब्य करोम्यहम् ।\nभवतीहोपभुक्ताभिः किं मे बाह्यविभूतिभिः ॥५॥\nऐन्दवेष्वपि विश्वेषु न तथानन्दवीचयः ।\nतोषयन्ति यथान्तर्मे संसिद्धिभवभूतयः ॥६॥\nइति भूयोऽपि विश्रान्त्यै कुर्वाणं गलितं मनः ।\nबलिमावारयामासुर्दैत्याश्चन्द्रमिवाम्बुदाः ॥७॥\nतानालोक्य पुनर्दध्यौ तत्प्रणामाकुलेक्षणः ।\nतैः कुलाचलसंकाशैः परिवीतवपुस्त्विदम् ॥८॥\nचितः क्षीणविकल्पस्य किमुपादेयमस्ति मे ।\nमनस्तदभिपातित्वाद्याति तद्रसतामलम् ॥९॥\nमोक्षमिच्छाम्यहं कस्माद्बद्धः केनास्मि वै पुरा ।\nअबद्धो मोक्षमिच्छामि केयं बालविडम्बना ॥१०\nन बन्धोस्ति न मोक्षोस्ति मौर्ख्यं मे क्षयमागतम् ।\nकिं मे ध्यानविलासेन किं वा ध्यानेन मे भवेत् ॥११॥\nध्यानाध्यानभ्रमौ त्यक्त्वा पुंस्त्वं स्वमवलोकयत् ।\nयदायाति तदायातु न मे वृद्धिर्न वा क्षयः ॥१२॥\nन ध्यानं नापि वाऽध्यानं न भोगान्नाप्यभोगिताम् ।\nअभिवाञ्छामि तिष्ठामि सममेव गतज्वरः ॥१३॥\nन मे वाञ्छा परे तत्त्वे न मे वाञ्छा जगत्स्थितौ ।\nन मे ध्यानदशाकार्यं न कार्यं विभवेन मे ॥१४॥\nनाहं मृतो न जीवामि न सन्नासन्न सन्मयः ।\nनेदं मे नैव चान्यन्मे नमो मह्यमहं बृहत् ॥१५॥\nइदमस्तु जगद्राज्यं तिष्ठाम्यत्र तु संस्थितः ।\nनेह वास्तु जगद्राज्यं तिष्ठाम्यात्मनि शीतलः ॥१६॥\nकिं मे ध्यानदृशा कार्यं किं राज्यविभवश्रिया ।\nयदायाति तदायातु नाहं किंचन मे क्वचित् ॥१७॥\nन किंचिदपि कर्तव्यं यदि नाम मयाधुना ।\nतत्कस्मान्न करोमीदं किंचित्प्रकृतकर्म वै ॥१८॥\nइति निर्णीय पूर्णात्मा बलिर्ज्ञानवतां वरः ।\nदैत्यानालोकयामास पद्मानीव दिवाकरः ॥१९॥\nदृष्टिपातविभागेन सर्वेषां दनुजन्मनाम् ।\nशिरःप्रणामाञ्जग्राह पुष्पामोदानिवानिलः ॥२०॥\nअथ वैरोचनिस्तत्र ध्येयत्यागमयात्मना ।\nमनसा सकलान्येव राजकार्याणि संव्यधात् ॥२१॥\nद्विजान्देवान्गुरूंश्चैव पूजयामास पूजया ।\nसंमानयामास सुहृद्बन्धुसामन्तसज्जनान् ॥२२॥\nअर्थेनापूरयामास भृत्यानर्थिगणांस्तथा ।\nललना लालयामास विचित्रविभवार्पणैः ॥२३॥\nइत्यसौ ववृधे तस्मिन्राज्ये सकलशासने ।\nयज्ञं प्रति बभूवाथ मतिरस्य कदाचन ॥२४॥\nतर्पिताशेषभुवनं देवर्षिगणपूजितम् ।\nसह शुक्रादिभिर्मुख्यैः स चकार महामखम् ॥२५॥\nबलिर्भोगभरस्यार्थी नेति निर्णीय माधवः ।\nबलेरीहितसिद्ध्यर्थं सिद्धिदस्तन्मखं ययौ ॥२६॥\nभोगैककृपणायेदं जगज्जङ्गलखण्डकम् ।\nदातुं शोच्याय शक्राय वयोज्येष्ठाय कार्यवित् ॥२७॥\nक्रममाणो बलेनात्र वञ्चयित्वा बलिं हरिः ।\nबबन्ध पातालतले भूगेह इह वानरम् ॥२८॥\nअद्यासौ संस्थितो राम पुनरिन्द्रत्वहेतुना ।\nजीवन्मुक्तवपुः स्वस्थो नित्य ध्यानविषण्णधीः ॥२९॥\nपातालकुहरे तिष्ठञ्जीवन्मुक्तमतिर्बलिः ।\nआपदं संपदं दृष्ट्या समयैव स पश्यति ॥३०॥\nनास्तमेति न चोदेति तत्प्रज्ञा सुखदुःखयोः ।\nसमा स्थिरकरा चित्रलेख्या सूर्यावलिर्यथा ॥३१॥\nआविर्भावतिरोभावसहस्त्राणीह जीवताम् ।\nतन्मनश्चिरमालोक्य भीमेषु विरतिं गतम् ॥३२॥\nदशकोटीश्च वर्षाणामनुशास्य जगत्त्रयम् ।\nअन्ते विरक्ततां प्राप्तमुपशान्तं बलेर्मनः ॥३३॥\nऊहापोहसहस्राणि भावाभावशतानि च ।\nबलिना परिदृष्टानि क्व समाश्वासमेत्यसौ ॥३४॥\nभोगाभिलाषं संत्यज्य बलिः संपूर्णमानसः ।\nआत्मारामस्थितो नित्यं मध्ये पातालकोटरे ॥३५॥\nपुनरेतेन बलिना जगदिन्द्रतयाखिलम् ।\nअनुशास्यमिदं राम बहून्वर्षगणानिह ॥३६॥\nन तस्येन्द्रपदप्राप्त्या तुष्टिः समुपजायते ।\nन तस्य स्वपदभ्रंशादुद्वेग उपजायते ॥३७॥\nसमः सर्वेषु भावेषु सर्वदैवोदिताशयः ।\nसंप्राप्तमाहरन्स्वस्थ आकाश इव तिष्ठति ॥३८॥\nबलेर्विज्ञानसंप्राप्तिरेषा ते कथिता मया ।\nएतां दृष्टिमवष्टभ्य त्वमप्यभ्युदितो भव ॥३९॥\nबलिवत्प्रविवेकेन नित्योऽहमिति निश्चयात् ।\nपदमासादयाद्वैतं पौरुषेणैव राघव ॥४०॥\nद्वे चाष्टौ चैव वर्षाणां कोटीर्भुक्त्वा जगत्त्रयम् ।\nअन्ते वैरस्यमापन्नो बलिरप्यसरोत्तमः ॥४१॥\nतस्मादवश्यवैरस्यं भोगभारमरिंदम ।\nसंत्यज्य सत्यमानन्दमवैरस्यं पदं व्रज ॥४२॥\nइमा दृश्यदृशो राम नानाकारविकारदाः ।\nनेह कान्ततया ज्ञेया दूराच्छैलशिला इव ॥४३॥\nधावमानमिहामुत्र लुठितं लोकवृत्तिषु ।\nसंस्थापय निबद्ध्यैतच्चेतो हृदयकोटरे ॥४४॥\nचिदादित्यो भवानेव सर्वत्र जगति स्थितः ।\nकः परस्ते क आत्मीयः परिस्खलसि किं मुधा ॥४५॥\nत्वमनन्तो महाबाहो त्वमाद्यः पुरुषोत्तमः ।\nत्वं पदार्थशताकारैः परिस्फूर्जसि चिद्वपुः ॥४६॥\nत्वयि सर्वमिदं प्रोतं जगत्स्थावरजंगमम् ।\nबोधे नित्योदिते शुद्धे सूत्रे मणिगणा यथा ॥४७॥\nन जायसे न म्रियसे त्वमजः पुरुषो विराट् ।\nचिच्छुद्धा जन्ममरणभ्रान्तयो मा भवन्तु ते ॥४८॥\nसमस्तजन्मरोगाणां प्रविचार्य बलाबलम् ।\nतृष्णामुत्सृज्य भोगानां भोक्तैव भव केवलम् ॥४९॥\nत्वयि स्थिते जगन्नाथे चिदादित्ये सदोदिते ।\nइदमाभासते सर्वं संसारस्वप्नमण्डनम् ॥५०॥\nमा विषादं कृथा व्यर्थं सुखदुःखैषणा न ते ।\nशुद्धचित्तोऽसि सर्वात्मा सर्ववस्त्ववभासकः ॥५१॥\nपूर्वमिष्टमनिष्टं त्वमनिष्टं चेष्टमित्यपि ।\nपरिकल्प्य तदभ्यासात्तत्ततोऽपि परित्यज ॥५२॥\nइष्टानिष्टदृशोस्त्यागे समतोदेति शाश्वती ।\nतया हृदयवर्तिन्या पुनर्जन्तुर्न जायते ॥५३॥\nयेषु येषु प्रदेशेषु मनो मज्जति बालवत् ।\nतेभ्यस्तेभ्यः समाहृत्य तद्धि तत्त्वे नियोजयेत् ॥५४॥\nएवमभ्यागताभ्यासं मनोमत्तमतंगजम् ।\nनिबध्य सर्वभावेन परं श्रेयोऽधिगम्यते ॥५५॥\nमा शरीरयथार्थज्ञैर्मिथ्यादृष्टिहताशयैः ।\nधूर्तैः संकल्पविक्रीतैर्विमूढैः समतां व्रज ॥५६॥\nअकिंचनात्स्वनिर्णीतौ लम्बमानात्परोक्तिषु ।\nन मौर्ख्यादधिको लोके कश्चिदस्तीह दुःखदः ॥५७॥\nत्वमेतदविवेकाब्भ्रमुदितं हृदयाम्बरे ।\nविवेकपवनेनाशु दूरं नय महामते ॥५८॥\nआत्मनैव प्रयत्नेन यावदात्मावलोकने ।\nन कृतोऽनुग्रहस्तावन्न विचारोदयो भवेत् ॥५९॥\nवेदवेदान्तशास्त्रार्थतर्कदृष्टिभिरप्ययम् ।\nनात्मा प्रकटतामेति यावन्न स्वमवेक्षितम् ॥६०॥\nत्वमात्मन्यात्मना राम प्रसादे समवस्थितः ।\nप्राप्तोऽसि विततं बोधं मद्वचस्येव बुध्यसे ॥६१॥\nविकल्पांशविहीनस्य त्वयैषा चिद्विवस्वतः ।\nगृहीता वितता व्याप्तिर्मदुक्त्या परमात्मनः ॥६२॥\nविलीनसर्वसंकल्पः शान्तसंदेहविभ्रमः ।\nक्षीणकौतुकनीहारो जातोऽसि विगतज्वरः ॥६३॥\nयदुपगच्छसि पासि निहंसि वा\nपिबसि विस्मयसे च विवर्धसे ।\nतदपि तेन तदास्तु यदा मुने\nविगतबोधकलङ्कविशङ्कितः ॥६४॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मो० उपशमप्रकरणे बलेर्विज्ञानप्राप्तिर्नामैकोनत्रिंशः सर्गः ॥२९॥"
  }
]
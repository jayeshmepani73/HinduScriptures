[
  {
    "text": "श्रीवसिष्ठ उवाच ।\nएवंविचारया दृष्ट्या द्वैतत्यागेन राघव ।\nस्वभावः प्राप्यते तज्ज्ञैस्तज्ज्ञैश्चिन्तामणिर्यथा ॥१॥\nअथेमामपरां दृष्टिं श्रृणु रामानया यथा ।\nदृश्यस्यात्मानमचलं भविष्यसि च दिव्यदृक् ॥२॥\nअहं खमहमादित्यो दिशोऽहमहमप्यधः ।\nअहं दैत्या अहं देवा लोकाश्चाहमहं महः ॥३॥\nअहं तमोऽहमभ्राणि भूः समुद्रादिकं त्वहम् ।\nरजो वायुरथाग्निश्च जगत्सर्वमिदं त्वहम् ॥४॥\nजगत्त्रयेऽहं सर्वत्र य आत्मैव किलास्थितः ।\nकोऽहं किमन्यद्देहादि द्वित्वमेकस्य कीदृशम् ॥५॥\nइति निश्चयवानन्तर्भूतमात्मतया जगत् ।\nपश्य हर्षविषादाभ्यां नावशः परिभूयसे ॥६॥\nतन्मयेऽस्मिन्किल जगत्यखिले संस्थितेऽनघ ।\nकिमात्मीयं परं किं स्यात्कमलेक्षण कथ्यताम् ॥७॥\nकिं तज्ज्ञव्यतिरेकेण विद्यते यदुपागतम् ।\nहर्षमेतु विषादं वा विषादे ज्ञो जगन्मयः ॥८॥\nअहंकारदृशावेते सात्त्विके द्वेऽतिनिर्मले ।\nतत्त्वज्ञानात्प्रवर्तेते मोक्षदे पारमार्थिके ॥९॥\nपरोऽणुः सकलातीतरूपोऽहं चेत्यहंकृतिः ।\nप्रथमा सर्वमेवाहमित्यन्योक्ता रघूद्वह ॥१०॥\nअहंकारदृगन्या तु तृतीया विद्यतेऽनघ ।\nदेहोऽहमिति तां विद्धि दुःखायैव न शान्तये ॥११॥\nअथ चैतत्त्रयमपि त्यक्त्वा सकलसिद्धये ।\nयच्छेषं तदुपालम्ब्य तिष्ठावष्टब्धतत्परः ॥१२॥\nसर्वातीतस्वरूपोऽपि सर्वसत्तातिगोऽपि च ।\nअसत्तापूरितजगदस्त्येवात्मा प्रकाशकः ॥१३॥\nस्वानुभूत्यैव पश्याशु स एवासि सदोदितः ।\nआशयं हृदयग्रन्थिं त्यज तत्त्वविदांवर ॥१४॥\nनात्मास्त्यनुमया राम न चाप्तवचनादिना ।\nसर्वदा सर्वथा सर्वं स प्रत्यक्षोऽनुभूतितः ॥१५॥\nयदिदं स्पर्शनं स्पन्दं किंचिद्यत्संविदाद्यपि ।\nतत्सर्वमात्मा भगवान्दृश्यदर्शनवर्जितः ॥१६॥\nन सन्नासन्नसौ देवो नाणुर्नापि महानसौ ।\nनाप्येतयोर्दृशोर्मध्यं स एवेदं च सर्वतः ॥१७॥\nस एव चैवं वदति स च वक्तुं न युज्यते ।\nन तदन्यदिदं तात पश्यात्मानमनामयम् ॥१८॥\nनात्मायमयमप्यात्मा संज्ञाभेद इति स्वयम् ।\nतेनैव सर्वगतया शक्त्या स्वात्मनि कल्पितः ॥१९॥\nसंस्थितः स हि सर्वत्र त्रिषु कालेषु भास्करः ।\nसूक्ष्मत्वात्सुमहत्त्वाच्च केवलं न विभाव्यते ॥२०॥\nसत्स्वनन्तपदार्थेषु जीवत्वेनाभिबिम्बति ।\nआत्मा पुर्यष्टकादर्शे स्वभाववशतः स्वतः ॥२१॥\nपुर्यष्टकोदयादेव स्वयमात्मानुभूयते ।\nसर्वदा सर्वसंस्थः खे घनास्पन्दादिवानिलः ॥२२॥\nचिदात्मा सर्वगो व्यापी न क्वचिन्नाम संस्थितः ।\nयद्वत्सर्वपदार्थानां सत्ता तद्वन्महेश्वरः ॥२३॥\nसति पुर्यष्टके तस्मिञ्जीवः स्फुरति नोपले ।\nसति वायाविव रजः सति दीप इवेक्षणम् ॥२४॥\nइयं पुर्यष्टके स्वेच्छा स्वात्मन्येवात्मनि स्थिते ।\nसति स्फुरत्यभ्युदिते भानाविव जनैषणा ॥२५॥\nयदि सूर्ये स्थिते व्योम्नि तादृशोचितसंस्थितिः ।\nनश्यति व्यवहारोऽयं भास्करे तत्किमागतम् ॥२६॥\nयद्यात्मनि स्थिते देवे तत्सत्ता लब्धसंस्थितिः ।\nदेहो नाशमुपायाति तत्किं नष्टमिहात्मनि ॥२७॥\nन जायते न म्रियते नादत्ते नाभिवाञ्छति ।\nन मुक्तो न च बद्धोऽयमात्मा सर्वस्य सर्वदा ॥२८॥\nआत्माप्रबोधाभ्युदिता निरात्मन्यात्मतां गता ।\nसर्परज्जुभ्रमाकारा भ्रान्तिर्दुःखाय केवलम् ॥२९॥\nअनादित्वान्न जातोऽयमजातत्वान्न नश्यति ।\nआत्मात्मव्यतिरिक्तं तु नाभिवाञ्छत्यसंभवात् ॥३०॥\nदिक्कालाद्यनवच्छेदान्न बद्धोऽयं कदाचन ।\nबन्धाभावे क्व मुक्तिः स्यादमोक्षस्तेन संस्थितः ॥३१॥\nएवंगुणविशिष्टोऽयमात्मा सर्वस्य राघव ।\nअविचारवशान्मूढो लोकोऽयं परिरोदिति ॥३२॥\nसम्यगालोकिताशेषपूर्वापरजगत्क्रमः ।\nमा शोकं गच्छ सुमते मौर्ख्योपगतलोकवत् ॥३३॥\nद्वे एव कलने त्यक्त्वा मोक्षबन्धात्मिके यथा ।\nविदुषा व्यवहर्तव्यं यन्त्रणेवात्ममौनिना ॥३४॥\nन मोक्षो नभसः पृष्ठे न पाताले न भूतले ।\nमोक्षो हि चेतो विमलं सम्यग्ज्ञानविबोधितम् ॥३५॥\nसकलाशास्वसंसक्त्या यत्स्वयं चेतसः क्षयः ।\nस मोक्षनाम्ना कथितस्तत्त्वज्ञैरात्मदर्शिभिः ॥३६॥\nयावत्प्रबोधो विमलो नोदितस्तावदेव सः ।\nमौर्ख्याद्दीनतया राम भक्त्या मोक्षोभिवाञ्छ्यते॥३७॥\nपरं प्रबोधमासाद्य चित्ते चित्तत्त्वतां गते ।\nदश मोक्षा न वाञ्छ्यन्ते किमुतैको हि मोक्षकः ॥३८॥\nअयं मोक्षस्त्वयं बन्धः पेलवां कलनामिति ।\nपरित्यज्य महात्यागी स त्वमेव भवाभव ॥३९॥\nपरिगलितविकल्पनां प्रयातः\nसगरसुतौघनिखातमेखलाङ्कम् ।\nअवनिवलयमन्तरस्तसङ्ग-\nश्चिरमनुपालय सर्वदोदितश्रीः ॥४०॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषूपशमप्रकरणे स्वात्मविचारो नाम त्रिसप्ततितमः सर्गः ॥७३॥"
  }
]
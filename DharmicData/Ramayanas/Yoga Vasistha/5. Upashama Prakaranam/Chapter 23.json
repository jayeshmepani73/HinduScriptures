[
  {
    "text": "विरोचन उवाच ।\nअस्ति पुत्रातिविततो देशो विपुलकोटरः ।\nत्रैलोक्यानां सहस्राणि यत्र मान्ति बहून्यपि ॥१॥\nयत्र नाम्भोधयो नापि सागरा वा न चाद्रयः ।\nन वनानि न तीर्थानि न नद्यो न सरांसि च ॥२॥\nन मही नापि चाकाशं न द्यौर्न पवनादयः ।\nन चन्द्रार्कौ न लोकेशा न देवा नच दानवाः ॥३॥\nन भूतयक्षरक्षांसि न गुल्मा न वनश्रियः ।\nन काष्ठतृणभूतानि स्थावराणि चराणि च ॥४॥\nनापो न ज्वलनो नाशा नोर्ध्वं नाधो न विष्टपम् ।\nन लोको नातपो नाहं न हरीन्द्रहरादयः ॥५॥\nएक एवास्मि सुमहांस्तत्र राजा महाद्युतिः ।\nसर्वकृत्सर्वगः सर्वः स च तूष्णीं व्यवस्थितः ॥६॥\nतेन संकल्पितो मन्त्री सर्वसन्मन्त्रणोन्मुखः ।\nअघटं घटयत्याशु घटं विघटयत्यलम् ॥७॥\nभोक्तुं न किंचिच्छक्नोति न च जानाति किंचन ।\nराजार्थं केवलं सर्वं करोत्यज्ञोऽपि सन्सदा ॥८॥\nस एव सर्वकार्यैककर्ता तस्य महीपतेः ।\nराजा केवलमेकान्ते स्वस्थ एवावतिष्ठते ॥९॥\nबलिरुवाच ।\nआधिव्याधिविनिर्मुक्तः कः स देशो महामते ।\nकथमासाद्यते चापि केन वाधिगतः प्रभो ॥१०॥\nकः स तादृग्विधो मन्त्री राजा चापि महाबलः ।\nहेलालूनजगज्जालैर्योऽस्माभिरपि नो जितः ॥११॥\nअपूर्वमेतदाख्यानं ममामरभयप्रद ।\nकथयापनयास्माकं हृद्व्योम्नः संशयाम्बुदम् ॥१२॥\nविरोचन उवाच ।\nस तत्र मन्त्री बलवान्देवासुरगणैः सुत ।\nसमेतैर्लक्षगुणितैरपि नाक्रम्यते मनाक् ॥१३॥\nनासौ सहस्रनयनो न यमो न धनेश्वरः ।\nनामरो नासुरो वापि यदि पुत्रक जीयते ॥१४॥\nतत्रासिमुसलप्रासवज्रचक्रगदादयः ।\nहेतयः कुण्ठतां यान्ति दृषदीवोत्पलाहतिः ॥१५॥\nगम्योऽसौ नास्त्रशस्त्राणां न भटोद्भवकर्मणाम् ।\nतेन देवासुराः सर्वे सर्वदैव वशीकृताः ॥१६॥\nअविष्णुनापि तेनेह हिरण्याक्षादयोऽसुराः ।\nपातिताः कल्पवातेन मेरुकल्पद्रुमा इव ॥१७॥\nनारायणादयो देवा अपि सर्वावबोधिनः ।\nतेनाक्रम्य यथाकाममवटेषु निवेशिताः ॥१८॥\nतत्प्रसादेन साटोपं पञ्चमात्रशरः स्मरः ।\nत्रैलोक्यमिदमाक्रम्य सम्राडिव विवल्गति ॥१९॥\nसुरासुरौघगृह्योऽपि गुणहीनोऽपि दुर्मतिः ।\nदुराकृतिरपि क्रोधस्तत्प्रसादेन जृम्भते ॥२०॥\nदेवासुरसहस्राणां संगरो यः पुनः पुनः ।\nतदेतत्क्रीडनं तस्य मन्त्रिणो मन्त्रशालिनः ॥२१॥\nस मन्त्री केवलं पुत्र तेनैव प्रभुणा यदि ।\nजीयते तत्सुजेयोऽसावन्यथा त्वचलोपमः ॥२२॥\nतस्यैव तत्प्रभोः काले जेतुं तं मन्त्रिणं निजम् ।\nइच्छा संजायते तेन जीयतेऽसावयत्नतः ॥२३॥\nत्रैलोक्यवलिनां मल्लमुच्छ्वासितजगत्त्रयम् ।\nजेतुं चेदस्ति ते शक्तिस्तत्पराक्रमवानसि ॥२४॥\nतस्मिन्नभ्युदिते सूर्ये त्रैलोक्यकमलाकराः ।\nइमे विकासमायान्ति विलीयन्तेऽस्तमागते ॥२५॥\nतमेवमेकया बुद्ध्या व्यामोहपरिहीनया ।\nयदि जेतुं समर्थोऽसि धीरस्तदसि सुव्रत ॥२६॥\nतस्मिञ्जिते जिता लोका भविष्यन्त्यजिता अपि ।\nअजिते त्वजिता एते चिरकालजिता अपि ॥२७॥\nतस्मादनन्तसिद्ध्यर्थं शाश्वताय सुखाय च ।\nतज्जये यत्नमातिष्ठ कष्टयापि हि चेष्टया ॥२८॥\nससुरदनुजनागयक्षसंघं\nसनरमहोरगकिन्नरं समेतम् ।\nत्रिजगदपि वशीकृतं समन्ता-\nदतिबलिना ननु हेलयैव तेन ॥२९॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषूपशमप्रकरणे विरोचनवचनं नाम त्रयोविंशः सर्गः ॥२३॥"
  }
]
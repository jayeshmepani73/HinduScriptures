[
  {
    "text": "श्रीवसिष्ठ उवाच ।\nएवं कलितवानन्तः प्रशान्तमननैषणः ।\nशनैरुच्चारयंस्तारं प्रणवं प्राप्तभूमिकः ॥१॥\nमात्रादिपादभेदेन प्रणवं संस्मरन्यतिः ।\nअध्यारोपापवादेन स्वरूपं शुद्धमव्ययम् ॥२॥\nसबाह्याभ्यन्तरान्भागान्स्थूलान्सूक्ष्मतरानपि ।\nत्रैलोक्यसंभवांस्त्यक्त्वा संकल्पाकल्पकल्पितान् ॥३॥\nतिष्ठन्नक्षुभिताकारश्चिन्तामणिरिवात्मनि ।\nसंपूर्ण इव शीतांशुर्विश्रान्त इव मन्दरः ॥४॥\nकुम्भकारगृहे चक्रं संरोधित इव भ्रमात् ।\nअम्भोधिरिव संपूर्णस्तिमितस्फारनिर्मलः ॥५॥\nशान्ततेजस्तमःपुञ्जं विगतार्केन्दुतारकम् ।\nअधूमाभ्ररजःस्वच्छमनन्तं शरदीव खम् ॥६॥\nसहप्रणवपर्यन्तदीर्घनिःस्वनतन्तुना ।\nजहाविन्द्रियतन्मात्रजालं गन्धमिवानिलः ॥७॥\nततो जहौ तमोमात्रं प्रतिभातमिवाम्बरे ।\nउत्तिष्ठत्प्रस्फुरद्रूपं प्राज्ञः कोपलवं यथा ॥८॥\nप्रतिभातं ततस्तेजो निमेषार्धं विचार्य सः ।\nजहौ बभूव च तदा न तमो न प्रकाशकम् ॥९॥\nतामवस्थामथासाद्य मनसा तन्मनस्तृणम् ।\nमनागपि प्रस्फुरितं निमिषार्धादशातयत् ॥१०॥\nततोऽङ्ग संविदं स्वस्थां प्रतिभासमुपागताम् ।\nसद्यो जातशिशुज्ञानसमानकलनामलम् ॥११॥\nनिमेषार्धार्धभागेन कालेन कलनां प्रभुः ।\nजहौ चितश्चेत्यदशां स्पन्दशक्तिमिवानिलः ॥१२॥\nपश्यन्तीपदमासाद्य सत्तामात्रात्मके ततः ।\nप्रसुप्तपदमालम्ब्य तस्थौ गिरिरिवाचलः ॥१३॥\nततः सुषुप्तसंस्थानं स्थित्वा स्थित्वा विभुर्मनाक् ।\nसुषुप्ते स्थैर्यमासाद्य तुर्यरूपमुपाययौ ॥१४॥\nनिरानन्दोऽपि सानन्दः सच्चासच्चापि तत्र सः ।\nआसीन्न किंचित्किंचित्तत्प्रकाशस्तिमिरं यथा ॥१५॥\nअचिन्मयं चिन्मयं च नेति नेति यदुच्यते ।\nततस्तत्संबभूवासौ यद्गिरामप्यगोचरः ॥१६॥\nतदसौ सुसमं स्फारं पदं परमपावनम् ।\nसर्वभावान्तरगतमभूत्सर्वविवर्जितम् ॥१७॥\nयच्छून्यवादिनां शून्यं ब्रह्म ब्रह्मविदां वरम् ।\nविज्ञानमात्रं विज्ञानविदां यदमलं पदम् ॥१८॥\nपुरुषः सांख्यदृष्टीनामीश्वरो योगवादिनाम् ।\nशिवः शशिकलाङ्कानां कालः कालैकवादिनाम् ॥१९॥\nआत्मात्मनस्तद्विदुषां नैरात्म्यं तादृशात्मनाम् ।\nमध्यं माध्यमिकानां च सर्वं सुसमचेतसाम् ॥२०॥\nयत्सर्वशास्त्रसिद्धान्तो यत्सर्वहृदयानुगम् ।\nयत्सर्वं सर्वगं सार्वं यत्तत्तत्सदसौ स्थितः ॥२१॥\nयदनुत्तमनिःस्पन्दं दीप्यते तेजसामपि ।\nस्वानुभूत्यैकमात्रं यद्यत्तत्तत्सदसौ स्थितः ॥२२॥\nयदेकं चाप्यनेकं च साञ्जनं च निरञ्जनम् ।\nयत्सर्वं चाप्यसर्वं च यत्तत्तत्सदसौ स्थितः ॥२३॥\nअजमजरमनाद्यनेकमेकं\nपदममलं सकलं च निष्कलं च ।\nस्थित इति स तदा नभःस्वरूपा-\nदपि विमलस्थितिरीश्वरः क्षणेन ॥२४॥"
  },
  {
    "text": "इत्यार्षे श्रीवासिष्ठमहारामायणे वा० दे० मोक्षोपायेषूपशमप्रकरणे वीतहव्यनिर्वाणो नाम सप्ताशीतितमः सर्गः ॥८७॥"
  }
]
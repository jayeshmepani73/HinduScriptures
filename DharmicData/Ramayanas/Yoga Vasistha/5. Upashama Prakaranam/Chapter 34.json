[
  {
    "text": "श्रीभगवानुवाच ।\nवरं गुणनिधे दैत्यकुलचूडामहामणे ।\nगृहाणाभिमतं भूयो जन्म दुःखोपशान्तये ॥१॥\nप्रह्लाद उवाच ।\nसर्वसंकल्पफलद सर्वलोकान्तरस्थित ।\nयदुदारतमं वेत्सि तदेवादिश मे विभो ॥२॥\nश्रीभगवानुवाच ।\nसर्वसंभ्रमसंशान्त्यै परमाय फलाय च ।\nब्रह्मविश्रान्तिपर्यन्तो विचारोऽस्तु तवानघ ॥३॥\nश्रीवसिष्ठ उवाच ।\nइत्युक्त्वा दितिपुत्रेन्द्रं विष्णुरन्तरधीयत ।\nकृतघर्घरनिर्ह्रादस्तरङ्गस्तोयधेरिव ॥४॥\nविष्णावन्तर्हिते देवे पूजायां कुसुमाञ्जलिम् ।\nपाश्चात्यं दानवस्त्वक्त्वा मणिरत्नपरिष्कृतम् ॥५॥\nपद्मासनस्थोऽतिमुदा ह्युपविश्य वरासने ।\nस्तोत्रपाठविधावन्तश्चिन्तयामास चेतसा ॥६॥\nविचारवानेव भवान्भवत्विति भवारिणा ।\nदेवेनोक्तोऽस्मि तेनान्तः करोम्यात्मविचारणम् ॥७॥\nकिमहं नाम तावत्स्यां योऽस्मिन्भुवनडम्बरे ।\nवच्मि गच्छामि तिष्ठामि प्रयत्नेनाहरामि च ॥८॥\nजगत्तावदिदं नाहं सवृक्षतृणपर्वतम् ।\nयद्बाह्यमलमत्यन्तं तत्स्यां कथमहं किल ॥९॥\nअसन्नभ्युदितो मूकः पवनैः स्फुरितः क्षणम् ।\nकालेनाल्पेन विलयी देहो नाहमचेतनः ॥१०॥\nजडया कर्णशष्कुल्या कल्प्यमानः क्षणक्षयी ।\nशून्याकृतिः शून्यभवः शब्दो नाहमचेतनः ॥११॥\nत्वचा क्षणविनाशिन्या प्राप्यमप्राप्यमप्यथ ।\nचित्प्रसादोपलब्धात्मस्पर्शनं नास्म्यचेतनम् ॥१२॥\nबद्धात्मा जिह्वया तुच्छो लोलया लोलसत्तया ।\nस्वल्पस्पन्दो द्रव्यनिष्ठो रसो नाहमचेतनः ॥१३॥\nदृश्यदर्शनयोर्लीनं क्षयिक्षणविनाशिनोः ।\nकेवले द्रष्टरि क्षीणं रूपं नाहमचेतनम् ॥१४॥\nनासयाप्यन्धजडया क्षयिण्या परिकल्पितः ।\nपेलवोऽनियताकारो गन्धो नाहमचेतनः ॥१५॥\nनिर्ममोऽमननः शान्तो गतपञ्चेन्द्रियभ्रमः ।\nशुद्धचेतन एवाहं कलाकलनवर्जितः ॥१६॥\nचेत्यवर्जितचिन्मात्रमहमेषोऽवभासकः ।\nसबाह्याभ्यन्तरव्यापी निष्कलामलसन्मयः ॥१७॥\nअनेन चेतनेनेमे सर्वे घटपटादयः ।\nसूर्यान्ता अवभास्यन्ते दीपेनोत्तमतेजसा ॥१८॥\nआ इदानीं स्मृतं सत्यमेतत्तदखिलं मया ।\nनिर्विकल्पचिदाभास एष आत्मास्मि सर्वगः ॥१९॥\nअनेनैताः स्फुरन्तीह विचित्रेन्द्रियवृत्तयः ।\nतेजसान्तःप्रकाशेन यथाग्निकणपङ्क्तयः ॥२०॥\nअनेनैताः स्फुरन्तीह विचित्रेन्द्रियपङ्क्तयः ।\nसर्वगेन निदाघेन यथा मरुमरीचिकाः ॥२१॥\nअनेनैतत्पदार्थानां वस्तुत्वं प्रतिपाद्यते ।\nशुक्लादिगुणवत्त्वं स्वं प्रदीपेनेव वाससाम् ॥२२॥\nअसावेव हि भूतानां सर्वेषामेव जाग्रताम् ।\nसर्वानुभविताभूमिरात्मा मुकुरवत्स्थितः ॥२३॥\nतस्यैकस्याविकल्पस्य चिद्दीपस्य प्रसादतः ।\nउष्णोऽर्कः शिशिरश्चन्द्रो घनोऽद्रिर्विद्रुतं पयः ॥२४॥\nसातत्येनानुभूतानां सर्वेषां च जगत्स्थितौ ।\nएतत्कारणमाद्यं तत्कारणं नास्य विद्यते। ॥२५॥\nसातत्येनानुभूतानां पदार्थानामनेन तत् ।\nपदार्थत्वमुदेत्युच्चैः प्रतापेनेव तप्तता ॥२६॥\nअनाकारात्कारणाच्च सर्वकारणकारणात् ।\nएतस्मादिदमुत्पन्नं जगच्छैत्यं हिमादिव ॥२७॥\nब्रह्मविष्ण्विन्द्ररुद्राणां कारणानां जगत्स्थितौ ।\nएतत्कारणमाद्यं तत्कारणं नास्य विद्यते ॥२८॥\nचिच्चेत्यद्रष्टदृश्यादिनामभिर्वर्जितात्मने ।\nस्वयं सकृद्विभाताय मह्यमस्मै नमो नमः ॥२९॥\nएतस्मिन्सर्वभूतानि निर्विकल्पचिदात्मनि ।\nगुणभूतानि भूतेशे तिष्ठन्ति विविशन्ति च ॥३०॥\nयत्किलानेन कलितं चेतनेनान्तरात्मना ।\nतत्तद्भवति सर्वत्र नेतरत्सदपि स्थितम् ॥३१॥\nयच्चिता कलितं किंचित्तदाप्नोति निजं पदम् ।\nयच्चिताकलितं नेह तत्सदप्यन्तमागतम् ॥३२॥\nइमे घटपटाकाराः पदार्थशतपङ्क्तयः ।\nजागत्यो विपुलादर्शे ह्यस्मिन्व्योमनि बिम्बिताः ॥३३॥\nएतद्वृद्धं वृद्धतरे क्षयि क्षयिणि जायते ।\nपदार्थे सदसच्चापि प्रतिबिम्बार्कवत्स्थितम् ॥३४॥\nअदृश्यं सर्वभूतानां प्राप्यं गलितचेतसाम् ।\nएतत्तद्दृश्यते सद्भिः परं व्योमातिनिर्मलम् ॥३५॥\nइयमभ्युदयं याति नानादृश्यसुमञ्जरी ।\nआचारचञ्चरीकाढ्या एतस्मात्कारणद्रुमात् ॥३६॥\nअस्मादियमुदेत्युच्चैः संसाररचनाचला ।\nविचित्रतरुगुल्माढ्या शैलादिव वनावली ॥३७॥\nसर्वेषामविभिन्नोऽसौ त्रैलोक्योदरवर्तिनाम् ।\nब्रह्मादीनां तृणान्तानां चिदात्मा संप्रकाशकः ॥३८॥\nएकोऽसावहमाद्यन्तरहितः सर्वगाकृतिः ।\nचराचराणां भूतानामन्तः स्वानुभवः स्थितः ॥३९॥\nअस्य तस्य ममेमानि स्थावराणि चराणि च ।\nपरिसंख्यादिहीनानि शरीराणि बहूनि च ॥४०॥\nएकोऽसावनुभूत्यात्मा स्वानुभूतिवशात्स्वयम् ।\nसर्वदृग्द्रष्टृदृश्यत्वात्सहस्रकरलोचनः ॥४१॥\nएषोऽसावहमाकाशे सूर्यदेहेन चारुणा ।\nविहरामीतरेणापि वायुदेहेन वायुना ॥४२॥\nममैतद्वपुरानीलं शङ्खचक्रगदाधरम् ।\nसर्वसौभाग्यसीमान्तं ह्यस्मिञ्जगति वल्गति ॥४३॥\nअहमस्मिन्समुद्भूतः पद्मासनगतः सदा ।\nनिर्विकल्पसमाधिस्थः परां निर्वृतिमागतः ॥४४॥\nअहं त्रिनेत्रयाऽऽकृत्या गौरीवक्त्राब्जषट्पदः ।\nसर्गान्ते संहरामीदं कूर्मोऽङ्गपटलं यथा ॥४५॥\nअहमिन्द्रेण रूपेण त्रिलोकीमखिलामिमाम् ।\nपालयामि क्रमप्राप्तां मठिकामिव तापसः ॥४६॥\nस्त्रीपुमानहमेवैतत्कुमारो ह्यहमित्यपि ।\nजीर्णोऽहं देहधारित्वाज्जातोऽहं विश्वतोमुखः ॥४७॥\nअहं तृणलतागुल्मजालं रसतया स्थितः ।\nउत्थापयामि चिद्भूमेः कूपोऽन्तरलतामिव ॥४८॥\nस्वलीलार्थमिदं चारु जगदाडम्बरं ततम् ।\nमयाभिजातबालेन पङ्कक्रीडनकं यथा ॥४९॥\nमयेदमाप्यते सर्वं सत्ता मां प्राप्य गच्छति ।\nमत्परित्यक्तमेतच्च सदप्येव न किंचन ॥५०॥\nमयि स्फारे चिदादर्शे प्रतिबिम्बं यदागतम् ।\nतदस्ति नेतरद्यस्मान्मत्तोऽन्यन्नेह विद्यते ॥५१॥\nकुसुमेष्वहमामोदः पुष्पपत्रेष्वहं छविः ।\nछविष्वहं रूपकला रूपेष्वनुभवोऽप्यहम् ॥५२॥\nयद्यत्किंचिदिदं दृश्यं जगत्स्थावरजङ्गमम् ।\nसर्वसंकल्परहितं तच्चित्तत्त्वमहं परम् ॥५३॥\nआद्या रसमयी शक्ती रसौघो विस्तृतो यया ।\nसा यथा दारुकुड्येषु तथाहं सर्ववस्तुषु ॥५४॥\nपरमां तामहं सर्वपदार्थान्तरवर्तिताम् ।\nउपेत्य संविद्वैचित्र्यं प्रतनोमि स्वयेच्छया ॥५५॥\nघृतं यथान्तः पयसो रसशक्तिर्यथा जले ।\nचिच्छक्तिः सर्वभावेषु तथान्तरहमास्थितः ॥५६॥\nइदं जगत्त्रिकालस्थं चिति मध्ये च संस्थितम् ।\nचेत्योपचाररहितं वस्तुजातमिवावनौ ॥५७॥\nभरिताशेषदिक्कुक्षिस्त्यक्तसंकोचविभ्रमः ।\nसर्वस्थः सर्वकर्ता च विराट् सम्राडहं स्थितः ॥५८॥\nअपूर्वमनिबद्धेन्द्रमशस्त्रदलितामरम् ।\nअप्रार्थितं मे संप्राप्तं जगद्राज्यमिदं ततम् ॥५९॥\nअहो नु विततात्मास्मि न माम्यप्यात्मनात्मनि ।\nकल्पान्तपवनाधूत एकार्णव इवार्णवे ॥६०॥\nनात्मन्यन्तमवाप्नोमि स्वस्थेऽन्तः स्वदिते स्वयम् ।\nक्षीरवारिनिधौ पङ्गुः सरीसृप इव स्फुरन् ॥६१॥\nस्वल्पेयं मठिका ब्राह्मी जगन्नाम्नी सुसंकटा ।\nगजो बिल्व इव स्वाङ्गे न माति विपुलं वपुः ॥६२॥\nविरिञ्चिभवनात्पारे तत्त्वान्तेऽप्याहरत्पदम् ।\nप्रसरत्येव मे रूपमद्यापि न निवर्तते ॥६३॥\nअयं नामाहमित्यन्तः कुतो निरवलम्बना ।\nअपर्यन्ताकृतेरेषा किलासीत्स्वल्पता मम ॥६४॥\nभवानयमयं चाहमिति मिथ्यैव विभ्रमः ।\nकोदेहः कोऽप्यदेहो वा को मृतः कश्च जीवति ॥६५॥\nवराकाः पेलवधियो बभूवुर्मे पितामहाः ।\nये साम्राज्यमिदं त्यक्त्वा रेमिरे भवभूमिषु ॥६६॥\nक्वेयं किल महादृष्टिर्भरिता ब्रह्मबृंहिता ।\nक्व सरीसृपभीमाशा भीमा राज्यविभूतिभिः ॥६७॥\nअनन्तानन्दसंभोगा परोपशमशालिनी ।\nशुद्धेयं चिन्मयी दृष्टिजयत्यखिलदृष्टिषु ॥६८॥\nसर्वभावान्तरस्थाय चेत्यमुक्तचिदात्मने ।\nप्रत्यक्चेतनरूपाय मह्यमेव नमो नमः ॥६९॥\nजयाम्यहमजो जातो जीर्णसंसारसंसृतिः ।\nप्राप्तप्राप्यो महात्मायं जीवामि च जयामि च ॥७०॥\nइदमुत्तमसाम्राज्यं बोधं संत्यज्य शाश्वतम् ।\nन रमेऽहमरम्यासु राज्यदुःखविभूतिषु ॥७१॥\nदारुवारिदृषन्मात्रे लुलितो यो धरातले ।\nधिग्वराकमनात्मज्ञं तं कुदानवकीटकम् ॥७२॥\nअविद्यैकात्मभिर्द्रव्यैरविद्यामयमङ्गकम् ।\nअज्ञेन संतर्पयता किं नाम गुरुणा कृतम् ॥७३॥\nवर्षाणि कतिचित्प्राप्य जगच्छ्रीमठिकामिमाम् ।\nकिं नाम प्रापदुचितं हिरण्यकशिपुः किल ॥७४॥\nअनास्वाद्येदमानन्दं जगद्राज्यशतान्यपि ।\nसमास्वादयता नेह किंचिदास्वादितं भवेत् ॥७५॥\nन किंचिद्येन संप्राप्तं तेनेदं परमामृतम् ।\nसंप्राप्यान्तः प्रपूर्णेन सर्वं प्राप्तमखण्डितम् ॥७६॥\nत्यक्त्वा पदमिदं मूर्खो मितमेति न पण्डितः ।\nउष्ट्रो हि त्यक्तसुलतः कण्टकं याति नेतरः ॥७७॥\nपरां दृष्टिमिमां त्यक्त्वा दग्धराज्ये रमेत कः ।\nकस्त्यक्त्वेक्षुरसं प्राज्ञः कटु निम्बपयः पिबेत् ॥७८॥\nमूर्खा एव हि ते सर्वे बभुवुर्मे पितामहाः ।\nइमां दृष्टिं परित्यज्य रेमिरे राज्यसंकटे ॥७९॥\nक्व फुल्लानन्दनस्थल्यः क्व दग्धमरुभूमयः ।\nक्वेमा बोधदृशः शान्ताः क्व भोगेष्वात्मबुद्धयः ॥८०॥\nन किंचिदपि त्रैलोक्ये यद्राज्यमपि वाञ्छते ।\nसर्वमस्त्येव चित्तत्त्वे तत्कस्मान्नानुभूयते ॥८१॥\nचिता सर्वस्थया स्वस्थसमया निर्विकारया ।\nसर्वया सर्वदा सर्वं सर्वतः साधु लभ्यते ॥८२॥\nभासिनी तैजसी शक्तिरमृतप्राप्तिरैन्दवी ।\nब्राह्मी महत्ता महती शाक्री त्रैलोक्यराजता ॥८३॥\nपरमा पूर्णता शार्वी जयलक्ष्मीश्च वैष्णवी ।\nमानसी शीघ्रगतिता बलवत्ता च वायवी ॥८४॥\nआग्नेयी दाहकलना पायसी रसनिर्वृतिः ।\nमौनी महातपःसिद्धिर्विद्या बार्हस्पती तथा ॥८५॥\nवैमानिकी व्योमगतिः स्थिरता चापि पार्वती ।\nगम्भीरताथ सामुद्री मैरवी च महोन्नतिः ॥८६॥\nशमश्रीः सौगती सौम्या मादिरी मदलोलता ।\nमाधवी पुष्पमयता वार्षिकी घनशब्दिता ॥८७॥\nयाक्षी च मायामयता नाभसी निष्कलङ्कता ।\nशीततापि च तौषारी नैदाघी तापतप्तता ॥८८॥\nएताश्चान्यास्तथा बह्वयो देशकालक्रियात्मिकाः ।\nनानाकारविकारोत्थास्त्रिकालोदरसंस्थिताः ॥८९॥\nविचित्राः शक्तयः स्वस्थसमया निर्विकारया ।\nचिता क्रियन्ते परया कलाकलनयुक्तया ॥९०॥\nविकल्पहीना चित्सर्वा पदार्थशतदृष्टिषु ।\nसममेवाभिपतति प्रभा प्राभाकरी यथा ॥९१॥\nसर्वाशाकोशविश्रान्तां पदार्थपटलीं महीम् ।\nकालत्रयेहाकलितां यथानुभवति क्षणात् ॥९२॥\nतथा समस्तसंसारबृहद्दृश्यदशाश्रियम् ।\nकालत्रयस्थाममला चिच्चेतति तदात्मिका ॥९३॥\nतुल्यकालपरामृष्टा त्रिकालकलनाशता ।\nअनन्तभुवनाभोगा परिपूर्णैव शुद्धचित् ॥९४॥\nपरामृष्टत्रिकालाया दृष्टानन्तदृशश्चितः ।\nसमतापरपर्याया पूर्णतैवावशिष्यते ॥९५॥\nतुल्यकालावबुद्धेन स्वादुना कटुनापि चित् ।\nसमेन समतामेति मधुनिम्बानुभूतिवत् ॥९६॥\nत्यक्तसंकल्पकलया सूक्ष्मया चिद्व्यवस्थया ।\nसर्वभावानुगतया सत्ताद्वैतैकरूपया ॥९७॥\nविचित्रापि पदार्थश्रीरन्योन्यवलितान्तरा ।\nतुल्यकालानुभवना साम्येनैवानुभूयते ॥९८॥\nभावेनाभावमाश्रित्य भावस्त्यजति दुःखताम् ।\nप्रेक्ष्य भावमभावेन भावस्त्यजति दुष्टताम् ॥९९॥\nकालत्रयमपश्यन्त्या हीनायाश्चेत्यबन्धनैः ।\nचितश्चेत्यमुपेक्षिण्याः समतैवावशिष्यते ॥१००॥\nयाति वाचामगम्यत्वादसत्तामिव शाश्वतीम् ।\nनैरात्म्यसिद्धान्तदशामुपयातेव तिष्ठति ॥१०१॥\nभवत्यात्मा तथा ब्रह्म न किंचिच्चाखिलं च वा ।\nपरमोपशमेऽलीना मोक्षनाम्ना परोच्यते ॥१०२॥\nसंकल्पकलिता त्वेषा मन्दाभासतया जगत् ।\nन सम्यक्पश्यतीदं चिदृष्टिः पटलिनी यथा ॥१०३॥\nईहानीहामयैरन्तर्या चिदावलिता मलैः ।\nसा हि नोड्डयितुं शक्ता पाशबद्धेव पक्षिणी ॥१०४॥\nसंकल्पकलनेनैव ये केचन जना इमे ।\nपतिता मोहजालेषु विनेत्रा इव पक्षिणः ॥१०५॥\nसंकल्पजालवलितैर्विषयावटपातिभिः ।\nपदवी गतबाधेयं न दृष्टा मत्पितामहैः ॥१०६॥\nदिनैः कतिपयैरेव स्फुरिता धरणीतले ।\nवराकास्तेन ते नष्टा मशकाः कुहरेष्विव ॥१०७॥\nयद्यज्ञास्यन्निमे तत्त्वं भोगदुःखार्थिनस्तदा ।\nभावाभावान्धकूपेषु नापतिष्यन्हताशयाः ॥१०८॥\nइच्छाद्वेषसमुत्थेन द्वन्द्वमोहेन जन्तवः ।\nधराविवरमग्नानां कीटानां समतां गताः ॥१०९॥\nईहितानीहिताकाराः कलनामृगतृष्णिकाः ।\nसत्यावबोधमेधेन यस्य शान्ताः स जीवति ॥११०॥\nकुतः किलास्याः शुद्धाया अविच्छिन्नामलाकृतेः ।\nचन्द्रिकाया रुचः कोष्णाः कलङ्काः कलनाश्चितः ॥१११॥\nआत्मनेऽस्तु नमो मह्यमविच्छिन्नचिदात्मने ।\nलोकालोकमणे देव चिरेणाधिगतोऽस्यहो ॥११२॥\nपरामृष्टोऽसि लब्धोऽसि प्रोदितोऽसि चिराय च ।\nउद्धृतोसिविकल्पेभ्यो योसि सोसि नमोस्तु ते ॥११३॥\nमह्यं तुभ्यमनन्ताय मह्यं तुभ्यं शिवात्मने ।\nनमो देवाधिदेवाय पराय परमात्मने ॥११४॥\nगतघनपरिपूर्णमिन्दुबिम्बं\nगतकलनावरणं स्वमेव रूपम् ।\nस्ववषुषि मुदिते स्वयं स्वसंस्थं\nस्वयमुदितं स्ववशं स्वयं नमामि ॥११५॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये मोक्षोपायेषूपशमप्रकरणे प्रह्लादात्मोपदेशयोगो नाम चतुस्त्रिंशः सर्गः ॥३४॥"
  }
]
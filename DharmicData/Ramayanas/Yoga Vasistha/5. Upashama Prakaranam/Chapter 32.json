[
  {
    "text": "श्रीवसिष्ठ उवाच ।\nप्रह्राद इति संचिन्त्य कृत्वा नारायणीं तनुम् ।\nपुनः संचिन्तयामास पूजार्थमसुरद्विषः ॥१॥\nवपुषो वैष्णवादस्मान्मा भून्मूर्तिः परावरा ।\nअयं प्राणप्रवाहेण बहिर्विष्णुः स्थितोऽपरः ॥२॥\nवैनतेयसमारूढः स्फुरच्छक्तिचतुष्टयः ।\nशङ्खचक्रगदापाणिः श्यामलाङ्गश्चतुर्भुजः ॥३॥\nचन्द्रार्कनयनः श्रीमान्कान्तनन्दकनन्दनः ।\nपद्मपाणिर्विशालाक्षः शार्ङ्गधन्वा महाद्युतिः ॥४॥\nतदेनं पूजयाम्याशु परिवारसमन्वितम् ।\nसपर्यया मनोमय्या सर्वसंभाररम्यया ॥५॥\nतत एनं महादेवं पूजयिष्याम्यहं पुनः ।\nपूजया बाह्यसंभोगमहत्या बहुरत्नया ॥६॥\nप्रह्राद इति संचिन्त्य संभारभरभारिणा ।\nमनसा पूजयामास माधवं कमलाधवम् ॥७॥\nरत्नौघपात्रपटलैश्चन्दनादिविलेपनैः ।\nधूपैर्दीपैर्विचित्रैश्च नानाविभवभूषणैः ॥८॥\nमन्दारमालावलनैर्हेमाब्जपटलोत्करैः ।\nकल्पवृक्षलतागुच्छै रत्नस्तबकमण्डलैः ॥९॥\nपल्लवैर्दिव्यवृक्षाणां नानाकुसुमदामभिः ।\nकिंकिरातैर्बकैः कुन्दैश्चम्पकैरसितोत्पलैः ॥१०॥\nकह्लारैः कुमुदैः काशैः खर्जूरैश्चूतकिंशुकैः ।\nअशोकैर्मदनैर्बिल्वैः कर्णिकारैः किरातकैः ॥११॥\nकदम्बैर्बकुलैर्निम्बैः सिन्दुवारैः सयूथकैः ।\nपारिभद्रैगुग्गुलीभिर्बिन्दुकैः पुष्पकोत्करैः ॥१२॥\nप्रियङ्गुपटलैः पाटैः पाटलैर्धातुपाटलैः ।\nआम्रैराम्रातकैर्गव्यैर्हरीतकबिभीतकैः ॥१३॥\nशालतालतमालानां लताकुसुमपल्लवैः ।\nकोमलैः कलिकाजालैः सहकारैः सकुङ्कुमैः ॥१४॥\nकेतकैः शतपत्रैश्च तथैलामञ्जरीगणैः ।\nसर्वसौन्दर्यसंमानैः स्वयमात्मार्पणैरपि ॥१५॥\nहरिं परमया भक्त्या जगद्विभवभव्यया ।\nमनसा पूजयामास प्रह्रादोऽन्तःपुरे पतिम् ॥१६॥\nअथ देवगृहे तस्मिन्बाह्यार्थैः परिपूर्णया ।\nपूजया पूजयामास दानवेशो जनार्दनम् ॥१७॥\nबहिर्द्रव्यैरनेनैव क्रमेण परमेश्वरम् ।\nपुनःपुनः पूजयित्वा तुष्टिमान्दानवोऽभवत् ॥१८॥\nततस्ततः प्रभृत्येव प्रह्रादः परमेश्वरम् ।\nतथैव प्रत्यहं भक्त्या पूजयामास पूर्णया ॥१९॥\nअथ तस्मिन्पुरे दैत्यास्ततः प्रभृति वैष्णवाः ।\nसर्व एवाभवन्भव्या राजा ह्याचारकारणम् ॥२०॥\nजगाम वार्ता गगनं देवलोकमथारिहन् ।\nविष्णोर्द्वेषं परित्यज्य भक्ता दैत्याः स्थिता इति ॥२१॥\nदेवा विस्मयमाजग्मुः शक्राद्याः समरुद्गणाः ।\nगृहीता वैष्णवी भक्तिर्दैत्यैः किमिति राघव ॥२२॥\nक्षीरोदे भोगिभोगस्थं विबुधा विस्मयाकुलाः ।\nजग्मुरम्वरमुत्सृज्य हरिमाहवशालिनम् ॥२३॥\nतत्रैनं दैत्यवृत्तान्तं कथयामासुरस्य ते ।\nपप्रच्छुश्चैनमासीनमपूर्वाश्चर्यविस्मयम् ॥२४॥\nविबुधा ऊचुः ।\nकिमेतद्भगवन्दैत्या विरुद्धा ये सदैव ते ।\nते हि तन्मयतां याता मायेयमिति भाव्यते ॥२५॥\nक्व किलात्यन्तदुर्वृत्ता दानवा दलिताद्रयः ।\nक्व पाश्चात्यमहाजन्मलभ्या भक्तिर्जनार्दने ॥२६॥\nप्राकृतो गुणवाञ्जात इत्येषा भगवन्कथा ।\nअकालपुष्पमालेव सुखायोद्वेजनाय च ॥२७॥\nनोपपन्नं हि यद्यत्र तत्र तन्न विराजते ।\nमध्ये काचकलापस्य महामूल्यो मणिर्यथा ॥२८॥\nयो यो यादृग्गुणो जन्तुः स तामेवैति संस्थितिम् ।\nसदृशेष्वप्यजेषु श्वा न मध्ये रमते क्वचित् ॥२९॥\nन तथा दुःखयन्त्यङ्गे मज्जन्त्यो वज्रसूचयः ।\nवैसादृश्येन संबद्धा यथैता वस्तुदृष्टयः ॥३०॥\nयद्यत्र क्रमसंप्राप्तमुपपन्नमनिन्दितम् ।\nतदेव राजते तत्र जलेऽम्भोजं नतु स्थले ॥३१॥\nक्वाधमः प्राकृतारम्भो हीनकर्मरतिः सदा ।\nवराको दानवो हीनजातिर्भक्तिः क्व वैष्णवी ॥३२॥\nकमलिनी परुषोषरभूगता सुखयतीह यथा न दुराश्रया ।\nदितिसुतोऽपि हि माधवभक्तिमानिति कथा न तथेश सुखाय नः ॥३३॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषूपशमप्रकरणे विबुधवाक्यं नाम द्वात्रिंशः सर्गः ॥३२॥"
  }
]
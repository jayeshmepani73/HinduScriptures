[
  {
    "text": "श्रीवसिष्ठ उवाच ।\nइत्युक्त्वा पुण्डरीकाक्षः सनरामरकिन्नरः ।\nद्वितीय इव संसारश्चचालासुरमन्दिरात् ॥१॥\nप्रह्रादादिविनिर्मुक्तैः पश्चात्पुष्पाञ्जलिव्रजैः ।\nपूर्यमाणो विहङ्गेशपाश्चात्याङ्गरुहोत्करैः ॥२॥\nक्रमात्क्षीरोदमासाद्य विसृज्य सुरवाहिनीम् ।\nभोगिभोगासने तस्थौ श्वेताब्ज इव षट्पदः ॥३॥\nभोगिभोगासने विष्णुः शक्रः स्वर्गे सहामरैः ।\nपाताले दानवाधीश इति तस्थुर्गतज्वराः ॥४॥\nएषा ते कथिता राम निःशेषमलनाशिनी ।\nप्राह्रादी बोधसंप्राप्तिरैन्दवद्रवशीतला ॥५॥\nतां तु ये मानवा लोके बहुदुष्कृतिनोऽपि हि ।\nधिया विचारयिष्यन्ति ते प्राप्स्यन्त्यचिरात्पदम् ॥६॥\nसामान्येन विचारेण क्षयमायाति दुष्कृतम् ।\nयोगवाक्यविचारेण को न याति परं पदम् ॥७॥\nअज्ञानमुच्यते पापं तद्विचारेण नश्यति ।\nपापमूलच्छिदं तस्माद्विचारं न परित्यजेत् ॥८॥\nइमां प्रह्रादसंसिद्धिं प्रविचारयता नृणाम् ।\nसप्तजन्मकृतं पापं क्षयमायात्यसंशयम् ॥९॥\nश्रीराम उवाच ।\nपरे पदे परिणतं पाञ्चजन्यस्वनैर्मनः ।\nकथं प्रबुद्धं भगवन्प्रहादस्य महात्मनः ॥१०॥\nश्रीवसिष्ठ उवाच ।\nद्विविधा मुक्तता लोके संभवत्यनघाकृते ।\nसदेहैका विदेहान्या विभागोऽयं तयोः शृणु ॥११॥\nअसंसक्तमतेर्यस्य त्यागादानेषु कर्मणाम् ।\nनैषणा तत्स्थितिं विद्धि त्वं जीवन्मुक्ततामिह ॥१२॥\nसैव देहक्षये राम पुनर्जननवर्जिता ।\nविदेहमुक्तता प्रोक्ता तत्स्था नायान्ति दृश्यताम् ॥१३॥\nभृष्टबीजोपमा भूयो जन्माङ्कुरविवर्जिताः ।\nहृदि जीवद्विमुक्तानां शुद्धा भवति वासना ॥१४॥\nपावनी परमोदारा शुद्धसत्त्वानुपातिनी ।\nआत्मध्यानमयी नित्यं सुषुप्तस्येव तिष्ठति ॥१५॥\nअपि वर्षसहस्रान्ते तयेवान्तरवस्थया ।\nसति देहे प्रबुध्यन्ते जीवन्मुक्ता रघूद्वह ॥५५॥\nप्रह्रादोऽन्तस्थया शुद्धसत्त्ववासनया स्वया ।\nबोधमाप महाबाहो शङ्खशब्दावबुद्धया ॥१७॥\nहरिरात्मा हि भूतानां तस्य यत्प्रतिभासते ।\nतत्तथैव भवत्याशु सर्वमात्मैव कारणम् ॥१८॥\nप्रबोधमेतु प्रह्रादो यदैवेति विचिन्तितम् ।\nनिमेषाद्वासुदेवेन तदैवैतदुपस्थितम् ॥१९॥\nआत्मन्यकारणेनैव भूतानां कारणेन च ।\nसृष्ट्यर्थं वपुरात्तं हि वासुदेवमयात्मना ॥२०॥\nआत्मावलोकनेनाशु माधवः परिदृश्यते ।\nमाधवाराधनेनाशु स्वयमात्मावलोक्यते ॥२१॥\nएतां दृष्टिमवष्टभ्य राघवात्मावलोकने ।\nविहराशु विचारात्मा पदं प्राप्स्यसि शाश्वतम् ॥२२॥\nदुःखासारवती राम संसारप्रावृडातता ।\nजाड्यं ददाति परमं विचारार्कमपश्यताम् ॥२३॥\nप्रसादादात्मनो विष्णोर्मायेयमतिभासुरा ।\nप्रबाधते न धीरांस्तु यक्षी मन्त्रवतो यथा ॥२४॥\nआत्मेच्छयैव घनतां समुपागतान्त-\nरात्मेच्छयैव तनुतामुपयाति काले ।\nसंसारजालरचनेयमनन्तमाया-\nज्वालेह वातवलयादिव पावकस्य ॥२५॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये देवदूतोक्ते मो० उपशमप्रकरणे प्रह्रादव्यवस्था नाम द्विचत्वारिंशः सर्गः ॥४२॥"
  }
]
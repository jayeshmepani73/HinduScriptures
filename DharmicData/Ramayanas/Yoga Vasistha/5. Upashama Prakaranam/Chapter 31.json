[
  {
    "text": "श्रीवसिष्ठ उवाच ।\nअथ दुःखपरीतात्मा हरिणा हतदानवे ।\nप्रह्लादश्चिन्तयामास मौनी पातालकोटरे ॥१॥\nकोन्वस्माकमुपायः स्याद्य एवेहासुराङ्कुरः ।\nतीक्ष्णाग्रो जायते तं तं भुङ्क्ते शाखामृगो हरिः ॥२॥\nन कदाचन पाताले दैत्या दोर्दण्डशालिनः ।\nस्थिरा बभूवुरुद्भिन्नाः पद्मा इव हिमाचले ॥३॥\nउत्पत्त्योत्पत्त्य नश्यन्ति भासुराकारघर्घराः ।\nक्षीणप्रस्फुरितारम्भास्तरङ्गा इव वारिधेः ॥४॥\nसबाह्याभ्यन्तरं कष्टं समग्रालोकहारिणः ।\nरिपवः प्रौढिमायाता अपूर्वतिमिरभ्रमाः ॥५॥\nतमःप्रपूर्णहृदयाः संकुचत्पत्रसंपदः ।\nसुहृदः खेदमायान्ति निशीथकमलाकराः ॥६॥\nतातस्य मलिनैर्नूनं पादपीठोपमर्दकैः ।\nसुरैर्विषय आक्रान्तो मृगैरिव महावनम् ॥७॥\nनिरुद्यमा गतश्रीका दीनाः प्रकटिताशयाः ।\nबान्धवा न विराजन्ते पद्माः प्लुष्टदला इव ॥८॥\nस्फुरन्त्यसुरवीराणां गृहेष्वविरतानिलैः ।\nधूसरा भस्मनीहारा धूपधूमभरा इव ॥९॥\nहृतद्वारकपाटासु दैत्यान्तःपुरभित्तिषु ।\nप्रभा मरकतस्येव जाता नवयवाङ्कुराः ॥१०॥\nत्रिलोकीनाभिनलिनीमत्तेभा दानवा अपि ।\nदेववद्दैन्यमायाताः किमसाध्यमहो विधेः ॥११॥\nमनाक्चलति पर्णेऽपि दृष्टारिभयभीतयः ।\nवध्वस्त्रस्यन्ति विध्वस्ता मृग्यो ग्रामगता इव ॥१२॥\nआसुरीकर्णपूरार्थ फुल्ला रत्नगुलुच्छकाः ।\nनरसिंहकरालूनाः स्थाणुतामागता द्रुमाः ॥१३॥\nदिव्याम्बरलतापत्रा रत्नस्तबकदन्तुराः ।\nपुनरारोपितास्तत्र नन्दने कल्पपादपाः ॥१४॥\nपुरा त्वमरबन्दीनामसुरेः संस्तुतं मुखम् ।\nअद्य त्वसुरबन्दीनां सुरैरालोकितं मुखम् ॥१५॥\nमन्ये दानमहानद्यः सुरेभकटभित्तिषु ।\nप्रवृत्तास्ता भविष्यन्ति शैलसानुष्विवापगाः ॥१६॥\nअस्माकमिभगण्डेषु दानदाहविभूतयः ।\nलसन्ति मरुखण्डेषु संशुष्केष्विव धूलयः ॥१७॥\nविकासिसितमन्दारमकरन्दारुणानिलाः ।\nते मेरुशिखरैस्तुल्या दैत्या दुर्लभतां गताः ॥१८॥\nसुरगन्धर्वसुन्दर्यो दानवान्तःपुरोचिताः ।\nअद्य मेरौ स्थितिं याता मञ्जर्य इव पादपे ॥१९॥\nकष्टं तात पुरंध्रीणा शुष्काम्बुरुहनीरसाः ।\nविलासाः सुरनारीभिर्भर्त्स्यन्ते लास्यलीलया ॥२०॥\nपूर्वं यैरेव मत्तातश्चामरैरुपवीजितः ।\nसहस्रनयनः स्वर्गे कष्टं तैरेव वीज्यते ॥२१॥\nइयमस्माकमप्यापदागता दैन्यदायिनी ।\nतस्यैकस्य प्रसादेन दुष्पौरुषगतेर्हरेः ॥२२॥\nतद्दोर्वनघनच्छायालब्धविश्रान्तयः सुराः ।\nन कदाचन तप्यन्ते हिमाद्रेरिव सानवः ॥२३॥\nशौरिशौर्याग्रशिखरसंश्रयेणाश्रितश्रियः ।\nअस्मान्समुपरुन्धन्ति शुनः शाखामृगा इव ॥२४॥\nतेनासुरपुरन्ध्रीणां नित्यं मण्डनमण्डने ।\nमुखपद्मे स्थितं बाष्पमब्जिनीनां हिमं यथा ॥२५॥\nशीर्णभिन्नलुठद्भित्तिर्जगज्जरठमण्डपः ।\nअयं नीलमणिस्तम्भैस्तद्भुजैरेव धार्यते ॥२६॥\nस धर्ता सुरसैन्यस्य मज्जतो विपदर्णवे ।\nक्षीरोदोदरमग्नस्य मन्दरस्येव कच्छपः ॥२७॥\nएते तातादयः सर्वे तेनैवासुरसत्तमाः ।\nपातिताः क्षुब्धकल्पान्तवातेनेव कुलाचलाः ॥२८॥\nस एक एव संहारकर्मक्षमभुजानलः ।\nसुरसार्थगुरुः श्रीमान्विषमो मधुसूदनः ॥२९॥\nदैत्यदोर्दण्डपरशोस्तस्य वीर्येण वीर्यवान् ।\nदानवान्बाधते शक्रो बालकानिव मर्कटः ॥३०॥\nदुर्जयः पुण्डरीकाक्षः प्रविमुक्तायुधोऽपि सन् ।\nनासौ शस्त्रास्त्रविच्छेदैर्वज्रसारो विदीर्यते ॥३१॥\nअभ्यस्ता बहवस्तेन मिथः प्रेरितपर्वताः ।\nभीमाः समरसंरम्भाः सममस्मत्पितामहः ॥३२॥\nतासु तास्वतिघोरासु विततास्वतिराजिषु ।\nयो न भीत इदानीं स भयमेष्यति का कथा ॥३३॥\nउपायमेकमेवेमं हरेराक्रमणे स्फुटम् ।\nमन्ये तद्व्यतिरेकेण विद्यते न प्रतिक्रिया ॥३४॥\nसर्वात्मना सर्वधिया सर्वसंरम्भरंहसा ।\nस एव शरणं देवो गतिरस्तीह नान्यथा ॥३५॥\nन तस्मादधिकः कश्चिदस्ति लोकत्रयान्तरे ।\nप्रलयस्थितिसर्गाणां हरिः कारणतां गतः ॥३६॥\nअस्मान्निमेषादारभ्य नारायणमजं सदा ।\nसंप्रपन्नोऽस्मि सर्वत्र नारायणमयो ह्यहम् ॥३७॥\nनमो नारायणायेति मन्त्रः सर्वार्थसाधकः ।\nनापैति मम हृत्कोशादाकाशादिव मारुतः ॥३८॥\nहरिराशा हरिर्व्योम हरिरुर्वी हरिर्जगत् ।\nअहं हरिरमेयात्मा जातो विष्णुमयो ह्यहम् ॥३९॥\nअविष्णुः पूजयन्विष्णुं न पूजाफलभाग्भवेत् ।\nविष्णुर्भूत्वा यजेद्विष्णुमयं विष्णुरहं स्थितः ॥४०॥\nहरिः प्रह्रादनामा यो मत्तो नान्यो हरिः पृथक् ।\nइति निश्चयवानन्तर्व्यापकोऽहं च सर्वतः ॥४१॥\nअनन्तमिदमाकाशमापूर्य विनतासुतः ।\nकनकाङ्गो ममाङ्गानामयमासनतां गतः ॥४२॥\nकरशाखैकविश्रान्तसर्वहेतिविहंगमाः ।\nनखांशुमञ्जरीकीर्णा महामरकतद्रुमाः ॥४३॥\nइमे ते मृदुमन्दारदामदिग्धांसमण्डलाः ।\nमन्दराघृष्टकेयूराश्चत्वारो मम बाहवः ॥४४॥\nचलच्छशिकलापूरचारुचामरधारिणी ।.\nइयं मे पार्श्वगा लक्ष्मीः क्षीरोदकुहरोत्थिता ॥४५॥\nहेलाविलुब्धभुवना त्रैलोक्यतरुमञ्जरी ।\nइयं मे पार्श्वगा कीर्तिरचलामलभासिनी ॥४६॥\nअनारतजगज्जालनवनिर्माणकारिणी ।\nइयं मे पार्श्वगा माया स्वेन्द्रजालविलासिनी ॥४७॥\nइयं सा हेलयाक्रान्तत्रैलोक्यतरुखण्डिका ।\nजया स्फुरति मे पार्श्वे लता कल्पतरोरिव ॥४८॥\nइमौ मे नित्यशीतोष्णौ देवौ शीतांशुभास्करौ ।\nप्रकटीकृतसंसारौ मुखमध्ये विलोचने ॥४९॥\nममेयमुत्पलश्यामा पीनाम्भोधरसुन्दरी ।\nश्यामीकृतककुप्चक्रा देहदीप्तिर्विसर्पिणी ॥५०॥\nअयं मम करे शङ्खः पाञ्चजन्यः स्फुरद्ध्वनिः ।\nमूर्तं खमिव शब्दात्मा क्षीरोद इव संस्थितः ॥५१॥\nअयं मे कर्णिकाकोशनिलीनब्रह्मषट्पदः ।\nपद्मः करतले श्रीमान्स्वनाडीकुहरोद्भवः ॥५२॥\nइयं मे रत्नचित्राङ्गी सुमेरुशिखरोपमा ।\nहेमाङ्गदा गदा गुर्वी दैत्यदानवमर्दिनी ॥५३॥\nअयं मे भास्कराकार उद्यदंशुः सुदर्शनः ।\nज्वालाजटिलपर्यन्तपरिपाटलदिक्तटः ॥५४॥\nअयं मे केतुमद्वह्निसुन्दरो ज्वलितोऽसितः ।\nकुठारो दैत्यवृक्षाणां नन्दयन्नन्दकः स्थितः ॥५५॥\nइदं मे शरधाराणां पुष्करावर्तकोपमम् ।\nशार्ङ्गं धनुरहीन्द्राभमिन्द्रकार्मुकसुन्दरम् ॥५६॥\nइमान्यहमनन्तानि जगन्ति जठरे चिरम् ।\nबिभर्मि जातनष्टानि वर्तमानान्यनेकशः ॥५७॥\nइमौ मही मे चरणाविदं मे गगनं शिरः ।\nइदं वपुर्मे त्रिजगदिमे मे कुक्षयो दिशः ॥५८॥\nसाक्षादयमहं विष्णुर्नीलमेघोदरद्युतिः ।\nसुपर्णपर्वतारूढः शङ्खचक्रगदाधरः ॥५९॥\nएते मत्तः पलायन्ते समग्रा दुष्टचेतसः ।\nतार्णास्तरलसंचाराः पवनादिव राशयः ॥६०॥\nअयं नीलोत्पलश्यामः पीतवासा गदाधरः ।\nलक्ष्मीवान्गरुडारूढः स्वयमेवाहमच्युतः ॥६१॥\nको मामेति विरुद्धात्मा त्रैलोक्यदहनक्षमम् ।\nस्वनाशाय ततः क्षुब्धं कालाग्निं शलभो यथा ॥६२॥\nइमे मे तैजसीं सृष्टिं ममाग्रस्थाः सुरासुराः ।\nन शक्नुवन्ति संरोद्धुं चक्षुर्मन्दाः प्रभा इव ॥६३॥\nइमं मामीश्वरं विष्णुं ब्रह्मेन्द्राग्निहरादयः ।\nस्तुवन्त्यनन्तया वाचा बहुवक्त्रसमुत्थया ॥६४॥\nअयं विजृम्भितैश्वर्यो जातोऽहमजिताकृतिः ।\nसर्वद्वन्द्वपदातीतो महिम्ना परमेण हि ॥६५॥\nत्रिभुवनभवनोदरैकमूर्ति प्रसभविभिन्नसमस्तदुष्टसत्त्वम् ।\nघनगिरितृणकाननान्तरस्थं सकलभयापहरं वपुः प्रणौमि ॥६६॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षो० उपशमप्रकरणे प्रह्लादनिर्वाणे नारायणीकरणं नामैकत्रिंशः सर्गः ॥३१॥"
  }
]
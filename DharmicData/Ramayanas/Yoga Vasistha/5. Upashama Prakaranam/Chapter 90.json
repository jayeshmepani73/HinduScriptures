[
  {
    "text": "श्रीवसिष्ठ उवाच ।\nयदा ह्यस्तंगतप्रायं जातं चित्तं विचारतः ।\nतदा हि वीतहव्यस्य जाता मैत्र्यादयो गुणाः ॥१॥\nश्रीराम उवाच ।\nविचाराभ्युदयाच्चित्तस्वरूपेऽन्तर्हिते मुने ।\nमैत्र्यादयो गुणा जाता इत्युक्तं किं त्वया प्रभो ॥२॥\nब्रह्मण्यस्तं गते चित्ते कस्य मैत्र्यादयो गुणाः ।\nक्व वा परिस्फुरन्तीति वद मे वदतां वर ॥३॥\nश्रीवसिष्ठ उवाच ।\nद्विविधश्चित्तनाशोऽस्ति सरूपोऽरूप एव च ।\nजीवन्मुक्तः सरूपः स्यादरूपो देहमुक्तिजः ॥४॥\nचित्तसत्तेह दुःखाय चित्तनाशः सुखाय तु ।\nचित्तसत्तां क्षयं नीत्वा चित्तं नाशमुपानयेत् ॥५॥\nतामसैर्वासनाजालैर्व्याप्तं यज्जन्मकारणम् ।\nविद्यमानं मनो विद्धि तद्दुःखायैव केवलम् ॥६॥\nप्राक्तनं गुणसंभारं ममेति बहु मन्यते ।\nयत्तु चित्तमतत्त्वज्ञं दुःखितं जीव उच्यते ॥७॥\nविद्यमानं मनो यावत्तावद्दुःखक्षयः कुतः ।\nमनस्यस्तं गते जन्तोः संसारोऽस्तमुपागतः ॥८॥\nदुःखमूलमवष्टब्धमस्मिन्नेव विनिश्चलम् ।\nविद्यमानं मनो विद्धि दुःखवृक्षवनाङ्कुरम् ॥९॥\nश्रीराम उवाच ।\nनष्टं कस्य मनो ब्रह्मन्नष्टं वा कीदृशं भवेत् ।\nकीदृशश्चास्य नाशः स्यात्सत्ता नाशस्य कीदृशी ॥१०॥\nश्रीवसिष्ठ उवाच ।\nचेतसः कथिता सत्ता मया रघुकुलोद्वह ।\nअस्य नाशमिदानीं त्वं श्रृणु प्रश्नविदां वर ॥११॥\nसुखदुःखदशा धीरं साम्यान्न प्रोद्धरन्ति यम् ।\nनिःश्वासा इव शैलेन्द्रं चित्तं तस्य मृतं विदुः ॥१२॥\nअयं सोहमयं नाहमिति चिन्ता नरोत्तमम् ।\nखर्वीकरोति यं नान्तर्नष्टं तस्य मनो विदुः ॥१३॥\nआपत्कार्पण्यमुत्साहो मदो मान्द्यं महोत्सवः ।\nयं नयन्ति न वैरूप्यं तस्य नष्टं विदुर्मनः ॥१४॥\nएष साधो मनोनाशो नष्टं चेह मनो भवेत् ।\nचित्तनाशदशा चैषा जीवन्मुक्तस्य विद्यते ॥१५॥\nमनस्तां मूढतां विद्धि यदा नश्यति सानघ ।\nचित्तनाशाभिधानं हि तदा सत्त्वमुदेत्यलम् ॥१६॥\nतस्य सत्त्वविलासस्य चित्तनाशस्य राघव ।\nजीवन्मुक्तस्वभावस्य कैश्चिच्चित्ताभिधा कृता ॥१७॥\nमैत्र्यादिभिर्गुणैर्युक्तं भवत्युत्तमवासनम् ।\nभूयो जन्मविनिर्मुक्तं जीवन्मुक्तमनोऽनघ ॥१८॥\nव्याप्तं वासनया यत्स्याद्भूया जननमुक्तया ।\nजीवन्मुक्तमनःसत्ता राम तत्सत्त्वमुच्यते ॥१९॥\nसंप्रत्येवानुभूतत्वात्सत्त्वाप्त्या तन्वसंयुतः ।\nसरूपोऽसौ मनोनाशो जीवन्मुक्तस्य विद्यते ॥२०॥\nमैत्र्यादयोऽथ मुदिताः शशाङ्क इव दीप्तयः ।\nजीवन्मुक्तमनोनाशे सर्वदा सर्वथा स्थिताः ॥२१॥\nजीवन्मुक्तमनोनाशे सत्त्वनाम्नि हिमालये ।\nवसन्त इव मञ्जर्यः स्फुरन्ति गुणसंपदः ॥२२॥\nअरूपस्तु मनोनाशो यो मयोक्तो रघुद्वह ।\nविदेहमुक्त एवासौ विद्यते निष्कलात्मकः ॥२३॥\nसमग्राग्र्यगुणाधारमपि सत्त्वं प्रलीयते ।\nविदेहमुक्ते विमले पदे परमपावने ॥२४॥\nविदेहमुक्तविषये तस्मिन्सत्त्वक्षयात्मके ।\nवित्तनाशे विरूपाख्ये न किंचिदपि विद्यते ॥२५॥\nन गुणा नागुणास्तत्र न श्रीर्नाश्रीर्न लोलता ।\nन चोदयो नास्तमयो न हर्षामर्षसंविदः ॥२६॥\nन तेजो न तमः किंचिन्न संध्या दिनरात्रयः ।\nन दिशो न च वाकाशो नाधो नानर्थरूपता ॥२७॥\nन वासना न रचना नेहानीहे न रञ्जना ।\nन सत्ता नापि वाऽसत्ता नच साध्यं हि तत्पदम् ॥२८॥\nअतमस्तेजसा व्योम्ना वितारेन्द्वर्कवायुना ।\nतत्समं शरदच्छेन निःसंध्येनारजस्त्विषा ॥२९॥\nये हि पारं गता बुद्धेः संसाराचरणस्य च ।\nतेषां तदास्पदं स्फारं पवनानामिवाम्बरम् ॥३०॥\nसंशान्तदुःखमजडात्मकमेव सुप्त-\nमानन्दमन्थरमपेतरजस्तमो यत् ।\nआकाशकोशतनवोऽतनवा महान्त-\nस्तस्मिन्पदे गलितचित्तलवा वसन्ति ॥३१॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषूपशमप्रकरणे चित्तोपदेशविचारयोगोपदेशो नाम नवतितमः सर्गः ॥९०॥"
  }
]
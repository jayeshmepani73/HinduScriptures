[
  {
    "text": "श्रीवसिष्ठ उवाच ।\nइति हेमजटाधीशो लेभे पदमनुत्तमम् ।\nविवेकाध्यवसायेन ब्राह्मण्यमिव गाधिजः ॥१॥\nअनर्थाकारकार्यासु नासीच्चेष्टासु खेदवान् ।\nभूयोभूयः प्रयुक्तासु दिनमालास्विवेश्वरः ॥२॥\nततःप्रभृति सोऽतिष्ठतसर्वदा विगतज्वरः ।\nसमासमे स्वके कार्ये जलौघाग्र इवाचलः ॥३॥\nहर्षामर्षविनिर्मुक्तः प्रत्यहं कार्यमाहरन् ।\nउदारगम्भीरवपुर्जहाराम्बुनिधेः श्रियम् ॥४॥\nसुषुप्तपदधर्मिण्या चित्तवृत्त्या व्यराजत ।\nनिष्कम्पया प्रकाशिन्या दीपः स्वशिखयेव सः ॥५॥\nन निर्घृणो दयावान्नो न द्वन्द्वी नाथ मत्सरी ।\nन सुधीर्नासुधीर्नार्थी नानर्थी स बभूव ह ॥६॥\nसमदर्शनया नित्यं वृत्त्याऽचापलधीरया ।\nअन्तःशीतलया रेजे परिपूर्णार्णवेन्दुवत् ॥७॥\nसर्वं चित्तत्त्वकलनं जगदित्यवलोक्य सः ।\nप्रशान्तसुखदुःखश्रीस्तस्य पूर्णा मतिर्बभौ ॥८॥\nउल्लसन्विकसन्पूर्णस्तिष्ठन्गच्छन्विशन्स्वपन् ।\nअभूत्समसमाधिस्थः प्रबुद्धश्चिल्लयं गतः ॥९॥\nस कुर्वन्विगतासङ्गं राज्यं राजीवलोचनः ।\nअतिष्ठदक्षताकारो भूरिवर्षशतान्यथ ॥१०॥\nसंनिवेशमिमं देहनामकं तदनु स्वयम् ।\nस जहौ तेजसाक्रान्तो रूपं हिमकणो यथा ॥११॥\nविवेश परमाद्यन्तकारणं कारणेश्वरम् ।\nप्रज्ञया सरितां वारि परिपूर्णमिवाम्बुधिम् ॥१२॥\nअधिगतविमलैकरूपतेजा\nविजनदशां समुपेत्य शान्तशोकः ।\nअलमभवदसौ परस्वरूपं\nघटखमिवाम्बरसंयुतं महात्मा ॥१३॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषूपशमप्रकरणे सुरघुवृत्तान्ते सुरघुनिर्वाणं नाम षष्टितमः सर्गः ॥६०॥"
  }
]
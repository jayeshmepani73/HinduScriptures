[
  {
    "text": "श्रीवसिष्ठ उवाच ।\nमनसैव मनश्छित्त्वा यद्यात्मा नावलोक्यते ।\nममेत्यहमिति त्यक्त्वा तत्तामरसलोचन ॥१॥\nनास्तमेति जगद्दुःखं यथा चित्रगतो रविः ।\nआयात्यापदनन्तत्वं महार्णववदातता ॥२॥\nपुनःपुनरुपायाति जलकल्लोलकारणम् ।\nमेघनीलतमःश्यामा संसृतिप्रावृडाकुला ॥३॥\nअत्रैवोदाहरन्तीममितिहासं पुरातनम् ।\nसंवादं सुहृदो सह्यसानौ भासविलासयोः ॥४॥\nअस्त्युत्सेधजिताकाशः पीठेन जितभूतलः ।\nतलेन जितपातालस्त्रिलोकविजयो गिरिः ॥५॥\nअसंख्यकुसुमापूरोऽसंख्यनिर्मलनिर्झरः ।\nगुह्यकारक्षितनिधिः सह्यनामाऽविषह्यभाः ॥६॥\nमुक्तापटलसंपूर्णैर्भानुभासुरभित्तिभिः ।\nभासुरः काञ्चनतटैः कटैरिव सुरद्विपः ॥७॥\nक्वचित्पुष्पभरासारो धातुसाराततः क्वचित् ।\nक्वचित्फुल्लसरःसारो रत्नशालिशिलः क्वचित् ॥८॥\nइतो रटन्निर्झरवानितः क्वणितकीचकः ।\nइतो रटद्गुहावात इतः षट्पदघुंघुमः ॥९॥\nसानौ गीतोऽप्सरोवृन्दैर्वने मृगखगारवः ।\nअधित्यकायां मत्ताभ्रो गगनेषु खगारवः ॥१०॥\nविद्याधराश्रितगुहो भृङ्गगीताम्बुजाकरः ।\nकिरातगीतपर्यन्तः खगगीतवनद्रुमः ॥११॥\nस्कन्धेषु देवैर्वलितः पादेषु वलितो नरैः ।\nपाताले वलितो नागैर्जगद्गृहमिवापरम् ॥१२॥\nकन्दरेषु श्रितः सिद्धैर्निधानैरन्तराश्रितः ।\nचन्दनेषु श्रितो नागैः सिंहैः श्रृङ्गशिखासु च ॥१३॥\nपुष्पाभ्रसंवीतवपुः पुष्परेण्वभ्रपांसुलः ।\nपुष्पवात्याभ्रहृद्भ्रान्तः पुष्पपादपपाण्डुरः ॥१४॥\nधातुधूल्यभ्रकपिलो रत्नोपलतलस्थितैः ।\nमन्दारगैरिव पुरस्त्रीगणैरलमाश्रितः ॥१५॥\nअभ्रनीलांशुकच्छन्ना मूकरत्नविभूषणाः ।\nशिलाः कनकसुन्दर्यो यत्र श्रृङ्गाभिसारिकाः ॥१६॥\nतत्रोत्तरतटे सानौ विनम्रफलपादपे ।\nरत्नपुष्करिणीजालवहन्निर्झरवारिणि ॥१७॥\nचूतद्रुमलतोन्मुक्तपुष्पस्तबकदन्तुरे ।\nविफुल्लाङ्कोलपुन्नागनीलनीरजदिक्तटे ॥१८॥\nलतावितानच्छन्नार्के रत्नांशुभम्भास्वरे ।\nस्रवज्जम्बूरसस्यूते स्वलोकाह्लादकारिणि ॥१९॥\nब्रह्मलोकसमः स्वर्गरम्यः शिवपुरोपमः ।\nअत्रेरस्त्याश्रमः श्रीमान्सिद्धश्रमहरो महान् ॥२०॥\nमहत्यत्राश्रमे तस्मिंस्तापसौ द्वौ बभूवतुः ।\nकोविदौ तु नभोमार्ग इव शुक्रबृहस्पती ॥२१॥\nतयोरथैकास्पदयोस्तथाभूतां सुतावुभौ ।\nफुल्लाङ्कुरौ शुद्धतनू सरस्यम्बुजयोरिव ॥२२॥\nविलासभासनामानौ वृद्धिमाययतुः क्रमात् ।\nतौ पित्रोः पल्लवे दीर्घे लतापादपयोरिव ॥२३॥\nआस्तामन्योन्यसुस्निग्धौ सुहृदौ वल्लभौ मिथः ।\nतिलतैलवदाश्लिष्टौ तौ पुष्पामोदवत्स्थितौ ॥२४॥\nनाऽयुक्तौ पुत्रयुक्तौ तु सुरक्ताविव दंपती ।\nएकं द्वित्वमिवापन्नं सममासीत्तयोर्मनः ॥२५॥\nतौ तथान्योन्यमुदितौ मनोहरतराकृती ।\nतस्थतुः स्वाश्रमे मौने सरोज इव षट्पदौ ॥२६॥\nप्रापतुर्यौवनं बाल्यमुत्सृज्य नववल्लभौ ।\nकालेनाल्पतरेणैव चन्द्रसूर्याविवोदितौ ॥२७॥\nजग्मतुर्देहमुत्सृज्य ततस्तौ पितरौ तयोः ।\nस्वर्गं जरार्तावुड्डीय नीडादिव विहंगमौ ॥२८॥\nपञ्चत्वं गतयोः पित्रोर्दीनवक्त्रौ बभूवतुः ।\nतप्ताङ्गौ विगतोत्साहौ पद्माविव जलोद्धृतौ ॥२९॥\nतत्रौर्ध्वदैहिकं कृत्वा चक्राते परिदेवनम् ।\nलोकस्थितिरलङ्घ्या हि महतामपि मानद ॥३०॥\nकृत्वौर्ध्वदैहिकमथो व्यथयाभिभूतौ\nशोकोत्थया करुणयार्तगिरा विलप्य ।\nचित्रार्पिताविव निरस्तसमस्तचेष्टौ\nतौ संस्थितौ सुखमशून्यहृदौ विवृत्तौ ॥३१॥"
  },
  {
    "text": "इत्यार्षे श्रीवासिष्ठमहारामायणे वाल्मी०दे० मोक्षोपायेषूपशमप्रकरणे भासविलासवृत्तान्ते सह्यगिरिवर्णनं नाम पञ्चषष्टितमः सर्गः ॥६५॥"
  }
]
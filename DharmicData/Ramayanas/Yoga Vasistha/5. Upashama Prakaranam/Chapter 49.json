[
  {
    "text": "श्रीवसिष्ठ उवाच ।\nअथ गाधिर्गते विष्णौ पुनर्भूतादिकं क्रमात् ।\nस्वयं मोहविचारार्थं बभ्रामाभ्रमिवाम्बरे ॥१॥\nउपलभ्य तथैवात्मवृत्तान्तं जनतस्ततः ।\nहरिमाराधयामास पुनरद्रिगुहां गतः ॥२॥\nआजगामैनमल्पेन कालेनाथ जनार्दनः ।\nसकृदाराधनेनैव माधवो याति बन्धुताम् ॥३॥\nउवाच गाधिं भगवान्मयूरमिव वारिदः ।\nकिं त्वं प्रार्थयसे भूयस्तपसेति प्रसादवान् ॥४॥\nगाधिरुवाच ।\nभ्रान्तोऽस्मि देव षण्मासान्भूतकीरजनास्पदम् ।\nतत्र व्यभिचरत्यस्मद्वृत्तान्तो न कथास्वपि ॥५॥\nमायया भूतभूर्दृष्टा त्वयेत्युक्तोऽस्मि किं प्रभो ।\nमोहनाशाय महतां वचो नो मोहवृद्धये ॥६॥\nश्रीभगवानुवाच ।\nकाकतालीययोगेन चेतसि श्वपचस्थितिः ।\nसर्वेषां भूतकीराणां तवेव प्रतिबिम्बति ॥७॥\nतेनाङ्ग तव वृत्तान्तं यथावत्कथयन्ति ते ।\nप्रतिभासो हि नायाति पुनरप्रतिभासताम् ॥८॥\nकेनचिच्छ्वपचेनान्ते ग्रामस्य रचितं गृहम् ।\nतत्त्वया दृष्टमाविष्टमिष्टकाखण्डतां गतम् ॥९॥\nकदाचित्प्रतिभैकैव बहूनामपि जायते ।\nकाकोलतालस्थितिवद्विचित्रा हि मनोगतिः ॥१०॥\nतथाहि बहवः स्वप्नमेकं पश्यन्ति मानवाः ।\nस्वापभ्रमदमैरेयमदमन्थरचित्तवत् ॥११॥\nएकस्यामेव लीलायां रमन्ते बहुबालकाः ।\nएकस्यामेव नीलायां वनस्थल्यामिवैणकाः ॥१२॥\nवहवस्तुल्यकालं च प्रतिभासेन कर्मणाम् ।\nजना यतन्ते स्वफलपाकेऽतिबहुलाकृतौ ॥१३॥\nप्रतिबन्धाभ्यनुज्ञानां कालो दातेति या श्रुतिः ।\nविप्र संकल्पमात्रोऽसौ कालो ह्यात्मनि तिष्ठति ॥१४॥\nअमूर्तो भगवान्कालो ब्रह्मैव तमजं विदुः ।\nन जहाति न चादत्ते किंचित्कस्य कदेति च ॥१५॥\nलौकिको यस्त्वयं कालो वर्षकल्पयुगात्मकः ।\nसंकल्प्यते पदार्थौघैः पदार्थौघश्च तेन तु ॥१६॥\nसमानप्रतिभासोत्थसंभ्रमं भ्रान्तचेतसः ।\nतथा तं दृष्टवन्तस्ते भूतकीरजनोच्चयाः ॥१७॥\nस्वव्यापारपरो भूत्वा धियात्मानं विचारय ।\nसाधो गतमनोमोहमिहैवास्व व्रजाम्यहम् ॥१८॥\nइत्युक्त्वा भगवान्विष्णुर्जगामान्तर्धिमीश्वरः ।\nअतिष्ठत्कन्दरे गाधिराधिपीवरया धिया ॥१९॥\nततः कतिपयेष्वद्रौ मासेष्वतिगतेषु सः ।\nपुनराराधयामास पुण्डरीककरं द्विजः ॥२०॥\nददर्श चैकदा नाथमागतं प्रणनाम तम् ।\nपूजयामास मनसा चोक्तेनोवाच चेश्वरम् ॥२१॥\nगाधिरुवाच ।\nभगवन्संस्मरंश्चैतामात्मनः श्वपचस्थितम् ।\nइमां संसारमायां च परिमुह्यामि चेतसा ॥२२॥\nतदुक्त्वास्व यथावस्तु महामोहनिवृत्तये ।\nएकस्मिन्नेव विमले मां नियोजय कर्मणि ॥२३॥\nश्रीभगवानुवाच ।\nब्रह्मन् जगदिदं मायामहाशम्बरडम्बरम् ।\nसर्वा आश्चर्यकलनाः संभवन्तीह विस्मृतेः ॥२४॥\nभूतकीरपुरे मोहाद्दृष्टवांस्तत्तथा भवान् ।\nइत्येतत्संभवत्येव दृश्यते हि जनैर्भ्रमः ॥२५॥\nभूतास्त्वमिव कीराश्च दृष्टवन्तस्तथा भ्रमम् ।\nमुधैवेत्यपि सत्याभं समकालादिसंभवात् ॥२६॥\nइदं तु शृणु वक्ष्यामि यथाभूतमनिन्दितम् ।\nयथैति तनुतां चिन्ता मार्गशीर्षलतेव ते ॥२७॥\nयोऽसौ कटंजको नाम श्वपचो भूतमण्डले ।\nतेनैव संनिवेशेन स तथैवाभवत्पुरा ॥२८॥\nतथैव विकलत्रत्वं प्राप्य देशान्तरं गतः ।\nबभूव कीरनृपतिः प्रविवेशानलं ततः ॥२९॥\nभवतः केवलं चित्ते जलान्तर्वर्तिनस्तदा ।\nप्रतिभाता तथाभूता कटंजाचारसंस्थितिः ॥३०॥\nद्रष्टानुभूतमप्यर्थं कदाचिद्विस्मरत्यलम् ।\nकदाचिदप्यदृष्टं तु चेतः पश्यति दृष्टवत् ॥३१॥\nयथा स्वप्नमनोराज्यधातुसंस्थितिविभ्रमाः ।\nजाग्रत्यपि तथैवाङ्ग दृश्यन्ते मनसा स्वयम् ॥३२॥\nभविष्यद्भूतकालस्थं यथा त्रैकाल्यदर्शिनः ।\nप्रतिभाभेति गाधे यत्कटंजाचरितं तथा ॥३३॥\nअयं सोऽहमिदं तन्म इति मज्जति नात्मवान् ।\nअयं सोऽहमिदं तन्म इति मज्जत्यनात्मवान् ॥३४॥\nसर्वमेवाहमेवेति तत्त्वज्ञो नावसीदति ।\nन गृह्णाति पदार्थेषु विभागानर्थभावनम् ॥३५॥\nतेनासौ भ्रमयोगेषु सुखदुःखविलासिषु ।\nन निमज्जति मग्नोऽपि तुम्बीपात्रमिवाम्भसि ॥३६॥\nत्वं तावद्वासनाजालग्रस्तचित्तो विचेतनः ।\nकिंचिच्छेषमहाव्याधिरिव न स्वस्थमागतः ॥३७॥\nज्ञानस्यापरिपूर्णत्वान्न शक्रोषि मनोभ्रमम् ।\nविनिवारयितुं मेघमसम्यग्यत्नवानिव ॥३८॥\nयदेव ते मनोमात्रे सहसा प्रतिभासते ।\nतरुरुच्चजनेनेव तेनैवाक्रम्यसे क्षणात् ॥३९॥\nचित्तं नाभिः किलास्येह मायाचक्रस्य सर्वतः ।\nस्थीयते चेत्तदाक्रम्य तन्न किंचित्प्रबाधते ॥४०॥\nत्वमुत्तिष्ठ गिरेः कुञ्जे दशवर्षाण्यखिन्नधीः ।\nतपः कुरु ततो ज्ञानमनन्तं समवाप्स्यसि ॥४१॥\nइत्युक्त्वा पुण्डरीकाक्षस्तत्रैवान्तरधीयत ।\nवाताभ्रवद्दीपकवद्यमुनोत्पीडवत्क्षणात् ॥४२॥\nगाधिर्विवेकवशजं वैराग्यपदमागतः ।\nशरत्समयपर्यन्ते वैरस्यमिव पादपः ॥४३॥\nविचित्रं चेष्टितं धातुरसमञ्जसमागतम् ।\nभ्रमद्भमभरोन्मुक्तमतिर्मन्दमगर्हयत् ॥४४॥\nजगाम करुणार्द्रात्मा नियमायोत्तमश्रिये ।\nविश्रान्त्यै ऋष्यमूकं तु पयोधर इवाचलम् ॥४५॥\nनिरस्ताशेषसंकल्पस्तपस्तत्र चकार ह ।\nदशवर्षाणि तेनासावात्मज्ञानमवाप ह ॥४६॥\nअरमत तदनु स्वां प्राप्य सत्तां महात्मा ह्यपगतभयशोको भोगभूमावनीषु ।\nसततमुदितजीवन्मुक्तरूपः प्रशान्तः सकल इव शशाङ्को घूर्णितापूर्णचेताः ॥४७॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषूपशमप्रकरणे गाधिवृत्तान्ते गाधेर्ज्ञानप्राप्तिर्नामैकोनपञ्चाशः सर्गः ॥४९॥"
  },
  {
    "text": "गाध्युपाख्यानं संपूर्णम् ।"
  }
]
[
  {
    "text": "श्रीवसिष्ठ उवाच ।\nदेहे जाते न जातोऽसि देहे नष्टे न नश्यसि ।\nत्वमात्मन्यकलङ्कात्मा देहस्तव न कश्चन ॥१॥\nयः कुण्डबदरन्यायो या घटाकाशसंस्थितिः ।\nतत्रैकस्मिन्क्षते क्षीणे द्वे इति व्यर्थकल्पना ॥२॥\nविनाशिनि विनष्टेऽस्मिन्देहे स्वां स्थितिमागते ।\nविनश्यामीति यः खेदी तं धिगस्त्वन्धचेतसम् ॥३॥\nयादृशो रश्मिरथयोः स्नेहोद्वेगविवर्जितः ।\nसंबन्धस्तादृशो देहचित्तेन्द्रियमुखैश्चितेः ॥४॥\nगतेतरेतरापेक्षः सरःपङ्कामलाम्भसाम् ।\nयथा राघव संबन्धस्तथा देहेन्द्रियात्मनाम् ॥५॥\nयादृशोऽध्वा गताध्वानां निरास्थापरिदेवनः ।\nसंयोगो विप्रयोगश्च तादृशो देहदेहिनोः ॥६॥\nयथा कल्पितवेतालविकारभयभीतयः ।\nमिथ्यैव कल्पिता एते तथा स्नेहसुखादयः ॥७॥\nभूतपञ्चकसंपिण्डाद्रचिता जनताः पृथक् ।\nएकस्मादेव विटपाद्विचित्रा इव पुत्रिकाः ॥८॥\nकाष्ठेतरत्काष्ठभारे किंचिदन्यन्न दृश्यते ।\nभूतपिण्डेतरद्देहे किंचिदन्यन्न दृश्यते ॥९॥\nभूतपञ्चकविक्षोभनाशोत्पादेषु हे जनाः ।\nहर्षामर्षविषादानां किं भवन्तो वशं गताः ॥१०॥\nको नामातिशयः पुंसां स्त्रीनाम्न्यपरनाम्नि च ।\nपेलवे भूतसंघाते प्रोद्भूतजनपातवत् ॥११॥\nसंनिवेशांशवैचित्र्यमज्ञानामेव तुष्टये ।\nतज्ज्ञानां तु यथाभूतभूतपञ्चकदर्शनम् ॥१२॥\nमिथः शिलापुत्रकयोर्यथैकोपलपुत्रयोः ।\nश्लिष्टयोरपि नो रागस्तथा चित्तशरीरयोः ॥१३॥\nमृत्पुंसां यादृशोऽन्योन्यमाशयः संगमे भवेत् ।\nबुद्धीन्द्रियात्ममनसां संगमे तादृशोऽस्तु ते ॥१४॥\nनान्योन्यस्नेहसंबन्धभाजनं शैलपुत्रकाः ।\nदेहेन्द्रियात्मप्राणाश्च कस्यात्र परिदेवना ॥१५॥\nइतश्चेतश्च जातानि यथा संश्लेषयन्त्यलम् ।\nतरङ्गास्तृणजालानि तथा भूतानि देहदृक् ॥१६॥\nसंयुज्यन्ते वियुज्यन्ते तृणान्यब्धिजले यथा ।\nमुक्तान्तःकलनं देहे भूतान्यात्मनि वै तथा ॥१७॥\nआत्मा चित्ततया देहभूतान्याश्लेषयन्स्थितः ।\nतृणान्यावृत्तवृत्तान्तकलनोत्सिक्तमब्धिवत् ॥१८॥\nप्रबोधाच्चेत्यतां त्यक्त्वा व्रजत्यात्मात्मतां स्वयम् ।\nस्वस्पन्दवशतो वारि त्यक्त्वाच्छत्वमिवाच्छतां ॥१९॥\nततो विश्लिष्टभूतौघो देहं संप्रति पश्यति ।\nवायुस्कन्धगतो जन्तुर्वसुधामण्डलं यथा ॥२०॥\nपृथग्भूतगणं दृष्ट्वा देहातीतो भवत्यजः ।\nपरं प्रकाशमायाति सूर्यकान्तिरिवाहनि ॥२१॥\nजानात्यथात्मनात्मानं मानमेयामयोज्झितम् ।\nमुक्तक्षीबतयेवान्तः स्वां संविदमनुस्मरन् ॥२२॥\nआत्मैव स्पन्दते विश्वं वस्तुजातैरिवोदितम् ।\nतरङ्गकणकल्लोलैरनन्ताम्ब्वम्बुधाविव ॥२३॥\nएवंप्रायमहाबोधा वीतरागा गतैनसः ।\nजीवन्मुक्ताश्चरन्तीह महासत्त्वपदं गताः ॥२४॥\nयथा चरन्ति विविधैर्मणिरत्नैर्महोर्मयः ।\nनिरस्तवासनाश्चित्तव्यवहारैस्तथोत्तमाः ॥२५॥\nन कूलकाष्ठैर्जलधिर्न रजोभिर्नभस्तलम् ।\nन म्लायति निजैर्लोकव्यवहारैरिहात्मवान् ॥२६॥\nगतैरभ्यागतैः स्वच्छैश्चपलैर्मलिनैर्जडैः ।\nन रागो नाम्बुधेर्द्वेषो भोगैश्चाधिगतात्मनः ॥२७॥\nयन्मनोमननं किंचित्समग्रं जगति स्थितम् ।\nतच्चेत्योन्मुखचित्तत्त्वविलासोल्लसनं विदुः ॥२८॥\nयदहं यच्च भूतादि कालत्रितयभावि यत् ।\nदृश्यदर्शनसंबन्धविस्तारैस्तद्विजृम्भते ॥२९॥\nयदृश्यं तदसत्सद्वा दृष्टिमेकामुपाश्रितम् ।\nअन्यत्त्वलेपकं तस्माद्धर्षशोकदृशौ कुतः ॥३०॥\nअसत्यमेवासत्यं हि सत्यं सत्यं सदेव हि ।\nसत्यासत्यमसद्विद्धि तदर्थं किं नु मुह्यसि ॥३१॥\nअसम्यग्दर्शनं त्यक्त्वा सम्यक्पश्य सुलोचन ।\nन क्वचिन्मुह्यति प्रौढः सम्यग्दर्शनवानिह ॥३२॥\nदृश्यदर्शनसंबन्धविस्तारैस्तद्विजृम्भते ।\nदृश्यदर्शनसंबन्धे यत्सुखं पारमात्मिकम् ॥३३॥\nअनुभूतिमयं तस्मात्सारं ब्रह्मेति कथ्यते ।\nदृश्यदर्शनसंबन्धे सुखसंविदनुत्तमा ॥३४॥\nददात्यज्ञाय संसारं ज्ञाय मोक्षं सदोदयम् ।\nदृश्यदर्शनसंबन्धसुखमात्मवपुर्विदुः ॥३५॥\nतदृश्यवलितं बन्धस्तन्मुक्तं मुक्तिरुच्यते ।\nदृश्यदर्शनसंबन्धसुखसंविदनामया ॥३६॥\nक्षयातिशयमुक्ता चेत्तन्मुक्तिः सोच्यते बुधैः ।\nदृश्यदर्शनसंबन्धे यानुभूतिः स्वगोचरा ॥३७॥\nदृश्यदर्शननिर्मुक्ता तामालम्ब्य भवाभवः ।\nसौषुप्ती दृष्टिरेषा हि यात्येवं संप्रकाशते ॥३८॥\nएवं च याति तुर्यत्वमेवं मुक्तिरिति स्मृता ।\nदृश्यदर्शनमुक्तायां युक्तायां परया धिया ॥३९॥\nदृश्यदर्शनसंबन्धसंविदस्यां तु राघव ।\nनात्मा स्थूलो न चैवाणुर्न प्रत्यक्षो न चेतरः ॥४०॥\nन चेतनो न च जडो न चैवासन्न सन्मयः ।\nनाहं नान्यो न चैवैको नानेको नाप्यनेकवान् ॥४१॥\nनाभ्याशस्थो न दूरस्थो नैवास्ति न च नास्ति च ।\nन प्राप्यो नाति चाप्राप्यो न वा सर्वो न सर्वगः ॥४२॥\nन पदार्थो नापदार्थो न पञ्चात्मा न पञ्च च ।\nयदिदं दृश्यतां प्राप्तं मनःषष्ठेन्द्रियास्पदम् ॥४३॥\nतदतीतं पदं यत्स्यात्तन्न किंचिदिवेह तत् ।\nयथाभूतमिदं सम्यग्ज्ञस्य संपश्यतो जगत् ॥४४॥\nसर्वमात्ममयं विश्वं नास्त्यनात्ममयं क्वचित् ।\nकाठिन्यद्रवणस्पन्दखावकाशावलोकनैः ॥४५॥\nआत्मैव सर्वं सर्वेषु भूवार्यनिलखाग्निषु ।\nसत्तैवास्ति न वस्तूनां या या राम चिता विना ।\nव्यतिरिक्तं ततोऽस्मीति विद्धिप्रोन्मत्तजल्पितम् ॥४६॥\nएको जगन्ति सकलानि समस्तकाल-\nकल्पक्रमान्तरगतानि गतागतानि ।\nआत्मैव नेतरकलाकलनास्ति काचि-\nदित्थंमतिर्भव तयातिगतो महात्मन् ॥४७॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये देवदूतोक्ते मोक्षोपायेषूपशमप्रकरणे मोक्षस्वरूपोपदेशो नाम द्विसप्ततितमः सर्गः ॥७२॥"
  }
]
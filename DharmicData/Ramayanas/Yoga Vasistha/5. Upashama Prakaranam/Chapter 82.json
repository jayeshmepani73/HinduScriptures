[
  {
    "text": "श्रीवसिष्ठ उवाच ।\nविचार एवं विदुषा संवर्तेन कृतः पुरा ।\nकथितो मम विन्ध्याद्रौ तेनैव विदितात्मना ॥१॥\nएतां दृष्टिमवष्टभ्य विचारपरया धिया ।\nसंसारसागरादस्मात्तारतम्येन संतर ॥२॥\nअथेमामपरां राम शृणु दृष्टिं पदप्रदाम् ।\nमुनिना वीतहव्येन ययाऽऽस्थितमशङ्कितम् ॥३॥\nवीतहव्यो महातेजा विबभ्राम वने पुरा ।\nविन्ध्यशैलदरीर्दीर्घा रविर्मेरुदरीरिव ॥४॥\nअस्मात्क्रियाक्रमाद्धोरात्संसारभ्रमदायिनः ।\nआधिव्याधिमयाकारात्कालेनोद्वेगमाययौ ॥५॥\nनिर्विकल्पसमाध्यंशलभ्योदारपरेच्छया ।\nस जहार जगज्जीर्णां स्वव्यापारपरम्पराम् ॥६॥\nविवेश रम्भारचितं निजं पर्णोटजान्तरम् ।\nकृतगौरं सुसौगन्ध्यमलिनीलमिवोत्पलम् ॥७॥\nतत्रासने समे शुद्धे स्वास्तीर्णहरिणाजिने ।\nविशश्रामाचले शान्ते वीतवर्ष इवाम्बुदः ॥८॥\nबद्धपद्मासनस्तस्थौ पार्ष्ण्योरधिकराङ्गुलिः ।\nशृङ्गवच्छान्तचलनमतिष्ठत्स्पष्टकन्धरम् ॥९॥\nस जहारालमालोकाद्दिग्विकीर्णं मनः शनैः ।\nविशन्मेरुदरीं सायं भानुर्भास इवोत्करम् ॥१०॥\nबाह्यानाभ्यन्तरांश्चैव स्पर्शान्परिजहत्क्रमात् ।\nइदमाकलयामास मनसा विगतैनसा ॥११॥\nअहो नु चञ्चलमिदं प्रत्याहृतमपि क्षणात् ।\nन मनः स्थैर्यमायाति तरङ्गप्रौढपर्णवत् ॥१२॥\nचक्षुरादिभिरुद्दामै रूपैराहितसंभ्रमैः ।\nअजस्रमुत्पतत्येव वीटेव तलताडिता ॥१३॥\nत्यजदेवानुगृह्णाति वृत्तीरिन्द्रियवर्धिताः ।\nयस्मान्निवार्यते तस्मिन्प्रोन्मत्त इव धावति ॥१४॥\nघटात्पटमुपायाति पटाच्छकटमुत्कटम् ।\nचित्तमर्थेषु चरति पादपेष्विव मर्कटः ॥१५॥\nपञ्चद्वाराणि मनसश्चक्षुरादीन्यमून्यलम् ।\nदग्धेन्द्रियाभिधानानि तावदालोकयाम्यहम् ॥१६॥\nहे हे हतेन्द्रियगणाः किं मे बोधाय नेह वः ।\nवेला विलुलिताम्बूनामब्धीमिव चञ्चलाः ॥१७॥\nमा कुरुध्वमनर्थाय चापलं चपलाशयाः ।\nस्मरतातीतवृत्तीनि दुःखजालानि भूरिशः ॥१८॥\nरूपाणि मनसो यूयं जडा एव किलाधमाः ।\nजडे तूत्सिक्तता व्यर्थे मृगतृष्णेव वल्गति ॥१९॥\nअसारात्मस्वरूपाणामनालोकवती सदा ।\nअन्धानामुद्धतिर्येयं सा दृश्यायैव जायते ॥२०\nचिदात्मा भगवान्सर्वं साक्षित्वेन करोम्यहम् ।\nहतेन्द्रियगणा यूयं किं निरर्थकमाकुलाः ॥२१॥\nमिथ्यैव मे विवल्गन्ति नीरूपा नयनादयः ।\nअलातचक्रप्रतिमाः सर्परज्जुभ्रमोपमाः ॥२२॥\nतेनात्मना बहुज्ञेन निर्ज्ञाताश्चक्षुरादयः ।\nमनागपि न संबन्धो द्युपातालतलाद्रिवत् ॥२३॥\nभीतः पान्थ इवाहिभ्यः पुक्कसेभ्य इव द्विजः ।\nदूरे तिष्ठति चिन्मात्रमिन्द्रियेभ्यस्त्वनामयम् ॥२४॥\nचित्सत्तामात्रकेणालं संक्षोभो भवतां मिथः ।\nतिष्ठति स्वैरमादित्ये दिनकार्यवतामिव ॥२५॥\nचित्त चारण चार्वाक चतुर्दिक्कुक्षिभिक्षुक ।\nश्वेव व्यर्थमनर्थाय मैवं विहर हे जगत् ॥२६॥\nअहं चिद्वदिति व्यर्थमसत्या तव वासना ।\nअत्यन्तभिन्नयोरैक्यं नास्ति चिन्मनसोः शठ ॥२७॥\nजीवाम्येवाहमित्येषा तवाहंकारदुर्मतिः ।\nमिथ्यैव जाता दुःखाय न सत्या सत्यवर्जिता ॥२८॥\nअहंकारोदये सोऽस्मीत्येतां संरब्धतां त्यज ।\nन किंचिदपि मूर्ख त्वं किं व्यर्थं तरलायसे ॥२९॥\nसंविच्चित्त्वमनाद्यन्तं संविदोऽन्यन्न विद्यते ।\nदेहेस्मिंस्तन्महामूर्ख किं त्वं स्याश्चित्तनामकम् ॥३०॥\nविषपर्यवसानेयं रसायनवदुत्थिता ।\nभोक्तताकर्तृताशङ्का बत चित्त मुधैव हि ॥३१॥\nमोपहासपदं गच्छ मूर्खेन्द्रियगणाश्रयम् ।\nन कर्ता त्वं न भोक्ता त्वं जडोऽस्यन्येन बोध्यसे ॥३२॥\nकस्त्वं भवसि भोगानां के वा भोगा भवन्ति ते ।\nजडस्यात्मैव ते नास्ति बन्धुमित्रादि तत्कुतः ॥३३॥\nयज्जडं तद्धि नास्त्वेव सदेवासत्तयान्वितम् ।\nज्ञत्वकर्तृत्वभोक्तृत्वमन्यत्वानामसंभवात् ॥३४॥\nप्रत्यक्चेतनरूपश्चेत्त्वं तदात्मैव ते वपुः ।\nभावाभावमयी चित्तसत्ता ते केव दुःखदा ॥३५॥\nयथा कर्तृत्वभोक्तृत्वे मिथ्यैवाधिगते त्वया ।\nमया ते हि प्रमार्ज्येते शृणु युक्त्या कथं शनैः ॥३६॥\nस्वयं तावद्भवानेष जडो नास्त्यत्र संशयः ।\nजडस्य कीदृक्कर्तृत्वं नृत्यन्तीह कथं शिलाः ॥३७॥\nउपजीव चिरं तस्माच्छुद्धं तद्भागमैश्वरम् ।\nजीवसीच्छसि हंसि त्वं वृथा यासि विवल्गसि ॥३८॥\nक्रियते यत्तु यच्छक्त्या तत्तेनैव कृतं भवेत् ।\nलुनाति दात्रं पुंशक्त्या लावकः प्रोच्यते पुमान ॥३९॥\nहन्यते यस्तु यच्छक्त्या स तेनैव हतो भवेत् ।\nनिहन्ति खड्गः पुंशक्त्या हन्तैव प्रोच्यते पुमान् ॥४०॥\nपीयते यस्तु यच्छक्त्या पीतं तेनैव तद्भवेत् ।\nपात्रेण पीयते पानं पाता यस्तूच्यते नरः ॥४१॥\nप्रकृत्येवासि सुजडः समस्तज्ञेन बोध्यसे ।\nतेनात्मैवात्मनात्मानं चिनोतीदं हि नो भवत् ॥४२॥\nअनारतं बोधयति त्वामात्मा परमेश्वरः ।\nबोधनीया बुधैर्मूढाः किलावृत्तिशतैरपि ॥४३॥\nआत्मसत्तैव बोधैकरूपिणी स्फुरतीह हि ।\nतयैव चित्तशब्दार्थावङ्गीकृत्य त्वया स्थितम् ॥४४॥\nएवं चित्त त्वमज्ञानादात्मशक्तेरुपागतम् ।\nज्ञाने त्वया विगलितं तीव्रे हिममिवातपे ॥४५॥\nतस्यामृतं त्वं मूढं त्वं नासि त्वं परमार्थतः ।\nतदेवाहमिति व्यर्थमतो मास्त्वसुखाय ते ॥४६॥\nअसत्या चित्तकलना इन्द्रजाललता इव ।\nविज्ञानमात्रमेवेह ब्राह्ममङ्गं विजृम्भितम् ॥४७॥\nनरामरजगद्रूपैर्ब्राह्मी शक्तिरुदेत्यलम् ।\nसामुद्रकणकल्लोलजालैर्वैलेव वल्गति ॥४८॥\nचिन्मयश्चेद्भवेर्मूढ तत्तस्मात्परमात्पदात् ।\nनित्यमव्यतिरिक्तं त्वं किमन्यत्परिशोचसि ॥४९॥\nसर्वगं सर्वभावस्थं सर्वरूपं हि तत्पदम् ।\nतत्प्राप्तौ सर्वमेवाज्ञ प्राप्तं भवति सर्वदा ॥५०\nन त्वमस्ति न देहोस्तिब्रह्मास्तीह महत्स्फुरत् ।\nअहंत्वमिति निःस्पन्दे स्फुरत्यार्तिहि कस्य का ॥५१॥\nआत्मा चेत्त्वं तदात्मैव सर्वगोऽस्तीह नेतरः ।\nआत्मनोऽन्यज्जडत्वं चेत्तत्त्वं नास्त्यस्ति तद्वपुः ॥५२॥\nआत्मैव सर्वं त्रिजगत्तदन्यत्तु न किंचन ।\nतत्त्वं किंचित्त्वमात्मान्यद्यदि तत्त्वं न किंचन ॥५३॥\nअहं त्विदमहं तन्म इति व्यर्थं किमीहसे ।\nअसद्वपुः किं स्फुरति शशशृङ्गेण को हतः ॥५४॥\nतृतीया कलना नास्ति चिज्जडांशेतरा शठ ।\nछायातपनयोर्मध्ये तृतीयेवानुरञ्जना ॥५५॥\nसत्यावलोकनाज्जाते चित्तजाड्यदृशोः क्षये ।\nसंपद्यते यत्तु तज्जं स्वसंवेदनमात्रकम् ॥५६॥\nतेन मूढ न कर्तृत्वं न भोक्तृत्वं तवापि हि ॥\nतदेवासि परं ब्रह्म त्यज मौर्ख्यं भवात्मवान् ॥५७॥\nकेवलं ज्ञत्वविषयमुपदेशार्थसिद्धये ।\nत्वया करणभूतेन करोत्यात्मेति कथ्यते ॥५८॥\nअसत्स्वरूपं करणं जडं निरवलम्बनम् ।\nनिःस्पन्दनं न स्यन्देत कर्तृसंबोधनं विना ॥५९॥\nअकर्तुः करणस्यास्य शक्तिः काचिन्न विद्यते ।\nदात्रस्य लावकाभावे कर्तुं किमिव शक्तता ॥६०॥\nखड्गप्रहारविच्छेदक्रियायां पुंसि शक्तता ।\nन खड्गे सुजडे चित्त सर्वाङ्गेष्वपि शक्तता ॥६१॥\nतस्मान्नासि सखे कर्तृ मा व्यर्थं दुःखभाग्भव ।\nपरार्थं क्लेशिता मूर्ख प्राकृतेषु न शोभते ॥६२॥\nईश्वरो नेदृशः शोच्यो यस्त्वया सदृशो भवेत् ।\nन च तस्य कृतेनार्थो नाकृतेनेह कश्चन ॥६३॥\nगर्वात्तूपकरोम्येनमिति केवलमल्पधीः ।\nक्लिश्यते वसतां त्वर्थो न किंचिदुपयुज्यते ॥६४॥\nकर्तुर्भोगेश्वरस्यैवमर्थे चेदनुवर्तसे ।\nतदस्य काचिन्नेच्छेह तृप्तत्वात्सर्वदैव हि ॥६५॥\nअकृत्रिमावभासेन सर्वगेन चिदात्मना ।\nएकेनैवेदमापूर्णं कल्पनैवास्ति नेतरा ॥६६॥\nएकानेकावभासेन समस्तेन तदात्मना ।\nआत्मन्येवान्तरात्मान्तः क्रियते किं किमिष्यते ॥६७॥\nत्वादृशस्य तु दृष्ट्यैव क्षुब्धता जयते मुधा ।\nआलोक्य राजमहिषीं यूनो मदमयीं तथा ॥६८॥\nआत्मना सह संबद्धे चेतः कर्त्रसि सुन्दर ।\nकिंतु नास्यासि संबन्धि कुसुमस्य यथा फलम् ॥६९॥\nद्वितीयेन समं यैषा तत्तावद्भवनैकता ।\nसा संबन्धगतिः प्रोक्ता प्राग्द्वित्वादधुनैकता ॥७०॥\nनानाप्रकाररचना नानारूपक्रियोन्मुखी ।\nसुखदुःखदशाऽहेतुर्भवान्नैकविधास्मृता ॥७१॥\nसंबन्धः समयोर्दृष्टस्तथाऽर्धसमयोरपि ।\nन विलक्षणयोश्चान्यस्तस्मिन्सति जगत्त्रये ॥७२॥\nद्रव्यान्तरगुणा द्रव्याण्याश्रयन्ति बहून्यलम् ।\nसंविदश्च्यवनं दुःखं संविदो मा च्युतो भव ॥७३॥\nएतावतैकध्यानेन नित्यध्यानोऽथवात्मदृक् ।\nअभावे दुःखदस्यान्तर्दृशा दृश्यस्य वस्तुनः ॥७४॥\nसंकल्पोन्मुखतां विद्धि दुःखदां संविदश्च्युतिम् ।\nजडेषूपलभूतेषु मनोदेहेन्द्रियादिषु ॥७५॥\nकीदृशी कर्तृता चित्त पुष्पं व्योम्नि कथं भवेत् ।\nनिरस्तकलना पङ्के मननध्वंसरूपिणि ॥७६॥\nन चैवात्मनि कर्तृत्वं संभवत्यम्बराङ्गवत् ।\nअयं केवलमात्मैव नानानानातयात्मनि ॥७७॥\nस्फुरत्यब्धिरिवाम्भोभिः फेनबुद्बुदवीचिभिः ।\nआभासमात्रे सर्वस्मिन्स्फुरत्यस्मिंश्चिदात्मनि ॥७८॥\nद्वितीया नास्ति कलना तप्ताङ्गार इवाम्बुधौ ।\nकलनारहिते देवे देहे मनसि वा जडे ॥७९॥\nसंवित्संवेद्यनिर्मुक्ता सारं सुन्दर नेतरत् ।\nइदमन्यदिदं नान्यच्छुभं वाऽशुभमेव च ॥८०॥\nइत्यसत्कल्पना नास्ति यथा नभसि काननम् ।\nसंवेद्यरहितं संविन्मात्रमेवेदमाततम् ।\nतत्रायमहमन्योऽयमित्यसत्कलना कथम् ॥८१॥\nअनादिमति नीरूपे सर्वगे विततात्मनि ।\nआरोपयेत्कः कलनामृग्वेदं व्योम्नि को लिखेत् ॥८२॥\nनित्योदिते सकलवस्तुपदार्थसारे\nसंवित्स्थिते भरितनिर्भरभूरिदिक्कम् ।\nआत्मन्यसत्यमिव साधु गतेऽमलत्वात्\nक्षीणौ सुखासुखलवौ मम वै स मोहः ॥८३॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषूपशमप्रकरणे इन्द्रियानुशासनयोगोपदेशो नाम द्व्यशीतितमः सर्गः ॥८२॥"
  }
]
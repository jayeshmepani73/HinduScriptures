[
  {
    "text": "श्रीवसिष्ठ उवाच ।\nअस्त्यस्तमितसर्वापदुद्यत्संपदुदारधीः ।\nविदेहानां महीपालो जनको नाम वीर्यवान् ॥१॥\nकल्पवृक्षोऽर्थिसार्थानां मित्रालानां दिवाकरः ।\nमाधवो बन्धुपुष्पाणां स्त्रीणां मकरकेतनः ॥२॥\nद्विजकैरवशीतांशुर्द्विपत्तिमिरभास्करः ।\nसौजन्यरत्नजलधिर्भुवं विष्णुरिवास्थितः ॥३॥\nप्रफुल्लवाललतिके मञ्जरीपुञ्जपिञ्जरे ।\nस कदाचिन्मधौ मत्ते कोकिलालापलासिनि ॥४॥\nययौ कुसुमिताभोगंसुविलासलताङ्गनम् ।\nलीलयोपवनं कान्तं नन्दनं वासवो यथा ॥५॥\nतस्मिन्वरवने हृद्ये केसरोद्दाममारुते ।\nदूरस्थानुचरः सानुकुञ्जेषु विचचार ह ॥६॥\nअथ शुश्राव कस्मिंश्चित्तमालवनगुल्मके ।\nसिद्धानामप्रदृश्यानां स्वप्रसङ्गादुदाहृताः ॥७॥\nविविक्तवासिनां नित्यं शैलकन्दरचारिणाम् ।\nइमाः कमलपत्राक्ष गीता गीतात्मभावनाः ॥८॥\nसिद्धा ऊचुः ।.\nद्रष्टृदृश्यसमायोगात्प्रत्ययानन्दनिश्चयः ।\nयस्तं स्वमात्मतत्त्वोत्थं निःस्पन्दं समुपास्महे ॥९॥\nअन्ये ऊचुः ।\nद्रष्टृदर्शनदृश्यानि त्यक्त्वा वासनया सह ।\nदर्शनप्रथमाभासमात्मानं समुपास्महे ॥१०॥\nअन्ये ऊचुः ।\nद्वयोर्मध्यगतं नित्यमस्तिनास्तीति पक्षयोः ।\nप्रकाशनं प्रकाश्यानामात्मानं समुपास्महे ॥११॥\nअन्ये ऊचुः ।\nयस्मिन्सर्वं यस्य सर्वं यतः सर्वं यस्मायिदम् ।\nयेन सर्वं यद्धि सर्वं तत्सत्यं समुपास्महे ॥१२॥\nअन्ये ऊचुः ।\nअशिरस्कं हकारान्तमशेषाकारसंस्थितम् ।\nअजस्रमुच्चरन्तं स्वं तमात्मानमुपास्महे ॥१३॥\nअन्ये ऊचुः ।\nसंत्यज्य हृद्गुहेशानं देवमन्यं प्रयान्ति ये ।\nते रत्नमभिवाञ्छन्ति त्यक्तहस्तस्थकौस्तुभाः ॥१४॥\nअन्ये ऊचुः ।\nसर्वाशाः किल संत्यज्य फलमेतदवाप्यते ।\nयेनाशाविषवल्लीनां मूलमाला विलूयते ॥१५॥\nअन्ये ऊचुः ।\nबुद्ध्वाप्यत्यन्तवैरस्यं यः पदार्थेषु दुर्मतिः ।\nबध्नाति भावनां भूयो नरो नासौ स गर्दभः ॥१६॥\nअन्ये ऊचुः ।\nउत्थितानुत्थितानेतानिन्द्रियाहीन्पुनः पुनः ।\nहन्याद्विवेकदण्डेन वज्रेणेव हरिर्गिरीन् ॥१७॥\nअन्ये ऊचुः ।\nउपशमसुखमाहरेत्पवित्रं\nसुशमवतः शममेति साधुचेतः ।\nप्रशमितमनसः स्वके स्वरूपे\nभवति सुखे स्थितिरुत्तमा चिराय ॥१८॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषूपशमप्रकरणे सिद्धगीतानामाष्टमः सर्गः ॥८॥"
  }
]
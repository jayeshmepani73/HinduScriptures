[
  {
    "text": "श्रीवसिष्ठ उवाच ।\nअथवा रघुवंशाख्यनभःपूर्णनिशाकर ।\nबलिवद्बुद्धिभेदेन ज्ञानमासादयामलम् ॥१॥\nश्रीराम उवाच ।\nभगवन्सर्वधर्मज्ञ त्वत्प्रसादान्मया हृदि ।\nप्राप्तं प्राप्तव्यमखिलं विश्रान्तं चामले पदे ॥२॥\nशरदीवाम्बरादभ्रमदभ्रं मम चेतसः ।\nविभो व्यपगतं सर्वं तृष्णाख्यं तन्महातमः ॥३॥\nअमृतापूरितः स्वस्थः शीतलात्मा महाद्युतिः ।\nतिष्ठाम्यानन्दवानन्तः सायं पूर्णं इवोडुराट् ॥४॥\nअशेषसंशयाम्भोदशरत्समय किंत्वहम् ।\nतृप्तिमेषां न गच्छामि वचसां वदतस्तव ॥५॥\nबलेर्विज्ञानसंप्राप्तिं पुनर्मद्बोधवृद्धये ।\nविभो कथय खिद्यन्ते सन्तो नावनतं प्रति ॥६॥\nश्रीवसिष्ठ उवाच ।\nश्रृणु राघव ते वक्ष्ये बलेर्वृत्तान्तमुत्तमम् ।\nश्रुतेन येन तं तत्त्वबोधं प्राप्स्यसि शाश्वतम् ॥७॥\nअस्त्यस्मिञ्जगतः कोशे कस्मिंश्चिद्दिङ्निकुञ्जके ।\nपातालमिति विख्यातो लोको भूमेरधः स्थितः ॥८॥\nक्षीरोदार्णवजाताभिर्दिरधाभिरमृतांशुभिः ।\nक्वचिद्दानवकन्याभिर्भाति निर्विवरान्तरः ॥९॥\nजिह्वागणोद्दामरवैर्विलोलरसनायुगैः ।\nक्वचिद्भोगिभिरापूर्णः सहस्रशतमस्तकैः ॥१०॥\nदेहाद्रिवलिताशेषविश्वोद्धरणघस्मरैः ।\nक्वचिद्दनुसुतैर्व्याप्तश्चलद्भिरिव मेरुभिः ॥११॥\nकुम्भकूटाग्रविश्रान्तवसुधामण्डलोदरैः ।\nक्वचिद्दिग्दन्तिभिर्दन्तद्रुमाद्रिभिरुपाश्रितः ॥१२॥\nमहाकटकटाशब्दत्रस्तभूतपरम्परैः ।\nक्वचिद्दुर्गन्धभूताभैरधोनारकमण्डलैः ॥१३॥\nआभूतलमभिप्रोतसप्तपातालमण्डलैः ।\nक्वचिद्रत्नाकरैर्व्याप्तः पातालैर्विवरैरिव ॥१४॥\nसुरासुरशिरःसुप्तपादाम्भोरुहपांसुना ।\nक्वचिद्भगवता तेन कपिलेन पवित्रितः ॥१५॥\nआसुरीसंभृतानन्तपूजनक्रीडनैषिणा ।\nक्वचिद्भगवता तेन हाटकेशेन पालितः ॥१६॥\nतस्मिन्नसुरदोस्तम्भधार्यमाणमहाभरे ।\nबभूव दानवो राजा विरोचनसुतो बलिः ॥१७॥\nसाक्रन्देन समं सर्वैः सुरविद्याधरोरगैः ।\nपादसंवाहनं यस्य सुरराजेन वाञ्छितम् ॥१८॥\nकोशस्त्रैलोक्यरत्नानां पाता सर्वशरीरिणाम् ।\nधर्ता भुवनधर्तृणां यस्य पालयिता हरिः ॥१९॥\nऐरावणस्य संशोषं यन्नाम्ना कटभित्तयः ।\nकेकयेवाहिहृन्नाड्यो जग्मुराजग्मुरार्तताम् ॥२०॥\nप्रतापोग्रोष्मभिर्यस्य कल्पकाल इवाब्धयः ।\nययुः शोषोन्मुखाः सप्त सप्ततां कुपिताकृतेः ॥२१॥\nयदध्वराग्र्यधूमाभ्रराजयो वलिताब्धयः ।\nब्रह्माण्डकोटरस्यास्य सदा कवचतां ययुः ॥२२॥\nयस्य दृष्टिदृढाघातनुन्नाधारकुलाचलाः ।\nविनमन्ति दिशः सर्वा लताः फलनता इव ॥२३॥\nलीलाविजितनिःशेषभुवनाभोगभूषणः ।\nदशकोटीः स वर्षाणि दैत्यो राज्यं चकार ह ॥२४॥\nअथ गच्छत्स्वनल्पेषु युगेष्वावर्तवृत्तिषु ।\nसुरासुरमहौघेषु प्रोत्पतत्सु पतत्सु च ॥२५॥\nअजस्रमतिभुक्तेषु त्रैलोक्योदारवृत्तिषु ।\nभोगेष्वभजदुद्वेगं बलिर्दानवनायकः ॥२६॥\nमेरुश्रृङ्गशिखारत्नकृतवातायनस्थितः ।\nएकदा चिन्तयामास स्वयं संसारसंस्थितिम् ॥२७॥\nकियन्तमिदमक्षुण्णशक्तिनैव मयाधुना ।\nसाम्राज्यमिह कर्तव्यं विहर्तव्यं जगत्त्रये ॥२८॥\nमहता मम राष्ट्रेण त्रैलोक्याद्भुतकारिणा ।\nकिं वा भवति भुक्तेन भूरिभोगातिहारिणा ॥२९॥\nआपातमात्रमधुरमावश्यकपरिक्षयम् ।\nभोगोपभोगमात्रं मे किं नामेदं सुखावहम् ॥३०॥\nपुनर्दिनैककलनाशर्वरीसंस्थितिः पुनः ।\nपुनस्तान्येव कर्माणि लज्जायै नच तुष्टये ॥३१॥\nपुनरालिङ्ग्यते कान्ता पुनरेव च भुज्यते ।\nसेयं शिशुजनक्रीडा लज्जायै महतामिह ॥३२॥\nतमेव भुक्तविरसं व्यापारौघं पुनःपुनः ।\nदिवसे दिवसे कुर्वन्प्राज्ञः कस्मान्न लज्जते ॥३३॥\nपुनर्दिनं पुना रात्रिः पुनः कार्यपरम्पराः ।\nपुनःपुनरहं मन्ये प्राज्ञस्येयं विडम्बना ॥३४॥\nऊर्मितां पुनरासाद्य पुनरेति निरूर्मिताम् ।\nयथा जलं तथैवायं तां तामेति क्रियां जनः ॥३५॥\nउन्मत्तचेष्टिताकारा पुनःपुनरियं क्रिया ।\nजनं हासयते प्राज्ञं बाललीलोपमा मुहुः ॥३६॥\nकृतयाप्यनया नित्यं क्रियया कृतकार्यया ।\nकोऽर्थः स्यात्तादृशो येन पुनः कर्म न विद्यते ॥३७॥\nकियन्तमथवा कालमिदमाडम्वरं महत् ।\nइहास्माभिरनुष्ठेयं किं तावत्समवाप्यते ॥३८॥\nअनन्तेयं शिशुक्रीडा वस्तुशून्यैव वस्तुतः ।\nआवृत्त्या क्रियते व्यर्थमनर्थप्रसरार्थिभिः ॥३९॥\nफलमेकं महोदारं नेह पश्यामि किंचन ।\nकार्यमस्तीतरत्प्राप्ते यस्मिन्नाम न किंचन ॥४०॥\nभोगादृते किमन्यत्स्यात्तद्भव्यमविनाशि यत् ।\nएवं संचिन्तयाम्याशु दध्यौ मत्वेत्यसौ बलिः ॥४१॥\nअथाभ्युवाचासुरराडाः संस्मृतमिति क्षणात् ।\nस्वात्मन्येव मनस्यर्थं सभ्रूभङ्गं विमर्शयन् ॥४२॥\nपुरा किलेह भगवान्पृष्टोऽभूत्स विरोचनः ।\nपिता मयात्मतत्त्वज्ञो दृष्टलोकपरावरः ॥४३॥\nयथा सकलदुःखानां सुखानां च महामते ।\nयत्र सर्वे भ्रमाः शान्ताः कोऽसौ सीमान्त उच्यते ॥४४॥\nकोपशान्तो मनोमोहः क्वातीताः सकलैषणाः ।\nविरामरहितं कुत्र तात विश्रमणं चिरम् ॥४५॥\nकिं प्राप्तेह समस्तेभ्यः प्राप्येऽस्मिंस्तृप्तिमान्पुमान् ।\nकिं दृष्ट्वा दर्शनं भूयो न तातोपकरोत्यलम् ॥४६॥\nअत्यन्तबहवोऽप्येते भोगा हि न सुखावहाः ।\nक्षोभयन्ति मनो मोहे पातयन्ति सतामपि ॥४७॥\nतत्ताताविहतानन्दसुन्दरं किंचिदेव मे ।\nतादृक्कथय यत्रस्थश्चिरं विश्रान्तिमेम्यहम् ॥४८॥\nइत्याकर्ण्य पुरा निशाकरकरस्पर्धालुगुच्छस्खल-\nत्पुष्पापूरकृतावगुण्ठनपदस्योक्तं तले तेन मे ।\nपित्रा स्वर्गहृतस्य सागरतरोः संरोपितस्याजिरे\nस्फाराकाररसायनासवसमं संमोहशान्त्यै वचः ॥४९॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषूपशमप्रकरणे विरोचनस्मरणं नाम द्वाविंशः सर्गः ॥२२॥"
  }
]
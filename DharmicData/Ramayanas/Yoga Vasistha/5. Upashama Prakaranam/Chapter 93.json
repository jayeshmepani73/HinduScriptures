[
  {
    "text": "श्रीवसिष्ठ उवाच ।\nमनागपि विचारेण चेतसः स्वस्य निग्रहः ।\nमनागपि कृतो येन तेनाप्तं जन्मनः फलम् ॥१॥\nविचारकणिका यैषा हृदि स्फुरति पेलवा ।\nएषैवाभ्यासयोगेन प्रयाति शतशाखताम् ॥२॥\nकिंचित्प्रौढविचारं तु नरं वैराग्यपूर्वकम् ।\nसंश्रयन्ति गुणाः शुद्धाः सरः पूर्णमिवाण्डजः ॥३॥\nसम्यग्विचारिणं प्राज्ञं यथाभूतावलोकिनम् ।\nआसादयन्त्यपि स्फारा नाविद्याविभवा भृशम् ॥४॥\nकिं कुर्वन्तीह विषया मानस्यो वृत्तयस्तथा ।\nआधयो व्याधयो वापि सम्यग्दर्शनसन्मतेः ॥५॥\nक्व भ्रमत्पवनापूरास्तडित्पटलपाटलाः ।\nपुष्करावर्तजलदा गृहीता बालमुष्टिभिः ॥६॥\nक्व नभोमध्यसंस्थेन्दुर्मुग्धैर्मणिसमुद्गकैः ।\nमुग्धयाऽङ्गनया बद्धो मुग्धेन्दीवरशङ्कया ॥७॥\nक्व कटप्रोच्चलद्भृङ्गमण्डलोत्पलशेखराः ।\nमुग्धस्त्रीश्वासमधुरैर्मशकैर्मथिता गजाः ॥८॥\nक्वेभमुक्ताफलोल्लासलसत्सन्नखपञ्जराः ।\nसिंहाः समरसंरब्धा हरिणैः प्रविमर्दिताः ॥९॥\nक्व विषोल्लासनिर्यासदग्धोन्नतवनद्रुमाः ।\nक्षुधिताजगराः क्षुब्धैर्निगीर्णा बालदर्दुरैः ॥१०॥\nक्व प्राप्तभूतिको धीरो ज्ञातज्ञेयो विवेकवान् ।\nआक्रान्तः किल विक्रान्तोविषयेन्द्रियदस्युभिः ॥११॥\nविचारधियमप्रौढां हरन्ति विषयारयः ।\nप्रचण्डपवनामृद्वीं कृत्तवृन्तां लतामिव ॥१२॥\nन विवेकलवं प्रौढं भंक्तुं शक्ता दुराशयाः ।\nकल्पक्षोभमहाधीरं शैलं मन्दानिला इव ॥१३॥\nअगृहीतमहापीठं विचारकुसुमद्रुमम् ।\nचिन्तावात्याविधुन्वन्ति नास्थिरस्थितिसुस्थितम् ॥१४॥\nगच्छतस्तिष्ठतो वापि जाग्रतः स्वपतोऽपि वा ।\nन विचारमयं चेतो यस्यासौ मृत उच्यते ॥१५॥\nकिमिदं स्याज्जगत्किं स्याद्देहमित्यनिशं शनैः ।\nविचारयाध्यात्मदृशा स्वयं वा सज्जनैः सह ॥१६॥\nअन्धकारहरेणाशु विचारेण परं पदम् ।\nदृश्यते विमलं वस्तु प्रदीपेनेव भास्वता ॥१७॥\nज्ञानेन सर्वदुःखानां विनाश उपजायते ।\nकृतालोकविलासेन तमसामिव भानुना ॥१८॥\nज्ञाने प्रकटतां याते ज्ञेयं व्ययमुदेत्यलम् ।\nरवावभ्युदिते भूमावालोक इव निर्मलः ॥१९॥\nयेन शास्त्रविचारेण ब्रह्मतत्त्वं प्रबुद्ध्यते ।\nतद्भानमुच्यते ज्ञेयादभिन्नमिव संस्थितम् ॥२०॥\nविचारोत्थात्मविज्ञानं ज्ञानमंग विदुर्बुधाः ।\nज्ञेयं तस्यान्तरेवास्ति माधुर्यं पयसो यथा ॥२१॥\nसम्यग्ज्ञानसमालोकः पुमान्ज्ञेयमयः स्वयम्\nभवत्यापीतमैरेयः सदा मदमयो यथा ॥२२॥\nसमं स्वरूपममलं ज्ञेयं ब्रह्म परं विदुः ।\nज्ञानाभिगममात्रेण तत्स्वयं संप्रसीदति ॥२३॥\nज्ञानवानुदितानन्दो न क्वचित्परिमज्जति ।\nजीवन्मुक्तो गतासङ्गः सम्राडात्मेव तिष्ठति ॥२४॥\nज्ञानवान्हृद्यशब्देषु वीणावंशरवादिषु ।\nकामिन्याः कान्तगीतेषु संभोगमलिनेषु च ॥२५॥\nवसन्तमदमत्तानां षट्पदानां स्वनेषु च ।\nप्रावृट्प्रसरपुष्पेषु जलदस्तनितेषु च ॥२६॥\nउत्ताण्डवशिखण्डेषु केकाकलरवेषु च॥\nरणिताम्भोदखण्डेषु सारसक्वणितेषु च ॥२७॥\nकर्तर्यादिकरान्तेषु गम्भीरमुरजेषु च ।\nततावनद्धसुषिरचित्रवाद्यस्वनेषु च ॥२८॥\nकेषुचिन्न निबध्नाति रूक्षेषु मधुरेषु च ।\nरणितेषु रतिं राम पद्मेष्विव निशाकरः ॥२९॥\nज्ञानवान्बालकदलीस्तम्भपल्लवपालिषु ।\nसुरगन्धर्वकन्याङ्गलतानन्दनकेलिषु ॥३०॥\nकेषु क्वचिन्न बध्नाति स्वायत्तेष्वप्यसक्तधीः ।\nराम स्पर्शरतिं धीरो हंसो मरुमहीष्विव ॥३१॥\nज्ञानवान्पिण्डखर्जूरकदम्बपनसादिषु ।\nमृद्वीकौर्वारुकाक्षोटबिम्बजम्बीरजातिषु ॥३२॥\nमदिरामधुमैरेयमाध्वीकासवभूमिषु ।\nदधिक्षीरघृतामिक्षानवनीतौदनादिषु ॥३३॥\nषड्रसेषु विचित्रेषु लेह्यपेयविलासिषु ।\nफलेष्वन्येषु मूलेषु शाकेष्वप्यामिषेषु च ॥३४॥\nकेषुचिन्नानुबध्नाति तृप्तमूर्तिरसक्तधीः ।\nआस्वादनरतिर्विप्रः स्वशरीरलवेष्विव ॥३५॥\nज्ञानवान्यमचन्द्रेन्द्ररुद्रार्कानिलसद्मसु ।\nमेरुमन्दरकैलाससह्यदर्दुरसानुषु ॥३६॥\nकौशेयदलजालेषु चन्द्रबिम्बकलादिषु ।\nकल्पपादपकुञ्जेषु देहशोभाविलासिषु ॥३७॥\nरत्नकाञ्चनकुड्येषु मुक्तामणिमयेषु च ।\nतिलोत्तमोर्वशीरम्भामेनकाङ्गलतासु च ॥३८॥\nकेषुचिद्दर्शनं श्रीमान्नाभिवाञ्छत्यसक्तधीः ।\nपरिपूर्णमना मानी मौनी शत्रुषु चाचलः ॥३९॥\nज्ञानवान्कुन्दमन्दारकह्लारकमलादिषु ।\nकुमुदोत्पलपुन्नागकेतक्यगुरुजातिषु ॥४०॥\nकदम्बचूतजम्ब्वाम्रकिंशुकाशोकशाखिषु ।\nजपातिमुक्तसौवीरबिम्बपाटलजातिषु ॥४१॥\nचन्दनागुरुकर्पूरलाक्षामृगमदेषु च ।\nकाश्मीरजलवङ्गैलाकङ्कोलतगरादिषु ॥४२॥\nकेषुचिन्न निबध्नाति सौगन्ध्यरतिमेकधीः ।\nसमबुद्धिरविक्षोभो मद्यामोदेष्विव द्विजः ॥४३॥\nअब्धौ गुडगुडारावे प्रतिश्रुत्खस्वने गिरौ ।\nनिनादे च मृगेन्द्राणां न क्षुभ्यति मनागपि ॥४४॥\nद्विषद्भेरीनिनादेन पटहारणितेन च ।\nकटुकोदण्डघोषेण न विभेति मनागपि ॥४५॥\nमत्तवारणबृंहासु वेतालकलनासु च ।\nपिशाचरक्षःक्ष्वेडासु मनागपि न कम्पते ॥४६॥\nअशनिस्वनघोषेण नगस्फोटरवेण च ।\nऐरावणनिनादेन सम्यग्ध्यानी न कम्पते ॥४७॥\nवहत्क्रकचकाषेण सितासिदलनेन च ।\nशराशनिनिपातेन कम्पते न स्वरूपतः ॥४८॥\nनानन्दमेत्युपवने न खेदमुपगच्छति ।\nन खेदमेति मरुषु नानन्दमुपगच्छति ॥४९॥\nपूताङ्गारसमाकल्पसैकतेष्वपि धन्वसु ।\nपुष्पप्रकरसंछन्नमृदुशाद्वलभूमिषु ॥५०॥\nक्षुरधारासु तीक्ष्णासु शय्यासु च नवोत्पलैः ।\nउन्नताचलदेशेषु कूपकोशतलेषु च ॥५१॥\nशिलास्वर्कांशुरूक्षासु मृद्वीषु ललनासु च ।\nसंपत्स्वापत्सु चोग्रासु रमणेषूत्सवेषु च ॥५२॥\nविहरन्नपि नोद्वेगी नानन्दमुपगच्छति ।\nअन्तर्मुक्तमना नित्यं कर्मकर्तेव तिष्ठति ॥५३॥\nअयःसंकुचिताङ्गासु नरकारण्यभूमिषु ।\nपरस्परेरितानन्तकुन्ततोमरवृष्टिषु ॥५४॥\nन बिभेति न वादत्ते वैवश्यं न च दीनताम् ।\nसमः स्वस्थमना मौनी धीरस्तिष्ठति शैलवत् ॥५५॥\nअपवित्रमपथ्यं च विषसिक्तं मलाद्यपि ।\nभुक्त्वा जरयति क्षिप्रं क्लिन्नं नष्टं च मृष्टवत् ॥५६॥\nबिम्बप्रतिविषाकल्कक्षीरेक्षुसलिलान्धसाम् ।\nअसक्तबुद्धिस्तत्त्वज्ञो भवत्यास्वादने समः ॥५७॥\nमैरेयमदिराक्षीररक्तमेदोरसासवैः ।\nरूक्षास्थितृणकेशान्तैर्न हृष्यति न कुप्यति ॥५८॥\nजीवितस्यापि हर्तारं दातारं चैकरूपया ।\nदृशा प्रसादमाधुर्यशालिन्या परिपश्यति ॥५९॥\nस्थिरास्थिरशरीरेषु रम्यारम्येषु वस्तुषु ।\nन हृष्यति ग्लायति वा सदा समतयेद्धया ॥६०॥\nमुक्तास्थत्वादनास्थेयरूपत्वाज्जगतः स्थितौ ।\nनूनं विदितवेद्यत्वान्नीरागत्वात्स्वचेतसः ॥६१॥\nन कस्यचिन्नो कदाचिदक्षस्य विषयस्थितौ ।\nददाति प्रसरं साधुराधिप्रोज्झितया धिया ॥६२॥\nअतत्त्वज्ञमविश्रान्तमलब्धात्मानमस्थितम् ।\nनिगिरन्तीन्द्रियाण्याशु हरिणा इव पल्लवम् ॥६३॥\nउह्यमानं भवाम्भोधौ वासनावीचिवेल्लितम् ।\nनिगिरन्तीन्द्रियग्राहा महाक्रन्दपरायणम् ॥६४॥\nविचारिणं भव्यपदं विश्रान्तधियमात्मनि ।\nन हरन्ति विकल्पौघा जलौघा इव पर्वतम् ॥६५॥\nसर्वसंकल्पसीमान्ते विश्रान्ता ये परे पदे ।\nतेषां लब्धस्वरूपाणां मेरुरेव तृणायते ॥६६॥\nजगज्जरत्तृणलवो विषं चामृतमेव च ।\nक्षणः कल्पसहस्रं च सममाततचेतसाम् ॥६७॥\nसंविन्मात्रं जगदिति मत्वा मुदितबुद्धयः ।\nसंविन्मयत्वादन्तस्थजगत्का विहरन्त्यमी ॥६८॥\nसंविन्मात्रपरिस्पन्दे जागते वस्तुपञ्जरे ।\nकिं हेयं किमुपादेयमिह तत्त्वविदां मतम् ॥६९॥\nसंविदेवेदमखिलं भ्रान्तिमन्यां त्यजानघ ।\nसंविन्मयवपुः स्फारं किं जहाति किमीहते ॥७०॥\nयदेतज्जायते भूमेर्भविष्यत्पल्लवाङ्कुरम् ।\nतत्संविदेव प्रथते तथा तत्त्वाङ्कुरस्थितम् ॥७१॥\nआदावन्ते च यन्नास्ति वर्तमानेऽपि तस्य च ।\nकंचित्काललवं दृष्टा सत्तासौ संविदो भ्रमः ॥७२॥\nइति मत्वा धियं त्यक्त्वा भावाभावानुपातिनीम् ।\nनिःसङ्गसंविद्भारूपो भव भावान्तमागतः ॥७३॥\nकायेन मनसा बुद्ध्या केवलैरिन्द्रियैरपि ।\nकर्म कुर्वन्नकुर्वन्वा निःसङ्गः सन्न लिप्यते ॥७४॥\nगतसङ्गेन मनसा कुर्वन्नपि न लिप्यते ।\nसुखदुःखैर्महाबाहो मनोरथदशास्विव ॥७५॥\nगतसङ्गां मतिं कुर्वन्कुर्वन्नप्यङ्गयष्टिभिः ।\nन लिप्यते सुखैर्दुःखैर्मनोरथदशास्विव ॥७६॥\nगतसङ्गमना दृष्ट्या पश्यन्नपि न पश्यति ।\nएतदन्यस्थचित्तत्वाद्वालेनाप्यनुभूयते ॥७७॥\nगतसङ्गमना जन्तुः पश्यन्नेव न पश्यति ।\nन श्रृणोत्यपि श्रृण्वंश्च न स्पृशत्यपि च स्पृशन् ॥७८॥\nन जिघ्रत्यपि संजिघ्रन्नुन्मिषन्निमिषन्नपि ।\nपदार्थे च पतत्येव बलात्पतति नाप्ययम् ॥७९॥\nदेशान्तरस्थचेतोभिरेतदात्मगृहस्थितैः ।\nअप्रौढमतिभिः साधु मूर्खैरप्यनुभूयते ॥८०॥\nसङ्गः कारणमर्थानां सङ्गः संसारकारणम् ।\nसङ्गः कारणमाशानां सङ्गः कारणमापदाम् ॥८१॥\nसङ्गत्यागं विदुर्मोक्षं सङ्गत्यागादजन्मता ।\nसङ्गं त्यज त्वं भावानां जीवन्मुक्तो भवानघ ॥८२॥\nश्रीराम उवाच ।\nसर्वसंशयनीहारशरन्मारुत हे मुने ।\nसङ्गः किमुच्यते ब्रूहि समासेन मम प्रभो ॥८३॥\nश्रीवसिष्ठ उवाच ।\nभावाभावे पदार्थानां हर्षामर्षविकारदा ।\nमलिना वासना यैषा सा सङ्ग इति कथ्यते ॥८४॥\nजीवन्मुक्तशरीराणामपुनर्जन्मकारिणी ।\nमुक्ता हर्षविषादाभ्यां शुद्धा भवति वासना ॥८५॥\nतामसङ्गाभिधां विद्धि यावद्देहं च भाविनी ।\nतया यत्क्रियते कर्म न तद्बन्धाय वै पुनः ॥८६॥\nअजीवन्मुक्तरूपाणां दीनानां मूढचेतसाम् ।\nयुक्ता हर्षविषादाभ्यां बन्धनी वासना भवेत् ॥८७॥\nसैवोक्ता सङ्गशब्देन पुनर्जननकारिणी ।\nतया यत्क्रियते कर्म तद्बन्धायैव केवलम् ॥८८॥\nएवं रूपं परित्यज्य सङ्गं स्वात्मविकारदम् ।\nयदि तिष्ठसि निर्व्यग्रः कुर्वन्नपि न लिप्यसे ॥८९॥\nहर्षामर्षविषादाभ्यां यदि गच्छसि नान्यताम् ।\nवीतरागभयक्रोधस्तदसङ्गोऽसि राघव ॥९०॥\nदुःखैर्न ग्लानिमायासि यदि हृष्यसि नो सुखैः ।\nआशावैवश्यमुत्सृज्य तदसङ्गोऽसि राघव ॥९१॥\nविहरन्व्यवहारेषु सुखदुःखदशासु च ।\nन विमुञ्चसि सत्साम्यं तदसङ्गोऽसि राघव ॥९२॥\nसंवेद्यो यदि चैवात्मा वेदिते लक्ष्यते समः ।\nयथाप्राप्तानुवर्ती च तदसङ्गोऽसि राघव ॥९३॥\nअसङ्गतामनायासाज्जीवन्मुक्तस्थितिं स्थिराम् ।\nअवलम्ब्य समः स्वस्थो वीतरागो भवानघ ॥९४॥\nजीवन्मुक्तमतिर्मौनी निगृहीतेन्द्रियग्रहः ।\nअमानमदमात्सर्यमार्यस्तिष्ठति विज्वरम् ॥९५॥\nसदा समग्रेऽपि हि वस्तुजाले\nसमाशयोऽप्यन्तरदीनसत्त्वः ।\nव्यापारमात्रात्सहजात्क्रमस्थान्न\nकिंचिदप्यन्यदसौ करोति ॥९६॥\nयदेव किंचित्प्रकृतं क्रमस्थं\nकर्तव्यमात्मीयमसौ तदेव ।\nसंसर्गसंबन्धविहीनयैव\nकुर्वन्न खेदं रमते धियान्तः ॥९७॥\nअथापदं प्राप्य सुसंपदं वा\nमहामतिः स्वप्रकृतं स्वभावम् ।\nजहाति नो मन्दरवेल्लितोऽपि\nशौक्ल्यं यथा क्षीरमयाम्बुराशिः ॥९८॥\nसंप्राप्य साम्राज्यमथापदं वा\nसरीसृपत्वं सुरनाथतां वा ।\nतिष्ठत्यखेदोदयमस्तहर्षं\nक्षयोदयेष्विन्दुरिवैकरूपः ॥९९॥\nनिरस्तसंरम्भमपास्तभेदं\nप्रशान्तनानाफलवल्गुवेषम् ।\nविचारयात्मानमदीनसत्त्वो\nयथा भवस्युत्तमकार्यनिष्ठः ॥१००॥\nतयोदितप्रसरविलासशुद्धया\nगतज्वरं पदमवलम्बयामलम् ।\nधियेद्धया पुनरिह जन्मबन्धनै-\nर्न बध्यसे समधिगतात्मदृश्यया ॥१०१॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये देवदूतोक्ते द्वात्रिंशत्साहस्त्रयां संहितायां मोक्षोपायेषु\nउपशमप्रकरणे समदर्शनं नाम त्रिनवतितमः सर्गः ॥९३॥\n॥समाप्तमिदं उपशमप्रकरणम्॥"
  }
]
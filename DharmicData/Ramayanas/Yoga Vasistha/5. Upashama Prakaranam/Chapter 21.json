[
  {
    "text": "श्रीवसिष्ठ उवाच ।\nएवं प्रबोधितस्तेन तदा पुण्येन पावनः ।\nप्रबोधमाप प्राकाश्यं प्रभात इव भूतलम् ॥१॥\nउभावपि ततः सिद्धौ ज्ञानविज्ञानपारगौ ।\nविचेरतुर्वने तस्मिन्यावदिच्छमनिन्दितौ ॥२॥\nततः कदाचित्कालेन निर्वाणपदमागतौ ।\nतौ विदेहौ गतस्नेहौ दीपाविव शमं गतौ ॥३॥\nएवं प्राग्भुक्तदेहानामनन्ता जनबन्धुता ।\nआः कैः किं गृह्यते ताभ्यः किं वा संत्यज्यतेऽनघ ॥४॥\nतस्मादासामनन्तानां तृष्णानां रघुनन्दन ।\nउपायस्त्याग एवैको न नाम परिपालनम् ॥५॥\nचिन्तनेनैधते चिन्ता त्विन्धनेनेव पावकः ।\nनश्यत्यचिन्ततेनैव विनेन्धनमिवानलः ॥६॥\nध्येयत्यागरथारूढः करुणोदारया दृशा ।\nलोकमालोकयन्दीनमातिष्ठोत्तिष्ठ राघव ॥७॥\nएषा ब्राह्मी स्थितिः स्वच्छा निष्कामा विगतामया ।\nएनां प्राप्य महाबाहो विमूढोऽपि न मुह्यति ॥८॥\nएकं विवेकं सुहृदमेकां प्रौढसखीं धियम् ।\nआदाय विहरन्नेव संकटेषु न मुह्यति ॥९॥\nविनिवारितसर्वार्थादपहस्तितबान्धवात् ।\nन स्वधैर्यादृते कश्चिदभ्युद्धरति संकटात् ॥१०॥\nवैराग्येणाथ शास्त्रेण महत्त्वादिगुणैरपि ।\nयत्नेनापद्विघातार्थं स्वयमेवोन्नयेन्मनः ॥११॥\nन तत्त्रिभुवनैश्वर्यान्न कोशाद्रत्नधारिणः ।\nफलमासाद्यते चित्ताद्यन्महत्त्वोपबृंहितात् ॥१२॥\nतदेतस्मिञ्जगत्कुक्षौ पातोत्पातनदोलनैः ।\nपतन्ति पुरुषा ये वै मनस्तेषां गतज्वरम् ॥१३॥\nपूर्णे मनसि संपूर्णं जगत्सर्वं सुधाद्रवैः ।\nउपानद्रूढपादस्य ननु चर्मास्तृतैव भूः ॥१४॥\nवैराग्यात्पूर्णतामेति मनो नाशावशानुगम् ।\nआशया रिक्ततामेति शरदेव सरोमलम् ॥१५॥\nहृदयं शून्यतामेति प्रकटीकृतकोटरम् ॥\nअगस्तिपीतार्णववदाशाविवशचेतसाम् ॥१६॥\nयस्य चित्ततरौ स्फारे तृष्णाचपलमर्कटी ।\nन वल्गति महत्तस्य राजते हृद्वनं ततम् ॥१७॥\nपद्माक्षकोशं त्रिजगद्गोष्पदं योजनव्रजम् ।\nनिमेषार्धं महाकल्पः स्पृहारहितचेतसाम् ॥१८॥\nशीतता सा न शीतांशोर्न हिमाचलकन्दरे ।\nन रम्भाचन्दनावल्यां निःस्पृहेषु मनःसु या ॥१९॥\nन तथा भाति पूर्णेन्दुर्न पूर्णः क्षीरसागरः ।\nन लक्ष्मीवदनं कान्तं स्पृहाहीनं यथा मनः ॥२०॥\nयथाब्दलेखा शशिनं सुधालेपं मषी यथा ।\nदूषयत्येवमेवान्तर्नरमाशापिशाचिका ॥२१॥\nआशाख्याश्चित्तवृक्षस्य शाखाः स्थगितदिक्तटाः ।\nतासु च्छिन्नास्वरूपत्वं याति चित्तमहाद्रुमः ॥२२॥\nछिन्नतृष्णामहाशाखे चित्तस्थाणौ स्थितिं गते ।\nएकरूपतया धैर्यं प्रयाति शतशाखताम् ॥२३॥\nअनस्तमितधैर्येण तेन चित्ते क्षयं गते ।\nतत्पदं प्राप्यते राम यत्र नाशो न विद्यते ॥२४॥\nएतासां चित्तवृत्तीनामाशानामुत्तमाशयः ।\nन ददासि प्ररोहं चेत्तद्भयं नास्ति राघव ॥२५॥\nचित्तं वृत्तिविहीनं ते यदा यातमचित्तताम् ।\nतदा मोक्षमयीमन्तः सत्तामाप्नोषि तां तताम् ॥२६॥\nचित्तकौशिकपक्षिण्या तृष्णया क्षुब्धयान्तरे ।\nअमङ्गलानि विस्तारमलमायान्ति राघव ॥२७॥\nचिन्तनं वृत्तिरित्युक्तं वर्तते चित्तमाशया ।\nचित्तवृत्तिमतो ह्याशां त्यक्त्वा निश्चित्ततां व्रज॥२८॥\nयो यया वर्तते वृत्त्या स तयैव विना क्षयी ।\nअतश्चित्तोपशान्त्यर्थं तद्वृत्तिं प्रक्षयं नय ॥२९॥\nप्रशमितसकलैषणो महात्म-\nन्भव भवबन्धमपास्य मुक्तचित्तः ।\nमनसि निगडरज्जवः कदाशाः\nपरिगलितासु च तासु को न मुक्तः ॥३०॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषूपशमप्रकरणे तृष्णाविचिकित्सायोगोत्पत्तिर्नामैकविंशः सर्गः ॥२१॥"
  }
]
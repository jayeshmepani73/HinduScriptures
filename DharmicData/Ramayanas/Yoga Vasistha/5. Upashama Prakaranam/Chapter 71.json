[
  {
    "text": "श्रीवसिष्ठ उवाच ।\nयावत्तुर्यपरामर्शस्तावत्केवलतापदम् ।\nजीवन्मुक्तस्य विषयो वचसां च रघूद्वह ॥१॥\nअत ऊर्ध्वमदेहानां मुक्तानां वचसा तथा ।\nविषयो न महाबाहो पुरुषाणामिवाम्बरम् ॥२॥\nसा हि विश्रान्तिपदवी दूरेभ्योऽपि दवीयसी ।\nगम्या विदेहमुक्तानां खलेखेव नभस्वताम् ॥३॥\nसुषुप्तावस्थया कंचित्कालं भुक्त्वा जगत्स्थितिम् ।\nतुर्यतामेति तदनु परमानन्दघूर्णितः ॥४॥\nतुर्यातीतदशां तज्ज्ञा यथा यान्त्यात्मकोविदाः ।\nतथाधिगच्छ निर्द्वन्द्वं पदं रघुकुलोद्वह ॥५॥\nसुषुप्तावस्थया राम भव संव्यवहारवान् ।\nचित्रेन्दोरिव ते न स्तः क्षयोद्वेगावरिन्दम ॥६॥\nशरीरसंनिवेशस्य क्षये स्थैर्ये च संविदः ।\nमा गृहाण भ्रमो ह्येष शरीरमिति जृम्भते ॥७॥\nदेहनाशेन कोऽर्थस्ते कोऽर्थस्ते देहसंस्थया ।\nभव त्वं प्रकृतारम्भस्तिष्ठत्वेष यथास्थितम् ॥८॥\nज्ञातवानसि तत्सत्यं बुद्धवानसि तत्पदम् ।\nप्राप्तवानसि रूपं स्वं विशोको भव भूतये ॥९॥\nईप्सितानीप्सितं त्यक्त्वा शीतलालोकशोभया ।\nअन्धकारात्तथाम्भोदान्मुक्तं खमिव शोभते ॥१०॥\nमनस्तवात्मसंपन्नं नाधः समनुधावति ।\nयोगमन्त्रतपःसिद्धः पुरुषः खादिवावनिम् ॥११॥\nइह शुद्धा चिदेवास्ति पारावारविवर्जिता ।\nअयं सोऽहमिदं तन्म इति ते मास्तु विभ्रमः ॥१२॥\nआत्मेति व्यवहारार्थमभिधा कल्पिता विभोः ।\nनामरूपादिभेदस्तु दूरमस्मादलं गतः ॥१३॥\nजलमेव यथाम्भोधिर्न तरङ्गादिकं पृथक् ।\nआत्मैवेदं तथा सर्वं न भूतोयादिकं पृथक् ॥१४॥\nयथा समस्ताज्जलधौ जलादन्यन्न लभ्यते ।\nतथैव जगतः स्फारादात्मनोऽन्यन्न लभ्यते ॥१५॥\nअयं सोऽहमिति प्राज्ञ क्व करोषि व्यवस्थितिम् ।\nकिं तत्त्वं किं च वा ते स्यात्किं तत्त्वं किं च वा न ते ॥१६॥\nन द्वित्वमस्ति नो देहाः संबन्धो न च तैः स्थितः ।\nसंभाव्यते कलङ्को वा भानोरिव तमःपटैः ॥१७॥\nद्वित्वमभ्युपगम्यापि कथयामि तवारिहन् ।\nदेहादिभिः सद्भिरपि न संबन्धो विभोर्भवेत् ॥१८॥\nछायातपप्रसरयोः प्रकाशतमसोर्यथा ।\nन संभवति संबन्धस्तथा वै देहदेहिनोः ॥१९॥\nयथा शीतोष्णयोर्नित्यं परस्परविरुद्धयोः ।\nन संभवति संबन्धो राम देहात्मनोस्तथा ॥२०॥\nअविनाभाविनोर्यस्तु संबन्धः कथमेतयोः ।\nजडचेतनयोर्देहदेहिनोरनुभूयते ॥२१॥\nचिन्मात्रस्यात्मनो देहसंबन्ध इति या कथा ।\nसैषा दुरवबोधार्था दावाग्नौ जलधिर्यथा ॥२२॥\nसत्यावलोकनेनैषा मिथ्यादृष्टिर्विनश्यति ।\nअवलोकनया साम्यमातपे जलधिर्यथा ॥२३॥\nचिदात्मा निर्मलो नित्यः स्वावभासो निरामयः ।\nदेहस्त्वनित्यो मलवांस्तेन संबध्यते कथम् ॥२४॥\nस्पन्दमायाति वातेन भूतैर्वा पीवरीकृतः ।\nदेहस्तेन न संबन्धो मनागेव सहात्मना ॥२५॥\nसिद्धे द्वित्वेऽपि देहस्य न संबन्धस्य संभवः ।\nद्वित्वासिद्धौ तु सुमते कलनैवेदृशी कुतः ॥२६॥\nइत्येतदेव तत्सत्त्वे तत्रैवान्तःस्थितिं कुरु ।\nन बन्धोऽस्ति न मोक्षोऽस्ति कदाचित्कस्यचित्क्वचित् ॥२७॥\nसर्वमात्ममयं शान्तमित्येवं प्रत्ययं स्फुटम् ।\nसबाह्याभ्यन्तरं राम सर्वत्र दृढतां नय ॥२८॥\nसुखी दुःखी विमूढोऽस्मीत्येता दुर्दृष्टयः स्मृताः ।\nआसु चेद्वस्तुबुद्धिस्ते तच्चिरं दुःखमिच्छसि ॥२९॥\nयः क्रमः शैलतृणयोः कौशेयोपलयोस्तथा ।\nसाम्यं प्रति स एवोक्तः परमात्मशरीरयोः ॥३०॥\nयथा तेजस्तिमिरयोर्न संबन्धो न तुल्यता ।\nअत्यन्तभिन्नयो राम तथैवात्मशरीरयोः ॥३१॥\nयथा शीतोष्णयोरैक्यं कथास्वपि न दृश्यते ।\nजडप्रकाशयोः श्लेषो न तथात्मशरीरयोः ॥३२॥\nदेहश्चलति वातेन तेनैवायाति गच्छति ।\nशब्दं करोति वातेन देहनाडीविलासिना ॥३३॥\nशब्दः कचटतप्रायः स्फुरत्यन्तः समीरणैः ।\nयथा प्रजायते वंशाद्देहरन्ध्रात्तथैव हि ॥३४॥\nकनीनिकापरिस्पन्दश्चक्षुःस्पन्दस्य मारुतात् ।\nइन्द्रियस्फुरणात्सैव संवित्केवलमात्मनः ॥३५॥\nआकाशोपलकुड्यादौ सर्वत्रात्मदशा स्थिता ।\nप्रतिबिम्बमिवादर्शे चित्त एवात्र दृश्यते ॥३६॥\nशरीरालयमुत्सृज्य यत्र चित्तविहंगमः ।\nस्ववासनावशाद्याति तत्रैवात्मानुभूयते ॥३७॥\nयत्र पुष्पं तत्र गन्धसंविदः संस्थिता यथा ।\nयत्र चित्तं हि तत्रात्मसंविदः संस्थितास्तथा ॥३८॥\nसर्वत्र स्थितमाकाशमादर्शे प्रतिबिम्बति ।\nयथा तथात्मा सर्वत्र स्थितश्चेतसि दृश्यते ॥३९॥\nअपामवनतं स्थानमास्पदं भूतले यथा ।\nअन्तःकरणमेवात्मसंविदामास्पदं तथा ॥४०॥\nसत्यासत्यं जगद्रूपमन्तःकरणबिम्बिता ।\nआत्मसंवित्तनोतीदमालोकमिव सूर्यभा ॥४१॥\nअन्तःकरणमेवातः कारणं भूतसंसृतौ ।\nआत्मा सर्वातिगत्वात्तु कारणं सदकारणम् ॥४२॥\nअविचारणमज्ञानं मौर्ख्यमाहुर्महाधियः ।\nसंसारसंसृतौ सारमन्तःकरणकारणम् ॥४३॥\nअसम्यक्प्रेक्षणान्मोहाच्चेतःसत्तां गृहीतवत् ।\nसंमोहबीजकणिकां तमोऽर्कादिव दृश्यते ॥४४॥\nयथा भूतात्मतत्त्वैकपरिज्ञानेन राघव ।\nअसत्तामेत्यलं चेतो दीपेनेव तमः क्षणात् ॥४५॥\nसंसारकारणमितः स्वयं चेतो विचारयेत् ।\nजीवोऽन्तःकरणं चित्तं मनश्चेत्यादिनामकम् ॥४६॥\nश्रीराम उवाच ।\nएताः संज्ञाः प्रभो ब्रह्मंश्चेतसो रूढिमागताः ।\nकथमित्येव कथय मयि मानद सिद्धये ॥४७॥\nश्रीवसिष्ठ उवाच ।\nसर्वे भावा इमे नित्यमात्मतत्वैकरूपिणः ।\nचित्तात्तरङ्गकगणा जलैककलिता यथा ॥४८॥\nआत्मा स्पन्दैकरूपात्मा स्थितस्तेषु क्वचित्क्वचित् ।\nतरङ्गेषु विलोलेषु पयोधेः सलिलं यथा ॥४९॥\nक्वचिदस्पन्दरूपात्मा स्थितस्तेषु महेश्वरः ।\nतरङ्गत्वमयातेषु जलभावो जलेष्विव ॥५०॥\nतत्रोपलादयो भावा अलोलाः स्वात्मनि स्थिताः ।\nसुराफेनवदुत्स्पन्दा लोलास्तु पुरुषादयः ॥५१॥\nतत्र तेषु शरीरेषु सर्वशक्तिस्तदात्मनः ।\nकलिताऽज्ञानकलना तेनाज्ञानमसौ स्थितः ॥५२॥\nतदज्ञानमनन्तात्मभूषितं जीव उच्यते॥\nस संसारे महामोहमायापञ्जरकुञ्जरः ॥५३॥\nजीवनाज्जीव इत्युक्तोऽहंभावः स्यात्त्वहंतया ।\nबुद्धिर्निश्चायकत्वेन संकल्पकलनान्मनः ॥५४॥\nप्रकृतिः प्रकृतित्वेन देहो दिग्धतया स्थितः ।\nजडः प्रकृतिभावेन चेतनः स्वात्मसत्तया ॥५५॥\nजडाजडदृशोर्मध्यं यत्तत्त्वं पारमात्मिकम् ।\nतदेतदेव नानात्वं नानासंज्ञाभिराततम् ॥५६॥\nएवं स्वरूपं जीवस्य बृहदारण्यकादिषु ।\nबहुधा बहुषु प्रोक्तं वेदान्तेषु किलानघ ॥५७॥\nअज्ञैस्त्वेतासु संज्ञासु कुविकल्पकुतार्किकैः ।\nमोहाय केवलं मूढैर्व्यर्थमास्थाः प्रकल्पिताः ॥५८॥\nएवमेष महाबाहो जीवः संसारकारणम् ।\nमूकेनातिवराकेण देहकेनेह किं कृतम् ॥५९॥\nआधाराधेययोरेकनाशे नान्यस्य नष्टता ।\nयथा तथा शरीरादिनाशे नात्मनि नष्टता ॥६०॥\nएकपर्णरसे क्षीणे रसो नैति यथा क्षयम् ।\nयाति पर्णरसश्चार्करश्मिजालान्तरे यथा ॥६१॥\nशरीरसंक्षये देही न क्षयं याति कस्यचित् ।\nनिर्वासनश्चेत्तद्व्योम्नि तिष्ठत्यात्मपदे तथा ॥६२॥\nदेहनाशे विनष्टोऽस्मीत्येवं यस्याऽमतेर्भ्रमः ।\nमातुः स्तनतटात्तस्य मन्ये वेताल उत्थितः ॥६३॥\nयस्य ह्यात्यन्तिको नाशः स्यादसावुदितः स्मृतः ।\nचित्तनाशो हि नाशः स्यात्स मोक्ष इति कथ्यते ॥६४॥\nमृतो नष्ट इति प्रोक्तो मन्ये तच्च मृषा ह्यसत् ।\nस देशकालान्तरितो भूत्वा भूत्वानुभूयते ॥६५॥\nइहोह्यन्ते जनैरेवं तरङ्गान्तस्तृणैरिव ।\nमरणव्यपदेशासु देशकालतिरोहितैः ॥६६॥\nवासनावस्थितो जीवो यात्युत्सृज्य शरीरकम् ।\nकपिर्वनतरुं त्यक्त्वा तर्वन्तरमिवास्थितः ॥६७॥\nपुनस्तदपि संत्यज्य गच्छत्यन्यदपि क्षणात् ।\nअन्यस्मिन्वितते देशे कालेऽन्यस्मिंश्च राघव ॥६८॥\nइतश्चेतश्च नीयन्ते जीवा वासनया स्वया ।\nचिरं तदपिजीविन्या धूर्त्या धात्र्यैव बालकाः ॥६९॥\nवासनारज्जुवलिता जीर्णाः पर्वतकुक्षिषु ।\nजरयन्त्यतिदुःखेन जीवितं जीवजीविकाः ॥७०॥\nजरठजरदुपोढदुःखभाराः\nपरिणतिजर्जरजीविताश्च सत्यः ।\nहृदयजनितवासनानुवृत्त्या\nनरकभरे जनताश्चिरं पतन्ति ॥७१॥\nश्रीवाल्मीकिरुवाच ।\nइत्युक्तवत्यथ मुनौ दिवसो जगाम\nसायंतनाय विधयेऽस्तमिनो जगाम ।\nस्नातुं सभा कृतनमस्करणा जगाम\nश्यामाक्षये रविकरैश्च सहाजगाम ॥७२॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये मोक्षोपायेषूपशमप्रकरणे संसारोपदेशो नामैकसप्ततितमः सर्गः ॥७१॥"
  }
]
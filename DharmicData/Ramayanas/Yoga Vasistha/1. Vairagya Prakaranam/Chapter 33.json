[
  {
    "text": "सिद्धा ऊचुः ।\nपावनस्यास्य वचसः प्रोक्तस्य रघुकेतुना ।\nनिर्णयं श्रोतुमुचितं वक्ष्यमाणं महर्षिभिः ॥ १ ॥"
  },
  {
    "text": "नारदव्यासपुलहप्रमुखा मुनिपुङ्गवाः ।\nआगच्छताश्वविघ्नेन सर्व एव महर्षयः ॥ २ ॥"
  },
  {
    "text": "पतामः परितः पुण्यामेतां दाशरथीं सभाम् ।\nनीरन्ध्रां कनकोद्योतां पद्मिनीमिव षट्पदाः ॥ ३ ॥"
  },
  {
    "text": "श्रीवाल्मीकिरुवाच ।\nइत्युक्ता सा समस्तैव व्योमवासनिवासिनी ।\nतां पपात सभां तत्र दिव्या मुनिपरम्परा ॥ ४ ॥"
  },
  {
    "text": "अग्रस्थितमनुत्सृष्टरणद्वीणं मुनीश्वरम् ।\nपयः पीनघनश्यामं व्यासमेव किलान्तरा ॥ ५ ॥"
  },
  {
    "text": "भृग्वंगिरःपुलस्त्यादिमुनिनायकमण्डिता ।\nच्यवनोद्दालकोशीरशरलोमादिमालिता ॥ ६ ॥"
  },
  {
    "text": "परस्परपरामर्शदुःसंस्थानमृगाजिना ।\nलोलाक्षमालावलया सुकमण्डलुधारिणी ॥ ७ ॥"
  },
  {
    "text": "तारावलिरिव व्योम्नि तेजःप्रसरपाटला ।\nसूर्यावलिरिवान्योन्यं भासिताननमण्डना ॥ ८ ॥"
  },
  {
    "text": "रत्नावलिरिवान्योन्यं नानावर्णकृतांगिका ।\nमुक्तावलिरिवान्योन्यं कृतशोभातिशायिनी ॥ ९ ॥"
  },
  {
    "text": "कौमुदीवृष्टिरन्येव द्वितीयेवार्कमण्डली ।\nसंभृतेवातिकालेन पूर्णचन्द्रपरम्परा ॥ १० ॥"
  },
  {
    "text": "ताराजाल इवाम्भोदो व्यासो यत्र विराजते ।\nतारौघ इव शीतांशुर्नारदोऽत्र विराजते ॥ ११ ॥"
  },
  {
    "text": "देवेष्विव सुराधीशः पुलस्त्योऽत्र विराजते ।\nआदित्य इव देवानामंगिरास्तु विराजते ॥ १२ ॥"
  },
  {
    "text": "अथास्यां सिद्धसेनायां पतन्त्यां नभसो रसाम् ।\nउत्तस्थौ मुनिसंपूर्णा तदा दाशरथी सभा ॥ १३ ॥"
  },
  {
    "text": "मिश्रीभूता विरेजुस्ते नभश्चरमहीचराः ।\nपरस्परवृतांगाभा भासयन्तो दिशो दश ॥ १४ ॥"
  },
  {
    "text": "वेणुदण्डावृतकरा लीलाकमलधारिणः ।\nदूर्वांकुराक्रान्तशिखाः सचूडामणिमूर्धजाः ॥ १५ ॥"
  },
  {
    "text": "जटाजूटैश्च कपिला मौलिमालितमस्तकाः ।\nप्रकोष्ठगाक्षवलया मल्लिकावलयान्विताः ॥ १६ ॥"
  },
  {
    "text": "चीरवल्कलसंवीताः स्रक्कौशेयावगुण्ठिताः ।\nविलोलमेखलापाशाश्चलन्मुक्ताकलापिनः ॥ १७ ॥"
  },
  {
    "text": "वसिष्ठविश्वामित्रौ तान्पूजयामासतुः क्रमात् ।\nअर्घ्यैः पाद्यौर्वचोभिश्च सर्वानेव नभश्चरान् ॥ १८ ॥"
  },
  {
    "text": "वसिष्ठविश्वामित्रौ ते पूजयामासुरादरात् ।\nअर्घ्यैः पाद्यैर्वचोभिश्च नभश्चरमहागणाः ॥ १९ ॥"
  },
  {
    "text": "सर्वादरेण सिद्धौघं पूजयामास भूपतिः ।\nसिद्धौघो भूपतिं चैव कुशलप्रश्नवार्तया ॥ २० ॥"
  },
  {
    "text": "तैस्तैः प्रणयसंरम्भैरन्योन्यं प्राप्तसत्क्रियाः ।\nउपाविशन्विष्टरेषु नभश्चरमहीचराः ॥ २१ ॥"
  },
  {
    "text": "वचोभिः पुष्पवर्षेण साधुवादेन चाभितः ।\nरामं ते पूजयामासुः पुरः प्रणतमास्थितम् ॥ २२ ॥"
  },
  {
    "text": "आसांचक्रे च तत्रासौ राज्यलक्ष्मीविराजितः ।\nविश्वामित्रो वसिष्ठश्च वामदेवोऽथ मन्त्रिणः ॥ २३ ॥"
  },
  {
    "text": "नारदो देवपुत्रश्च व्यासश्च मुनिपुंगवः ।\nमरीचिरथ दुर्वासा मुनिरांगिरसस्तथा ॥ २४ ॥"
  },
  {
    "text": "क्रतुः पुलस्त्यः पुलहः शरलोमा मुनीश्वरः ।\nवात्स्यायनो भरद्वाजो वाल्मीकिर्मुनिपुंगवः ॥ २५ ॥"
  },
  {
    "text": "उद्दालक ऋचीकश्च शर्यातिश्च्यवनस्तथा ॥ २६ ॥"
  },
  {
    "text": "एते चान्ये च बहवो वेदवेदांगपारगाः ।\nज्ञातज्ञेया महात्मान आस्थितास्तत्र नायकाः ॥ २७ ॥"
  },
  {
    "text": "वसिष्ठविश्वामित्राभ्यां सह ते नारदादयः ।\nइदमूचुरनूचाना राममानमिताननम् ॥ २८ ॥"
  },
  {
    "text": "अहो बत कुमारेण कल्याणगुणशालिनी ।\nवागुक्ता परमोदारा वैराग्यरसगर्भिणी ॥ २९ ॥"
  },
  {
    "text": "परिनिष्ठितवक्तव्यं सबोधमुचितं स्फुटम् ।\nउदारं प्रियमार्यार्हमविह्नलमपि स्फुटम् ॥ ३० ॥"
  },
  {
    "text": "अभिव्यक्तपदं स्पष्टमिष्टं स्पष्टं च तुष्टिमत् ।\nकरोति राघवप्रोक्तं वचः कस्य न विस्मयम् ॥ ३१ ॥"
  },
  {
    "text": "शतादेकतमस्यैव सर्वोदारचमत्कृतिः ।\nईप्सितार्थार्पणैकान्तदक्षा भवति भारती ॥ ३२ ॥"
  },
  {
    "text": "कुमार त्वां विना कस्य विवेकफलशालिनी ।\nपरं विकासमायाति प्रज्ञाशरलतातता ॥ ३३ ॥"
  },
  {
    "text": "प्रज्ञादीपशिखा यस्य रामस्येव हृदि स्थिता ।\nप्रज्वलत्यसमालोककारिणी स पुमान्स्मृतः ॥ ३४ ॥"
  },
  {
    "text": "रक्तमांसास्थियन्त्राणि बहून्यतितराणि च ।\nपदार्थानभिकर्षन्ति नास्ति तेषु सचेतनः ॥ ३५ ॥"
  },
  {
    "text": "जन्ममृत्युजरादुःखमनुयान्ति पुनःपुनः ।\nविमृशन्ति न संसारं पशवः परिमोहिताः ॥ ३६ ॥"
  },
  {
    "text": "कथंचित्क्वचिदेवैको दृश्यते विमलाशयः ।\nपूर्वापरविचारार्हो यथायमरिमर्दनः ॥ ३७ ॥"
  },
  {
    "text": "अनुत्तमचमत्कारफलाः सुभगमूर्तयः ।\nभव्या हि विरला लोके सहकारद्रुमा इव ॥ ३८ ॥"
  },
  {
    "text": "सम्यग्दृष्टजगद्यात्रा स्वविवेकचमत्कृतिः ।\nअस्मिन्मान्यमतावन्तरियमद्येव दृश्यते ॥ ३९ ॥"
  },
  {
    "text": "सुभगाः सुलभारोहाः फलपल्लवशालिनः ।\nजायन्ते तरवो देशे न तु चन्दनपादपाः ॥ ४० ॥"
  },
  {
    "text": "वृक्षाः प्रतिवनं सन्ति नित्यं सफलपल्लवाः ।\nनत्वपूर्वचमत्कारो लवङ्गः सुलभः सदा ॥ ४१ ॥"
  },
  {
    "text": "ज्योत्स्नेव शीता शशिनः सुतरोरिव मञ्जरी ।\nपुष्पादामोदलेखेव दृष्टा रामाच्चमत्कृतिः ॥ ४२ ॥"
  },
  {
    "text": "अस्मिन्नुद्दामदौरात्म्यदैवनिर्माणनिर्मिते ।\nद्विजेन्द्रा दग्धसंसारे सारो ह्यत्यन्तदुर्लभः ॥ ४३ ॥"
  },
  {
    "text": "यतन्ते सारसंप्राप्तौ ये यशोनिधयो धियः ।\nधन्या धुरि सतां गण्यास्त एव पुरुषोत्तमाः ॥ ४४ ॥"
  },
  {
    "text": "न रामेण समोऽस्तीह दृष्टो लोकेषु कश्चन ।\nविवेकवानुदारात्मा न भावी चेति नो मतिः ॥ ४५ ॥"
  },
  {
    "text": "सकललोकचमत्कृतिकारिणोऽप्यभिमतं यदि राघवचेतसः ।\nफलति नो तदिमे वयमेव हि स्फुटतरं मुनयो हतबुद्धयः ॥ ४६ ॥"
  }
]
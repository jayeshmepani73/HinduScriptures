[
  {
    "text": "श्रीराम उवाच ।\nदोषैर्जर्जरतां याति सत्कार्यादार्यसेवनात् ।\nवातान्तःपिच्छलववच्चेतश्चलति चञ्चलम् ॥ १ ॥"
  },
  {
    "text": "इतश्चेतश्च सुव्यग्रं व्यर्थमेवाभिधावति ।\nदूराद्दूरतरं दीनं ग्रामे कौलेयको यथा ॥ २ ॥"
  },
  {
    "text": "न प्राप्नोति क्वचित्किंचित्प्राप्तैरपि महाधनैः ।\nनान्तः संपूर्णतामेति करण्डक इवाम्बुभिः ॥ ३ ॥"
  },
  {
    "text": "नित्यमेव मुने शून्यं कदाशावागुरावृतम् ।\nन मनो निवृतिं याति मृगो यूथादिव च्युतः ॥ ४ ॥"
  },
  {
    "text": "तरङ्गतरलां वृत्तिं दधदालूनशीर्णताम् ।\nपरित्यज्य क्षणमपि हृदये याति न स्थितिम् ॥ ५ ॥"
  },
  {
    "text": "मनो मननविक्षुब्धं दिशो दश विधावति ।\nमन्दराहननोद्धूतं क्षीरार्णवपयो यथा ॥ ६ ॥"
  },
  {
    "text": "कल्लोलकलितावर्तं मायामकरमालितम् ।\nन निरोद्धुं समर्थोऽस्मि मनोमयमहार्णवम् ॥ ७ ॥"
  },
  {
    "text": "भोगदूर्वाङ्कुराकाङ्क्षी श्वभ्रपातमचिन्तयन् ।\nमनोहरिणको ब्रह्मन्दूरं विपरिधावति ॥ ८ ॥"
  },
  {
    "text": "न कदाचन मे चेतः स्वामालूनविशीर्णताम् ।\nत्यजत्याकुलया वृत्त्या चञ्चलत्वमिवार्णवः ॥ ९ ॥"
  },
  {
    "text": "चेतश्चञ्चलया वृत्त्या चिन्तानिचयचञ्चुरम् ।\nधृतिं बध्नाति नैकत्र पञ्जरे केसरी यथा ॥ १० ॥"
  },
  {
    "text": "मनो मोहरथारूढं शरीरात्समतासुखम् ।\nहरत्यपहतोद्वेगं हंसः क्षीरमिवाम्भसः ॥ ११ ॥"
  },
  {
    "text": "अनल्पकल्पनातल्पे विलीनाश्चित्तवृत्तयः ।\nमुनीन्द्र न प्रबुध्यन्ते तेन तप्येऽहमाकुलः ॥ १२ ॥"
  },
  {
    "text": "क्रोडीकृतदृढग्रन्थितृष्णासूत्रे स्थितात्मना ।\nविहगो जालकेनेव ब्रह्मन्बद्धोऽस्मि चेतसा ॥ १३ ॥"
  },
  {
    "text": "संततामर्षधूमेन चिन्ताज्वालाकुलेन च ।\nवह्निनेव तृणं शुष्कं मुने दग्धोऽस्मि चेतसा ॥ १४ ॥"
  },
  {
    "text": "क्रूरेण जडतां यातस्तृष्णाभार्यानुगामिना ।\nशवं कौलेयकेनेव ब्रह्मन्मुक्तोऽस्मि चेतसा ॥ १५ ॥"
  },
  {
    "text": "तरङ्गतरलास्फालवृत्तिना जडरूपिणा ।\nतटवृक्ष इवौघेन ब्रह्मन्नीतोऽस्मि चेतसा ॥ १६ ॥"
  },
  {
    "text": "अवान्तरनिपाताय शून्ये वा भ्रमणाय च ।\nतृणं चण्डानिलेनेव दूरे नीतोऽस्मि चेतसा ॥ १७ ॥"
  },
  {
    "text": "संसारजलधेरस्मान्नित्यमुत्तरणोन्मुखः ।\nसेतुनेव पयःपूरो रोधितोऽस्मि कुचेतसा ॥ १८ ॥"
  },
  {
    "text": "पातालाद्गच्छता पृथ्वीं पृथ्व्याः पातालगामिना ।\nकूपकाष्ठं कुदाम्नेव वेष्टितोऽस्मि कुचेतसा ॥ १९ ॥"
  },
  {
    "text": "मिथ्यैव स्फाररूपेण विचाराद्विशरारुणा ।\nबालो वेतालकेनेव गृहीतोऽस्मि कुचेतसा ॥ २० ॥"
  },
  {
    "text": "वह्नेरुष्णतरः शैलादपि कष्टतरक्रमः ।\nवज्रादपि दृढो ब्रह्मन्दुर्निग्रहमनोग्रहः ॥ २१ ॥"
  },
  {
    "text": "चेतः पतति कार्येषु विहगः स्वामिषेष्विव ।\nक्षणेन विरतिं याति बालः क्रीडनकादिव ॥ २२ ॥"
  },
  {
    "text": "जडप्रकृतिरालोलो विततावर्तवृत्तिमान् ।\nमनोऽब्धिरहितव्यालो दूरं नयति तात माम् ॥ २३ ॥"
  },
  {
    "text": "अप्यब्धिपानान्महतः सुमेरून्मूलनादपि ।\nअपि वह्न्यशनात्साधो विषमश्चित्तनिग्रहः ॥ २४ ॥"
  },
  {
    "text": "चित्तं कारणमर्थानां तस्मिन्सति जगत्त्रयम् ।\nतस्मिन्क्षीणे जगत्क्षीणं तच्चिकित्स्यं प्रयत्नतः ॥ २५ ॥"
  },
  {
    "text": "चित्तादिमानि सुखदुःखशतानि नूनमभ्यागतान्यगवरादिव काननानि ।\nतस्मिन्विवेकवशतस्तनुतां प्रयाते मन्ये मुने निपुणमेव गलन्ति तानि ॥ २६ ॥"
  },
  {
    "text": "सकलगुणजयाशा यत्र बद्धा महद्भिस्तमरिमिह विजेतुं चित्तमभ्युत्थितोऽहम् ।\nविगतरतितयान्तर्नाभिनन्दामि लक्ष्मीं जडमलिनविलासां मेघलेखामिवेन्दुः ॥ २७ ॥"
  }
]
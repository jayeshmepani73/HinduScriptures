[
  {
    "text": "श्रीवाल्मीकिरुवाच ।\nइत्युक्ते मुनिनाथेन संदेहवति पार्थिवे ।\nखेदवत्यास्थिते मौनं किंचित्कालप्रतीक्षणे ॥ १ ॥"
  },
  {
    "text": "परिखिन्नासु सर्वासु राज्ञीषु नृपसद्मसु ।\nस्थितासु सावधानासु रामचेष्टासु सर्वतः ॥ २ ॥"
  },
  {
    "text": "एतस्मिन्नेव काले तु विश्वामित्र इति श्रुतः ।\nमहर्षिरभ्यगाद्द्रष्टुं तमयोध्यानराधिपम् ॥ ३ ॥"
  },
  {
    "text": "तस्य यज्ञोऽथ रक्षोभिस्तथा विलुलुपे किल ।\nमायावीर्यबलोन्मत्तैर्धर्मकार्यस्य धीमतः ॥ ४ ॥"
  },
  {
    "text": "रक्षार्थं तस्य यज्ञस्य द्रष्टुमैच्छत्स पार्थिवम् ।\nनहि शक्नोत्यविघ्नेन समाप्तुं स मुनिः क्रतुम् ॥ ५ ॥"
  },
  {
    "text": "ततस्तेषां विनाशार्थमुद्यतस्तपसां निथिः ।\nविश्वामित्रो महातेजा अयोध्यामभ्यगात्पुरीम् ॥ ६ ॥"
  },
  {
    "text": "स राज्ञो दर्शनाकाङ्क्षी द्वाराध्यक्षानुवाच ह ।\nशीघ्रमाख्यात मां प्राप्तं कौशिकं गाधिनः सुतम् ॥ ७ ॥"
  },
  {
    "text": "तस्य तद्वचनं श्रुत्वा द्वास्था राजगृहं ययुः ।\nसंभ्रान्तमनसः सर्वे तेन वाक्येन चोदिताः ॥ ८ ॥"
  },
  {
    "text": "ते गत्वा राजसदनं विश्वामित्रमृषिं ततः ।\nप्राप्तमावेदयामासुः प्रतीहाराः पतेस्तदा ॥ ९ ॥"
  },
  {
    "text": "अथास्थानगतं भूपं राजमण्डलमालिनम् ।\nसमुपेत्य त्वरायुक्तो याष्टीकोऽसौ व्यजिज्ञपत् ॥ १० ॥"
  },
  {
    "text": "देव द्वारि महातेजा बालभास्करभासुरः ।\nज्वालारुणजटाजूटः पुमाञ्छ्रीमानवस्थितः ॥ ११ ॥"
  },
  {
    "text": "सभासुरपताकान्तं साश्वेभपुरुषायुधम् ।\nकृतवांस्तं प्रदेशं यस्तेजोभिः कीर्णकाञ्चनम् ॥ १२ ॥"
  },
  {
    "text": "वीक्ष्यमाणे तु याष्टीके निवेदयति राजनि ।\nविश्वामित्रो मुनिः प्राप्त इत्यनुद्धतया गिरा ॥ १३ ॥"
  },
  {
    "text": "इति याष्टीकवचनमाकर्ण्य नृपसत्तमः ।\nस समन्त्री ससामन्तः प्रोत्तस्थौ हेमविष्टरात् ॥ १४ ॥"
  },
  {
    "text": "पदातिरेव सहसा राज्ञां वृन्देन मालितः ।\nवसिष्ठवामदेवाभ्यां सह सामन्तसंस्तुतः ॥ १५ ॥"
  },
  {
    "text": "जगाम तत्र यत्रासौ विश्वामित्रो महामुनिः ।\nददर्श मुनिशार्दूलं द्वारभूमाववस्थितम् ॥ १६ ॥"
  },
  {
    "text": "केनापि कारणेनोर्वीतलमर्कमुपागतम् ।\nब्राह्मेण तेजसाक्रान्तं क्षात्रेण च महौजसा ॥ १७ ॥"
  },
  {
    "text": "जराजरठया नित्यं तपःप्रसररूक्षया ।\nजटावल्या वृतस्कन्धं ससंध्याभ्रमिवाचलम् ॥ १८ ॥"
  },
  {
    "text": "उपशान्तं च कान्तं च दीप्तमप्रतिघाति च ।\nनिभृतं चोर्जिताकारं दधानं भास्वरं वपुः ॥ १९ ॥"
  },
  {
    "text": "पेशलेनातिभीमेन प्रसन्नेनाकुलेन च ।\nगम्भीरेणातिपूर्णेन तेजसा रञ्जितप्रभम् ॥ २० ॥"
  },
  {
    "text": "अनन्तजीवितदशासखीमेकामनिन्दिताम् ।\nधारयन्तं करे श्लक्ष्णां कुण्डीमम्लानमानसम् ॥ २१ ॥"
  },
  {
    "text": "करुणाक्रान्तचेतत्तवात्प्रसन्नैर्मधुराक्षरैः ।\nवीक्षणैरमृतेनेव संसिञ्चन्तमिमाः प्रजाः ॥ २२ ॥"
  },
  {
    "text": "युक्तयज्ञोपवीताङ्ग धवलप्रोन्नतस्रुवम् ।\nअनन्तं विस्मयं चान्तः प्रयच्छन्तमिवेक्षितुः ॥ २३ ॥"
  },
  {
    "text": "सुनिमालोक्य भूपालो दूरादेवानताकृतिः ।\nप्रणनाम गलन्मौलिमणिमानितभूतलम् ॥ २४ ॥"
  },
  {
    "text": "मुनिरप्यवनीनाथं भास्वानिव शतक्रतुम् ।\nतत्राभिवादयांचक्रे मधुरोदारया गिरा ॥ २५ ॥"
  },
  {
    "text": "ततो वसिष्ठप्रमुखाः सर्व एव द्विजातयः ।\nस्वागतादिक्रमेणैनं पूजयामासुरादृताः ॥ २६ ॥"
  },
  {
    "text": "दशरथ उवाच ।\nअशङ्कितोपनीतेन भास्वता दर्शनेन ते ।\nसाधो स्वनुगृहीताः स्मो रविणेवाम्बुजाकराः ॥ २७ ॥"
  },
  {
    "text": "यदनादि यदक्षुण्णं यदपायविवर्जितम् ।\nतदानन्दसुखं प्राप्तं मया त्वद्दर्शनान्मुने ॥ २८ ॥"
  },
  {
    "text": "अद्य वर्तामहे नूनं धन्यानां धुरि धर्मतः ।\nभवदागमनस्येमे यद्वयं लक्ष्यमागताः ॥ २९ ॥"
  },
  {
    "text": "एवं प्रकथयन्तोऽत्र राजानोऽथ महर्षयः ।\nआसनेषु सभास्थानमासाद्य समुपाविशन् ॥ ३० ॥"
  },
  {
    "text": "स दृष्ट्वा मालितं लक्ष्म्या भीतस्तमृषिसत्तमम् ।\nप्रहृष्टवदनो राजा स्वयमर्घ्यं न्यवेदयत् ॥ ३१ ॥"
  },
  {
    "text": "स राज्ञः प्रतिगृह्यार्घ्यं शास्त्रदृष्टेन कर्मणा ।\nप्रदक्षिणं प्रकुर्वन्तं राजानं पर्यपूजयत् ॥ ३२ ॥"
  },
  {
    "text": "स राज्ञा पूजितस्तेन प्रहृष्टवदनस्तदा ।\nकुशलं चाव्ययं चैव पर्यपृच्छन्नराधिपम् ॥ ३३ ॥"
  },
  {
    "text": "वसिष्ठेन समागम्य प्रहस्य मुनिपुंगवः ।\nयथार्हं चार्चयित्वैनं पप्रच्छानामयं ततः ॥ ३४ ॥"
  },
  {
    "text": "क्षणं यथार्हमन्योन्यं पूजयित्वा समेत्य च ।\nते सर्वे हृष्टमनसो महाराजनिवेशने ॥ ३५ ॥"
  },
  {
    "text": "यथोचितासनगता मिथः संवृद्धतेजसः ।\nपरस्परेण पप्रच्छुः सर्वेऽनामयमादरात् ॥ ३६ ॥"
  },
  {
    "text": "उपविष्टाय तस्मै स विश्वामित्राय धीमते ।\nपाद्यमर्घ्यं च गां चैव भूयोभूयो न्यवेदयत् ॥ ३७ ॥"
  },
  {
    "text": "अर्चयित्वा तु विधिवद्विश्वामित्रमभाषत ।\nप्राञ्जलिः प्रयतो वाक्यमिदं प्रीतमना नृपः ॥ ३८ ॥"
  },
  {
    "text": "यथाऽमृतस्य संप्राप्तिर्यथा वर्षमवर्षके ।\nयथान्धस्येक्षणप्राप्तिर्भवदागमनं तथा ॥ ३९ ॥"
  },
  {
    "text": "यथेष्टदारसंपर्कात्पुत्रजन्माऽप्रजावतः ।\nस्वप्नदृष्टार्थलाभश्च भवदागमनं तथा ॥ ४० ॥"
  },
  {
    "text": "यथेप्सितेन संयोग इष्टस्यागमनं यथा ।\nप्रणष्टस्य यथा लाभो भवदागमनं तथा ॥ ४१ ॥"
  },
  {
    "text": "यथा हर्षो नभोगत्या मृतस्य पुनरागमात् ।\nतथा त्वदागमाद्ब्रह्मन्स्वागतं ते महामुने ॥ ४२ ॥"
  },
  {
    "text": "ब्रह्मलोकनिवासो हि कस्य न प्रीतिमावहेत् ।\nमुने तवागमस्तद्वत्सत्यमेव ब्रवीमि ते ॥ ४३ ॥"
  },
  {
    "text": "कश्च ते परमः कामः किं च ते करवाण्यहम् ।\nपात्रभूतोऽसि मे विप्र प्राप्तः परमधार्मिकः ॥ ४४ ॥"
  },
  {
    "text": "पूर्वं राजर्षिशब्देन तपसा द्योतितप्रभः ।\nब्रह्मर्षित्वमनुप्राप्तः पूज्योऽसि भगवन्मया ॥ ४५ ॥"
  },
  {
    "text": "गङ्गाजलाभिषेकेण यथा प्रीतिर्भवेन्मम ।\nतथा त्वद्दर्शनात्प्रीतिरन्तः शीतयतीव माम् ॥ ४६ ॥"
  },
  {
    "text": "विगतेच्छाभयक्रोधो वीतरागो निरामयः ।\nइदमत्यद्भुतं ब्रह्मन्यद्भवान्मामुपागतः ॥ ४७ ॥"
  },
  {
    "text": "शुभक्षेत्रगतं चाहमात्मानमपकल्मषम् ।\nचन्द्रबिम्ब इवोन्मग्नं वेदवेद्यविदांवर ॥ ४८ ॥"
  },
  {
    "text": "साक्षादिव ब्रह्मणो मे तवाभ्यागमनं मतम् ।\nपूतोऽस्म्यनुगृहीतश्च तवाभ्यागमनान्मुने ॥ ४९ ॥"
  },
  {
    "text": "त्वदागमनपुण्येन साधो यदनुरञ्जितम् ।\nअद्य मे सफलं जन्म जीवितं तत्सुजीवितम् ॥ ५० ॥"
  },
  {
    "text": "त्वामिहाभ्यागतं दृष्ट्वा प्रतिपूज्य प्रणम्य च ।\nआत्मन्येव नमाम्यन्तर्दृष्ट्वेन्दुं जलधिर्यथा ॥ ५१ ॥"
  },
  {
    "text": "यत्कार्यं येन वार्थेन प्राप्तोऽसि मुनिपुङ्गव ।\nकृतमित्येव तद्विद्धि मान्योऽसीति सदा मम ॥ ५२ ॥"
  },
  {
    "text": "स्वकार्ये न विमर्शं त्वं कर्तुमर्हसि कौशिक ।\nभगवन्नास्त्यदेयं मे त्वयि यत्प्रतिपद्यते ॥ ५३ ॥"
  },
  {
    "text": "कार्यस्य न विचारं त्वं कर्तुमर्हसि धर्मतः ।\nकर्ता चाहमशेषं ते दैवतं परमं भवान् ॥ ५४ ॥"
  },
  {
    "text": "इदमतिमधुरं निशम्य वाक्यं श्रुतिसुखमात्मविदा विनीतमुक्तम् ।\nप्रथितगुणयशागुणैर्विशिष्टं मुनिवृषभः परमं जगाम हर्षम् ॥ ५५ ॥"
  }
]
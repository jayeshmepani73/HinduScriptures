[
  {
    "text": "श्रीराम उवाच अत्रैव दुर्विलासानां चूडमणिरिहापरः ।\nकरोत्यत्तीति लोकेऽस्मिन्दैवं कालश्च कथ्यते ॥ १ ॥"
  },
  {
    "text": "क्रियामात्रादृते यस्य स्वपरिस्पन्दरूपिणः ।\nनान्यदालक्ष्यते रूपं न कर्म न समीहितम् ॥ २ ॥"
  },
  {
    "text": "तेनेयमखिला भूतसंततिः परिपेलवा ।\nतापेन हिममालेव नीता विधुरतां भृशम् ॥ ३ ॥"
  },
  {
    "text": "यदिदं दृश्यते किंचिज्जगदाभोगि मण्डलम् ।\nतत्तस्य नर्तनागारमिहासावतिनृत्यति ॥ ४ ॥"
  },
  {
    "text": "तृतीयं च कृतान्तेति नाम बिभ्रत्सुदारुणम् ।\nकापालिकवपुर्मत्तं दैवं जगति नृत्यति ॥ ५ ॥"
  },
  {
    "text": "नृत्यतो हि कृतान्तस्य नितान्तमिव रागिणः ।\nनित्यं नियतिकान्तायां मुने परमकामिता ॥ ६ ॥"
  },
  {
    "text": "शेषः शशिकलाशुभ्रो गङ्गावाहश्च तौ त्रिधा ।\nउपवीते अवीते च उभौ संसारवक्षसि ॥ ७ ॥"
  },
  {
    "text": "चन्द्रार्कमण्डले हेमकटकौ करमूलयोः ।\nलीलासरसिजं हस्ते ब्रह्मन्ब्रह्माण्डकर्णिका ॥ ८ ॥"
  },
  {
    "text": "ताराबिन्दुचितं लोलपुष्करावर्तपल्लवम् ।\nएकार्णवपयोधौ तमेकमम्बरमम्बरम् ॥ ९ ॥"
  },
  {
    "text": "एवंरूपस्य तस्याग्रे नियतिर्नित्यकामिनी ।\nअनस्तमितसंरम्भमारम्भैः परिनृत्यति ॥ १० ॥"
  },
  {
    "text": "तस्या नर्तनलोलाया जगन्मण्डपकोटरे ।\nअरुद्धस्पन्दरूपाया आगमापायचञ्चुरे ॥ ११ ॥"
  },
  {
    "text": "चारुभूषणमङ्गेषु देवलोकान्तरावली ।\nआपातालं नभोलम्बं कबरीमण्डलं बृहत् ॥ १२ ॥"
  },
  {
    "text": "नरकाली च मञ्जीरमाला कलकलोज्ज्वला ।\nप्रोता दुष्कृतसूत्रेण पातालचरणे स्थिता ॥ १३ ॥"
  },
  {
    "text": "कस्तूरिकातिलककं क्रियासंख्योपकल्पितम् ।\nचित्रितं चित्रगुप्तेन यमे वदनपट्टके ॥ १४ ॥"
  },
  {
    "text": "कालास्यं समुपादाय कल्पान्तेषु किलाकुला ।\nनृत्यत्येषा पुनर्देवी स्फुटच्छैलघनारवम् ॥ १५ ॥"
  },
  {
    "text": "पश्चात्प्रालम्बविभ्रान्तकौमारभृतबर्हिभिः ।\nनेत्रत्रयवृहद्रन्ध्रभूरिभाङ्कारभीषणैः ॥ १६ ॥"
  },
  {
    "text": "लम्बलोलजटाचन्द्रविकीर्णहरमूर्धभिः ।\nउच्चरच्चारुमन्दारगौरीकबरचामरैः ॥ १७ ॥"
  },
  {
    "text": "उत्ताण्डवाचलाकारभैरवोदरतुम्बकैः ।\nरणत्सशतरन्ध्रेन्द्रदेहभिक्षाकपालकैः ॥ १८ ॥"
  },
  {
    "text": "शुष्कशारीरखट्वाङ्गभरैरापूरिताम्बरम् ।\nभीषयत्यात्मनात्मानं सर्वसंहारकारिणी ॥ १९ ॥"
  },
  {
    "text": "विश्वरूपशिरश्चक्रचारुपुष्करमालया ।\nताण्डवेषु विवल्गन्त्या महाकल्पेषु राजते ॥ २० ॥"
  },
  {
    "text": "प्रमत्तपुष्करावर्तडमरोड्डामरारवैः ।\nतस्याः किल पलायन्ते कल्पान्ते तुम्बुरादयः ॥ २१ ॥"
  },
  {
    "text": "नृत्यतोऽन्तः कृतान्तस्य चन्द्रमण्डलभासिनः ।\nतारकाचन्द्रिकाचारुव्योमपिच्छावचूलिनः ॥ २२ ॥"
  },
  {
    "text": "एकस्मिञ्छ्रवणे दीप्ता हिमवानस्थिमुद्रिका ।\nअपरे च महामेरुः कान्ता काञ्चनकर्णिका ॥ २३ ॥"
  },
  {
    "text": "अत्रैव कुण्डले लोले चन्द्रार्कौ गण्डमण्डले ।\nलोकालोकाचलश्रेणी सर्वतः कटिमेखला ॥ २४ ॥"
  },
  {
    "text": "इतश्चेतश्च गच्छन्ती विद्युद्वलयकर्णिका ।\nअनिलान्दोलिता भाति नीरदांशुकपट्टिका ॥ २५ ॥"
  },
  {
    "text": "मुसलैः पट्टिशैः प्रासैः शूलैस्तोमरमुद्गरैः ।\nतीक्ष्णैः क्षीणजगद्वान्तकृतान्तैरिव संभृतैः ॥ २६ ॥"
  },
  {
    "text": "संसारबन्धनादीर्घे पाशे कालकरच्युते ।\nशेषभोगमहासूत्रप्रोते मालास्य शोभते ॥ २७ ॥"
  },
  {
    "text": "जीवोल्लसन्मकरिकारत्नतेजोभिरुज्ज्वला ।\nसप्ताब्धिकङ्कणश्रेणी भुजयोरस्य भूषणम् ॥ २८ ॥"
  },
  {
    "text": "व्यवहारमहावर्ता सुखदुःखपरम्परा ।\nरजःपूर्णतमःश्यामा रोमाली तस्य राजते ॥ २९ ॥"
  },
  {
    "text": "एवंप्रायः स कल्पान्ते कृतान्तस्ताण्डवोद्भवाम् ।\nउपसंहृत्य नृत्येहां सृष्ट्वा सह महेश्वरम् ॥ ३० ॥"
  },
  {
    "text": "पुनर्लास्यमयीं नृत्यलीलां सर्गस्वरूपिणीम् ।\nतनोतीमां जराशोकदुःखाभिभवभूषिताम् ॥ ३१ ॥"
  },
  {
    "text": "भूयः करोति भुवनानि वनान्तराणि लोकान्तराणि जनजालककल्पनां च ।\nआचारचारुकलनामचलां चलां च पङ्काद्यथार्भकजनो रचनामखिन्नः ॥ ३२ ॥"
  }
]
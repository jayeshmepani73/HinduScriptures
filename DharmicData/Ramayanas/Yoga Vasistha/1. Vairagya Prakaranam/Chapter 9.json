[
  {
    "text": "वाल्मीकिरुवाच ।\nतच्छ्रुत्वा वचनं तस्य स्नेहपर्याकुलेक्षणम् ।\nसमन्युः कौशिको वाक्यं प्रत्युवाच महीपतिम् ॥ १ ॥"
  },
  {
    "text": "करिष्यामीति संश्रुत्य प्रतिज्ञां हातुमर्हसि ।\nस भवान्केसरी भूत्वा मृगतामिव वाञ्छसि ॥ २ ॥"
  },
  {
    "text": "राघवाणामयुक्तोऽयं कुलस्यास्य विपर्ययः ।\nन कदाचन जायन्ते शीतांशोरुष्णरश्मयः ॥ ३ ॥"
  },
  {
    "text": "यदि त्वं न क्षमो राजन्गमिष्यामि यथागतम् ।\nहीनप्रतिज्ञ काकुत्स्थ सुखी भव सबान्धवः ॥ ४ ॥"
  },
  {
    "text": "वाल्मीकिरुवाच ।\nतस्मिन्कोपपरीतेऽथ विश्वामित्रे महात्मनि ।\nचचाल वसुधा कृत्स्ना सुरांश्च भयमाविशत् ॥ ५ ॥"
  },
  {
    "text": "क्रोधाभिभूतं विज्ञाय जगन्मित्रं महामुनिम् ।\nधृतिमान्सुव्रतो धीमान्वसिष्ठो वाक्यमब्रवीत् ॥ ६ ॥"
  },
  {
    "text": "वसिष्ठ उवाच ।\nइक्ष्वाकूणां कुले जातः साक्षाद्धर्म इवापरः ।\nभवान्दशरथः श्रीमांस्त्रैलोक्यगुणभूषितः ॥ ७ ॥"
  },
  {
    "text": "धृतिमान्सुव्रतो भूत्वा न धर्मं हातुमर्हसि ।\nत्रिषु लोकेषु विख्यातो धर्मेण यशसा युतः ॥ ८ ॥"
  },
  {
    "text": "स्वधर्मं प्रतिपद्यस्व न धर्मं हातुमर्हसि ।\nमुनेस्त्रिभुवनेशस्य वचनं कर्तुमर्हसि ॥ ९ ॥"
  },
  {
    "text": "करिष्यामीति संश्रुत्य तत्ते राजन्नकुर्वतः ।\nइष्टापूर्तं हरेद्धर्मं तस्माद्रामं विसर्जय ॥ १० ॥"
  },
  {
    "text": "इक्ष्वाकुवंशजातोऽपि स्वयं दशरथोऽपि सन् ।\nन पालयसि चेद्वाक्यं कोऽपरः पालयिष्यति ॥ ११ ॥"
  },
  {
    "text": "युष्मदादिप्रणीतेन व्यवहारेण जन्तवः ।\nमर्यादां न विमुञ्चन्ति तां न हातुं त्वमर्हसि ॥ १२ ॥"
  },
  {
    "text": "गुप्तं पुरुषसिंहेन ज्वलनेनामृतं यथा ।\nकृतास्त्रमकृतास्त्रं वा नैनं शक्ष्यन्ति राक्षसाः ॥ १३ ॥"
  },
  {
    "text": "एष विग्रहवान्धर्म एप वीर्यवतां वरः ।\nएष बुद्ध्याऽधिको लोके तपसां च परायणम् ॥ १४ ॥"
  },
  {
    "text": "एषोऽस्त्रं विविधं वेत्ति त्रैलोक्ये सचराचरे ।\nनैतदन्यः पुमान्वेत्ति न च वेत्स्यति कश्चन ॥ १५ ॥"
  },
  {
    "text": "न देवा नर्षयः केचिन्नासुरा न च राक्षसाः ।\nन नागा यक्षगन्धर्वाः समेताः सदृशा मुनेः ॥ १६ ॥"
  },
  {
    "text": "अस्त्रमस्मै कृशाश्वेन परैः परमदुर्जयम् ।\nकौशिकाय पुरा दत्तं यदा राज्यं समन्वगात् ॥ १७ ॥"
  },
  {
    "text": "ते हि पुत्राः कृशाश्वस्य प्रजापतिसुतोपमाः ।\nएनमन्वचरन्वीरा दीप्तिमन्तो महौजसः ॥ १८ ॥"
  },
  {
    "text": "जया च सुप्रभा चैव दाक्षायण्यौ सुमध्यमे ।\nतयोस्तु यान्यपत्यानि शतं परमदुर्जयम् ॥ १९ ॥"
  },
  {
    "text": "पञ्चाशतं सुताञ्जज्ञे जया लब्धवरा पुरा ।\nवधार्थं सुरसैन्यानां ते क्षमाः कामचारिणः ॥ २० ॥"
  },
  {
    "text": "सुप्रभा जनयामास पुत्रान्पञ्चाशतं परान् ।\nसंघर्षान्नाम दुर्धर्षान्दुराकारान्वलीयसः ॥ २१ ॥"
  },
  {
    "text": "एवंवीर्यो महातेजा विश्वामित्रो जगन्मुनिः ।\nन रामगमने बुद्धिं विक्लवां कर्तुमर्हसि ॥ २२ ॥"
  },
  {
    "text": "अस्मिन्महासत्त्वतमे मुनीन्द्रे स्थिते समीपे पुरूषस्य साधो ।\nप्राप्तेऽपि मृत्यावमरत्वमेति मा दीनतां गच्छ यथा विमूढः ॥ २३ ॥"
  }
]
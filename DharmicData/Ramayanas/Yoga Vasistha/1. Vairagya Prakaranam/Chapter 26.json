[
  {
    "text": "श्रीराम उवाच ।\nवृत्तेऽस्मिन्नेवमेतेषां कालादीनां महामुने ।\nसंसारनाम्नि कैवास्था मादृशानां वदत्विह ॥ १ ॥"
  },
  {
    "text": "विक्रीता इव तिष्ठाम एतैर्दैवादिभिर्वयम् ।\nमुने प्रपञ्चरचनैर्मुग्धा वनमृगा इव ॥ २ ॥"
  },
  {
    "text": "एषोऽनार्यसमाम्नायः कालः कवलनोन्मुखः ।\nजगत्यविरतं लोकं पातयत्यापदर्णवे ॥ ३ ॥"
  },
  {
    "text": "दहत्यन्तर्दुराशाभिर्देवो दारुणचेष्टया ।\nलोकमुष्णप्रकाशाभिज्वालाभिर्दहनो यथा ॥ ४ ॥"
  },
  {
    "text": "धृतिं विधुरयत्येषा मर्यादारूपवल्लभा ।\nस्त्रीत्वात्स्वभावचपला नियतिर्नियतोन्मुखी ॥ ५ ॥"
  },
  {
    "text": "ग्रसतेऽविरतं भूतजालं सर्प इवानिलम् ।\nकृतान्तः कर्कशाचारो जरां नीत्वाऽजरं वपुः ॥ ६ ॥"
  },
  {
    "text": "यमो निर्घृणराजेन्द्रो नार्तं नामानुकम्पते ।\nसर्वभूतदयोदारो जनो दुर्लभतां गतः ॥ ७ ॥"
  },
  {
    "text": "सर्वा एव मुने फल्गुविभवा भूतजातयः ।\nदुःखायैव दुरन्ताय दारुणा भोगभूमयः ॥ ८ ॥"
  },
  {
    "text": "आयुरत्यन्तचपलं मृत्युरेकान्तनिष्ठुरः ।\nतारुण्यं चातितरलं बाल्यं जडतया हृतम् ॥ ९ ॥"
  },
  {
    "text": "कलाकलङ्कितो लोको बन्धवो भवबन्धनम् ।\nभोगा भवमहारोगास्तृष्णाश्च मृगतृष्णिकाः ॥ १० ॥"
  },
  {
    "text": "शत्रवश्चेन्द्रियाण्येव सत्यं यातमसत्यताम् ।\nप्रहरत्यात्मनैवात्मा मनसैव मनो रिपुः ॥ ११ ॥"
  },
  {
    "text": "अहंकारः कलङ्काय बुद्धयः परिपेलवाः ।\nक्रिया दुष्फलदायिन्यो लीलाः स्त्रीनिष्ठतां गताः ॥ १२ ॥"
  },
  {
    "text": "वाञ्छाविषयशालिन्यः सच्चमत्कृतयः क्षताः ।\nनार्यो दोषपताकिन्यो रसा नीरसतां गताः ॥ १३ ॥"
  },
  {
    "text": "वस्त्ववस्तुतया ज्ञातं दत्तं चित्तमहंकृतौ ।\nअभाववेधिता भावा भावान्तो नाधिगम्यते ॥ १४ ॥"
  },
  {
    "text": "तप्यते केवलं साधो मतिराकुलितान्तरा ।\nरागरोगो विलसति विरागो नोपगच्छति ॥ १५ ॥"
  },
  {
    "text": "रजोगुणहता दृष्टिस्तमः संपरिवर्धते ।\nन चाधिगम्यते सत्त्वं तत्त्वमत्यन्तदूरतः ॥ १६ ॥"
  },
  {
    "text": "स्थितिरस्थिरतां याता मृतिरागमनोन्मुखी ।\nधृतिर्वैधुर्यमायाता रतिर्नित्यमवस्तुनि ॥ १७ ॥"
  },
  {
    "text": "मतिर्मान्द्येन मलिना पातैकपरमं वपुः ।\nज्वलतीव जरा देहे प्रतिस्फुरति दुष्कृतम् ॥ १८ ॥"
  },
  {
    "text": "यत्नेन याति युवता दूरे सज्जनसंगतिः ।\nगतिर्न विद्यते काचित्क्वचिन्नोदेति सत्यता ॥ १९ ॥"
  },
  {
    "text": "मनो विमुह्यतीवान्तर्मुदिता दूरतां गता ।\nनोज्ज्वला करुणोदेति दूरादायाति नीचता ॥ २० ॥"
  },
  {
    "text": "धीरताऽधीरतामेति पातोत्पातपरो जनः ।\nसुलभो दुर्जनाश्लेषो दुर्लभः सत्समागमः ॥ २१ ॥"
  },
  {
    "text": "आगमापायिनो भावा भावना भवबन्धनी ।\nनीयते केवलं क्वापि नित्यं भूतपरम्परा ॥ २२ ॥"
  },
  {
    "text": "दिशोऽपि हि न दृश्यन्ते देशोऽप्यन्यापदेशभाक् ।\nशैला अपि विशीर्यन्ते कैवास्था मादृशे जने ॥ २३ ॥"
  },
  {
    "text": "अद्यते सत्तयापि द्यौर्भुऽवन चापि ऊयते ।\nधरापि याति वैधुर्यं केवास्था मादृशे जने ॥ २४ ॥"
  },
  {
    "text": "शुष्यन्त्यपि समुद्राश्च शीर्यन्ते तारका अपि ।\nसिद्धा अपि विनश्यन्ति कैवास्था मादृशे जने ॥ २५ ॥"
  },
  {
    "text": "दानवा अपि दीर्यन्ते ध्रुवोऽप्यध्रुवजीवितः ।\nअमरा अपि मार्यन्ते कैवास्था मादृशे जने ॥ २६ ॥"
  },
  {
    "text": "शक्रोऽप्याक्रम्यते वक्रैर्यमोऽपि हि नियम्यते ।\nवायुरप्येत्यवायुत्वं कैवास्था मादृशे जने ॥ २७ ॥"
  },
  {
    "text": "सोमोऽपि व्योमतां याति मार्तण्डोऽप्येति खण्डताम् ।\nमग्नतामग्निरप्येति कैवास्था मादृशे जने ॥ २८ ॥"
  },
  {
    "text": "परमेष्ठ्यपि निष्ठावान्ह्रियते हीररप्यजः ।\nभवोऽप्यभावमायाति कैवास्था मादृशे जने ॥ २९ ॥"
  },
  {
    "text": "कालः संकाल्यते येन नियतिश्चापि नीयते ।\nखमप्यालीयतेऽनन्तं कैवास्था मादृशे जने ॥ ३० ॥"
  },
  {
    "text": "अश्राव्यावाच्यदुर्दर्शतत्त्वेनाज्ञातमूर्तिना ।\nभुवनानि विडम्ब्यन्ते केनचिद्भ्रमदायिना ॥ ३१ ॥"
  },
  {
    "text": "अहंकारकलामेत्य सर्वत्रान्तरवासिना ।\nन सोऽस्ति त्रिषु लोकेषु यस्तेनेह न बाध्यते ॥ ३२ ॥"
  },
  {
    "text": "शिलाशैलकवप्रेषु साश्वभूतो दिवाकरः ।\nवनपाषाणवन्नित्यमवशः परिचोद्यते ॥ ३३ ॥"
  },
  {
    "text": "धरागोलकमन्तस्थसुरासुरगणास्पदम् ।\nवेष्ट्यते धिष्ण्यचक्रेण पक्वाक्षोटमिव त्वचा ॥ ३४ ॥"
  },
  {
    "text": "दिवि देवा भुवि नराः पातालेषु च भोगिनः ।\nकल्पिताः कल्पमात्रेण नीयन्ते जर्जरां दशाम् ॥ ३५ ॥"
  },
  {
    "text": "कामश्च जगदीशानरणलब्धपराक्रमः ।\nअक्रमेणैव विक्रान्तो लोकमाक्रम्य वल्गति ॥ ३६ ॥"
  },
  {
    "text": "वसन्तो मत्तमातङ्गो मदैः कुसुमवर्षणैः ।\nआमोदितककुप्चक्रश्चेतो नयति चापलम् ॥ ३७ ॥"
  },
  {
    "text": "अनुरक्ताङ्गनालोललोचनालोकिताकृति ।\nस्वस्थीकर्तुं मनः शक्तो न विवेको महानपि ॥ ३८ ॥"
  },
  {
    "text": "परोपकारकारिण्या परार्तिपरितप्तया ।\nबुद्ध एव सुखी मन्ये स्वात्मशीतलया धिया ॥ ३९ ॥"
  },
  {
    "text": "उत्पन्नध्वंसिनः कालवडवानलपातिनः ।\nसंख्यातुं केन शक्यन्ते कल्लोला जीविताम्बुधौ ॥ ४० ॥"
  },
  {
    "text": "सर्व एव नरा मोहाद्दुराशापाशपाशिनः ।\nदोषगुल्मकसारङ्गा विशीर्णा जन्मजङ्गले ।\nसंक्षीयते जगति जन्मपरम्परासु लोकस्य तैरिह कुकर्मभिरायुरेतत् ॥ ४१ ॥"
  },
  {
    "text": "आकाशपादपलताकृतपाशकल्पं येषां फलं नहि विचारविदोऽपि विद्मः ॥ ४२ ॥"
  },
  {
    "text": "अद्योत्सवोऽयमृतुरेष तथेह यात्रा ते बन्धवः सुखमिदं सविशेषभोगम् ।\nइत्थं मुधैव कलयन्सुविकल्पजालमालोलपेलवमतिर्गलतीह लोकः ॥ ४३ ॥"
  }
]
[
  {
    "text": "यतः सर्वाणि भूतानिप्रतिभान्ति स्थितानि च । \nयत्रैवोपशमं यान्ति तस्मैसत्यात्मने नमः ॥ १ ॥"
  },
  {
    "text": "ज्ञाता ज्ञानं तथा ज्ञेयं द्रष्टादर्शनदृश्यभूः ।\nकर्ता हेतुः क्रिया यस्मात्तस्मै ज्ञस्यात्मने नमः ॥ २ ॥"
  },
  {
    "text": "स्फुरन्ति सीकरा यस्मादानन्दस्याम्बरेऽवनौ ।\nसर्वेषां जीवनं तस्मै ब्रह्मानन्दात्मने नमः ॥ ३ ॥"
  },
  {
    "text": "सुतीक्ष्णो ब्राह्मणः कश्चित्संशयाकृष्टमानसः ।\nअगस्तेराश्रमं गत्वा मुनिं पप्रच्छ सादरम् ॥ ४ ॥"
  },
  {
    "text": "सुतीक्ष्ण उवाच ।\nभगवन्धर्मतत्त्वज्ञ सर्वशास्त्रविनिश्चित ।\nसंशयोऽस्ति महानेकस्त्वमेतं कृपया वद ॥ ५ ॥"
  },
  {
    "text": "मोक्षस्य कारणं कर्म ज्ञानं वा मोक्षसाधनम् ।\nउभयं वा विनिश्चित्य एकं कथय कारणम् ॥ ६ ॥"
  },
  {
    "text": "अगस्तिरुवाच ।\nउभाभ्यामेव पक्षाभ्यां यथा खे पक्षिणां गतिः ।\nतथैव ज्ञानकर्मभ्यां जायते परमं पदम् ॥ ७ ॥"
  },
  {
    "text": "केवलात्कर्मणो ज्ञानान्नहि मोक्षोऽभिजायते ।\nकिंतूभाभ्यां भवेन्मोक्षः साधनं तूभयं विदुः ॥ ८ ॥"
  },
  {
    "text": "अस्मिन्नर्थे पुरावृत्तमितिहासं वदामि ते ।\nकारुण्याख्यः पुरा कश्चिद्ब्राह्मणोऽधीतवेदकः ॥ ९ ॥"
  },
  {
    "text": "अग्निवेश्यस्य पुत्रोऽभूद्वेदवेदाङ्गपारगः ।\nगुरोरधीतविद्यः सन्नाजगाम गृहं प्रति ॥ १० ॥"
  },
  {
    "text": "तस्थावकर्मकृत्तूष्णीं संशयानो गृहे तदा ।\nअग्निवेश्यो विलोक्याथ पुत्रं कर्मविवर्जितम् ॥ ११ ॥"
  },
  {
    "text": "अग्निवेश्य उवाच ।\nप्राह एतद्वचो निन्द्यं गुरुः पुत्रं हिताय च ।\nकिमेतत्पुत्र कुरुषे पालनं न स्वकर्मणः ॥ १२ ॥"
  },
  {
    "text": "अकर्मनिरतः सिद्धिं कथं प्राप्स्यसि तद्वद ।\nकर्मणोऽस्मान्निवृत्तेः किं कारणं तन्निवेद्यताम् ॥ १३ ॥"
  },
  {
    "text": "कारुण्य उवाच ।\nयावज्जीवमग्निहोत्रं नित्यं संध्यामुपासयेत् ।\nप्रवृत्तिरूपो धर्मोऽयं श्रुत्या स्मृत्या च चोदितः ॥ १४ ॥"
  },
  {
    "text": "न धनेन भवेन्मोक्षः कर्मणा प्रजया न वा ।\nत्यागमात्रेण किंत्वेके यतयोऽश्नन्ति चामृतम् ॥ १५ ॥"
  },
  {
    "text": "इति श्रुत्योर्द्वयोर्मध्ये किं कर्तव्यं मया गुरो ।\nइति संदिग्धतां गत्वा तूष्णींभूतोऽस्मि कर्मणि ॥ १६ ॥"
  },
  {
    "text": "अगस्तिरुवाच ।\nइत्युक्त्वा तात विप्रोऽसौ कारुण्यो मौनमागतः ।\nतथाविधं सुतं दृष्ट्वा पुनः प्राह गुरुः सुतम् ॥ १७ ॥"
  },
  {
    "text": "अग्निवेश्य उवाच ।\nशृणु पुत्र कथामेकां तदर्थं हृदयेऽखिलम् ।\nमत्तोऽवधार्य पुत्र त्वं यथेच्छसि तथा कुरु ॥ १८ ॥"
  },
  {
    "text": "सुरुचिर्नाम काचित्स्त्री अप्सरोगणउत्तमा ।\nउपविष्टा हिमवतः शिखरे शिखिसंवृते ॥ १९ ॥"
  },
  {
    "text": "रमन्ते कामसंतप्ताः किन्नर्यो यत्र किन्नरैः ।\nस्वर्धुन्योघेन संसृष्टे महाघौघविनाशिना ॥ २० ॥"
  },
  {
    "text": "दूतमिन्द्रस्य गच्छन्तमन्तरिक्षे ददर्श सा ।\nतमुवाच महाभागा सुरुचिश्चाप्सरोवरा ॥ २१ ॥"
  },
  {
    "text": "सुरुचिरुवाच ।\nदेवदूत महाभाग कुत आगम्यते त्वया ।\nअधुना कुत्र गन्तासि तत्सर्वं कृपया वद ॥ २२ ॥"
  },
  {
    "text": "देवदूत उवाच ।\nसाधु पृष्टं त्वया सुभ्रु यथावत्कथयामि ते ।\nअरिष्टनेमी राजर्षिर्दत्त्वा राज्यं सुताय वै ॥ २३ ॥"
  },
  {
    "text": "वीतरागः स धर्मात्मा निर्ययौ तपसे वनम् ।\nतपश्चरत्यसौ राजा पर्वते गन्धमादने ॥ २४ ॥"
  },
  {
    "text": "कार्यं कृत्वा मया तत्र तत आगम्यतेऽधुना ।\nगन्तास्मि पार्श्वे शक्रस्य तं वृत्तान्तं निवेदितुम् ॥ २५ ॥"
  },
  {
    "text": "अप्सरा उवाच ।\nवृत्तान्तः कोऽभवत्तत्र कथयस्व मम प्रभो ।\nप्रष्टुकामा विनीतास्मि नोद्वेगं कर्तुमर्हसि ॥ २६ ॥"
  },
  {
    "text": "देवदूत उवाच ।\nशृणु भद्रे यथावृत्तं विस्तरेण वदामि ते ।\nतस्मिन्राज्ञि वने तत्र तपश्चरति दुस्तरम् ॥ २७ ॥"
  },
  {
    "text": "इत्यहं देवराजेन सुभ्रूराज्ञापितस्तदा ।\nदूत त्वं तत्र गच्छाशु गृहीत्वेदं विमानकम् ॥ २८ ॥"
  },
  {
    "text": "अप्सरोगणसंयुक्तं नानावादित्रशोभितम् ।\nगन्धर्वसिद्धयक्षैश्च किन्नराद्यैश्च शोभितम् ॥ २९ ॥"
  },
  {
    "text": "तालवेणुमृदङ्गादि पर्वते गन्धमादने ।\nनानावृक्षसमाकीर्णे गत्वा तस्मिन्गिरौ शुभे ॥ ३० ॥"
  },
  {
    "text": "अरिष्टनेमिं राजानं दूतारोप्य विमानके ।\nआनय स्वर्गभोगाय नगरीममरावतीम् ॥ ३१ ॥"
  },
  {
    "text": "दूत उवाच ।\nइत्याज्ञां प्राप्य शक्रस्य गृहीत्वा तद्विमानकम् ।\nसर्वोपस्करसंयुक्तं तस्मिन्नद्रावहं ययौ ॥ ३२ ॥"
  },
  {
    "text": "आगत्य पर्वते तस्मिन्राज्ञो गत्वाऽऽश्रमं मया ।\nनिवेदिता महेन्द्रस्य सर्वाज्ञाऽरिष्टनेमये ॥ ३३ ॥"
  },
  {
    "text": "इति मद्वचनं श्रुत्वा संशयानोऽवदच्छुभे ।\nराजोवाच ।\nप्रष्टुमिच्छामि दूत त्वां तन्मे त्वं वक्तुमर्हसि ॥ ३४ ॥"
  },
  {
    "text": "गुणा दोषाश्च के तत्र स्वर्गे वद ममाग्रतः ।\nज्ञात्वा स्थितिं तु तत्रत्यां करिष्येऽहं यथारुचि ॥ ३५ ॥"
  },
  {
    "text": "दूत उवाच ।\nस्वर्गे पुण्यस्य सामग्र्या भुज्यते परमं सुखम् ।\nउत्तमेन तु पुण्येन प्राप्नोति स्वर्गमुत्तमम् ॥ ३६ ॥"
  },
  {
    "text": "मध्यमेन तथा मध्यः स्वर्गो भवति नान्यथा ।\nकनिष्ठेन तु पुण्येन स्वर्गो भवति तादृशः ॥ ३७ ॥"
  },
  {
    "text": "परोत्कर्षासहिष्णुत्वं स्पर्धा चैव समैश्च तैः ।\nकनिष्ठेषु च संतोषो यावत्पुण्यक्षयो भवेत् ॥ ३८ ॥"
  },
  {
    "text": "क्षीणे पुण्ये विशन्त्येतं मर्त्यलोकं च मानवाः ।\nइत्यादिगुणदोषाश्च स्वर्गे राजन्नवस्थिताः ॥ ३९ ॥"
  },
  {
    "text": "इति श्रुत्वा वचो भद्रे स राजा प्रत्यभाषत ।\nराजोवाच ।\nनेच्छामि देवदूताहं स्वर्गमीदृग्विधं फलम् ॥ ४० ॥"
  },
  {
    "text": "अतः परं महोग्रं च तपः कृत्वा कलेवरम् ।\nत्यक्ष्याम्यहमशुद्धं हि जीर्णां त्वचमिवोरगः ॥ ४१ ॥"
  },
  {
    "text": "देवदूत विमानेदं गृहीत्वा त्वं यथागतः ।\nतथा गच्छ महेन्द्रस्य संनिधौ त्वं नमोऽस्तु ते ॥ ४२ ॥"
  },
  {
    "text": "देवदूत उवाच ।\nइत्युक्तोऽहं गतो भद्रे शक्रस्याग्रे निवेदितुम ।\nयथावृत्तं निवेद्याथ महदाश्चर्यतां गतः ॥ ४३ ॥"
  },
  {
    "text": "इन्द्र उवाच ।\nपुनः प्राह महेन्द्रो मां श्लक्ष्णं मधुरया गिरा ।\nदूत गच्छ पुनस्तत्र तं राजानं नयाश्रमम् ॥ ४४ ॥"
  },
  {
    "text": "वाल्मीकेर्ज्ञाततत्त्वस्य स्वबोधार्थं विरागिणम् ।\nसंदेशं मम वाल्मीकेर्महर्षेस्त्वं निवेदय ॥ ४५ ॥"
  },
  {
    "text": "महर्षे त्वं विनीताय राज्ञेऽस्मै वीतरागिणे ।\nनस्वर्गमिच्छते तत्त्वं प्रबोधय महामुने ॥ ४६ ॥"
  },
  {
    "text": "तेन संसारदुःखार्तो मोक्षमेष्यति च क्रमात् ।\nइत्युक्त्वा देवराजेन प्रेषितोऽहं तदन्तिके ॥ ४७ ॥"
  },
  {
    "text": "मयागत्य पुनस्तत्र राजा वल्मीकजन्मने ।\nनिवेदितो महेन्द्रस्य राज्ञा मोक्षस्य साधनम् ॥ ४८ ॥"
  },
  {
    "text": "ततो वल्मीकजन्मासौ राजानं समपृच्छत ।\nअनामयमतिप्रीत्या कुशलप्रश्नवार्तया ॥ ४९ ॥"
  },
  {
    "text": "राजोवाच ।\nभगवन्धर्मतत्त्वज्ञ ज्ञातज्ञेय विदांवर ।\nकृतार्थोऽहं भवद्दृष्ट्या तदेव कुशलं मम ॥ ५० ॥"
  },
  {
    "text": "भगवन्प्रष्टुमिच्छामि तदविघ्नेन मे वद ।\nसंसारबन्धदुःखार्तेः कथं मुञ्चामि तद्वद ॥ ५१ ॥"
  },
  {
    "text": "वाल्मीकिरुवाच ।\nश्रृणु राजन्प्रवक्ष्यामि रामायणमखण्डितम् ।\nश्रुत्वावधार्य यत्नेन जीवन्मुक्तो भविष्यसि ॥ ५२ ॥"
  },
  {
    "text": "वसिष्ठरामसंवादं मोक्षोपायकथां शुभाम ।\nज्ञातस्वभावो राजेन्द्र वदामि श्रूयतां बुध ॥ ५३ ॥"
  },
  {
    "text": "राजोवाच ।\nको रामः कीदृशः कस्य बद्धो वा मुक्त एव वा ।\nएतन्मे निश्चितं ब्रूहि ज्ञानं तत्त्वविदां वर ॥ ५४ ॥"
  },
  {
    "text": "वाल्मीकिरुवाच ।\nशापव्याजवशादेव राजवेषधरो हरिः ।\nआहृताज्ञानसंपन्नः किंचिज्ज्ञोऽसौ भवत्प्रभुः ॥ ५५ ॥"
  },
  {
    "text": "राजोवाच ।\nचिदानन्दस्वरूपे हि रामे चैतन्यविग्रहे ।\nशापस्य कारणं ब्रूहि कः शप्ता चेति मे वद ॥ ५६ ॥"
  },
  {
    "text": "वाल्मीकिरुवाच ।\nसनत्कुमारो निष्काम अवसद्ब्रह्मसद्मनि ।\nवैकुण्ठादागतो विष्णुस्त्रैलोक्याधिपतिः प्रभुः ॥ ५७ ॥"
  },
  {
    "text": "ब्रह्मणा पूजितस्तत्र सल्यलोकनिवासिभिः ।\nविना कुमारं तं दृष्ट्रा ह्युवाच प्रभुरीश्वरः ॥ ५८ ॥"
  },
  {
    "text": "सनत्कुमार स्तब्धोऽसि निष्कामो गर्वचेष्टया ।\nअतस्त्वं भव कामार्तः शरजन्मेति नामतः ॥ ५९ ॥"
  },
  {
    "text": "तेनापि शापितो विष्णुः सर्वज्ञत्वं तवास्ति यत् ।\nकिंचित्कालं हि तत्त्यक्त्वा त्वमज्ञानी भविष्यसि ॥ ६० ॥"
  },
  {
    "text": "भृगुर्भार्यां हतां दृष्ट्रा ह्युवाच क्रोधमूर्च्छितः ।\nविष्णो तवापि भार्याया वियोगो हि भविष्यति ॥ ६१ ॥"
  },
  {
    "text": "वृन्दया शापितो विष्णुश्छलनं यत्त्वया कृतम् ।\nअतस्त्वं स्त्रीवियोगं तु वचनान्मम यास्यसि ॥ ६२ ॥"
  },
  {
    "text": "भार्या हि देवदत्तस्य पयोष्णीतीरसँस्थिता ।\nनृसिंहवेषधृग्विष्णुं दृष्ट्वा पञ्चत्वमागता ॥ ६३ ॥"
  },
  {
    "text": "तेन शप्तो हि नृहरिर्दुःखार्तः स्त्रीवियोगतः ।\nतवापि भार्यया सार्धं वियोगो हि भविष्यति ॥ ६४ ॥"
  },
  {
    "text": "भृगुणैवं कुमारेण शापितो देवशर्मणा ।\nवृन्दया शापितो विष्णुस्तेन मानुष्यतां गतः ॥ ६५ ॥"
  },
  {
    "text": "एतत्ते कथितं सर्वे शापव्याजस्य कारणम् ।\nइदानीं वच्मि तत्सर्वे सावधानमतिः शृणु ॥ ६६ ॥"
  }
]
[
  {
    "text": "श्रीराम उवाच ।\nयच्चेदं दृश्यते किंचिज्जगत्स्थावरजंगमम् ।\nतत्सर्वमस्थिरं ब्रह्मन्स्वप्नसंगमसंनिभम् ॥ १ ॥"
  },
  {
    "text": "शुष्कसागरसंकाशो निखातो योऽद्य दृश्यते ।\nस प्रातरभ्रसंवीतो नगः संपद्यते मुने ॥ २ ॥"
  },
  {
    "text": "यो वनव्यूहविस्तीर्णो विलीढगगनो महान् ।\nदिनैरेव स यात्युर्वीसमतां कूपतां च वा ॥ ३ ॥"
  },
  {
    "text": "यदङ्गमद्य संवीतं कौशेयस्रग्विलेपनैः ।\nदिगम्बरं तदेव श्वो दूरे विशरिताऽवटे ॥ ४ ॥"
  },
  {
    "text": "यत्राद्य नगरं दृष्टं विचित्राचारचञ्चलम् ।\nतत्रैवोदेति दिवसैः संशून्यारण्यधर्मता ॥ ५ ॥"
  },
  {
    "text": "यः पुमानद्य तेजस्वी मण्डलान्यधितिष्ठति ।\nस भस्मकूटतां राजन्दिवसैरधिगच्छति ॥ ६ ॥"
  },
  {
    "text": "अरण्यानी महाभीमा या नभोमण्डलोपमा ।\nपताकाच्छादिताकाशा सैव संपद्यते पुरी ॥ ७ ॥"
  },
  {
    "text": "या लतावलिता भीमा भात्यद्य विपिनावली ।\nदिवसैरेव सा याति पुनर्मरुमहीपदम् ॥ ८ ॥"
  },
  {
    "text": "सलिलं स्थलतां याति स्थलीभवति वारिभूः ।\nविपर्यस्यति सर्वं हि सकाष्ठाम्बुतृणं जगत् ॥ ९ ॥"
  },
  {
    "text": "अनित्यं यौवनं बाल्यं शरीरं द्रव्यसंचयाः ।\nभावाद्भावान्तरं यान्ति तरङ्गवदनारतम् ॥ १० ॥"
  },
  {
    "text": "वातान्तर्दीपकशिखालोलं जगति जीवितम् ।\nतडित्स्फुरणसंकाशा पदार्थश्रीर्जगत्र्त्रये ॥ ११ ॥"
  },
  {
    "text": "विपर्यासमियं याति भूरिभूतपरम्परा ।\nबीजराशिरिवाजस्रं पूर्यमाणः पुनःपुनः ॥ १२ ॥"
  },
  {
    "text": "मनःपवनपर्यस्तभूरिभूतरजःपटा ।\nपातोत्पातपरावर्तपराभिनयभूषिता ॥ १३ ॥"
  },
  {
    "text": "आलक्ष्यते स्थितिरियं जागती जनितभ्रमा ।\nनृत्तावेशविवृत्तेव संसारारभटीनटी ॥ १४ ॥"
  },
  {
    "text": "गन्धर्वनगराकारविपर्यासविधायिनी ।\nअपाङ्गभङ्गुरोदारव्यवहारमनोरमा ॥ १५ ॥"
  },
  {
    "text": "तडित्तरलमालोकमातन्वाना पुनःपुनः ।\nसंसाररचना राजन्नृत्तसक्तेव राजते ॥ १६ ॥"
  },
  {
    "text": "दिवसास्ते महान्तस्ते संपदस्ताः क्रियाश्च ताः ।\nसर्वं स्मृतिपथं यातं यामो वयमपि क्षणात् ॥ १७ ॥"
  },
  {
    "text": "प्रत्यहं क्षयमायाति प्रत्यहं जायते पुनः ।\nअद्यापि हतरूपाया नान्तोऽस्या दग्धसंसृतेः ॥ १८ ॥"
  },
  {
    "text": "तिर्यक्त्वं पुरुषा यान्ति तिर्यञ्चो नरतामपि ।\nदेवाश्चादेवतां यान्ति किमिवेह विभो स्थिरम् ॥ १९ ॥"
  },
  {
    "text": "रचयन्रश्मिजालेन रात्र्यहानि पुनःपुनः ।\nअतिवाह्य रविः कालो विनाशावधिमीक्षते ॥ २० ॥"
  },
  {
    "text": "ब्रह्मा विष्णुश्च रुद्रश्च सर्वा वा भूतजातयः ।\nनाशमेवानुधावन्ति सलिलानीव वाडवम् ॥ २१ ॥"
  },
  {
    "text": "द्यौः क्षमा वायुराकाशं पर्वताः सरितो दिशः ।\nविनाशवाडवस्यैतत्सर्वं संशुष्कमिन्धनम् ॥ २२ ॥"
  },
  {
    "text": "धनानि बान्धवा भृत्या मित्राणि विभवाश्च ये ।\nविनाशभयभीतस्य सर्वं नीरसतां गतम् ॥ २३ ॥"
  },
  {
    "text": "स्वदन्ते तावदेवैते भावा जगति धीमते ।\nयावत्स्मृतिपथं याति न विनाशकुराक्षसः ॥ २४ ॥"
  },
  {
    "text": "क्षणमैश्वर्यमायाति क्षणमेति दरिद्रताम् ।\nक्षणं विगतरोगत्वं क्षणमागतरोगताम् ॥ २५ ॥"
  },
  {
    "text": "प्रतिक्षणविपर्यासदायिना निहतात्मना ।\nजगद्भ्रमेण के नाम धीमन्तो हि न मोहिताः ॥ २६ ॥"
  },
  {
    "text": "तमःपङ्कसमालब्धं क्षणमाकाशमण्डलम् ।\nक्षण कनकनिष्यन्दकोमलालोकसुन्दरम् ॥ २७ ॥"
  },
  {
    "text": "क्षणं जलदनीलाब्जमालावलितकोटरम् ।\nक्ष्रणमुड्डामररवं क्षणं मूकमिव स्थितम् ॥ २८ ॥"
  },
  {
    "text": "क्षणं ताराविरचितं क्षणमर्केण भूषितम् ।\nक्षणमिन्दुकृताह्लादं क्षणं सर्वबहिष्कृतम् ॥ २९ ॥"
  },
  {
    "text": "आगमापायपरया क्षणसंस्थितिनाशया ।\nन बिभेति हि संसारे धीरोऽपि क इवानया ॥ ३० ॥"
  },
  {
    "text": "आपदः क्षणमायान्ति क्षणमायान्ति संपदः ।\nक्षणं जन्म क्षणं मृत्युर्मुने किमिव न क्षणम् ॥ ३१ ॥"
  },
  {
    "text": "प्रागासीदन्य एवेह जातस्त्वन्यो नरो दिनैः ।\nसदैकरूपं भगवन्किंचिदस्ति न सुस्थिरम् ॥ ३२ ॥"
  },
  {
    "text": "घटस्य पटता दृष्टा पटस्यापि घटस्थितिः ।\nन तदस्ति न यद्दृष्टं विपर्यस्यति संसृतौ ॥ ३३ ॥"
  },
  {
    "text": "तनोत्युत्पादयत्यत्ति निहत्यासृजति क्रमात् ।\nसततं रात्र्यहानीव निवर्तन्ते नरं प्रति ॥ ३४ ॥"
  },
  {
    "text": "अशूरेण हतः शूर एकेनापि हतं शतम् ।\nप्राकृताः प्रभुतां याताः सर्वमावर्त्यते जगत् ॥ ३५ ॥"
  },
  {
    "text": "जनतेयं विपर्यासमजस्रमनुगच्छति ।\nजडस्पन्दपरामर्शात्तरङ्गाणामिवावली ॥ ३६ ॥"
  },
  {
    "text": "बाल्यमल्पदिनैरेव यौवनश्रीस्ततो जरा ।\nदेहेऽपि नैकरूपत्वं कास्था बाह्येषु वस्तुषु ॥ ३७ ॥"
  },
  {
    "text": "क्षणमानन्दितामेति क्षणमेति विषादिताम् ।\nक्षणं सौम्यत्वमायाति सर्वस्मिन्नटवन्मनः ॥ ३८ ॥"
  },
  {
    "text": "इतश्चान्यदितश्चान्यदितश्चान्यदयं विधिः ।\nरचयन्वस्तुनायाति खेदं लीलास्विवार्भकः ॥ ३९ ॥"
  },
  {
    "text": "चिनोत्युत्पादयत्यत्ति निहत्यासृजति क्रमात् ।\nसततं रात्र्यहानीव निवर्तन्ते नरं प्रति ॥ ४० ॥"
  },
  {
    "text": "आविर्भावतिरोभावभागिनो भवभागिनः ।\nजनस्य स्थिरतां यान्ति नापदो न च संपदः ॥ ४१ ॥"
  },
  {
    "text": "कालः क्रीडत्ययं प्रायः सर्वमापदि पातयन् ।\nहेलाविचलिताशेषचतुराचारचञ्चुरः ॥ ४२ ॥"
  },
  {
    "text": "समविषमविपाकतो विभिन्नास्त्रिभुवनभूतपरम्पराफलौघाः ।\nसमयपवनपातिताः पतन्ति प्रतिदिनमाततसंसृतिद्रुमेभ्यः ॥ ४३ ॥"
  }
]
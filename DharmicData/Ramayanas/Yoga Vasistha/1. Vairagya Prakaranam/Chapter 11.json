[
  {
    "text": "विश्वामित्र उवाच ।\nएवं चेत्तन्महाप्राज्ञा भवन्तो रघुनन्दनम् ।\nइहानयन्तु त्वरिता हरिणं हरिणा इव ॥ १ ॥"
  },
  {
    "text": "एष मोहो रघुपतेर्नापद्भ्यो न च रागतः ।\nविवेकवैराग्यवतो बोध एव महोदयः ॥ २ ॥"
  },
  {
    "text": "इहायातु क्षणाद्राम इह चैव वयं क्षणात् ।\nमोहं तस्यापनेष्यामो मारुतोऽद्रेर्घनं यथा ॥ ३ ॥"
  },
  {
    "text": "एतस्मिन्मार्जिते युक्त्या मोहे स रघुनन्दनः ।\nविश्रान्तिमेष्यति पदे तस्मिन्वयमिवोत्तमे ॥ ४ ॥"
  },
  {
    "text": "सत्यतां मुदितां प्रज्ञां विश्रान्तिमपतापताम् ।\nपीनतां वरवर्णत्वं पीतामृत इवैष्यति ॥ ५ ॥"
  },
  {
    "text": "निजां च प्रकृतामेव व्यवहारपरम्पराम् ।\nपरिपूर्णमना मान्य आचरिष्यत्यखण्डितम् ॥ ६ ॥"
  },
  {
    "text": "भविष्यति महासत्त्वो ज्ञातलोकपरावरः ।\nसुखदुःखदशाहीनः समलोष्टाश्मकाञ्चनः ॥ ७ ॥"
  },
  {
    "text": "इत्युक्ते मुनिनाथेन राजा संपूर्णमानसः ।\nप्राहिणोद्राममानेतुं भूयो दूतपरम्पराम् ॥ ८ ॥"
  },
  {
    "text": "एतावताथ कालेन रामो निजगृहासनात् ।\nपितुः सकाशमागन्तुमुत्थितोऽर्क इवाचलात् ॥ ९ ॥"
  },
  {
    "text": "वृतः कतिपयैर्भृत्यैर्भ्रातृभ्यां च जगाम ह ।\nतत्पुण्यं स्वपितुः स्थानं स्वर्गं सुरपतेरिव ॥ १० ॥"
  },
  {
    "text": "दूरादेव ददर्शासौ रामो दशरथं तदा ।\nवृतं राजसमूहेन देवौघेनेव वासवम् ॥ ११ ॥"
  },
  {
    "text": "वसिष्ठविश्वामित्राभ्यां सेवितं पार्श्वयोर्द्वयोः ।\nसर्वशास्त्रार्थतज्ज्ञेन मन्त्रिवृन्देन मालितम् ॥ १२ ॥"
  },
  {
    "text": "चारुचामरहस्ताभिः कान्ताभिः समुपासितम् ।\nककुब्भिरिव मूर्ताभिः संस्थिताभिर्यथोचितम् ॥ १३ ॥"
  },
  {
    "text": "वसिष्ठविश्वामित्राद्यास्तथा दशरथादयः ।\nददृशू राघवं दूरादुपायान्तं गुहोपमम् ॥ १४ ॥"
  },
  {
    "text": "सत्त्वावष्टब्धगर्भेण शल्येनेव हिमाचलम् ।\nश्रितं सकलसेव्येन गम्भीरेण स्फुटेन च ॥ १५ ॥"
  },
  {
    "text": "सौम्यं समं शुभाकारं विनयोदारमानसम् ।\nकान्तोपशान्तवपुषं परस्यार्थस्य भाजनम् ॥ १६ ॥"
  },
  {
    "text": "समुद्यद्यौवनारम्भं वृद्धोपशमशोभनम् ।\nअनुद्विग्नमनानन्दं पूर्णप्रायमनोरथम् ॥ १७ ॥"
  },
  {
    "text": "विचारितजगद्यात्रं पवित्रगुणगोचरम् ।\nमहासत्त्वैकलोभेन गुणैरिव समाश्रितम् ॥ १८ ॥"
  },
  {
    "text": "उदारमार्यमापूर्णमन्तःकरणकोटरम् ।\nअविक्षुभितया वृत्त्या दर्शयन्तमनुत्तमम् ॥ १९ ॥"
  },
  {
    "text": "एवङ्गुणगणाकीर्णो दूरादेव रघूद्वहः ।\nपरिमेयस्मिताच्छाच्छस्वहाराम्बरपल्लवः ॥ २० ॥"
  },
  {
    "text": "प्रणनाम चलच्चारुचूडामणिमरीचिना ।\nशिरसा वसुधाकम्पलोलदेवाचलश्रिया ॥ २१ ॥"
  },
  {
    "text": "एवं मुनीन्द्रे ब्रुवति पितुः पादाभिवन्दनम् ।\nकर्तुमभ्याजगामाथ रामः कमललोचनः ॥ २२ ॥"
  },
  {
    "text": "प्रथमं पितरं पश्चान्मुनी मान्यैकमानितौ ।\nततो विप्रांस्ततो बन्धूंस्ततो गुरुगणान्सुहृत् ॥ २३ ॥"
  },
  {
    "text": "जग्राह च ततो दृष्ट्या मनाङ्मूर्ध्ना तथा गिरा ।\nराजलोकेन विहितां तां प्रणामपरम्पराम् ॥ २४ ॥"
  },
  {
    "text": "विहिताशीर्मुनिभ्यां तु रामः सुसममानसः ।\nआससाद पितुः पुण्यं समीपं सुरसुन्दरः ॥ २५ ॥"
  },
  {
    "text": "पादाभिवन्दनपरं तमथासौ महीपतिः ।\nशिरस्यभ्यालिलिङ्गाशु चुचुम्ब च पुनःपुनः ॥ २६ ॥"
  },
  {
    "text": "शत्रुघ्नं लक्ष्मणं चैव तथैव परवीरहा ।\nआलिलिङ्ग घनस्नेहो राजहंसोऽम्बुजे यथा ॥ २७ ॥"
  },
  {
    "text": "उत्सङ्गे पुत्र तिष्ठेति वदत्यथ महीपतौ ।\nभूमौ परिजनास्तीर्णे सोंऽशुकेऽथ न्यविक्षत ॥ २८ ॥"
  },
  {
    "text": "राजोवाच ।\nपुत्र प्राप्तविवेकस्त्वं कल्याणानां च भाजनम् ।\nजडवज्जीर्णया बुद्ध्या खेदायात्मा न दीयताम् ॥ २९ ॥"
  },
  {
    "text": "वृद्धविप्रगुरुप्रोक्तं त्वादृशेनानुतिष्ठता ।\nपदमासाद्यते पुण्यं न मोहमनुधावता ॥ ३० ॥"
  },
  {
    "text": "तावदेवाऽऽपदो दूरे तिष्ठन्ति परिपेलवाः ।\nयावदेव न मोहस्य प्रसरः पुत्र दीयते ॥ ३१ ॥"
  },
  {
    "text": "श्रीवसिष्ठ उवाच ।\nराजपुत्र महाबाहो शूरस्त्वं विजितास्त्वया ।\nदुरुच्छेदा दुरारम्भा अप्यमी विषयारयः ॥ ३२ ॥"
  },
  {
    "text": "किमतज्ज्ञ इवाज्ञानां योग्ये व्यामोहसागरे ।\nविनिमज्जसि कल्लोलबहुले जाड्यशालिनि ॥ ३३ ॥"
  },
  {
    "text": "विश्वामित्र उवाच चलन्नीलोत्पलव्यूहसमलोचनलोलताम् ।\nब्रूहि चेतःकृतां त्यक्त्वा हेतुना केन मुह्यसि ॥ ३४ ॥"
  },
  {
    "text": "किंनिष्ठाः के च ते केन कियन्तः कारणेन ते ।\nआधयः प्रविलुम्पन्ति मनो गेहमिवाखवः ॥ ३५ ॥"
  },
  {
    "text": "मन्ये नानुचितानां त्वमाधीनां पदमुत्तमम् ।\nआपत्सु चाऽप्रयोज्यं ते निहीना अपि चाधयः ॥ ३६ ॥"
  },
  {
    "text": "यथाभिमतमाशु त्वं ब्रूहि प्राप्स्यसि चानघ ।\nसर्वमेव पुनर्येन भेत्स्यन्ते त्वां तु नाधयः ॥ ३७ ॥"
  },
  {
    "text": "इत्युक्तमस्य सुमते रघुवंशकेतुराकर्ण्य वाक्यमुचितार्थविलासगर्भम् ।\nतत्याज खेदमभिगर्जति वारिवाहे बर्ही यथा त्वनुमिताभिमतार्थसिद्धिः ॥ ३८ ॥"
  }
]
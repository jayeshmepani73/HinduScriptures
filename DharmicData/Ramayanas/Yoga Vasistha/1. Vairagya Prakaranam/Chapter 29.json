[
  {
    "text": "श्रीराम उवाच ।\nइति मे दोषदावाग्निदग्धे महति चेतसि ।\nप्रस्फुरन्ति न भोगाशा मृगतृष्णाः सरःस्विव ॥ १ ॥"
  },
  {
    "text": "प्रत्यहं याति कटुतामेषा संसारसंस्थितिः ।\nकालपाकवशाल्लोला रसा निम्बलता यथा ॥ २ ॥"
  },
  {
    "text": "वृद्धिमायाति दौर्जन्यं सौजन्यं याति तानवम् ।\nकरञ्जकर्कशे राजन्प्रत्यहं जनचेतसि ॥ ३ ॥"
  },
  {
    "text": "भज्यते भुवि मर्यादा झटित्येव दिनं प्रति ।\nशुष्केव माषशिम्बीका टङ्कारकरवं विना ॥ ४ ॥"
  },
  {
    "text": "राज्येभ्यो भोगपूगेभ्यश्चिन्तावद्भ्यो मुनीश्वर ।\nनिरस्तचिन्ताकलिता वरमेकान्तशीलता ॥ ५ ॥"
  },
  {
    "text": "नानन्दाय ममोद्यानं न सुखाय मम स्त्रियः ।\nन हर्षाय ममार्थाशा शाम्यामि मनसा सह ॥ ६ ॥"
  },
  {
    "text": "अनित्यश्चासुखो लोकस्तृष्णा तात दुरुद्वहा ।\nचापलोपहतं चेतः कथं यास्यामि निर्वृतिम् ॥ ७ ॥"
  },
  {
    "text": "नाभिनन्दामि मरणं नाभिनन्दामि जीवितम् ।\nयथा तिष्ठामि तिष्ठामि तथैव विगतज्वरम् ॥ ८ ॥"
  },
  {
    "text": "किं मे राज्येन किं भोगैः किमर्थेन किमीहितैः ।\nअहंकारवशादेतत्स एव गलितो मम ॥ ९ ॥"
  },
  {
    "text": "जन्मावलिवरत्रायामिन्द्रियग्रन्थयो दृढाः ।\nये बद्धास्तद्विमोक्षार्थं यतन्ते ये त उत्तमाः ॥ १० ॥"
  },
  {
    "text": "मथितं मानिनीलोकैर्मनो मकरकेतुना ।\nकोमलं खुरनिष्पेषैः कमलं करिणा यथा ॥ ११ ॥"
  },
  {
    "text": "अद्य चेत्स्वच्छया बुद्ध्या मुनीन्द्र न चिकित्स्यते ।\nभूयश्चित्तचिकित्सायास्तत्किलावसरः कुतः ॥ १२ ॥"
  },
  {
    "text": "विषं विषयवैषम्यं न विषं विषमुच्यते ।\nजन्मान्तरघ्ना विषया एकदेहहरं विषम् ॥ १३ ॥"
  },
  {
    "text": "न सुखानि न दुःखानि न मित्राणि न बान्धवाः ।\nन जीवितं न मरणं बन्धाय ज्ञस्य चेतसः ॥ १४ ॥"
  },
  {
    "text": "तद्भवामि यथा ब्रह्मन्पूर्वापरविदां वर ।\nवीतशोकभयायासो ज्ञस्तथोपदिशाशु मे ॥ १५ ॥"
  },
  {
    "text": "वासनाजालवलिता दुःखकण्टकसंकुला ।\nनिपातोत्पातबहुला भीमरूपाऽज्ञताटवी ॥ १६ ॥"
  },
  {
    "text": "क्रकचाग्रविनिष्पेषं सोढुं शक्नोम्यहं मुने ।\nसंसारव्यवहारोत्थं नाशाविषयवैशसम् ॥ १७ ॥"
  },
  {
    "text": "इदं नास्तीदमस्तीति व्यवहाराञ्जनभ्रमः ।\nधुनोतीदं चलं चेतो रजोराशिमिवानिलः ॥ १८ ॥"
  },
  {
    "text": "तृष्णातन्तुलवप्रोतं जीवसंचयमौक्तिकम् ।\nचिदच्छाङ्गतया नित्यं विकसच्चित्तनायकम् ॥ १९ ॥"
  },
  {
    "text": "संसारहारमरतिः कालव्यालविभूषणम् ।\nत्रोटयाम्यहमक्रूरं वागुरामिव केसरी ॥ २० ॥"
  },
  {
    "text": "नीहारं हृदयाटव्यां मनस्तिमिरमाशु मे ।\nकेन विज्ञानदीपेन भिन्धि तत्त्वविदांवर ॥ २१ ॥"
  },
  {
    "text": "विद्यन्त एवेह न ते महात्मन् दुराधयो न क्षयमाप्नुवन्ति ।\nये सङ्गमेनोत्तममानसानां निशातमांसीव निशाकरेण ॥ २२ ॥"
  },
  {
    "text": "आयुर्वायुविघट्टिताभ्रपटलीलम्बाम्बुवद्भङ्गुरं भोगा मेघवितानमध्यविलसत्सौदामिनीचञ्चलाः ।\nलोलायौवनलालनाजलरयश्चेत्याकलय्य द्रुतं मुद्रैवाद्य दृढार्पिता ननु मया चित्ते चिरं शान्तये ॥ २३ ॥"
  }
]
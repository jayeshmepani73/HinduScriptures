[
  {
    "text": "श्रीवाल्मीकिरुवाच ।\nवदत्येवं मनोमोहविनिवृत्तिकरं वचः ।\nरामे राजीवपत्राक्षे तस्मिन्राजकुमारके ॥ १ ॥"
  },
  {
    "text": "सर्वे बभूवुस्तत्रस्था विस्मयोत्फुल्ललोचनाः ।\nभिन्नाम्बरा देहरुहैर्गिरः श्रोतुमिवोद्धुरैः ॥ २ ॥"
  },
  {
    "text": "विरागवासनापास्तसमस्तभववासनाः ।\nमुहूर्तममृताम्भोधिवीचीविलुलिता इव ॥ ३ ॥"
  },
  {
    "text": "ता गिरो रामभद्रस्य तस्य चित्रार्पितैरिव ।\nसंश्रुताः श्रृणुकैरन्तरानन्दपदपीवरैः ॥ ४ ॥"
  },
  {
    "text": "वसिष्ठविश्वामित्राद्यैर्मुनिभिः संसदि स्थितैः ।\nजयन्तधृष्टिप्रमुखैर्मन्त्रिभिर्मन्त्रकोविदैः ॥ ५ ॥"
  },
  {
    "text": "नृपैर्दशरथप्रख्यैः पौरैः पारशवादिभिः ।\nसामन्तै राजपुत्रैश्च ब्राह्मणैर्ब्रह्मवादिभिः ॥ ६ ॥"
  },
  {
    "text": "तथा भृत्यैऽरमात्यैश्च पञ्जरस्थैश्च पक्षिभिः ।\nक्रीडामृगैर्गतस्पन्दैस्तुरंगैस्त्यक्तचर्वणैः ॥ ७ ॥"
  },
  {
    "text": "कौसल्याप्रमुखैश्चैव निजवातायनस्थितैः ।\nसंशान्तभूषणारावैरस्पन्दैर्वनितागणैः ॥ ८ ॥"
  },
  {
    "text": "उद्यानवल्लीनिलयैर्विटङ्कनिलयैरपि ।\nअक्षुब्धपक्षततिभिर्विहङ्गैर्विरतारवैः ॥ ९ ॥"
  },
  {
    "text": "सिद्धैर्नभश्चरैश्चैव तथा गन्धर्वकिन्नरैः ।\nनारदव्यासपुलहप्रमुखैर्मुनिपुङ्गवैः ॥ १० ॥"
  },
  {
    "text": "अन्यैश्च देवदेवेशविद्याधरमहोरगैः ।\nरामस्य ता विचित्रार्था महोदारा गिरः श्रुताः ॥ ११ ॥"
  },
  {
    "text": "अथ तूष्णीं स्थितवति रामे राजीवलोचने ।\nतस्मिन्रघुकुलाकाशशशाङ्के शशिसुन्दरे ॥ १२ ॥"
  },
  {
    "text": "साधुवादगिरा सार्धं सिद्धसार्थसमीरिता ।\nवितानकसमा व्योम्नः पौष्पी वृष्टिः पपात ह ॥ १३ ॥"
  },
  {
    "text": "मन्दारकोशविश्रान्तभ्रमरद्वन्द्वनादिनी ।\nमधुरामोदसौन्दर्यमुदितोन्मदमानवा ॥ १४ ॥"
  },
  {
    "text": "व्योमवातविनुन्नेव तारकाणां परम्परा ।\nपतितेव धरापीठे स्वर्गस्त्रीहसितच्छटा ॥ १५ ॥"
  },
  {
    "text": "वृष्यमूककचन्मेघलवावलिरिव च्युता ।\nहैयंगवीनपिण्डानामीरितेव परम्परा ॥ १६ ॥"
  },
  {
    "text": "हिमवृष्टिरिवोदारा मुक्ताहारचयोपमा ।\nऐन्दवी रश्मिमालेव क्षीरोर्मीणामिवाततिः ॥ १७ ॥"
  },
  {
    "text": "किञ्जल्काम्भोजवलिता भ्रमद्भृङ्गकदम्बका ।\nसीत्कारगायदामोदिमधुरानिललोलिता ॥ १८ ॥"
  },
  {
    "text": "प्रभ्रमत्केतकीव्यूहा प्रस्फुरत्कैरवोत्करा ।\nप्रपतत्कुन्दवलया चलत्कुवलयालया ॥ १९ ॥"
  },
  {
    "text": "आपूरिताङ्गणरसा गृहाच्छादनचत्वरा ।\nउद्ग्रीवपुरवास्तव्यनरनारीविलोकिता ॥ २० ॥"
  },
  {
    "text": "निरभ्रोत्पलसंकाशव्योमवृष्टिरनाकुला ।\nअदृष्टपूर्वा सर्वस्य जनस्य जनितस्मया ॥ २१ ॥"
  },
  {
    "text": "अदृश्याम्बरसिद्धौघकरोत्करसमीरिता ।\nसा मुहूर्तचतुर्भागं पुष्पवृष्टिः पपात ह ॥ २२ ॥"
  },
  {
    "text": "आपूरितसभालोके शान्ते कुसुमवर्षणे ।\nइमं सिद्धगणालापं शुश्रुवुस्ते सभागताः ॥ २३ ॥"
  },
  {
    "text": "आकल्पं सिद्धसेनासु भ्रमद्भिरभितोदिवम् ।\nअपूर्वमिदमस्माभिः श्रुतं श्रुतिरसायनम् ॥ २४ ॥"
  },
  {
    "text": "यदनेन किलोदारमुक्तं रघुकुलेन्दुना ।\nवीतरागतया तद्धि वाक्पतेरप्यगोचरम् ॥ २५ ॥"
  },
  {
    "text": "अहो बत महत्पुण्यमद्यास्माभिरिदं श्रुतम् ।\nवचो राममुखोद्भूतं महाह्लादकरं धियः ॥ २६ ॥"
  },
  {
    "text": "उपशमामृतसुन्दरमादरा दधिगतोत्तमतापदमेष यत् ।\nकथितवानुचितं रघुनन्दनः सपदि तेन वयं प्रतिबोधिताः ॥ २७ ॥"
  }
]
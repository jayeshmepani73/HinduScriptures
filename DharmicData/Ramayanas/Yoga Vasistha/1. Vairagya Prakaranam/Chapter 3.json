[
  {
    "text": "भरद्वाज उवाच ।\nजीवन्मुक्तस्थितिं व्रह्मन्कृत्वा राघवमादितः ।\nक्रमात्कथय मे नित्यं भविष्यामि सुखी यथा ॥ १ ॥"
  },
  {
    "text": "श्रीवाल्मीकिरुवाच ।\nभ्रमस्य जागतस्यास्य जातस्याकाशवर्णवत् ।\nअपुनःस्मरणं मन्ये साधो विस्मरणं वरम् ॥ २ ॥"
  },
  {
    "text": "दृश्यात्यन्ताभावबोधं विना तन्नानुभूयते ।\nकदाचित्केनचिन्नाम स्वबोधोऽन्विष्यतामतः ॥ ३ ॥"
  },
  {
    "text": "स चेह संभवत्येव तदर्थमिदमाततम् ।\nशास्त्रमाकर्णयसि चेत्तत्त्वमाप्स्यसि नान्यथा ॥ ४ ॥"
  },
  {
    "text": "जगद्भ्रमोऽयं दृश्योऽपि नास्त्येवेत्यनुभूयते ।\nवर्णो व्योम्न इवाखेदाद्विचारेणामुनाऽनघ ॥ ५ ॥"
  },
  {
    "text": "दृश्यं नास्तीति बोधेन मनसो दृश्यमार्जनम् ।\nसंपन्नं चेत्तदुत्पन्ना परा निर्वाणनिर्वृतिः ॥ ६ ॥"
  },
  {
    "text": "अन्यथा शास्त्रगर्तेषु लुठतां भवतामिह ।\nभवत्यकृत्रिमाज्ञानां कल्पैरपि न निर्वृतिः ॥ ७ ॥"
  },
  {
    "text": "अशेषेण परित्यागो वासनानां य उत्तमः ।\nमोक्षं इत्युच्यते ब्रह्मन्स एव विमलक्रमः ॥ ८ ॥"
  },
  {
    "text": "क्षीणायां वासनायां तु चेतो गलति सत्वरम् ।\nक्षीणायां शीतसंतत्यां ब्रह्मन्हिमकणो यथा ॥ ९ ॥"
  },
  {
    "text": "अयं वासनया देहो ध्रियते भूतपञ्जरः ।\nतनुनान्तर्निविष्टेन मुक्तौघस्तन्तुना यथा ॥ १० ॥"
  },
  {
    "text": "वासना द्विविधा प्रोक्ता शुद्धा च मलिना तथा ।\nमलिना जन्मनो हेतुः शुद्धा जन्मविनाशिनी ॥ ११ ॥"
  },
  {
    "text": "अज्ञानसुघनाकारा घनाहंकारशालिनी ।\nपुनर्जन्मकरी प्रोक्ता मलिना वासना बुधैः ॥ १२ ॥"
  },
  {
    "text": "पुनर्जन्माङ्कुरं त्यक्त्वा स्थिता संभृष्टबीजवत् ।\nदेहार्थं ध्रियते ज्ञातज्ञेया शुद्धेति चोच्यते ॥ १३ ॥"
  },
  {
    "text": "अपुनर्जन्मकरणी जीवन्मुक्तेषु देहिषु ।\nवासना विद्यते शुद्धा देहे चक्र इव भ्रमः ॥ १४ ॥"
  },
  {
    "text": "ये शुद्धवासना भूयो न जन्मानर्थभाजनम् ।\nज्ञातज्ञेयास्त उच्यन्ते जीवन्मुक्ता महाधियः ॥ १५ ॥"
  },
  {
    "text": "जीवन्मुक्तिपदं प्राप्तो यथा रामो महामतिः ।\nतत्तेऽहं शृणु वक्ष्याभि जरामरणशान्तये ॥ १६ ॥"
  },
  {
    "text": "भरद्वाज महाबुद्धे रामक्रममिमं शुभम् ।\nशृणु वक्ष्यामि तेनैव सर्वं ज्ञास्यसि सर्वदा ॥ १७ ॥"
  },
  {
    "text": "विद्यागृहाद्विनिष्क्रम्य रामो राजीवलोचनः ।\nदिवसान्यनयद्गेहे लीलाभिरकुतोभयः ॥ १८ ॥"
  },
  {
    "text": "अथ गच्छति काले तु पालयत्यवनिं नृपे ।\nप्रजासु वीतशोकासु स्थितासु विगतज्वरम् ॥ १९ ॥"
  },
  {
    "text": "तीर्थपुण्याश्रमश्रेणीर्द्रष्टुमुत्कण्ठितं मनः ।\nरामस्याभूद्भृशं तत्र कदाचिद्गुणशालिनः ॥ २० ॥"
  },
  {
    "text": "राघवश्चिन्तयित्वैवमुपेत्य चरणौ पितुः ।\nहंसः पद्माविव नवौ जग्राह नखकेसरौ ॥ २१ ॥"
  },
  {
    "text": "श्रीराम उवाच ।\nतीर्थानि देवसद्मानि वनान्यायतनानि च ।\nद्रष्टुमुत्कण्ठितं तात ममेदं नाथ मानसम् ॥ २२ ॥"
  },
  {
    "text": "तदेतामर्थितां पूर्वां सफलां कर्तुमर्हसि ।\nन सोऽस्ति भुवने नाथ त्वया योऽर्थी न मानितः ॥ २३ ॥"
  },
  {
    "text": "इति संप्रार्थितो राजा वसिष्ठेन समं तदा ।\nविचार्यामुञ्चदेवैनं रामं प्रथममर्थिनम् ॥ २४ ॥"
  },
  {
    "text": "शुभे नक्षत्रदिवसे भ्रातृभ्यां सह राघवः ।\nमङ्गलालंकृतवपुः कृतस्वस्त्ययनो द्विजैः ॥ २५ ॥"
  },
  {
    "text": "वसिष्ठप्रहितैर्विप्रैः शास्त्रज्ञैश्च समन्वितः ।\nस्निग्धैः कतिपयैरेव राजपुत्रवरैः सह ॥ २६ ॥"
  },
  {
    "text": "अम्बाभिर्विहिताशीभिरालिङ्ग्यालिङ्ग्य भूषितः ।\nनिरगात्स्वगृहात्तस्मात्तीर्थयात्रार्थमुद्यतः ॥ २७ ॥"
  },
  {
    "text": "निर्गतः स्वपुरात्पौरैस्तूर्यघोषेण वादितः ।\nपीयमानः पुरस्त्रीणां नेत्रैर्भृङ्गौघभङ्गुरैः ॥ २८ ॥"
  },
  {
    "text": "ग्रामीणललनालोलहस्तपद्मापनोदितैः ।\nलाजवर्षैर्विकीर्णात्मा हिमैरिव हिमाचलः ॥ २९ ॥"
  },
  {
    "text": "आवर्जयन्विप्रगणान्परिशृण्वन्प्रजाशिषः ।\nआलोकयन्दिगन्तांश्च परिचक्राम जाङ्गलान् ॥ ३० ॥"
  },
  {
    "text": "अथारभ्य स्वकात्तस्मात्क्रमात्कोशलमण्डलात् ।\nस्नानदानतपोध्यानपूर्वकं स ददर्श ह ॥ ३१ ॥"
  },
  {
    "text": "नदीतीराणि पुण्यानि वनान्यायतनानि च ।\nजङ्गलानि जनान्तेषु तटान्यब्धिमहीभृताम् ॥ ३२ ॥"
  },
  {
    "text": "मन्दाकिनीमिन्दुनिभां कालिन्दीं चोत्पलामलाम् ।\nसरस्वतीं शतद्रूं च चन्द्रभागामिरावतीम् ॥ ३३ ॥"
  },
  {
    "text": "वेणीं च कृष्णवेणीं च निर्विन्ध्यां सरयूं तथा ।\nचर्मण्वतीं वितस्तां च विपाशां बाहुदामपि ॥ ३४ ॥"
  },
  {
    "text": "प्रयागं नैमिषं चैव धर्मारण्यं गयां तथा ।\nवाराणसीं श्रीगिरिं च केदारं पुष्करं तथा ॥ ३५ ॥"
  },
  {
    "text": "मानसं च क्रमसरस्तथैवोत्तरमानसम् ।\nवडवावदनं चैव तीर्थवृन्दं स सादरम् ॥ ३६ ॥"
  },
  {
    "text": "अग्नितीर्थं महातीर्थमिन्द्रद्युम्नसरस्तथा ।\nसरांसि सरितश्चैव तथा नदह्रदावलीम् ॥ ३७ ॥"
  },
  {
    "text": "स्वामिनं कार्तिकेयं च शालग्रामं हरिं तथा ।\nस्थानानि च चतुःषष्टिं हरेरथ हरस्य च ॥ ३८ ॥"
  },
  {
    "text": "नानाश्चर्यविचित्राणि चतुरब्धितटानि च ।\nविन्ध्यमन्दरकुञ्जांश्च कुलशैलस्थलानि च ॥ ३९ ॥"
  },
  {
    "text": "राजर्षीणां च महतां ब्रह्मर्षीणां तथैव च ।\nदेवानां ब्राह्मणानां चे पावनानाश्रमाञ्छुभान् ॥ ४० ॥"
  },
  {
    "text": "भूयोभूयः स बभ्राम भ्रातृभ्यां सह मानदः ।\nचतुर्ष्वपि दिगन्तेषु सर्वानेव महीतटान् ॥ ४१ ॥"
  },
  {
    "text": "अमरकिन्नरमानवमानितः समवलोक्य महीमखिलामिमाम् ।\nउपययौ स्वगृहं रघुनन्दनो विहृतदिक् शिवलोकमिवेश्वरः ॥ ४२ ॥"
  }
]
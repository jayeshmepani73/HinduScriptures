[
  {
    "text": "दशमः सर्गः वाल्मीकिरुवाच ।\nतथा वसिष्ठे ब्रुवति राजा दशरथः सुतम् ।\nसंप्रहृष्टमना राममाजुहाव सलक्ष्मणम् ॥ १ ॥"
  },
  {
    "text": "दशरथ उवाच ।\nप्रतिहार महाबाहुं रामं सत्यपराक्रमम् ।\nसलक्ष्मणमविघ्नेन पुण्यार्थं शीघ्रमानय ॥ २ ॥"
  },
  {
    "text": "इति राज्ञा विसृष्टोऽसौ गत्वान्तःपुरमन्दिरम् ।\nमुहूर्तमात्रेणागत्य समुवाच महीपतिम् ॥ ३ ॥"
  },
  {
    "text": "देव दोर्दलिताशेषरिपो रामः स्वमन्दिरे ।\nविमनाः संस्थितो रात्रौ षट्पदः कमले यथा ॥ ४ ॥"
  },
  {
    "text": "आगच्छामि क्षणेनेति वक्ति ध्यायति चैकतः ।\nन कस्यचिच्च निकटे स्थातुमिच्छति खिन्नधीः ॥ ५ ॥"
  },
  {
    "text": "इत्युक्तस्तेन भूपालस्तं रामानुचरं जनम् ।\nसर्वमाश्वासयामास पप्रच्छ च यथाक्रमम् ॥ ६ ॥"
  },
  {
    "text": "कथं कीदृग्विधो राम इति पृष्टो महीभृता ।\nरामभृत्यजनः खिन्नो वाक्यमाह महीपतिम् ॥ ७ ॥"
  },
  {
    "text": "देहयष्टिमिमां देव धारयन्त इमे वयम् ।\nखिन्नाः खेदे परिम्लानतनौ रामे सुते तव ॥ ८ ॥"
  },
  {
    "text": "रामो राजीवपत्राक्षो यतःप्रभृति चागतः ।\nसविप्रस्तीर्थयात्रायास्ततःप्रभृति दुर्मनाः ॥ ९ ॥"
  },
  {
    "text": "यत्नप्रार्थनयास्माकं निजव्यापारमाह्निकम् ।\nसोऽयमाम्लानवदनः करोति न करोति वा ॥ १० ॥"
  },
  {
    "text": "स्नानदेवार्चनादानभोजनादिषु दुर्मनाः ।\nप्रार्थितोऽपि हि नातृप्तेरश्नात्यशनमीश्वरः ॥ ११ ॥"
  },
  {
    "text": "लोलान्तःपुरनारीभिः कृतदोलाभिरङ्गणे ।\nनच क्रीडति लीलाभिर्धाराभिरिव चातकः ॥ १२ ॥"
  },
  {
    "text": "माणिक्यमुकुलप्रोता केयूरकटकावलिः ।\nनानन्दयति तं राजन्द्यौः पातविषयं यथा ॥ १३ ॥"
  },
  {
    "text": "क्रीडद्वधूविलोकेषु वहत्कुसुमवायुषु ।\nलतावलयगेहेषु भवत्यतिविषादवान् ॥ १४ ॥"
  },
  {
    "text": "यद्द्रव्यमुचितं स्वादु पेशलं चित्तहारि च ।\nबाष्पपूर्णेक्षण इव तेनैव परिखिद्यते ॥ १५ ॥"
  },
  {
    "text": "किमिमा दुःखदायिन्यः प्रस्फुरन्तीः पुराङ्गनाः ।\nइति नृत्तविलासेषु कामिनीः परिनिन्दति ॥ १६ ॥"
  },
  {
    "text": "भोजनं शयनं यानं विलासं स्नानमासनम् ।\nउन्मत्तचेष्टित इव नाभिनन्दत्यनिन्दितम् ॥ १७ ॥"
  },
  {
    "text": "किं संपदा किं विपदा किं गेहेन किमिङ्गितैः ।\nसर्वमेवासदित्युक्त्वा तूष्णीमेकोऽवतिष्ठते ॥ १८ ॥"
  },
  {
    "text": "नोदेति परिहासेषु न भोगेषु निमज्जति ।\nन च तिष्ठति कार्येषु मौनमेवावलम्बते ॥ १९ ॥"
  },
  {
    "text": "विलोलालकवल्लर्यो हेलावलितलोचनाः ।\nनानन्दयन्ति तं नार्यो मृग्यो वनतरुं यथा ॥ २० ॥"
  },
  {
    "text": "एकान्तेषु दिगन्तेषु तीरेषु विपिनेषु च ।\nरतिमायात्यरण्येषु विक्रीत इव जन्तुषु ॥ २१ ॥"
  },
  {
    "text": "वस्त्रपानाशनादानपराङ्मुखतया तया ।\nपरिव्राड्धर्मिणं भूय सोऽनुयाति तपस्विनम् ॥ २२ ॥"
  },
  {
    "text": "एक एव वसन्देशे जनशून्ये जनेश्वर ।\nन हसत्येकया बुद्ध्या न गायति न रोदिति ॥ २३ ॥"
  },
  {
    "text": "बद्धपद्मासनः शून्यमना वामकरस्थले ।\nकपोलतलमाधाय केवलं परितिष्ठति ॥ २४ ॥"
  },
  {
    "text": "नाभिमानमुपादत्ते न च वाञ्छति राजताम् ।\nनोदेति नास्तमायाति सुखदुःखानुवृत्तिषु ॥ २५ ॥"
  },
  {
    "text": "न विद्मः किमसौ याति किं करोति किमीहते ।\nकिं ध्यायति किमायाति कथं किमनुधावति ॥ २६ ॥"
  },
  {
    "text": "प्रत्यहं कृशतामेति प्रत्यहं याति पाण्डुताम् ।\nविरागं प्रत्यहं याति शरदन्त इव द्रुमः ॥ २७ ॥"
  },
  {
    "text": "अनुयातौ तथैवैतौ राजञ्छत्रुघ्नलक्ष्मणौ ।\nतादृशावेव तस्यैव प्रतिबिम्बाविव स्थितौ ॥ २८ ॥"
  },
  {
    "text": "भृत्यै राजभिरम्बाभिः संपृष्टोऽपि पुनः पुनः ।\nउक्त्वा न किंचिदेवेति तूष्णीमास्ते निरीहितः ॥ २९ ॥"
  },
  {
    "text": "आपातमात्रहृद्येषु मा भोगेषु मनः कृथाः ।\nइति पार्श्वगतं भव्यमनुशास्ति सुहृज्जनम् ॥ ३० ॥"
  },
  {
    "text": "नानाविभवरम्यासु स्त्रीषु गोष्ठीगतासु च ।\nपुरस्थितमिवास्नेहो नाशमेवानुपश्यति ॥ ३१ ॥"
  },
  {
    "text": "नीतमायुरनायासपदप्राप्तिविवर्जितैः ।\nचेष्टितैरिति काकल्या भूयोभूयः प्रगायति ॥ ३२ ॥"
  },
  {
    "text": "सम्राड्भवेति पार्श्वस्थं वदन्तमनुजीविनम् ।\nप्रलपन्तमिवोन्मत्तं हसत्यन्यमना मुनिः ॥ ३३ ॥"
  },
  {
    "text": "न प्रोक्तमाकर्णयति ईक्षते न पुरोगतम् ।\nकरोत्यवज्ञां सर्वत्र सुसमेत्यापि वस्तुनि ॥ ३४ ॥"
  },
  {
    "text": "अप्याकाशसरोजिन्या अप्याकाशमहावने ।\nइत्थमेतन्मन इति विस्मयोऽस्य न जायते ॥ ३५ ॥"
  },
  {
    "text": "कान्तामध्यगतस्यापि मनोऽस्य मदनेषवः ।\nन भेदयन्ति दुर्भेद्यं धारा इव महोपलम् ॥ ३६ ॥"
  },
  {
    "text": "आपदामेकमावासमभिवाञ्छसि किं धनम् ।\nअनुशिष्येति सर्वस्वमर्थिने संप्रयच्छति ॥ ३७ ॥"
  },
  {
    "text": "इयमापदियं संपदित्येवं कल्पनामयः ।\nमनसोऽभ्युदितो मोह इति श्लोकान्प्रगायति ॥ ३८ ॥"
  },
  {
    "text": "हा हतोऽहमनाथोऽहमित्याक्रन्दपरोऽपि सन् ।\nन जनो याति वैराग्यं चित्रमित्येव वक्त्यसौ ॥ ३९ ॥"
  },
  {
    "text": "रघुकाननशालेन रामेण रिपुघातिना ।\nभृशमित्थं स्थितेनैव वयं खेदमुपागताः ॥ ४० ॥"
  },
  {
    "text": "न विद्मः किं महाबाहो तस्य तादृशचेतसः ।\nकुर्मः कमलपत्राक्ष गतिरत्र हि नो भवान् ॥ ४१ ॥"
  },
  {
    "text": "राजानमथवा विप्रमुपदेष्टारमग्रतः ।\nहसत्यज्ञमिवाव्यग्रः सोऽवधीरयति प्रभो ॥ ४२ ॥"
  },
  {
    "text": "यदेवेदमिदं स्फारं जगन्नाम यदुत्थितम् ।\nनैतद्वस्तु नचैवाहमिति निर्णीय संस्थितः ॥ ४३ ॥"
  },
  {
    "text": "नारौ नात्मनि नो मित्रे न राज्ये न च मातरि ।\nन संपदा न विपदा तस्यास्था न विभो बहिः ॥ ४४ ॥"
  },
  {
    "text": "निरस्तास्थो निराशोऽसौ निरीहोऽसौ निरास्पदः ।\nन मूढो न च मुक्तोऽसौ तेन तप्यामहे भृशम् ॥ ४५ ॥"
  },
  {
    "text": "किं धनेन किमम्बाभिः किं राज्येन किमीहया ।\nइति निश्चयवानन्तः प्राणत्यागपरः स्थितः ॥ ४६ ॥"
  },
  {
    "text": "भोगेऽप्यायुषि राज्येषु मित्रे पितरि मातरि ।\nपरमुद्वेगमायातश्चातकोऽवग्रहे यथा ॥ ४७ ॥"
  },
  {
    "text": "इति तोके समायातां शाखाप्रसरशालिनीम् ।\nआपत्तामलमुद्धर्तुं समुदेतु दयापरः ॥ ४८ ॥"
  },
  {
    "text": "तस्य तादृक्स्वभावस्य समग्रविभवान्वितम् ।\nसंसारजालमाभोगि प्रभो प्रतिविषायते ॥ ४९ ॥"
  },
  {
    "text": "ईदृशः स्यान्महासत्त्वः क इवास्मिन्महीतले ।\nप्रकृते व्यवहारे तं यो निवेशयितुं क्षमः ॥ ५० ॥"
  },
  {
    "text": "मनसि मोहमपास्य महामनाः सकलमार्तितमः किल साधुताम् ।\nसफलतां नयतीह तमो हरन् दिनकरो भुवि भास्करतामिव ॥ ५१ ॥"
  }
]
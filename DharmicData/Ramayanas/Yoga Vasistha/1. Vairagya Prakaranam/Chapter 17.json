[
  {
    "text": "सप्तदशः सर्गः श्रीराम उवाच ।\nहार्दान्धकारशर्वर्या तृष्णयेह दुरन्तया ।\nस्फुरन्ति चेतनाकाशे दोषकौशिकपङ्कतयः ॥ १ ॥"
  },
  {
    "text": "अन्तर्दाहप्रदायिन्या समूढरसमार्दवः ।\nपङ्क आदित्यदीप्त्येव शोषं नीतोऽस्मि चिन्तया ॥ २ ॥"
  },
  {
    "text": "मम चित्तमहारण्येव्यामोहतिमिराकुले ।\nशून्ये ताण्डविनी जाता भृशमाशापिशाचिका ॥ ३ ॥"
  },
  {
    "text": "वचोरचितनीहारा काञ्चनोपवनोज्ज्वला ।\nनूनं विकासमायाति चिन्ताचणकमञ्जरी ॥ ४ ॥"
  },
  {
    "text": "अलमन्तर्भ्रमायैव तृष्णातरलिताशया ।\nआयाता विषमोल्लासमूर्मिरम्बुनिधाविव ॥ ५ ॥"
  },
  {
    "text": "उद्दामकल्लोलरवा देहाद्रौ वहतीह मे ।\nतरङ्गतरलाकारा तरत्तृष्णातरङ्गिणी ॥ ६ ॥"
  },
  {
    "text": "वेगं सरोद्धुमुदितो वात्ययेव जरत्तृणम् ।\nनीतः कलुषया क्वापि तृष्णया चित्तचातकः ॥ ७ ॥"
  },
  {
    "text": "यां यामहमतीवास्थां संश्रयामि गुणश्रियाम् ।\nतां तां कृन्तति मे तृष्णा तन्त्रीमिव कुमूषिका ॥ ८ ॥"
  },
  {
    "text": "पयसीव जरत्पर्णं वायाविव जरत्तृणम् ।\nनभसीव शरन्मेघश्चिन्ताचक्रे भ्रमाम्यहम् ॥ ९ ॥"
  },
  {
    "text": "गन्तुमास्पदमात्मीयमसमर्थधियो वयम् ।\nचिन्ताजाले विमुह्यामो जाले शकुनयो यथा ॥ १० ॥"
  },
  {
    "text": "तृष्णाभिधानया तात दग्धोऽस्मि ज्वालया तथा ।\nयथा दाहोपशमनमाशंके नामृतैरपि ॥ ११ ॥"
  },
  {
    "text": "दूरं दूरमितो गत्वा समेत्य च पुनःपुनः ।\nभ्रमत्याशु दिगन्तेषु तृष्णोन्मत्ता तुरङ्गमी ॥ १२ ॥"
  },
  {
    "text": "जडसंसर्गिणी तृष्णा कृतोर्ध्वाधोगमागमा ।\nक्षुब्धा ग्रन्थिमती नित्यमारघट्टाग्ररज्जुवत् ॥ १३ ॥"
  },
  {
    "text": "अन्तर्ग्रथितया देहे सर्वदुश्छेदयाऽनया ।\nरज्ज्वेवाशु बलीवर्दस्तृष्णया वाह्यते जनः ॥ १४ ॥"
  },
  {
    "text": "पुत्रमित्रकलत्रादितृष्णया नित्यकृष्टया ।\nखगेष्विव किरात्येदं जालं लोकेषु रच्यते ॥ १५ ॥"
  },
  {
    "text": "भीषयत्यपि धीरं मामन्धयत्यपि सेक्षणम् ।\nखेदयत्यपि सानन्दं तृष्णाकृष्णेव शर्वरी ॥ १६ ॥"
  },
  {
    "text": "कुटिला कोमलस्पर्शा विषवैषम्यशंसिनी ।\nदशत्यपि मनाक्स्पृष्टा तृष्णा कृष्णेव भोगिनी ॥ १७ ॥"
  },
  {
    "text": "भिन्दती हृदयं पुंसां मायामयविधायिनी ।\nदौर्भाग्यदायिनी दीना तृष्णा कृष्णेव राक्षसी ॥ १८ ॥"
  },
  {
    "text": "तन्द्रीतन्त्रीगणैः कोशं दधाना परिवेष्टितम् ।\nनानन्दे राजते ब्रह्मंस्तृष्णा जर्जरवल्लकी ॥ १९ ॥"
  },
  {
    "text": "नित्यमेवातिमलिना कटुकोन्माददायिनी ।\nदीर्घतन्त्री घनस्नेहा तृष्णा गह्वरवल्लरी ॥ २० ॥"
  },
  {
    "text": "अनानन्दकरी शून्या निष्फला व्यर्थमुन्नता ।\nअमङ्गलकरी क्रूरा तृष्णा क्षीणेव मञ्जरी ॥ २१ ॥"
  },
  {
    "text": "अनावर्जितचित्तापि सर्वमेवानुधावति ।\nन चाप्नोति फलं किंचित्तृष्णा जीर्णेव कामिनी ॥ २२ ॥"
  },
  {
    "text": "संसारवृन्दे महति नानारससमाकुले ।\nभुवनाभोगरङ्गेषु तृष्णा जरठनर्तकी ॥ २३ ॥"
  },
  {
    "text": "जराकुसुमितारूढा पातोत्पातफलावलिः ।\nसंसारजंगले दीर्घे तृष्णा विषलता तता ॥ २४ ॥"
  },
  {
    "text": "यन्न शक्रोति तत्रापि धत्ते ताण्डवितां गतिम् ।\nनृत्यत्यानन्दरहितं तृष्णा जीर्णेव नर्तकी ॥ २५ ॥"
  },
  {
    "text": "भृशं स्फुरति नीहारे शाम्यत्यालोक आगते ।\nदुर्लङ्घयेषु पदं धत्ते चिन्ता चपलबर्हिणी ॥ २६ ॥"
  },
  {
    "text": "जडकल्लोलबहुला चिरं शून्यान्तरान्तरा ।\nक्षणमुल्लासमायाति तृष्णा प्रावृट्तरङ्गिणी ॥ २७ ॥"
  },
  {
    "text": "नष्टमुत्सृज्य तिष्ठन्तं तृष्णा वृक्षमिवापरम् ।\nपुरुषात्पुरुषं याति तृष्णा लोलेव पक्षिणी ॥ २८ ॥"
  },
  {
    "text": "पदं करोत्यलङ्घ्येऽपि तृप्तापि फलमीहते ।\nचिरं तिष्ठति नैकत्र तृष्णा चपलमर्कटी ॥ २९ ॥"
  },
  {
    "text": "इदं कृत्वेदमायाति सर्वमेवासमञ्जसम् ।\nअनारतं च यतते तृष्णा चेष्टेव दैविकी ॥ ३० ॥"
  },
  {
    "text": "क्षणमायाति पातालं क्षणं याति नभस्थलम् ।\nक्षणं भ्रमति दिक्कुञ्जे तृष्णा हृत्पद्मषट्पदी ॥ ३१ ॥"
  },
  {
    "text": "सर्वसंसारदोषाणां तृष्णैका दीर्घदुःखदा ।\nअन्तःपुरस्थमपि या योजयत्यतिसंकटे ॥ ३२ ॥"
  },
  {
    "text": "प्रयच्छति परं जाड्यं परमालोकरोधिनी ।\nमोहनीहारगहना तृष्णा जलदमालिका ॥ ३३ ॥"
  },
  {
    "text": "सर्वेषां जन्तुजातानां संसारव्यवहारिणाम् ।\nपरिप्रोतमनोमाला तृष्णा बन्धनरज्जुवत् ॥ ३४ ॥"
  },
  {
    "text": "विचित्रवर्णा विगुणा दीर्घा मलिनसंस्थितिः ।\nशून्या शून्यपदा तृष्णा शक्रकार्मुकधर्मिणी ॥ ३५ ॥"
  },
  {
    "text": "अशनिर्गुणसस्यानां फलिता शरदापदाम् ।\nहिमं संवित्सरोजानां तमसां दीर्घयामिनी ॥ ३६ ॥"
  },
  {
    "text": "संसारनाटकनटी कार्यालयविहंगमी ।\nमानसारण्यहरिणी स्मरसंगीतवल्लकी ॥ ३७ ॥"
  },
  {
    "text": "व्यवहाराब्धिलहरी मोहमातङ्गश्रृङ्खला ।\nसर्गन्यग्रोधसुलता दुःखकैरवचन्द्रिका ॥ ३८ ॥"
  },
  {
    "text": "जरामरणदुःखानामेका रत्नसमुद्गिका ।\nआधिव्याधिविलासानां नित्यं मत्ता विलासिनी ॥ ३९ ॥"
  },
  {
    "text": "क्षणमालोकविमला सान्धकारलवा क्षणम् ।\nव्योमवीथ्युपमा तृष्णा नीहारगहना क्षणम् ॥ ४० ॥"
  },
  {
    "text": "गच्छत्युपशमं तृष्णा कायव्यायामशान्तये ।\nतमी घनतमःकृष्णा यथा रक्षोनिवृत्तये ॥ ४१ ॥"
  },
  {
    "text": "तावन्मुह्यत्ययं मूको लोको विलुलिताशयः ।\nयावदेवानुसंधत्ते तृष्णा विषविषूचिका ॥ ४२ ॥"
  },
  {
    "text": "लोकोऽयमखिलं दुःखं चिन्तयोज्झितयोज्झति ।\nतृष्णाविषूचिकामन्त्रश्चिन्तात्यागो हि कथ्यते ॥ ४३ ॥"
  },
  {
    "text": "तृणपाषाणकाष्ठादिसर्वमामिषशङ्कया ।\nआददाना स्फुरत्यन्ते तृष्णा मत्स्यी ह्रदे यथा ॥ ४४ ॥"
  },
  {
    "text": "रोगार्तिरङ्गनातृष्णा गम्भीरमपि मानवम् ।\nउत्तानतां नयन्त्याशु सूर्यांशव इवाम्बुजम् ॥ ४५ ॥"
  },
  {
    "text": "अन्तःशून्या ग्रन्थिमत्यो दीर्घस्वाङ्कुरकण्टकाः ।\nमुक्तामणिप्रिया नित्यं तृष्णा वेणुलता इव ॥ ४६ ॥"
  },
  {
    "text": "अहो बत महच्चित्रं तृष्णामपि महाधियः ।\nदुच्छेदामपि कृन्तन्ति विवेकेनामलासिना ॥ ४७ ॥"
  },
  {
    "text": "नासिधारा न वज्रार्चिर्न तप्तायःकणार्चिषः ।\nतथा तीक्ष्णा यथा ब्रह्मंस्तृष्णेयं हृदि संस्थिता ॥ ४८ ॥"
  },
  {
    "text": "उज्ज्वलाऽसिततीक्ष्णाग्रा स्नेहदीर्घदशा परा ।\nप्रकाशा दाहदुःस्पर्शा तृष्णा दीपशिखा इव ॥ ४९ ॥"
  },
  {
    "text": "अपि मेरुसमं प्राज्ञमपि शूरमपि स्थिरम् ।\nतृणीकरोति तृष्णैका निमेषेण नरोत्तमम् ॥ ५० ॥"
  },
  {
    "text": "संस्तीर्णगहना भीमा घनजालरजोमयी ।\nसान्धकारोग्रनीहारा तृष्णा विन्ध्यमहातटी ॥ ५१ ॥"
  },
  {
    "text": "एकैव सर्वभुवनान्तरलब्धलक्ष्या दुर्लक्ष्यतामुपगतैव वपुःस्थितैव ।\nतृष्णा स्थिता जगति चञ्चलवीचिमाले क्षीरोदकाम्बुतरले मधुरेव शक्तिः ॥ ५२ ॥"
  }
]
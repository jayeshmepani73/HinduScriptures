[
  {
    "text": "श्रीराम उवाच ।\nअस्योड्डामरलीलस्य दूरास्तसकलापदः ।\nसंसारे राजपुत्रस्य कालस्याकलितौजसः ॥ १ ॥"
  },
  {
    "text": "अस्यैवाचरतो दीनैर्मुग्धैर्भूतमृगब्रजैः ।\nआखेटकं जर्जरिते जगज्जङ्गलजालके ॥ २ ॥"
  },
  {
    "text": "एकदेशोल्लसच्चारुवडवानलपङ्कजा ।\nक्रीडापुष्करिणी रम्या कल्पकालमहार्णवः ॥ ३ ॥"
  },
  {
    "text": "कटुतिक्ताम्लभूताद्यैः सदधिक्षीरसागरैः ।\nतैरेव तैः पर्युषितैर्जगद्भिः कल्ववर्तनम् ॥ ४ ॥"
  },
  {
    "text": "चण्डी चतुरसंचारा सर्वमातृगणान्विता ।\nसंसारवनविन्यस्ता व्याघ्री भूतौघघातिनी ॥ ५ ॥"
  },
  {
    "text": "ज्ञध्वी करतले ज्ञथ्वी पानपात्री रसान्विता ।\nकमलोत्पलकह्लारलोलजालकमालिता ॥ ६ ॥"
  },
  {
    "text": "विरावी विकटास्फोटो नृसिंहो भुजपञ्जरे ।\nसटाविकटपीनांसः कृतः क्रीडाशकुन्तकः ॥ ७ ॥"
  },
  {
    "text": "अलाबुवीणामधुरः शरद्व्योमलसच्छविः ।\nदेवः किल महाकालो लीलाकोकिलबालकः ॥ ८ ॥"
  },
  {
    "text": "अजस्रस्फूर्जिताकारो वान्तदुःखशरावलिः ।\nअभावनामकोदण्डः परिस्फुरति सर्वतः ॥ ९ ॥"
  },
  {
    "text": "अनुत्तमस्त्वधिकविलासपण्डितो भ्रमच्चलन्परिविलसन्विदारयन् ।\nजरज्जगज्जनितविलोलमर्कटः परिस्फुरद्वपुरिह काल ईहते ॥ १० ॥"
  }
]
[
  {
    "text": "श्रीराम उवाच ।\nअन्यच्च ताताऽतितरामरम्ये मनोरमे चेह जगत्स्वरूपे ।\nन किंचिदायाति तदर्थजातं येनातिविश्रान्तिमुपैति चेतः ॥ १ ॥"
  },
  {
    "text": "बाल्ये गते कल्पितकेलिलोले मनोमृगे दारदरीषु जीर्णे ।\nशरीरके जर्जरतां प्रयाते विदूयते केवलमेव लोकः ॥ २ ॥"
  },
  {
    "text": "जरातुषाराभिहतां शरीरसरोजिनीं दूरतरे विमुच्य ।\nक्षणाद्गते जीवितचञ्चरीके जनस्य संसारसरोऽवशुष्कम् ॥ ३ ॥"
  },
  {
    "text": "यदा यदा पाकमुपैति नूनं तदा तदेयं रतिमातनोति ।\nजराभराऽनल्पनवप्रसूना विजर्जरा कायलता नराणाम् ॥ ४ ॥"
  },
  {
    "text": "तृष्णानदी सारतरप्रवाहग्रस्ताखिलानन्तपदार्थजाता ।\nतटस्थसंतोषसुवृक्षमूलनिकाषदक्षा वहतीह लोके ॥ ५ ॥"
  },
  {
    "text": "शारीरनौश्चर्मनिबन्धबद्धा भवाम्बुधावालुलिता भ्रमन्ती ।\nप्रलोड्यते पञ्चभिरिन्द्रियाख्यैरधोभवन्ती मकरैरधीरा ॥ ६ ॥"
  },
  {
    "text": "तृष्णालताकाननचारिणोऽमी शाखाशतं काममहीरुहेषु ।\nपरिभ्रमन्तः क्षपयन्ति कालं मनोमृगा नो फलमाप्नुवन्ति ॥ ७ ॥"
  },
  {
    "text": "कृच्छ्रेषु दूरास्तविषादमोहाः स्वास्थ्येषु नोत्सिक्तमनोभिरामाः ।\nसुदुर्लभाः संप्रति सुन्दरीभिः रनाहतान्तःकरणा महान्तः ॥ ८ ॥"
  },
  {
    "text": "तरन्ति मातङ्गघटातरङ्गं रणाम्बुधिं ये मयि ते न शूराः ।\nशूरास्त एवेह मनस्तरङ्गं देहेन्द्रियाम्भोधिमिमं तरन्ति ॥ ९ ॥"
  },
  {
    "text": "अक्लिष्टपर्यन्तफलाभिरामा न दृश्यते कस्यचिदेव काचित् ।\nक्रियादुराशाहतचित्तवृत्तिर्यामेत्य विश्रान्तिमुपैति लोकः ॥ १० ॥"
  },
  {
    "text": "कीर्त्या जगद्दिक्कुहरं प्रतापैः श्रिया गृहं सत्त्वबलेन लक्ष्मीम् ।\nये पूरयन्त्यक्षतधैर्यबन्धा न ते जगत्यां सुलभा महान्तः ॥ ११ ॥"
  },
  {
    "text": "अप्यन्तरस्थं गिरिशैलभित्तेर्वज्रालयाभ्यन्तरसंस्थितं वा ।\nसर्वं समायान्ति ससिद्धिवेगाः सर्वाः श्रियः सन्ततमापदश्च ॥ १२ ॥"
  },
  {
    "text": "पुत्राश्च दाराश्च धनं च बुद्ध्या प्रकल्प्यते तात रसायनाभम् ।\nसर्वं तु तन्नोपकरोत्यथान्ते यत्रातिरम्या विषमूर्च्छनैव ॥ १३ ॥"
  },
  {
    "text": "विषादयुक्तो विषमामवस्था मुपागतः कायवयोवसाने ।\nभावान्स्मरन्स्वानिह धर्मरिक्तान् जन्तुर्जरावानिह दह्यतेऽन्तः ॥ १४ ॥"
  },
  {
    "text": "कामार्थधर्माप्तिकृतान्तराभिः क्रियाभिरादौ दिवसानि नीत्वा ।\nचेतश्चलद्बर्हिणपिच्छलोलं विश्रान्तिमागच्छतु केन पुंसः ॥ १५ ॥"
  },
  {
    "text": "पुरोगतैरप्यनवाप्तरूपैस्तरङ्गिणीतुङ्गतरङ्गकल्पैः ।\nक्रियाफलैर्दैववशादुपेतैर्विडम्ब्यते भिन्नरुचिर्हि लोकः ॥ १६ ॥"
  },
  {
    "text": "इमान्यमूनीहि विभावितानि कार्याण्यपर्यन्तमनोरमाणि ।\nजनस्य जायाजनरञ्जनेन जवाज्जरान्तं जरयन्ति चेतः ॥ १७ ॥"
  },
  {
    "text": "पर्णानि जीर्णानि यथा तरूणां समेत्य जन्माशु लयं प्रयान्ति ।\nतथैव लोकाः स्वविवेकहीनाः समेत्य गच्छन्ति कुतोऽप्यहोभिः ॥ १८ ॥"
  },
  {
    "text": "इतस्ततो दूरतरं विहृत्य प्रविश्य गेहं दिवसावसाने ।\nविवेकिलोकाश्रयसाधुकर्म रिक्तेऽह्नि रात्रौ क उपैति निद्राम् ॥ १९ ॥"
  },
  {
    "text": "विद्राविते शत्रुजने समस्ते समागतायामभितश्च लक्ष्म्याम् ।\nसेव्यन्त एतानि सुखानि यावत्तावत्समायाति कुतोऽपि मृत्युः ॥ २० ॥"
  },
  {
    "text": "कुतोऽपि संवर्धिततुच्छरूपैर्भावैरमीभिः क्षणनष्टदृष्टैः ।\nविलोड्यमाना जनता जगत्यां नवेत्युपायातमहो न पातम् ॥ २१ ॥"
  },
  {
    "text": "प्रियासुभिः कालमुखं क्रियन्ते जनैडकास्ते हतकर्मबद्धाः ।\nयैः पीनतामेव बलादुपेत्य शरीरबाधेन न ते भवन्ति ॥ २२ ॥"
  },
  {
    "text": "अजस्रमागच्छति सत्वरैवमनारतं गच्छति सत्वरैव ।\nकुतोऽपि लोला जनता जगत्यां तरङ्गमाला क्षणभङ्गुरेव ॥ २३ ॥"
  },
  {
    "text": "प्राणापहारैकपरा नराणां मनो मनोहारितया हरन्ति ।\nरक्तच्छदाश्चञ्चलषट्पदाक्ष्यो विषद्रुमालोललताः स्त्रियश्च ॥ २४ ॥"
  },
  {
    "text": "इतोऽन्यतश्चोपगता मुधैव समानसंकेतनिबद्धभावा ।\nयात्रासमासंगसमा नराणां कलत्रमित्रव्यवहारमाया ॥ २५ ॥"
  },
  {
    "text": "प्रदीपशान्तिष्विव भुक्तभूरिदशास्वतिस्नेहनिबन्धनीषु ।\nसंसारमालासु चलाचलासु न ज्ञायते तत्त्वमतात्त्विकीषु ॥ २६ ॥"
  },
  {
    "text": "संसारसंरम्भकुचक्रिकेयं प्रावृट्पयोबुद्बुदभङ्गुरपि ।\nअसावधानस्य जनस्य बुद्धौ चिरस्थिरप्रत्ययमातनोति ॥ २७ ॥"
  },
  {
    "text": "शोभोज्ज्वला दैववशाद्विनष्टा गुणाः स्थिताः संप्रति जर्जरत्वे ।\nआश्वासनादूरतरं प्रयाता जनस्य हेमन्त इवाम्बुजस्य ॥ २८ ॥"
  },
  {
    "text": "पुनःपुनर्दैववशादुपेत्य स्वदेहभारेण कृतोपकारः ।\nविलूयते यत्र तरुः कुठारैराश्वासने तत्र हि कः प्रसङ्गः ॥ २९ ॥"
  },
  {
    "text": "मनोरमस्याप्यतिदोषवृत्तेरन्तर्विंघाताय समुत्थितस्य ।\nविषद्रुमस्येव जनस्य सङ्गादासाद्यते संप्रति मूर्च्छनैव ॥ ३० ॥"
  },
  {
    "text": "कास्ता दृशो यासु न सन्ति दोषाः कास्ता दिशो यासु न दुःखदाहः ।\nकास्ताः प्रजा यासु न भङ्गुरत्वं कास्ताः क्रिया यासु न नाम माया ॥ ३१ ॥"
  },
  {
    "text": "कल्पाभिधानक्षणजीविनो हि कल्पौघसंख्याकलने विरिञ्चयाः ।\nअतः कलाशालिनि कालजाले लघुत्वदीर्घत्वधियोऽप्यसत्याः ॥ ३२ ॥"
  },
  {
    "text": "सर्वत्र पाषाणमया महीध्रा मृदा मही दारुभिरेव वृक्षाः ।\nमांसैर्जनाः पौरुषबद्धभावा नापूर्वमस्तीह विकारहीनम् ॥ ३३ ॥"
  },
  {
    "text": "आलोक्यते चेतनयाऽनुविद्धा पयोनुबद्धोऽस्तनयो नभः स्थाः ।\nपृथग्विभागेन पदार्थलक्ष्म्या एतज्जगन्नेतरदस्ति किंचित् ॥ ३४ ॥"
  },
  {
    "text": "चमत्कृतिश्चेह मनस्विलोकचेतश्चमत्कारकरी नराणाम् ।\nस्वप्नेऽपि साधो विषयं कदाचित्केषांचिदभ्येति न चित्ररूपा ॥ ३५ ॥"
  },
  {
    "text": "अद्यापि यातेऽपि च कल्पनाया आकाशवल्लीफलवन्महत्त्वे ।\nउदेति नो लोभलवाहतानामुदारवृत्तान्तमयी कथैव ॥ ३६ ॥"
  },
  {
    "text": "आदातुमिच्छन्पदमुत्तमानां स्वचेतसैवापहतोऽद्य लोकः ।\nपतत्यशङ्कं पशुरद्रिकूटादानीलवल्लीफलवाञ्छयैव ॥ ३७ ॥"
  },
  {
    "text": "अवान्तरन्यस्तनिरर्थकांशच्छायालतापत्रफलप्रसूनाः ।\nशरीर एव क्षतसंपदश्च श्वभ्रद्रुमा अद्यतना नराश्च ॥ ३८ ॥"
  },
  {
    "text": "क्वचिज्जना मार्दवसुन्दरेषु क्वचित्कठोरेषु च संचरन्ति ।\nदेशान्तरालेषु निरन्तरेषु वनान्तखण्डेष्विव कृष्णसाराः ॥ ३९ ॥"
  },
  {
    "text": "धातुर्नवानि दिवसं प्रति भीषणानि रम्याणि वा विलुलितान्ततमाकुलानि ।\nकार्याणि कष्टफलपाकहतोदयानि विस्मापयन्ति न शवस्य मनांसि केषाम् ॥ ४० ॥"
  },
  {
    "text": "जनः कामासक्तो विविधकुकलाचेष्टनपरः स तु स्वप्नेऽप्यस्मिञ्जगति सुलभो नाद्य सुजनः ।\nक्रिया दुःखासङ्गाऽविधुरविधुरा नूनमखिला न जाने नेतव्या कथमिव दशा जीवितमयी ॥ ४१ ॥"
  }
]
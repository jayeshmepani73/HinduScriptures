[
  {
    "text": "दिवि भूमौ तथाकाशे बहिरन्तश्च मे विभुः ।\nयो विभात्यवभासात्मा तस्मै सर्वात्मने नमः ॥ १ ॥"
  },
  {
    "text": "वाल्मीकिरुवाच ।\nअहं बद्धो विमुक्तः स्यामिति यस्यास्ति निश्चयः ।\nनात्यन्तमज्ञो नोत ज्ञः सोऽस्मिञ्छास्त्रेऽधिकारवान् ॥ २ ॥"
  },
  {
    "text": "कथोपायान्विचार्यादौ मोक्षोपायानिमानथ ।\nयो विचारयति प्राज्ञो न स भूयोऽभिजायते ॥ ३ ॥"
  },
  {
    "text": "अस्मिन्रामायणे रामकथोपायान्महाबलान् ।\nएतांस्तु प्रथमं कृत्वा पुराहमरिमर्दन ॥ ४ ॥"
  },
  {
    "text": "शिष्यायास्मि विनीताय भरद्वाजाय धीमते ।\nएकाग्रो दत्तवांस्तस्मै मणिमब्धिरिवार्थिने ॥ ५ ॥"
  },
  {
    "text": "तत एते कथोपाया भरद्वाजेन धीमता ।\nकस्मिंश्चिन्मेरुगहने ब्रह्मणोऽग्र उदाहृताः ॥ ६ ॥"
  },
  {
    "text": "अथास्य तुष्टो भगवान्ब्रह्मा लोकपितामहः ।\nवरं पुत्र गृहाणेति तमुवाच महाशयः ॥ ७ ॥"
  },
  {
    "text": "भरद्वाज उवाच ।\nभगवन्भूतभव्येश वरोऽयं मेऽद्य रोचते ।\nयेनेयं जनता दुःखान्मुच्यते तदुदाहर ॥ ८ ॥"
  },
  {
    "text": "श्रीब्रह्मोवाच ।\nगुरुं वाल्मीकिमत्राशु प्रार्थयस्व प्रयत्नतः ।\nतेनेदं यत्समारब्धं रामायणमनिन्दितम् ॥ ९ ॥"
  },
  {
    "text": "तस्मिञ्छ्रुते नरो मोहात्समग्रात्संतरिष्यति ।\nसेतुनेवाम्बुधेः पारमपारगुणशालिना ॥ १० ॥"
  },
  {
    "text": "श्रीवाल्मीकिरुवाच ।\nइत्युक्त्वा स भरद्वाजं परमेष्ठी मदाश्रमम् ।\nअभ्यागच्छत्समं तेन भरद्वाजेन भूतकृत् ॥ ११ ॥"
  },
  {
    "text": "तूर्णं संपूजितो देवः सोऽर्घ्यपाद्यादिना मया ।\nअवोचन्मां महासत्त्वः सर्वभूतहिते रतः ॥ १२ ॥"
  },
  {
    "text": "रामस्वभावकथनादस्माद्वरमुने त्वया ।\nनोद्वेगात्स परित्याज्य आसमाप्तेरनिन्दितात् ॥ १३ ॥"
  },
  {
    "text": "ग्रन्थेनानेन लोकोऽयमस्मात्संसारसंकटात् ।\nसमुत्तरिष्यति क्षिप्रं पोतेनेवाशु सागरात् ॥ १४ ॥"
  },
  {
    "text": "वक्तुं तदेवमेवार्थमहमागतवानयम् ।\nकुरु लोकहितार्थं त्वं शास्त्रमित्युक्तवानजः ॥ १५ ॥"
  },
  {
    "text": "मम पुण्याश्रमात्तस्मात्क्षणादन्तर्द्धिमागतः ।\nमुहूर्ताभ्युत्थितः प्रोच्चैस्तरङ्ग इव वारिणः ॥ १६ ॥"
  },
  {
    "text": "तस्मिन्प्रयाते भगवत्यहं विस्मयमागतः ।\nपुनस्तत्र भरद्वाजमपृच्छं स्वस्थया धिया ॥ १७ ॥"
  },
  {
    "text": "किमेतद्ब्रह्मणा प्रोक्तं भरद्वाज वदाशु मे ।\nइत्युक्तेन पुनः प्रोक्तं भरद्वाजेन तेन मे ॥ १८ ॥"
  },
  {
    "text": "भरद्वाज उवाच ।\nएतदुक्तं भगवता यथा रामायणं कुरु ।\nसर्वलोकहितार्थाय संसारार्णवतारकम् ॥ १९ ॥"
  },
  {
    "text": "मह्यं च भगवन्ब्रूहि कथं संसारसंकटे ।\nरामो व्यवहृतो ह्यस्मिन्भरतश्च महामनाः ॥ २० ॥"
  },
  {
    "text": "शत्रुघ्नो लक्ष्मणश्चापि सीता चापि यशस्विनी ।\nरामानुयायिनस्ते वा मन्त्रिपुत्रा महाधियः ॥ २१ ॥"
  },
  {
    "text": "निर्दुःखितां यथैते नु प्राप्तास्तद्ब्रूहि मे स्फुटम् ।\nतथैवाहं भविष्यामि ततो जनतया सह ॥ २२ ॥"
  },
  {
    "text": "भरद्वाजेन राजेन्द्र वदेत्युक्तोऽस्मि सादरम् ।\nतदा कर्तुं विभोराज्ञामहं वक्तुं प्रवृत्तवान् ॥ २३ ॥"
  },
  {
    "text": "शृणु वत्स भरद्वाज यथापृष्टं वदामि ते ।\nश्रुतेन येन संमोहमलं दूरे करिष्यसि ॥ २४ ॥"
  },
  {
    "text": "तथा व्यवहर प्राज्ञ यथा व्यवहृतः सुखी ।\nसर्वासंसक्तया बुद्ध्या रामो राजीवलोचनः ॥ २५ ॥"
  },
  {
    "text": "लक्ष्मणो भरतश्चैव शत्रुघ्नश्च महामनाः ।\nकौसल्या च सुमित्रा च सीता दशरथस्तथा ॥ २६ ॥"
  },
  {
    "text": "कृतास्त्रश्चाऽविरोधश्च बोधपारमुपागताः ।\nवसिष्ठो वामदेवश्च मन्त्रिणोऽष्टौ तथेतरे ॥ २७ ॥"
  },
  {
    "text": "धृष्टिर्जयन्तो भासश्च सत्यो विजय एव च ।\nविभीषणः सुषेणश्च हनुमानिन्द्रजित्तथा ॥ २८ ॥"
  },
  {
    "text": "एतेऽष्टौ मन्त्रिणः प्रोक्ताः समनीरागचेतसः ।\nजीवन्मुक्ता महात्मानो यथाप्राप्तानुवर्तिनः ॥ २९ ॥"
  },
  {
    "text": "एतैर्यथा हुतं दत्तं गृहीतमुषितं स्मृतम् ।\nतथा चेद्वर्तसे पुत्र मुक्त एवासि संकटात् ॥ ३० ॥"
  },
  {
    "text": "अपारसंसारसमुद्रपाती लब्ध्वा परां युक्तिमुदारसत्त्वः ।\nन शोकमायाति न दैन्यमेति गतज्वरस्तिष्ठति नित्यतृप्तः ॥ ३१ ॥"
  }
]
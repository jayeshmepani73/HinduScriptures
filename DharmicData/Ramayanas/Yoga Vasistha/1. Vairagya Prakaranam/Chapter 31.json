[
  {
    "text": "श्रीराम उवाच ।\nप्रोच्चवृक्षचलत्पत्रलम्बाम्बुलवभङ्गुरे ।\nआयुषीशानशीतांशुकलामृदुनि देहके ॥ १ ॥"
  },
  {
    "text": "केदारविरटद्भेककण्ठत्वक्कोणभङ्गुरे ।\nवागुरावलये जन्तोः सुहृत्सुजनसंगमे ॥ २ ॥"
  },
  {
    "text": "वासनावातवलिते कदाशातडिति स्फुटे ।\nमोहोग्रमिहिकामेघे घनं स्फूर्जति गर्जति ॥ ३ ॥"
  },
  {
    "text": "नृत्यत्युत्ताण्डवं चण्डे लोले लोभकलापिनि ।\nसुविकासिनि सास्फोटे ह्यनर्थकुटजद्रुमे ॥ ४ ॥"
  },
  {
    "text": "क्रूरे कृतान्तमार्जारे सर्वभूताखुहारिणि ।\nअश्रान्तस्यन्दसंचारे कुतोऽप्युपरिपातिनि ॥ ५ ॥"
  },
  {
    "text": "क उपायो गतिः का वा का चिन्ता कः समाश्रयः ।\nकेनेयमशुभोदर्का न भवेज्जीविताटवी ॥ ६ ॥"
  },
  {
    "text": "न तदस्ति पृथिव्यां वा दिवि देवेषु वा क्वचित् ।\nसुधियस्तुच्छमप्येतद्यन्नयन्ति न रम्यताम् ॥ ७ ॥"
  },
  {
    "text": "अयं हि दग्धसंसारो नीरन्ध्रकलनाकुलः ।\nकथं सुस्वादुतामेति नीरसो मूढतां विना ॥ ८ ॥"
  },
  {
    "text": "आशाप्रतिविपाकेन क्षीरस्नानेन रम्यताम् ।\nउपैति पुष्पशुभ्रेण मधुनेव वसुंधरा ॥ ९ ॥"
  },
  {
    "text": "अपमृष्टमलोदेति क्षालनेनामृतद्युतिः ।\nमनश्चन्द्रमसः केन तेन कामकलङ्कितात् ॥ १० ॥"
  },
  {
    "text": "दृष्टसंसारगतिना दृष्टादृष्टविनाशिना ।\nकेनेव व्यवहर्तव्यं संसारवनवीथिषु ॥ ११ ॥"
  },
  {
    "text": "रागद्वेषमहारोगा भोगपूगा विभूतयः ।\nकथं जन्तुं न बाधन्ते संसारार्णवचारिणम् ॥ १२ ॥"
  },
  {
    "text": "कथं च धीरवर्याग्नौ पततापि न दह्यते ।\nपावके पारदेनेव रसेन रसशालिना ॥ १३ ॥"
  },
  {
    "text": "यस्मात्किल जगत्यस्मिन्व्यवहारक्रिया विना ।\nन स्थितिः संभवत्यब्धौ पतितस्याजला यथा ॥ १४ ॥"
  },
  {
    "text": "रागद्वेषविनिर्मुक्ता सुखदुःखविवर्जिता ।\nकृशानोर्दाहहीनेव शिखा नास्तीह सत्क्रिया ॥ १५ ॥"
  },
  {
    "text": "मनोमननशालिन्याः सत्ताया भुवनत्रये ।\nक्षयो युक्तिं विना नास्ति ब्रूत तामलमुत्तमाम् ॥ १६ ॥"
  },
  {
    "text": "व्यवहारवतो युक्त्या दुःखं नायाति मे यया ।\nअथवा व्यवहारस्य ब्रूत तां युक्तिमुत्तमाम् ॥ १७ ॥"
  },
  {
    "text": "तत्कथं केन वा किं वा कृतमुत्तमचेतसा ।\nपूर्वं येनैति विश्रामं परमं पावनं मनः ॥ १८ ॥"
  },
  {
    "text": "यथा जानासि भगवंस्तथा मोहनिवृत्तये ।\nब्रूहि मे साधवो येन नूनं निर्दुःखतां गताः ॥ १९ ॥"
  },
  {
    "text": "अथवा तादृशी युक्तिर्यदि ब्रह्मन्न विद्यते ।\nन वक्ति मम वा कश्चिद्विद्यमानामपि स्फुटम् ॥ २० ॥"
  },
  {
    "text": "स्वयं चैव न चाप्नोमि तां विश्रान्तिमनुत्तमाम् ।\nतदहं त्यक्तसर्वेहो निरहंकारतां गतः ॥ २१ ॥"
  },
  {
    "text": "न भोक्ष्ये न पिबाम्यम्बु नाहं परिदधेऽम्बरम् ।\nकरोमि नाहं व्यापारं स्नानदानाशनादिकम् ॥ २० ॥"
  },
  {
    "text": "न च तिष्ठामि कार्येषु संपत्स्वापद्दशासु च ।\nन किंचिदपि वाञ्छामि देहत्यागादृते मुने ॥ २३ ॥"
  },
  {
    "text": "केवलं विगताशङ्को निर्ममो गतमत्सरः ।\nमौन एवेह तिष्ठामि लिपिकर्मस्विवार्पितः ॥ २४ ॥"
  },
  {
    "text": "अथ क्रमेण संत्यज्य प्रश्वासोच्छ्वाससंविदः ।\nसंनिवेशं त्यजामीममनर्थं देहनामकम् ॥ २५ ॥"
  },
  {
    "text": "नाहमस्य न मे नान्यः शाम्याम्यस्नेहदीपवत् ।\nसर्वमेव परित्यज्य त्यजामीदं कलेवरम् ॥ २६ ॥"
  },
  {
    "text": "श्रीवाल्मीकिरुवाच ।\nइत्युक्तवानमलशीतकराभिरामो रामो महत्तरविचारविकासिचेताः ।\nतूष्णीं बभूव पुरतो महतां घनानां केकारवं श्रमवशादिव नीलकण्ठः ॥ २७ ॥"
  }
]
[
  {
    "text": "श्रीराम उवाच ।\nबाल्यानर्थमथ त्यक्त्वा पुमानभिहताशयः ।\nआरोहति निपाताय यौवनं संभ्रमेण तु ॥ १ ॥"
  },
  {
    "text": "तत्रानन्तविलासस्य लोलस्य स्वस्य चेतसः ।\nवृत्तीरनुभवन्याति दुःखाद्दुःखान्तरं जडः ॥ २ ॥"
  },
  {
    "text": "स्वचित्तबिलसंस्थेन नानासंभ्रमकारिणा ।\nबलात्कामपिशाचेन विवशः परिभूयते ॥ ३ ॥"
  },
  {
    "text": "चिन्तानां लोलवृत्तीनां ललनानामिवाऽवृतीः ।\nअर्पयत्यवशं चेतो बालानामञ्जनं यथा ॥ ४ ॥"
  },
  {
    "text": "ते ते दोषा दुरारम्भास्तत्र तं तादृशाशयम् ।\nतद्रूपं प्रतिलुम्पन्ति दुष्टास्तेनैव ये मुने ॥ ५ ॥"
  },
  {
    "text": "महानरकबीजेन संततभ्रमदायिना ।\nयौवनेन न ये नष्टा नष्टा नान्येन ते जनाः ॥ ६ ॥"
  },
  {
    "text": "नानारसमयी चित्रवृत्तान्तनिचयोम्भिता ।\nभीमा यौवनभूर्येन तीर्णा धीरः स उच्यते ॥ ७ ॥"
  },
  {
    "text": "निमेषभासुराकारमालोलघनगर्जितम् ।\nविद्युत्प्रकाशमशिवं यौवनं मे न रोचते ॥ ८ ॥"
  },
  {
    "text": "मधुरं स्वादु तिक्तं च दूषणं दोषभूषणम् ।\nसुराकल्लोलसदृशं यौवनं मे न रोचते ॥ ९ ॥"
  },
  {
    "text": "असत्यं सत्यसंकाशमचिराद्विप्रलम्भदम् ।\nस्वप्नाङ्गनासङ्गसमं यौवनं मे न रोचते ॥ १० ॥"
  },
  {
    "text": "सर्वस्याग्रे सर्वपुंसः क्षणमात्रमनोहरम् ।\nगन्धर्वनगरप्रख्यं यौवनं मे न रोचते ॥ ११ ॥"
  },
  {
    "text": "इषुप्रपातमात्रं हि सुखदं दुःखभासुरम् ।\nदाहपोषप्रदं नित्यं यौवनं मे न रोचते ॥ १२ ॥"
  },
  {
    "text": "आपातमात्ररमणं सद्भावरहितान्तरम् ।\nवेश्यास्त्रीसंगमप्रख्यं यौवनं मे न रोचते ॥ १३ ॥"
  },
  {
    "text": "ये केचन समारम्भास्ते सर्वे सर्वदुःखदाः ।\nतारुण्ये संनिधिं यान्ति महोत्पाता इव क्षये ॥ १४ ॥"
  },
  {
    "text": "हार्दान्धकारकारिण्या भैरवाकारवानपि ।\nयौवनाज्ञानयामिन्या बिभेति भगवानपि ॥ १५ ॥"
  },
  {
    "text": "सुविस्मृतशुभाचारं बुद्धिवैधुर्यदायिनम् ।\nददात्यतितरामेष भ्रमं यौवनसंभ्रमः ॥ १६ ॥"
  },
  {
    "text": "कान्तावियोगजातेन हृदि दुःस्पर्शवह्निना ।\nयौवने दह्यते जन्तुस्तरुर्दावाग्निना यथा ॥ १७ ॥"
  },
  {
    "text": "सुनिर्मलापि विस्तीर्णा पावन्यपि हि यौवने ।\nमतिः कलुषतामेति प्रावृषीव तरङ्गिणी ॥ १८ ॥"
  },
  {
    "text": "शक्यते घनकल्लोला भीमा लङ्घयितुं नदी ।\nन तु तारुण्यतरला तृष्णातरलितान्तरा ॥ १९ ॥"
  },
  {
    "text": "सा कान्ता तौ स्तनौ पीनौ ते विलासास्तदाननम् ।\nतारुण्य इति चिन्ताभिर्याति जर्जरतां जनः ॥ २० ॥"
  },
  {
    "text": "नरं तरलतृष्णार्ति युवानमिह साधवः ।\nपूजयन्ति न तु च्छिन्नं जरत्तृणलवं यथा ॥ २१ ॥"
  },
  {
    "text": "नाशायैव मदार्तस्य दोषमौक्तिकधारिणः ।\nअभिमानमहेभस्य नित्यालानं हि यौवनम् ॥ २२ ॥"
  },
  {
    "text": "मनोविपुलमूलानां दोषाशीविषधारिणाम् ।\nशोषरोदनवृक्षाणां यौवनं बत काननम् ॥ २३ ॥"
  },
  {
    "text": "रसकेसरसंबाधं कुविकल्पदलाकुलम् ।\nदुश्चिन्ताचञ्चरीकाणां पुष्करं विद्धि यौवनम् ॥ २४ ॥"
  },
  {
    "text": "कृताकृतकुपक्षाणां हृत्सरस्तीरचारिणाम् ।\nआधिव्याधिविहंगानामालयो नवयौवनम् ॥ २५ ॥"
  },
  {
    "text": "जडानां गतसंख्यानां कल्लोलानां विलासिनाम् ।\nअनपेक्षितमर्यादो वारिधिर्नवयौवनम् ॥ २६ ॥"
  },
  {
    "text": "सर्वेषां गुणसर्गाणां परिरूढरजस्तमाः ।\nअपनेतुं स्थितिं दक्षो विषमो यौवनानिलः ॥ २७ ॥"
  },
  {
    "text": "नयन्ति पाण्डुतां वक्रमाकुलावकरोत्कटाः ।\nआरोहन्ति परां कोटिं रूक्षा यौवनपांसवः ॥ २८ ॥"
  },
  {
    "text": "उद्वोधयति दोषालिं निकृन्तति गुणावलिम् ।\nनराणां यौवनोल्लासो विलासो दुष्कृतश्रियाम् ॥ २९ ॥"
  },
  {
    "text": "शरीरपङ्कजरजश्चञ्चलां मतिषट्पदीम् ।\nनिबध्नन्मोहयत्येष नवयौवनचन्द्रमाः ॥ ३० ॥"
  },
  {
    "text": "शरीरखण्डकोद्भूता रम्या यौवनवल्लरी ।\nलग्नमेव मनोभृङ्गं मदयत्युन्नतिं गता ॥ ३१ ॥"
  },
  {
    "text": "शरीरमरुतापोत्थां युवतामृगतृष्णिकाम् ।\nमनोमृगाः प्रधावन्तः पतन्ति विषयावटे ॥ ३२ ॥"
  },
  {
    "text": "शरीरशर्वरीज्योत्स्ना चित्तकेसरिणः सटा ।\nलहरी जीविताम्भोधेर्युवता मे न तुष्टये ॥ ३३ ॥"
  },
  {
    "text": "दिनानि कतिचिद्येयं फलिता देहजङ्गले ।\nयुवता शरदस्यां हि न समाश्वासमर्हथ ॥ ३४ ॥"
  },
  {
    "text": "झटित्येव प्रयात्येव शरीराद्युवताखगः ।\nक्षणेनैवाल्पभाग्यस्य हस्ताच्चिन्तामणिर्यथा ॥ ३५ ॥"
  },
  {
    "text": "यदा यदा परां कोटिमध्यारोहति यौवनम् ।\nवल्गन्ति सज्वराः कामास्तदा नाशाय केवलम् ॥ ३६ ॥"
  },
  {
    "text": "तावदेव विवल्गन्ति रागद्वेषपिशाचकाः ।\nनास्तमेति समस्तैषा यावद्यौवनयामिनी ॥ ३७ ॥"
  },
  {
    "text": "नानाविकारबहुले वराके क्षणनाशिनि ।\nकारुण्यं कुरु तारुण्ये म्रियमाणे सुतै यथा ॥ ३८ ॥"
  },
  {
    "text": "हर्षमायाति यो मोहात्पुरुषः क्षणभङ्गिना ।\nयौवनेन महामुग्धः स वै नरमृगः स्मृतः ॥ ३९ ॥"
  },
  {
    "text": "मानमोहान्मदोन्मत्तं यौवनं योऽभिलष्यति ।\nअचिरेण स दुर्बुद्धिः पश्चात्तापेन युज्यते ॥ ४० ॥"
  },
  {
    "text": "ते पूज्यास्ते महात्मानस्त एव पुरुषा भुवि ।\nये सुखेन समुत्तीर्णाः साधो यौवनसंकटात् ॥ ४१ ॥"
  },
  {
    "text": "सुखेन तीर्यतेऽम्भोधिरुत्कृष्टमकराकरः ।\nन कल्लोलबलोल्लासि सदोषं हतयौवनम् ॥ ४२ ॥"
  },
  {
    "text": "विनयभूषितमार्यजनास्पदं करुणयोज्ज्वलमावलितं गुणैः ।\nइह हि दुर्लभमङ्ग सुयौवनं जगति काननमम्बरगं यथा ॥ ४३ ॥"
  }
]
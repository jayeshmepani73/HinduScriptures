[
  {
    "text": "श्रीराम उवाच ।\nआर्द्रान्त्रतन्त्रीगहनो विकारी परिपातवान् ।\nदेहः स्फुरति संसारे सोऽपि दुःखाय केवलम् ॥ १ ॥"
  },
  {
    "text": "अज्ञोऽपि तज्ज्ञसदृशो वलितात्मचमत्कृतिः ।\nयुक्त्या भव्योऽप्यभव्योऽपि न जडो नापि चेतनः ॥ २ ॥"
  },
  {
    "text": "जडाजडदृशोर्मध्ये दोलायितदुराशयः ।\nअविवेकी विमूढात्मा मोहमेव प्रयच्छति ॥ ३ ॥"
  },
  {
    "text": "स्तोकेनानन्दमायाति स्तोकेनायाति खेदिताम् ।\nनास्ति देहसमः शोच्यो नीचो गुणबहिष्कृतः ॥ ४ ॥"
  },
  {
    "text": "आगमापायिना नित्यं दन्तकेसरशालिना ।\nविकासस्मितपुष्पेण प्रतिक्षणमलंकृतः ॥ ५ ॥"
  },
  {
    "text": "भुजशाखो घनस्कन्धो द्विजस्तम्भशुभस्थितिः ।\nलोचनालिविलाक्रान्तः शिरःपीठबृहत्फलः ॥ ६ ॥"
  },
  {
    "text": "श्रवदन्तरसग्रस्तो हस्तपादसुपल्लवः ।\nगुल्मवान्कार्यसंघातो विहङ्गमकृतास्पदः ॥ ७ ॥"
  },
  {
    "text": "सच्छायो देहवृक्षोऽयं जीवपान्थगणास्पदः ।\nकस्यात्मीयः कस्य पर आस्थानास्थे किलात्र के ॥ ८ ॥"
  },
  {
    "text": "तात संतरणार्थेन गृहीतायां पुनःपुनः ।\nनावि देहलतायां च कस्य स्यादात्मभावना ॥ ९ ॥"
  },
  {
    "text": "देहनाम्नि वने शून्ये बहुगर्तसमाकुले ।\nतनूरुहासंख्यतरौ विश्वासं कोऽधिगच्छति ॥ १० ॥"
  },
  {
    "text": "मांसस्नाय्वस्थिवलिते शरीरपटहेऽदृढे ।\nमार्जारवदहं तात तिष्ठाम्यत्र गतध्वनौ ॥ ११ ॥"
  },
  {
    "text": "संसारारण्यसंरूढो विलसच्चित्तमर्कटः ।\nचिन्तामञ्जरिताकारो दीर्घदुःखघुणक्षतः ॥ १२ ॥"
  },
  {
    "text": "तृष्णाभुजङ्गमीगेहं कोप काक कृतालयः ।\nस्मितपुण्योद्गमः श्रीमाञ्छुभाशुभमहाफलः ॥ १३ ॥"
  },
  {
    "text": "सुस्कन्धोघलताजालो हस्तस्तबकसुन्दरः ।\nपवनस्पन्दिताशेषस्वाङ्गावयवपल्लवः ॥ १४ ॥"
  },
  {
    "text": "सर्वेन्द्रियखगाधारः सुजानुस्तम्भ उन्नतः ।\nसरसच्छायया युक्तः कामपान्थनिषेवितः ॥ १५ ॥"
  },
  {
    "text": "मूर्धसंजनिताऽऽदीर्घशिरोरुहतृणावलिः ।\nअहंकारगृध्रकृतकुलायः सुषिरोदरः ॥ १६ ॥"
  },
  {
    "text": "विच्छिन्नवासनाजालमूलत्वाद्दुर्लवाकृतिः ।\nव्यायामविरसः कायप्लक्षोऽयं न सुखाय मे ॥ १७ ॥"
  },
  {
    "text": "कलेवरमहंकारगृहस्थस्य महागृहम् ।\nलुठत्वभ्येतु वा स्थैर्यं किमनेन मुने मम ॥ १८ ॥"
  },
  {
    "text": "पङ्क्तिबद्धेन्द्रियपशुं वलत्तृष्णागृहाङ्गनम् ।\nरागरञ्जितसर्वाङ्गं नेष्टं देहगृहं मम ॥ १९ ॥"
  },
  {
    "text": "पृष्ठास्थिकाष्ठसंघट्टपरिसंकटकोटरम् ।\nआन्त्ररज्जुभिराबद्धं नेष्टं देहगृहं मम ॥ २० ॥"
  },
  {
    "text": "प्रसृतस्नायुतन्त्रीकं रक्ताम्बुकृतकर्दमम् ।\nजरामङ्कोलधवलं नेष्टं देहगृहं मम ॥ २१ ॥"
  },
  {
    "text": "चित्तभृत्यकृतानन्तचेष्टावष्टब्धसंस्थिति ।\nमिथ्यामोहमहास्थूणं नेष्टं देहगृहं मम ॥ २२ ॥"
  },
  {
    "text": "दुःखार्भककृताक्रन्दं सुखशय्यामनोरमम् ।\nदुरीहादग्धदासीकं नेष्टं देहगृहं मम ॥ २३ ॥"
  },
  {
    "text": "मलाढ्यविषयव्यूहभाण्डोपस्करसंकटम् ।\nअज्ञानक्षारवलितं नेष्टं देहगृहं मम ॥ २४ ॥"
  },
  {
    "text": "गुल्फगुग्गुलुविश्रान्तजानूर्ध्वस्तम्भमस्तकम् ।\nदीघदोर्दारुसुदृढं नेष्टं देहगृहं मम ॥ २५ ॥"
  },
  {
    "text": "प्रकटाक्षगवाक्षान्तः क्रीडत्प्रज्ञागृहाङ्गनम् ।\nचिन्तादुहितृकं ब्रह्मन्नेष्टं देहगृहं मम ॥ २६ ॥"
  },
  {
    "text": "मूर्धजाच्छादनच्छन्नकर्णश्रीचन्द्रशालिकम् ।\nआदीर्घाङ्गुलिनिर्व्यूहं नेष्टं देहगृहं मम ॥ २७ ॥"
  },
  {
    "text": "सर्वाङ्गकुड्यसंघातघनरोमयवाङ्कुरम् ।\nसंशून्यपेटविवरं नेष्टं देहगृहं मम ॥ २८ ॥"
  },
  {
    "text": "नखोर्णनाभिनिलयं सरमारणितान्तरम् ।\nभाङ्कारकारिपवनं नेष्टं देहगृहं मम ॥ २९ ॥"
  },
  {
    "text": "प्रवेशनिर्गमव्यग्रवातवेगमनारतम् ।\nवितताक्षगवाक्षं तन्नेष्टं देहगृहं मम ॥ ३० ॥"
  },
  {
    "text": "जिह्वामर्कटिकाक्रान्तवदनद्वारभीषणम् ।\nदृष्टदन्तास्थिशकलं नेष्टं देहगृह मम ॥ ३१ ॥"
  },
  {
    "text": "त्वक्सुधालेपमसृणं यन्त्रसंचारचञ्चलम् ।\nमनः सदाखुनोत्खातं नेष्टं देहगृहं मम ॥ ३२ ॥"
  },
  {
    "text": "स्मितदीपप्रभोद्भासि क्षणमानन्दसुन्दरम् ।\nक्षणं व्याप्तं तमःपूरैर्नेष्टं देहगृहं मम ॥ ३३ ॥"
  },
  {
    "text": "समस्तरोगायतनं वलीपलितपत्तनम् ।\nसर्वाधिसारगहनं नेष्टं देहगृहं मम ॥ ३४ ॥"
  },
  {
    "text": "अक्षर्क्षक्षोभविषमा शून्या निःसारकोटरा ।\nतमोगहनदिक्कुञ्जा नेष्टा देहाटवी मम ॥ ३५ ॥"
  },
  {
    "text": "देहालयं धारयितुं न शक्नोमि मुनीश्वर ।\nपङ्कमग्नं समुद्धर्तुं गजमल्पबलो यथा ॥ ३६ ॥"
  },
  {
    "text": "किं श्रिया किं च राज्येन किं कायेन किमीहितैः ।\nदिनैः कतिपयैरेव कालः सर्वं निकृन्तति ॥ ३७ ॥"
  },
  {
    "text": "रक्तमांसमयस्यास्य सबाह्याभ्यन्तरं मुने ।\nनाशैकधर्मिणो ब्रूहि कैव कायस्य रम्यता ॥ ३८ ॥"
  },
  {
    "text": "मरणावसरे काया जीवं नानुसरन्ति ये ।\nतेषु तात कृतघ्नेषु कैवास्था वद धीमताम् ॥ ३९ ॥"
  },
  {
    "text": "मत्तेभकर्णाग्रचलः कायो लम्बाम्बुभङ्गुरः ।\nन संत्यजति मां यावत्तावदेनं त्यजाम्यहम् ॥ ४० ॥"
  },
  {
    "text": "पवनस्पन्दतरलः पेलवः कायपल्लवः ।\nजर्जरस्तनुवृत्तश्च नेष्टो मे कटुनीरसः ॥ ४१ ॥"
  },
  {
    "text": "भुक्त्वा पीत्वा चिरं कालं बालपल्लवपेलवाम् ।\nतनुतामेत्य यत्नेन विनाशमनुधावति ॥ ४२ ॥"
  },
  {
    "text": "तान्येव सुखदुःखानि भावाभावमयान्यसौ ।\nभूयोऽप्यनुभवन्कायः प्राकृतो हि न लज्जते ॥ ४३ ॥"
  },
  {
    "text": "सुचिरं प्रभुतां कृत्वा संसेव्य विभवश्रियम् ।\nनोच्छ्रायमेति न स्थैर्यं कायः किमिति पाल्यते ॥ ४४ ॥"
  },
  {
    "text": "जराकाले जरामेति मृत्युकाले तथा मृतिम् ।\nसम एवाविशेषज्ञः कायो भोगिदरिद्रयोः ॥ ४५ ॥"
  },
  {
    "text": "संसाराम्भोधिजठरे तृष्णाकुहरकान्तरे ।\nसुप्तस्तिष्ठति मुक्तेहो मूकोऽयं कायकच्छपः ॥ ४६ ॥"
  },
  {
    "text": "दहनैकार्थयोग्यानि कायकाष्ठानि भूरिशः ।\nसंसाराब्धाविहोह्यन्ते कंचित्तेषु नरं विदुः ॥ ४७ ॥"
  },
  {
    "text": "दीर्घदौरात्म्यवलया निपातफलपातया ।\nन देहलतया कार्यं किंचिदस्ति विवेकिनः ॥ ४८ ॥"
  },
  {
    "text": "मज्जन्कर्दमकोशेषु झटित्येव जरां गतः ।\nन ज्ञायते यात्यचिरात्कः कथं देहदर्दुरः ॥ ४९ ॥"
  },
  {
    "text": "निःसारसकलारम्भाः कायाश्चपलवायवः ।\nरजोमार्गेण गच्छन्तो दृश्यन्ते नेह केनचित् ॥ ५० ॥"
  },
  {
    "text": "वायोर्दीपस्य मनसो गच्छतो ज्ञायते गतिः ।\nआगच्छतश्च भगवञ्छरीरस्य कदाचन ॥ ५१ ॥"
  },
  {
    "text": "बद्धास्था ये शरीरेषु बद्धास्था ये जगत्स्थितौ ।\nतान्मोहमदिरोन्मत्तान्धिग्धिगस्तु पुनःपुनः ॥ ५२ ॥"
  },
  {
    "text": "नाहं देहस्य नो देहो मम नायमहं तथा ।\nइति विश्रान्तचित्ता ये ते मुने पुरुषोत्तमाः ॥ ५३ ॥"
  },
  {
    "text": "मानावमानबहुला बहुलाभमनोरमाः ।\nशरीरमात्रबद्धास्थं घ्नन्ति दोषदृशो नरम् ॥ ५४ ॥"
  },
  {
    "text": "शरीरश्वभ्रशायिन्या पिशाच्या पेशलाङ्गया ।\nअहंकारचमत्कृत्या छलेन छलिता वयम् ॥ ५५ ॥"
  },
  {
    "text": "प्रज्ञा वराका सर्वैव कायबद्धास्थयानया ।\nमिथ्याज्ञानकुराक्षस्या छलिता कष्टमेकिका ॥ ५६ ॥"
  },
  {
    "text": "न किंचिदपि दृश्येऽस्मिन्सत्यं तेन हतात्मना ।\nचित्रं दग्धशरीरेण जनता विप्रलभ्यते ॥ ५७ ॥"
  },
  {
    "text": "दिनैः कतिपयैरेव निर्झराम्बुकणो यथा ।\nपतत्ययमयत्नेन जरठः कायपल्लवः ॥ ५८ ॥"
  },
  {
    "text": "कायोऽयमचिरापायो बुद्बुदोऽम्बुनिधाविव ।\nव्यर्थं कार्यपरावर्ते परिस्फुरति निष्फलः ॥ ५९ ॥"
  },
  {
    "text": "मिथ्याज्ञानविकारेऽस्मिन्स्वप्नसंभ्रमपत्तने ।\nकाये स्फुटतरापाये क्षणमास्था न मे द्विज ॥ ६० ॥"
  },
  {
    "text": "तडित्सु शरदभ्रेषु गन्धर्वनगरेषु च ।\nस्थैर्यं येन विनिर्णीतं स विश्वसितु विग्रहे ॥ ६१ ॥"
  },
  {
    "text": "सततभङ्गुरकार्यपरम्परा विजयिजातजयं हठवृत्तिषु ।\nप्रबलदोषमिदं तु कलेवरं तृणमिवाहमपोह्य सुखं स्थितः ॥ ६२ ॥"
  }
]
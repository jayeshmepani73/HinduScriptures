[
  {
    "text": "श्रीवाल्मीकिरुवाच ।\nअथोनषोडशे वर्षे वर्तमाने रघूद्वहे ।\nरामानुयायिनि तथा शत्रुघ्ने लक्ष्मणेऽपि च ॥ १ ॥"
  },
  {
    "text": "भरते संस्थिते नित्यं मातामहगृहे सुखम् ।\nपालयत्यवनिं राज्ञि यथावदखिलाभिमाम् ॥ २ ॥"
  },
  {
    "text": "जन्यत्रार्थं च पुत्राणां प्रत्यहं सह मन्त्रिभिः ।\nकृतमन्त्रे महाप्राज्ञे तज्ज्ञे दशरथे नृपे ॥ ३ ॥"
  },
  {
    "text": "कृतायां तीर्थयात्रायां रामो निजगृहे स्थितः ।\nजगामानुदिनं कार्श्यं शरदीवामलं सरः ॥ ४ ॥"
  },
  {
    "text": "कुमारस्य विशालाक्षं पाण्डुतां मुखमाददे ।\nपाकफुल्लदलं शुक्लं सालिमालमिवाम्बुजम् ॥ ५ ॥"
  },
  {
    "text": "कपोलतलसंलीनपाणिः पद्मासनस्थितः ।\nचिन्तापरवशस्तूष्णीमव्यापारो बभूव ह ॥ ६ ॥"
  },
  {
    "text": "कृशाङ्गश्चिन्तया युक्तः खेदी परमदुर्मनाः ।\nनोवाच कस्यचित्किंचिल्लिपिकर्मार्पितोपमः ॥ ७ ॥"
  },
  {
    "text": "खेदात्परिजनेनासौ प्रार्थ्यमानः पुनः पुनः ।\nचकाराह्निकमाचारं परिम्लानमुखाम्बुजः ॥ ८ ॥"
  },
  {
    "text": "एवंगुणविशिष्टं तं रामं गुणगणाकरम् ।\nआलोक्य भ्रातरावस्य तामेवाययतुर्दशाम् ॥ ९ ॥"
  },
  {
    "text": "तथा तेषु तनूजेषु खेदवत्सु कृशेषु च ।\nसपत्नीको महीपालश्चिन्ताविवशतां ययौ ॥ १० ॥"
  },
  {
    "text": "का ते पुत्र घना चिन्तेत्येवं रामं पुनः पुनः ।\nअपृच्छत्स्निग्धया वाचा नैवाकथयदस्य सः ॥ ११ ॥"
  },
  {
    "text": "न किंचित्तात मे दुःखमित्युक्त्वा पितुरङ्कगः ।\nरामो राजीवपत्राक्षस्तूष्णीमेव स्म तिष्ठति ॥ १२ ॥"
  },
  {
    "text": "ततो दशरथो राजा रामः किं खेदवानिति ।\nअपृच्छत्सर्वकार्यज्ञं वसिष्ठं वदतां वरम् ॥ १३ ॥"
  },
  {
    "text": "इत्युक्तश्चिन्तयित्वा स वसिष्ठमुनिना नृपः ।\nअस्त्यत्र कारणं श्रीमन्मा राजन्दुःखमस्तु ते ॥ १४ ॥"
  },
  {
    "text": "कोपं विषादकलनां विततं च हर्षं नाल्पेन कारणवशेन वहन्ति सन्तः ।\nसर्गेण संहृतिजवेन विना जगत्यां भूतानि भूप न महान्ति विकारवन्ति ॥ १५ ॥"
  }
]
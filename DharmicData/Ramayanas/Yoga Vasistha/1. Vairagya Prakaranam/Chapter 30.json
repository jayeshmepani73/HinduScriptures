[
  {
    "text": "श्रीराम उवाच ।\nएवमभ्युत्थितानर्थशतसंकटकोटरे ।\nजगदालोक्य निर्मग्नं मनो मननकर्दमे ॥ १ ॥"
  },
  {
    "text": "मनो मे भ्रमतीवेदं संभ्रमश्चोपजायते ।\nगात्राणि परिकम्पन्ते पत्राणीव जरत्तरोः ॥ २ ॥"
  },
  {
    "text": "अनाप्तोत्तमसंतोषधैर्योत्सङ्गाकुला मतिः ।\nशून्यास्पदा बिभेतीह बालेवाल्पबलेश्वरा ॥ ३ ॥"
  },
  {
    "text": "विकल्पेभ्यो लुठन्त्येताश्चान्तःकरणवृत्तयः ।\nश्वभ्रेभ्य इव सारङ्गास्तुच्छालम्बविडम्बिताः ॥ ४ ॥"
  },
  {
    "text": "अविवेकास्पदा भ्रष्टाः कष्टे रूढा न सत्पदे ।\nअन्धकूपमिवापन्ना वराकाश्चक्षुरादयः ॥ ५ ॥"
  },
  {
    "text": "नावस्थितिमुपायाति न च याति यथेप्सितम् ।\nचिन्ता जीवेश्वरायत्ता कान्तेव प्रियसद्मनि ॥ ६ ॥"
  },
  {
    "text": "जर्जरीकृत्य वस्तूनि त्यजन्ती विभ्रती तथा ।\nमार्गशीर्षान्तवल्लीव धृतिर्विधुरतां गता ॥ ७ ॥"
  },
  {
    "text": "अपहस्तितसर्वार्थमनवस्थितिरास्थिता ।\nगृहीत्वोत्सृज्य चात्मानं भवस्थितिरवस्थिता ॥ ८ ॥"
  },
  {
    "text": "चलिताचलितेनान्तरवष्टम्भेन मे मतिः ।\nदरिद्रा छिन्नवृक्षस्य मूलेनेव विडम्ब्यते ॥ ९ ॥"
  },
  {
    "text": "चेतश्चञ्चलमाभोगि भुवनान्तर्विहारि च ।\nन संभ्रमं जहातीदं स्वविमानमिवामराः ॥ १० ॥"
  },
  {
    "text": "अतोऽतुच्छमनायासमनुपाधि गतभ्रमम् ।\nकिं तत्स्थितिपदं साधो यत्र शोको न विद्यते ॥ ११ ॥"
  },
  {
    "text": "सर्वारम्भसमारूढाः सुजना जनकादयः ।\nव्यवहारपरा एव कथमुत्तमतां गताः ॥ १२ ॥"
  },
  {
    "text": "लग्नेनापि किलाङ्गेषु बहुधा बहुमानद ।\nकथं संसारपङ्केन पुमानिह न लिप्यते ॥ १३ ॥"
  },
  {
    "text": "कां दृष्टिं समुपाश्रित्य भवन्तो वीतकल्मषाः ।\nमहान्तो विचरन्तीह जीवन्मुक्ता महाशयाः ॥ १४ ॥"
  },
  {
    "text": "लोभयन्तो भयायैव विषयाभोगभोगिनः ।\nभङ्गुराकारविभवाः कथमायान्ति भव्यताम् ॥ १५ ॥"
  },
  {
    "text": "मोहमातङ्गमृदिता कलङ्ककलितान्तरा ।\nपरं प्रसादमायाति शेमुषीसरसी कथम् ॥ १६ ॥"
  },
  {
    "text": "संसार एव निवहे जनो व्यवहरन्नपि ।\nन बन्धं कथमाप्नोति पद्मपत्रे पयो यथा ॥ १७ ॥"
  },
  {
    "text": "आत्मवत्तृणवच्चेदं सकलं कलयञ्जनः ।\nकथमुत्तमतामेति मनोमन्मथमस्पृशन् ॥ १८ ॥"
  },
  {
    "text": "कं महापुरुषं पारमुपायातं महोदधेः ।\nआचारेणानुसंस्मृत्य जनो याति न दुःखिताम् ॥ १९ ॥"
  },
  {
    "text": "किं तस्यादुचितं श्रेयः किं तत्स्यादुचितं फलम् ।\nवर्तितव्यं च संसारे कथं नामासमञ्जसे ॥ २० ॥"
  },
  {
    "text": "तत्त्वं कथय मे किंचिद्येनास्य जगतः प्रभो ।\nवेद्मि पूर्वापरं धातुश्चेष्टितस्यानवस्थितेः ॥ २१ ॥"
  },
  {
    "text": "हृदयाकाशशशिनश्चेतसो मलमार्जनम् ।\nयथा मे जायते ब्रह्मंस्तथा निर्विघ्नमाचर ॥ २२ ॥"
  },
  {
    "text": "किमिह स्यादुपादेयं किंवा हेयमथेतरत् ।\nकथं विश्रान्तिमायातु चेतश्चपलमद्रिवत् ॥ २३ ॥"
  },
  {
    "text": "केन पावनमन्त्रेण दुःसंसृतिविषूचिका ।\nशाम्यतीयमनायासमायासशतकारिणी ॥ २४ ॥"
  },
  {
    "text": "कथं शीतलतामन्तरानन्दतरुमञ्जरीम् ।\nपूर्णचन्द्र इवाक्षीणां भृशमासादयाम्यहम् ॥ २५ ॥"
  },
  {
    "text": "प्राप्यान्तः पूर्णतां पूर्णो न शोचामि यथा पुनः ।\nसन्तो भवन्तस्तत्त्वज्ञास्तथेहोपदिशन्तु माम् ॥ २६ ॥"
  },
  {
    "text": "अनुत्तमानन्दपदप्रधानविश्रान्तिरिक्तं सततं महात्मन् ।\nकदर्थयन्तीह भृशं विकल्पाः श्वानो वने देहमिवाल्पजीवम् ॥ २७ ॥"
  }
]
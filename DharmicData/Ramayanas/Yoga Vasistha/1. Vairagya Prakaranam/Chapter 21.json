[
  {
    "text": "श्रीराम उवाच ।\nमांसपाञ्चालिकायास्तु यन्त्रलोलेऽङ्गपञ्जरे ।\nस्नाय्वस्थिग्रन्थिशालिन्याः स्त्रियाः किमिव शोभनं ॥ १ ॥"
  },
  {
    "text": "त्वङ्मांसरक्तबाष्पाम्बु पृथक्कृत्वा विलोचनम् ।\nसमालोकय रम्यं चेत्किं मुधा परिमुह्यसि ॥ २ ॥"
  },
  {
    "text": "इतः केशा इतो रक्तमितीयं प्रमदातनुः ।\nकिमेतया निन्दितया करोति विपुलाशयः ॥ ३ ॥"
  },
  {
    "text": "वासोविलेपनैर्यानि लालितानि पुनः पुनः ।\nतान्यङ्गान्यङ्ग लुण्ठन्ति क्रव्यादाः सर्वदेहिनाम् ॥ ४ ॥"
  },
  {
    "text": "मेरुश्रृंगतटोल्लासिगंगाजलरयोपमा ।\nदृष्टा यस्मिन्स्तने मुक्ताहारस्योल्लासशालिता ॥ ५ ॥"
  },
  {
    "text": "श्मशानेषु दिगन्तेषु स एव ललनास्तनः ।\nश्वभिरास्वाद्यते काले लघुपिण्ड इवान्धसः ॥ ५ ॥"
  },
  {
    "text": "रक्तमांसास्थिदिग्धानि करभस्य यथा वने ।\nतथैवाङ्गानि कामिन्यास्तां प्रत्यपि हि को ग्रहः ॥ ७ ॥"
  },
  {
    "text": "आपातरमणीयत्वं कल्पते केवलं स्त्रियाः ।\nमन्ये तदपि नास्त्यत्र मुने मोहैककारणम् ॥ ८ ॥"
  },
  {
    "text": "विपुलोल्लासदायिन्या मदमन्मथपूर्वकम् ।\nको विशेषो विकारिण्या मदिरायाः स्त्रियास्तथा ॥ ९ ॥"
  },
  {
    "text": "ललनालानसंलीना मुने मानवदन्तिनः ।\nप्रबोधं नाधिगच्छन्ति दृढैरपि शमाङ्कुशैः ॥ १० ॥"
  },
  {
    "text": "केशकज्जलधारिण्यो दुःस्पर्शा लोचनप्रियाः ।\nदुष्कृताग्निशिखा नार्यो दहन्ति तृणवन्नरम् ॥ ११ ॥"
  },
  {
    "text": "ज्वलतामतिदूरेऽपि सरसा अपि नीरसाः ।\nस्त्रियो हि नरकाग्नीनामिन्धनं चारु दारुणम् ॥ १२ ॥"
  },
  {
    "text": "विकीर्णाकारकबरी तरत्तारकलोचना ।\nपुर्णेन्दुबिम्बवदना कुसुमोत्करहासिनी ॥ १३ ॥"
  },
  {
    "text": "लीलाविलोलपुरुषा कार्यसंहारकारिणी ।\nपरं विमोहनं बुद्धेः कामिनी दीर्घयामिनी ॥ १४ ॥"
  },
  {
    "text": "पुष्पाभिराममधुरा करपल्लवशालिनी ।\nभ्रमराक्षिविलासाढ्या स्तनस्तबकधारिणी ॥ १५ ॥"
  },
  {
    "text": "पुष्पकेसरगौराङ्गी नरमारणतत्परा ।\nददात्युन्मत्तवैवश्यं कान्ता विषलता यथा ॥ १६ ॥"
  },
  {
    "text": "सत्कार्योच्छ्वासमात्रेण भुजङ्गदलनोत्कया ।\nकान्तयोद्ध्रियते जन्तुः करभ्येवोरगो बिलात् ॥ १७ ॥"
  },
  {
    "text": "कामनाम्ना किरातेन विकीर्णा मुग्धचेतसाम् ।\nनार्यो नरविहंगानामङ्गबन्धनवागुराः ॥ १८ ॥"
  },
  {
    "text": "ललनाविपुलालाने मनोमत्तमतंगजः ।\nरतिशृङ्खलया ब्रह्मन्बद्धस्तिष्ठति मूकवत् ॥ १९ ॥"
  },
  {
    "text": "जन्मपल्वलमत्स्यानां चित्तकर्दमचारिणाम् ।\nपुंसां दुर्वासनारज्जुर्नारी बडिशपिण्डिका ॥ २० ॥"
  },
  {
    "text": "मन्दुरं च तुरङ्गाणामालानमिव दन्तिनाम् ।\nपुंसां मन्त्र इवाहीनां बन्धनं वामलोचना ॥ २१ ॥"
  },
  {
    "text": "नानारसवती चित्रा भोगभूमिरियं मुने ।\nस्त्रियमाश्रित्य संयाता परामिह हि संस्थितिम् ॥ २२ ॥"
  },
  {
    "text": "सर्वेषां दोषरत्नानां सुसमुद्गिकयाऽनया ।\nदुःखशृङ्खलया नित्यमलमस्तु मम स्त्रिया ॥ २३ ॥"
  },
  {
    "text": "किं स्तनेन किमक्ष्णा वा किं नितम्बेन किं भुवा ।\nमांसमात्रैकसारेण करोम्यहमवस्तुना ॥ २४ ॥"
  },
  {
    "text": "इतो मांसमितो रक्तमितोऽस्थीनीति वासरैः ।\nब्रह्मन्कतिपयैरेव याति स्त्री विशरारुताम् ॥ २५ ॥"
  },
  {
    "text": "यास्तात पुरुषैः स्थूलैर्ललिता मनुजैः प्रियाः ।\nता मुने प्रविभक्ताङ्ग्यः स्वपन्ति पितृभूमिषु ॥ २६ ॥"
  },
  {
    "text": "यस्मिन्घनतरस्नेहं मुखे पत्राङ्कुराः स्त्रियः ।\nकान्तेन रचिता ब्रह्मन्पीयते तेन जङ्गले ॥ २७ ॥"
  },
  {
    "text": "केशाः श्मशानवृक्षेषु यान्ति चामरलेखिकाम् ।\nअस्थीन्युडुवदाभान्ति दिनैरवनिमण्डले ॥ २८ ॥"
  },
  {
    "text": "पिबन्ति पांसवो रक्तं क्रव्यादाश्चाप्यनेकशः ।\nचर्माणि च शिवा भुङ्क्ते खं यान्ति प्राणवायवः ॥ २९ ॥"
  },
  {
    "text": "इत्येषा ललनाङ्गानामचिरेणैव भाविनी ।\nस्थितिर्मया वः कथिता किं भ्रान्तिमनुधावथ ॥ ३० ॥"
  },
  {
    "text": "भूतपञ्चकसंघट्टसंस्थानं ललनाभिधम् ।\nरसादभिपतत्वेतत्कथं नाम धियान्वितः ॥ ३१ ॥"
  },
  {
    "text": "शाखाप्रतानगहना कट्वम्लफलमालिनी ।\nसुतालोत्तालतामेति चिन्ता कान्तानुसारिणी ॥ ३२ ॥"
  },
  {
    "text": "कान्दिग्भूततया चेतो घनगर्धान्धमाकुलम् ।\nपरं मोहमुपादत्ते यूथभ्रष्टमृगो यथा ॥ ३३ ॥"
  },
  {
    "text": "शोच्यतां परमां याति तरुणस्तरुणीपरः ।\nनिबद्धः करिणीलोलो विन्ध्यखाते यथा गजः ॥ ३४ ॥"
  },
  {
    "text": "यस्य स्त्री तस्य भोगेच्छा निःस्त्रीकस्य क्व भोगभूः ।\nस्त्रियं त्यक्त्वा जगत्त्यक्तं जगत्त्यक्त्वा सुखी भवेत् ॥ ३५ ॥"
  },
  {
    "text": "आपातमात्ररमणेषु सुदुस्तरेषु भोगेषु नाहमलिपक्षतिचञ्चलेषु ।\nब्रह्मन्रमे मरणरोगजरादिभीत्या शाम्याम्यहं परमुपैमि पदं प्रयत्नात् ॥ ३६ ॥"
  }
]
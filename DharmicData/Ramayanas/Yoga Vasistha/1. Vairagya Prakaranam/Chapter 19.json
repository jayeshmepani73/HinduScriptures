[
  {
    "text": "श्रीराम उवाच ।\nलब्ध्वापि तरलाकारे कार्यभारतरंगिणि ।\nसंसारसागरे जन्म बाल्यं दुःखाय केवलम् ॥ १ ॥"
  },
  {
    "text": "अशक्तिरापदस्तृष्णा मूकता मूढबुद्धिता ।\nगृध्नुता लोलता दैन्यं सर्वं बाल्ये प्रवर्तते ॥ २ ॥"
  },
  {
    "text": "रोषरोदनरौद्रासु दैन्यजर्जरितासु च ।\nदशासु बन्धनं बाल्यमालानं करिणामिव ॥ ३ ॥"
  },
  {
    "text": "न मृतौ न जरारोगे न चापदि न यौवने ।\nताश्चिन्ताः परिकृन्तन्ति हृदयं शैशवेषु याः ॥ ४ ॥"
  },
  {
    "text": "तिर्यग्जातिसमारम्भः सर्वैरेवावधीरितः ।\nलोलो बालसमाचारो मरणादपि दुःखदः ॥ ५ ॥"
  },
  {
    "text": "प्रतिबिम्बघनाज्ञानं नानासंकल्पपेलवम् ।\nबाल्यमालूनसंशीर्णमनः कस्य सुखावहम् ॥ ६ ॥"
  },
  {
    "text": "जलवह्नयनिलाजस्रजातभीत्या पदे पदे ।\nयद्भयं शैशवेऽबुद्ध्या कस्यापदि हि तद्भवेत् ॥ ७ ॥"
  },
  {
    "text": "लीलासु दुर्विलासेषु दुरीहासु दुराशये ।\nपरमं मोहमाधत्ते बालो बलवदापतन् ॥ ८ ॥"
  },
  {
    "text": "विकल्पकल्पितारम्भं दुर्विलारसं दुरास्पदम् ।\nशैशवं शासनायैव पुरुषस्य न शान्तये ॥ ९ ॥"
  },
  {
    "text": "ये दोषा ये दुराचारा दुष्क्रमा ये दुराधयः ।\nते सर्वे संस्थिता बाल्ये दुर्गर्त इव कौशिकाः ॥ १० ॥"
  },
  {
    "text": "बाल्यं रम्यमिति व्यर्थबुद्धयः कल्पयन्ति ये ।\nतान्मूर्खपुरुषान्ब्रह्मन्धिगस्तु हृतचेतसः ॥ ११ ॥"
  },
  {
    "text": "यत्र दोलाकृति मनः परिस्फुरति वृत्तिषु ।\nत्रैलोक्याऽभव्यमपि तत्कथं भवति तुष्टये ॥ १२ ॥"
  },
  {
    "text": "सर्वेषामेव सत्त्वानां सर्वावस्थाभ्य एव हि ।\nमनश्चञ्चलतामेति बाल्ये दशगुणं मुने ॥ १३ ॥"
  },
  {
    "text": "मनः प्रकृत्यैव चलं बाल्यं च चलतां वरम् ।\nतयोः संश्लिष्यतोस्त्राता क इवान्तः कुचापले ॥ १४ ॥"
  },
  {
    "text": "स्त्रीलोचनैस्तडित्पुञ्जैर्ज्वलाजालैस्तरङ्गकैः ।\nचापलं शिक्षितं ब्रह्मञ्छैशवाक्रान्तचेतसः ॥ १५ ॥"
  },
  {
    "text": "शैशवं च मनश्चैव सर्वास्वेव हि वृत्तिषु ।\nभ्रातराविव लक्ष्येते सततं भङ्गुरस्थिती ॥ १६ ॥"
  },
  {
    "text": "सर्वाणि दुःखभूतानि सर्वे दोषा दुराधयः ।\nबालमेवोपजीवन्ति श्रीमन्तमिव मानवाः ॥ १७ ॥"
  },
  {
    "text": "नवं नवं प्रीतिकरं न शिशुः प्रत्यहं यदि ।\nप्राप्नोति तदसौ याति विषवैषम्यमूर्च्छनाम् ॥ १८ ॥"
  },
  {
    "text": "स्तोकेन वशमायाति स्तोकेनैति विकारिताम् ।\nअमेध्य एव रमते बालः कौलेयको यथा ॥ १९ ॥"
  },
  {
    "text": "अजस्रवाष्पवदनः कर्दमाक्तो जडाशयः ।\nवर्षोक्षितस्य तप्तस्य स्थलस्य सदृशः शिशुः ॥ २० ॥"
  },
  {
    "text": "भयाहारपरं दीनं दृष्टादृष्टाभिलाषि च ।\nलोलबुद्धि वपुर्धत्ते बाल्यं दुःखाय केवलम् ॥ २१ ॥"
  },
  {
    "text": "स्वसंकल्पाभिलषितान्भावानप्राप्य तप्तधीः ।\nदुःखमेत्यबलो बालो विनिष्कृत्त इवाशये ॥ २२ ॥"
  },
  {
    "text": "दुरीहालब्धलक्षाणि बहुवक्रोल्बणानि च ।\nबालस्य यानि दुःखानि मुने तानि न कस्यचित् ॥ २३ ॥"
  },
  {
    "text": "बालो बलवता स्वेन मनोरथविलासिना ।\nमनसा तप्यते नित्यं ग्रीष्मेणेव वनस्थली ॥ २४ ॥"
  },
  {
    "text": "विद्यागृहगतो बालो परामेति कदर्थनाम् ।\nआलान इव नागेन्द्रो विषवैषम्यभीषणाम् ॥ २५ ॥"
  },
  {
    "text": "नानामनोरथमयी मिथ्याकल्पितकल्पना ।\nदुःखायात्यन्तदीर्घाय बालता पेलवाशया ॥ २६ ॥"
  },
  {
    "text": "संहृष्टो भुवनं भोक्तमिन्दुमादातुमम्बरात् ।\nवाञ्छते येन मौर्ख्येण तत्सुखाय कथं भवेत् ॥ २७ ॥"
  },
  {
    "text": "अन्तश्चित्तेरशक्तस्य शीतातपनिवारणे ।\nको विशेषो महाबुद्धे बालस्योर्वीरुहस्तथा ॥ २८ ॥"
  },
  {
    "text": "उड्डीतुमभिवाञ्छन्ति पक्षाभ्यां क्षुत्परायणाः ।\nभयाहारपरा नित्यं बाला विहगधर्मिणः ॥ २९ ॥"
  },
  {
    "text": "शैशवे गुरुतो भीतिर्मातृतः पितृतस्तथा ।\nजनतो ज्येष्ठबालाच्च शैशवं भयमन्दिरम् ॥ ३० ॥"
  },
  {
    "text": "सकलदोषदशाविहताशयं शरणमप्यविवेकविलासिनः ।\nइह न कस्यचिदेव महामुने भवति बाल्यमलं परितुष्टये ॥ ३१ ॥"
  }
]
[
  {
    "text": "श्रीवाल्मीकिरुवाच ।\nतच्छ्रुत्वा राजसिंहस्य वाक्यमद्भुतविस्तरम् ।\nहृष्टरोमा महातेजा विश्वामित्रोऽभ्यभाषत ॥ १ ॥"
  },
  {
    "text": "सदृशं राजशार्दूल तवैवैतन्महीतले ।\nमहावंशप्रसूतस्य वसिष्ठवशवर्तिनः ॥ २ ॥"
  },
  {
    "text": "यत्तु मे हृद्गतं वाक्यं तस्य कार्यविनिर्णयम् ।\nकुरु त्वं राजशार्दूल धर्मं समनुपालय ॥ ३ ॥"
  },
  {
    "text": "अहं धर्मं समातिष्ठे सिद्धयर्थं पुरुषर्षभ ।\nतस्य विघ्नकरा घोरा राक्षसा मम संस्थिताः ॥ ४ ॥"
  },
  {
    "text": "यदा यदा तु यज्ञेन यजेऽहं विबुधव्रजान् ।\nतदा तदा तु मे यज्ञं विनिघ्नन्ति निशाचराः ॥ ५ ॥"
  },
  {
    "text": "बहुशो विहिते तस्मिन्मया राक्षसनायकाः ।\nअकिरंस्ते महीं यागे मांसेन रुधिरेण च ॥ ६ ॥"
  },
  {
    "text": "अवधूते तथाभूते तस्मिन्यागकदम्बके ।\nकृतश्रमो निरुत्साहस्तस्माद्देशादुपागतः ॥ ७ ॥"
  },
  {
    "text": "न च मे क्रोधमुत्स्रष्टुं बुद्धिर्भवति पार्थिव ।\nतथाभूतं हि तत्कर्म न शापस्तस्य विद्यते ॥ ८ ॥"
  },
  {
    "text": "ईदृशी यज्ञदीक्षा सा मम तस्मिन्महाक्रतौ ।\nत्वत्प्रसादादविघ्नेन प्रापयेयं महाफलम् ॥ ९ ॥"
  },
  {
    "text": "त्रातुमर्हसि मामार्तं शरणार्थिनमागतम् ।\nअर्थिनां यन्निराशत्वं सत्तमेऽभिभवो हि सः ॥ १० ॥"
  },
  {
    "text": "तवास्ति तनयः श्रीमान्दृप्तशार्दूलविक्रमः ।\nमहेन्द्रसदृशो वीर्ये रामो रक्षोविदारणः ॥ ११ ॥"
  },
  {
    "text": "तं पुत्रं राजशार्दूल रामं सत्यपराक्रमम् ।\nकाकपक्षधरं शूरं ज्येष्ठं मे दातुमर्हसि ॥ १२ ॥"
  },
  {
    "text": "शक्तो ह्येष मया गुप्तो दिव्येन स्वेन तेजसा ।\nराक्षसा येऽपकर्तारस्तेषां मूर्धविनिग्रहे ॥ १३ ॥"
  },
  {
    "text": "श्रेयश्चास्य करिष्यामि बहुरूपमनन्तकम् ।\nत्रयाणामपि लोकानां येन पूज्यो भविष्यति ॥ १४ ॥"
  },
  {
    "text": "न च ते राममासाद्य स्थातुं शक्ता निशाचराः ।\nक्रुद्धं केसरिणं दृष्ट्वा वनेरण इवैणकाः ॥ १५ ॥"
  },
  {
    "text": "तेषां न चान्यः काकुत्स्थाद्योद्धुमुत्सहते पुमान् ।\nऋते केसरिणः क्रुद्धान्मत्तानां करिणामिव ॥ १६ ॥"
  },
  {
    "text": "वीर्योत्सिक्ता हि ते पापाः कालकूटोपमा रणे ।\nखरदूषणयोर्भृत्याः कृतान्ताः कुपिता इव ॥ १७ ॥"
  },
  {
    "text": "रामस्य राजशार्दूल सहिष्यन्ते न सायकान् ।\nअनारतगता धारा जलदस्येव पांसवः ॥ १८ ॥"
  },
  {
    "text": "न च पुत्रकृतं स्नेहं कर्तुमर्हसि पार्थिव ।\nन तदस्ति जगत्यस्मिन्यन्न देयं महात्मनाम् ॥ १९ ॥"
  },
  {
    "text": "हन्त नूनं विजानामि हतांस्तान्विद्धिराक्षसान् ।\nनह्यस्मदादयः प्राज्ञाः संदिग्धे संप्रवृत्तयः ॥ २० ॥"
  },
  {
    "text": "अहं वेद्मि महात्मानं रामं राजीवलोचनम् ।\nवसिष्ठश्च महातेजा ये चान्ये दीर्घदर्शिनः ॥ २१ ॥"
  },
  {
    "text": "यदि धर्मो महत्त्वं च यशस्ते मनसि स्थितम् ।\nतन्मह्यं समभिप्रेतमात्मजं दातुमर्हसि ॥ २२ ॥"
  },
  {
    "text": "दशरात्रश्च मे यज्ञो यस्मिन्रामेण राक्षसाः ।\nहन्तव्या विघ्नकर्तारो मम यज्ञस्य वैरिणः ॥ २३ ॥"
  },
  {
    "text": "अत्राप्यनुज्ञां काकुत्स्थ ददतां तव मन्त्रिणः ।\nवसिष्ठप्रमुखाः सर्वे तेन रामं विसर्जय ॥ २४ ॥"
  },
  {
    "text": "नात्येति कालः कालज्ञ यथायं मम राघव ।\nतथा कुरुष्व भद्रं ते मा च शोके मनः कृथाः ॥ २५ ॥"
  },
  {
    "text": "कार्यमण्वपि काले तु कृतमेत्युपकारताम् ।\nमहदप्युपकारोऽपि रिक्ततामेत्यकालतः ॥ २६ ॥"
  },
  {
    "text": "इत्येवमुक्त्वा धर्मात्मा धर्मार्थसहितं वचः ।\nविरराम महातेजा विश्वामित्रो मुनीश्वरः ॥ २७ ॥"
  },
  {
    "text": "श्रुत्वा वचो मुनिवरस्य महानुभावस्तूष्णीमतिष्ठदुपपन्नपदं स वक्तुम् ।\nनो युक्तियुक्तकथनेन विनैति तोषं धीमानपूरितमनोऽभिमतश्च लोकः ॥ २८ ॥"
  }
]
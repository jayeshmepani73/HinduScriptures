[
  {
    "text": "श्रीराम उवाच ।\nअपर्याप्तं हि बालत्वं बलात्पिबति यौवनम् ।\nयौवनं च जरा पश्चात्पश्य कर्कशतां मिथः ॥ १ ॥"
  },
  {
    "text": "हिमाशनिरिवाम्भोजं वात्येव शरदम्बुकम् ।\nदेहं जरा नाशयति नदी तीरतरुं यथा ॥ २ ॥"
  },
  {
    "text": "जर्जरीकृतसर्वाङ्गी जरा जरठरूपिणी ।\nविरूपतां नयत्याशु देहं विषलवो यथा ॥ ३ ॥"
  },
  {
    "text": "शिथिलादीर्णसर्वाङ्गं जराजीर्णकलेवरम् ।\nसमं पश्यन्ति कामिन्यः पुरुषं करभं यथा ॥ ४ ॥"
  },
  {
    "text": "अनायासकदर्थिन्या गृहीते जरसा जने ।\nपलाय्य गच्छति प्रज्ञा सपत्न्येवाहताङ्गना ॥ ५ ॥"
  },
  {
    "text": "दासाः पुत्राः स्त्रियश्चैव बान्धवाः सुहृदस्तथा ।\nहसन्त्युन्मत्तकमिव नरं वार्धककम्पितम् ॥ ६ ॥"
  },
  {
    "text": "दुष्प्रेक्ष्यं जरठं दीनं हीनं गुणपराक्रमैः ।\nगृध्रो वृक्षमिवादीर्घं गर्धो ह्यभ्येति वृद्धकम् ॥ ७ ॥"
  },
  {
    "text": "दैन्यदोषमयी दीर्घा हृदि दाहप्रदायिनी ।\nसर्वापदामेकसखी वार्धके वर्धते स्पृहा ॥ ८ ॥"
  },
  {
    "text": "कर्तव्यं किं मया कष्टं परत्रेत्यतिदारुणम् ।\nअप्रतीकारयोग्यं हि वर्धते वार्धके भयम् ॥ ९ ॥"
  },
  {
    "text": "कोऽहं वराकः किमिव करोमि कथमेव च ।\nतिष्ठामि मौनमेवेति दीनतोदेति वार्धके ॥ १० ॥"
  },
  {
    "text": "कथं कदा मे किमिव स्वादु स्याद्भोजनं जनात् ।\nइत्यजस्रं जरा चैषा चेतो दहति वार्धके ॥ ११ ॥"
  },
  {
    "text": "गर्धोऽभ्युदेति सोल्लासमुपभोक्तुं न शक्यते ।\nहृदयं दह्यते नूनं शक्तिदौस्थ्येन वार्धके ॥ १२ ॥"
  },
  {
    "text": "जराजीर्णबकी यावत्कायक्लेशापकारिणी ।\nरौति रोगोरगाकीर्णा कायद्रुमशिरःस्थिता ॥ १३ ॥"
  },
  {
    "text": "तावदागत एवाशु कुतोऽपि परिदृश्यते ।\nघनान्ध्यतिमिराकाङ्क्षी मुने मरणकौशिकः ॥ १४ ॥"
  },
  {
    "text": "सायंसंध्यां प्रजातां वै तमः समनुधावति ।\nजरां वपुषि दृष्ट्वैव मृतिः समनुधावति ॥ १५ ॥"
  },
  {
    "text": "जराकुसुमितं देहद्रुमं दृष्ट्वैव दूरतः ।\nअध्यापतति वेगेन मुने मरणमर्कटः ॥ १६ ॥"
  },
  {
    "text": "शून्यं नगरमाभाति भाति च्छिन्नलतो द्रुमः ।\nभात्यनावृष्टिमान्देशो न जराजर्जरं वपुः ॥ १७ ॥"
  },
  {
    "text": "क्षणान्निगरणायैव कासक्वणितकारिणी ।\nगृध्रीवामिषमादत्ते तरसैव नरं जरा ॥ १८ ॥"
  },
  {
    "text": "दृष्ट्वैव सोत्सुकेवाशु प्रगृह्य शिरसि क्षणम् ।\nप्रलुनाति जरा देहं कुमारी कैरवं यथा ॥ १९ ॥"
  },
  {
    "text": "सीत्कारकारिणी पांसुपरुषा परिजर्जरम् ।\nशरीरं शातयत्येषा वात्येव तरुपल्लवम् ॥ २० ॥"
  },
  {
    "text": "जरसोपहतो देहो धत्ते जर्जरतां गतः ।\nतुषारनिकराकीर्णपरिम्लानाम्बुजश्रियम् ॥ २१ ॥"
  },
  {
    "text": "जरा ज्योत्स्नोदितैवेयं शिरःशिखरिपृष्ठतः ।\nविकासयति संरब्धं वातकासकुमुद्वती ॥ २२ ॥"
  },
  {
    "text": "परिपक्वं समालोक्य जराक्षारविधूसरम् ।\nशिरःकूष्माण्डकं भुङ्क्ते पुंसां कालः किलेश्वरः ॥ २३ ॥"
  },
  {
    "text": "जराजह्नुसुतोद्युक्ता मूलान्यस्य निकृन्तति ।\nशरीरतीरवृक्षस्य चलत्यायुषि सत्वरम् ॥ २४ ॥"
  },
  {
    "text": "जरामार्जारिका भुङ्क्ते यौवनाखुं तथोद्धता ।\nपरमुल्लासमायाति शरीरामिषगर्धिनी ॥ २५ ॥"
  },
  {
    "text": "काचिदस्ति जगत्यस्मिन्नामङ्गलकरी तथा ।\nयथा जराक्रोशकरी देहजङ्गलजम्बुकी ॥ २६ ॥"
  },
  {
    "text": "कासश्वासससीत्कारा दुःखधूमतमोमयी ।\nजराज्वाला ज्वलत्येषा यस्यासौ दग्ध एव हि ॥ २७ ॥"
  },
  {
    "text": "जरसा वक्रतामेति शुक्लावयवपल्लवा ।\nतात तन्वी तनुर्नृणां लता पुष्पानता यथा ॥ २८ ॥"
  },
  {
    "text": "जराकर्पूरधवलं देहकर्पूरपादपम् ।\nमुने मरणमातङ्गो नूनमुद्धरति क्षणात् ॥ २९ ॥"
  },
  {
    "text": "मरणस्य मुने राज्ञो जराधवलचामरा ।\nआगच्छतोऽग्रे निर्याति स्वाधिव्याधिपताकिनी ॥ ३० ॥"
  },
  {
    "text": "न जिताः शत्रुभिः संख्ये प्रविष्टा येऽद्रिकोटरे ।\nते जराजीर्णराक्षस्या पश्याशु विजिता मुने ॥ ३१ ॥"
  },
  {
    "text": "जरातुषारवलिते शरीरसदनान्तरे ।\nशक्नुवन्त्यक्षशिशवः स्पन्दितुं न मनागपि ॥ ३२ ॥"
  },
  {
    "text": "दण्डतृतीयपादेन प्रस्खलन्ती मुहुर्मुहुः ।\nकासाधोवायुमुरजा जरा योषित्प्रनृत्यति ॥ ३३ ॥"
  },
  {
    "text": "संसारसंसृतेरस्या गन्धकुट्यां शिरोगता ।\nदेहयष्ट्यां जरानाम्नी चामरश्रीर्विराजते ॥ ३४ ॥"
  },
  {
    "text": "जराचन्द्रोदयसिते शरीरनगरे स्थिते ।\nक्षणाद्विकासमायाति मुने मरणकैरवम् ॥ ३५ ॥"
  },
  {
    "text": "जरासुधालेपसिते शरीरान्तःपुरान्तरे ।\nअशक्तिरार्तिरापच्च तिष्ठन्ति सुखमङ्गनाः ॥ ३६ ॥"
  },
  {
    "text": "अभावोऽग्रेसरी यत्र जरा जयति जन्तुषु ।\nकस्तत्रेह समाश्वासो मम मन्दमतेर्मुने ॥ ३७ ॥"
  },
  {
    "text": "किं तेन दुर्जीवितदुर्ग्रहेण जरागतेनापि हि जीव्यते यत् ।\nजराजगत्यामजिता जनानां सर्वैषणास्तात तिरस्करोति ॥ ३८ ॥"
  }
]
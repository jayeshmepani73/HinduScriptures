[
  {
    "text": "श्रीराम उवाच ।\nमुधैवाभ्युत्थितो मोहान्मुधैव परिवर्धते ।\nमिथ्यामयेन भीतोऽस्मि दुरहंकारशत्रुणा ॥ १ ॥"
  },
  {
    "text": "अहंकारवशादेव दोषकोशकदर्थताम् ।\nददाति दीनदीनानां संसारो विविधाकृतिः ॥ २ ॥"
  },
  {
    "text": "अहंकारवशादापदहंकाराहुराधयः ।\nअहंकारवशादीहा त्वहंकारो ममामयः ॥ ३ ॥"
  },
  {
    "text": "तमहंकारमाश्रित्य परमं चिरवैरिणम् ।\nन भुजे न पिबाम्यम्भः किमु भोगान्भुजे मुने ॥ ४ ॥"
  },
  {
    "text": "संसाररजनी दीर्घा माया मनसि मोहिनी ।\nततोऽहंकारदोषेण किरातेनेव वागुरा ॥ ५ ॥"
  },
  {
    "text": "यानि दुःखानि दीर्घाणि विषमाणि महान्ति च ।\nअहंकारात्प्रसूतानि तान्यगात्खदिरा इव ॥ ६ ॥"
  },
  {
    "text": "शमेन्दुसैंहिकेयास्यं गुणपद्महिमाशनिम् ।\nसाम्यमेघशरत्कालमहंकारं त्यजाम्यहम् ॥ ७ ॥"
  },
  {
    "text": "नाहं रामो न मे वाञ्छा भावेषु न च मे मनः ।\nशान्त आसितुमिच्छामि स्वात्मनीव जिनो यथा ॥ ८ ॥"
  },
  {
    "text": "अहंकारवशाद्यद्यन्मया भुक्तं हुतं कृतम् ।\nसर्वं तत्तदवस्त्वेव वस्त्वहंकाररिक्तता ॥ ९ ॥"
  },
  {
    "text": "अहमित्यस्ति चेद्ब्रह्मन्नहमापदि दुःखितः ।\nनास्ति चेत्सुखितस्तस्मादनहंकारिता वरम् ॥ १० ॥"
  },
  {
    "text": "अहंकारं परित्यज्य मुने शान्तमनस्तया ।\nअवतिष्ठे गतोद्वेगो भोगौघो भङ्गुरास्पदः ॥ ११ ॥"
  },
  {
    "text": "ब्रह्मन्यावदहंकारवारिदः परिजृम्भते ।\nतावद्विकासमायाति तृष्णाकुटजमञ्जरी ॥ १२ ॥"
  },
  {
    "text": "अहंकारघने शान्ते तृष्णा नवतडिल्लता ।\nशान्तदीपशिखावृत्त्या क्वापि यात्यतिसत्वरम् ॥ १३ ॥"
  },
  {
    "text": "अहंकारमहाविन्ध्ये मनोमत्तमहागजः ।\nविस्फूर्जति घनास्फोटैः स्तनितैरिव वारिदः ॥ १४ ॥"
  },
  {
    "text": "इह देहमहारण्ये घनाहंकारकेसरी ।\nयोऽयमुल्लसति स्फारस्तेनेदं जगदाततम् ॥ १५ ॥"
  },
  {
    "text": "तृष्णातन्तुलवप्रोता बहुजन्मपरम्परा ।\nअहंकारोग्रखिङ्गेन कण्ठे मुक्तावली कृता ॥ १६ ॥"
  },
  {
    "text": "पुत्रमित्रकलत्रादितन्त्रमन्त्रविवर्जितम् ।\nप्रसारितमनेनेह मुनेऽहंकारवैरिणा ॥ १७ ॥"
  },
  {
    "text": "प्रमार्जितेऽहमित्यस्मिन्पदे स्वयमपि द्रुतम् ।\nप्रमार्जिता भवन्त्येते सर्व एव दुराधयः ॥ १८ ॥"
  },
  {
    "text": "अहमित्यम्बुदे शान्ते शनैश्च शमशातिनी ।\nमनोगगनसंमोहमिहिका क्वापि गच्छति ॥ १९ ॥"
  },
  {
    "text": "निरहंकारवृत्तेर्मे मौर्ख्याच्छोकेन सीदतः ।\nयत्किंचिदुचितं ब्रह्मंस्तदाख्यातुमिहार्हसि ॥ २० ॥"
  },
  {
    "text": "सर्वापदां निलयमध्रुवमन्तरस्थमुन्मुक्तमुत्तमगुणेन न संश्रयामि ।\nयत्नादहंकृतिपदं परितोऽतिदुःखं शेषेण मां समनुशाधि महानुभाव ॥ २१ ॥"
  }
]
[
  {
    "text": "वाल्मीकिरुवाच ।\nइति पृष्टो मुनीन्द्रेण समाश्वस्य च राघवः ।\nउवाच वचनं चारु परिपूर्णार्थमन्थरम् ॥ १ ॥"
  },
  {
    "text": "श्रीराम उवाच ।\nभगवन्भवता पृष्टो यथावदधुनाऽखिलम् ।\nकथयाम्यहमज्ञोऽपि को लङ्घयति सद्वचः ॥ २ ॥"
  },
  {
    "text": "अहं तावदयं जातो निजेऽस्मिन्पितृसद्मनि ।\nक्रमेण वृद्धिं संप्राप्तः प्राप्तविद्यश्च संस्थितः ॥ ३ ॥"
  },
  {
    "text": "ततः सदाचारपरो भूत्वाहं मुनिनायक ।\nविहृतस्तीर्थयात्रार्थमुर्वीमम्बुधिमेखलाम् ॥ ४ ॥"
  },
  {
    "text": "एतावताथ कालेन संसारास्थामिमां हरन् ।\nसमुद्भूतो मनसि मे विचारः सोऽयमीदृशः ॥ ५ ॥"
  },
  {
    "text": "विवेकेन परीतात्मा तेनाहं तदनु स्वयम् ।\nभोगनीरसया बुद्ध्या प्रविचारितवानिदम् ॥ ६ ॥"
  },
  {
    "text": "किंनामेदं बत सुखं येयं संसारसंततिः ।\nजायते मृतये लोको म्रियते जननाय च ॥ ७ ॥"
  },
  {
    "text": "अस्थिराः सर्व एवेमे सचराचरचेष्टिताः ।\nआपदां पतयः पापा भावा विभवभूमयः ॥ ८ ॥"
  },
  {
    "text": "अयःशलाकासदृशाः परस्परमसङ्गिनः ।\nश्लिष्यन्ते केवलं भावा मनःकल्पनया स्वया ॥ ९ ॥"
  },
  {
    "text": "मनःसमायत्तमिदं जगदाभोगि दृश्यते ।\nमनश्चासदिवाभाति केन स्म परिमोहिताः ॥ १० ॥"
  },
  {
    "text": "असतैव वयं कष्टं विकृष्टा मूढबुद्धयः ।\nमृगतृष्णाम्भसा दूरे वने मुग्धमृगा इव ॥ ११ ॥"
  },
  {
    "text": "न केनचिच्च विक्रीता विक्रीता इव संस्थिताः ।\nबत मूढा वयं सर्वे जानाना अपि शाम्बरम् ॥ १२ ॥"
  },
  {
    "text": "किमेतेषु प्रपञ्चेषु भोगा नाम सुदुर्भगाः ।\nमुधैव हि वयं मोहात्संस्थिता बद्धभावनाः ॥ १३ ॥"
  },
  {
    "text": "आ ज्ञातं बहुकालेन व्यर्थमेव वयं वने ।\nमोहे निपतिता मुग्धाः श्वभ्रे मुग्धा मृगा इव ॥ १४ ॥"
  },
  {
    "text": "किं मे राज्येन किं भोगैः कोऽहं किमिदमागतम् ।\nयन्मिथ्यैवास्तु तन्मिथ्या कस्य नाम किमागतम् ॥ १५ ॥"
  },
  {
    "text": "एवं विमृशतो ब्रह्मन्सर्वेष्वेव ततो मम ।\nभावेष्वरतिरायाता पथिकस्य मरुष्विव ॥ १६ ॥"
  },
  {
    "text": "तदेतद्भगवन्ब्रूहि किमिदं परिणश्यति ।\nकिमिदं जायते भूयः किमिदं परिवर्धते ॥ १७ ॥"
  },
  {
    "text": "जरामरणमापच्च जननं संपदस्तथा ।\nआविर्भावतिरोभावैर्विवर्धन्ते पुनःपुनः ॥ १८ ॥"
  },
  {
    "text": "भोगैस्तैरेव तैरेव तुच्छैर्वयममी किल ।\nपश्य जर्जरतां नीता वातैरिव गिरिद्रुमाः ॥ १९ ॥"
  },
  {
    "text": "अचेतना इव जनाः पवनैः प्राणनामभिः ।\nध्वनन्तः संस्थिता व्यर्थं यथा कीचकवेणवः ॥ २० ॥"
  },
  {
    "text": "शाम्यतीदं कथं दुःखमिति तप्तोऽस्मि चिन्तया ।\nजरद्द्रुम इवोग्रेण कोटरस्थेन वह्निना ॥ २१ ॥"
  },
  {
    "text": "संसारदुःखपाषाणनीरन्ध्रहृदयोऽप्यहम् ।\nनिजलोकभयादेव गलद्वाष्पं न रोदिमि ॥ २२ ॥"
  },
  {
    "text": "शून्या मन्मुखवृत्तीस्ताः शुष्करोदननीरसाः ।\nविवेक एव हृत्संस्थो ममैकान्तेषु पश्यति ॥ २३ ॥"
  },
  {
    "text": "भृशं मुह्यामि संस्मृत्य भावाभावमयीं स्थितिम् ।\nदारिद्र्येणेव सुभगो दूरे संसारचेष्टया ॥ २४ ॥"
  },
  {
    "text": "मोहयन्ति मनोवृत्तिं खण्डयन्ति गुणावलिम् ।\nदुःखजालं प्रयच्छन्ति विप्रलम्भपराः श्रियः ॥ २५ ॥"
  },
  {
    "text": "चिन्तानिचयचक्राणि नानन्दाय धनानि मे ।\nसंप्रसूतकलत्राणि गृहाण्युग्रापदामिव ॥ २६ ॥"
  },
  {
    "text": "विविधदोषदशापरिचिन्तनैर्विततभङ्गुरकारणकल्पितैः ।\nमम न निर्वृतिमेति मनो मुने निगडितस्य यथा वनदन्तिनः ॥ २७ ॥"
  },
  {
    "text": "खलाः कालेकाले निशि निशितमोहैकमिहिकागतालोके लोके विषयशतचौराः सुचतुराः ।\nप्रवृत्ताः प्रोद्युक्ता दिशिदिशि विवेकैकहरणे रणे शक्तास्तेषां क इव विदुषःप्रोज्झ्य सुभटाः ॥ २८ ॥"
  }
]
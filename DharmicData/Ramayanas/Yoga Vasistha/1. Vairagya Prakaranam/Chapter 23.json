[
  {
    "text": "श्रीराम उवाच ।\nविकल्पकल्पनानल्पजल्पितैरल्पबुद्धिभिः ।\nभेदैरुद्धुरतां नीतः संसारकुहरे भ्रमः ॥ १ ॥"
  },
  {
    "text": "सतां कथमिवास्थेह जायते जालपञ्जरे ।\nबाला एवात्तुमिच्छन्ति फलं मुकुरबिम्बितम् ॥ २ ॥"
  },
  {
    "text": "इहापि विद्यते येषां पेलवा सुखभावना ।\nआखुस्तन्तुमिवाशेषं कालस्तामपि कृन्तति ॥ ३ ॥"
  },
  {
    "text": "न तदस्तीह यदयं कालः सकलघस्मरः ।\nग्रसते तज्जगज्जातं प्रोत्थाब्धिमिव वाडवः ॥ ४ ॥"
  },
  {
    "text": "समस्तसामान्यतया भीमः कालो महेश्वरः ।\nदृश्यसत्तामिमां सर्वां कवलीकर्तुमुद्यतः ॥ ५ ॥"
  },
  {
    "text": "महतामपि नो देवः प्रतिपालयति क्षणम् ।\nकालः कवलितानन्तविश्वो विश्वात्मतां गतः ॥ ६ ॥"
  },
  {
    "text": "युगवत्सरकल्पाख्यैः किंचित्प्रकटतां गतः ।\nरूपैरलक्ष्यरूपात्मा सर्वमाक्रम्य तिष्ठति ॥ ७ ॥"
  },
  {
    "text": "ये रम्या ये शुभारम्भाः सुमेरुगुरवोऽपि ये ।\nकालेन विनिगीर्णास्ते गरुडेनेव पन्नगाः ॥ ८ ॥"
  },
  {
    "text": "निर्दयः कठिनः क्रूरः कर्कशः कृपणोऽधमः ।\nन तदस्ति यदद्यापि न कालो निगिरत्ययम् ॥ ९ ॥"
  },
  {
    "text": "कालः कवलनैकान्तमतिरत्ति गिरन्नपि ।\nअनन्तैरपि लोकौघैर्नायं तृप्तो महाशनः ॥ १० ॥"
  },
  {
    "text": "हरत्ययं नाशयति करोत्यत्ति निहन्ति च ।\nकालः संसारनृत्तं हि नानारूपं यथा नटः ॥ ११ ॥"
  },
  {
    "text": "भिनत्ति प्रविभागस्थभूतबीजान्यनारतम् ।\nजगत्यसत्तया बन्धाद्दाडिमानि यथा शुकः ॥ १२ ॥"
  },
  {
    "text": "शुभाशुभविषाणाग्रविलूनजनपल्लवः ।\nस्फूर्जति स्फीतजनताजीवराजीवनीगजः ॥ १३ ॥"
  },
  {
    "text": "विरिञ्चिमूलब्रह्माण्डबृहद्देवफलद्रुमम् ।\nब्रह्मकाननमाभोगि परमावृत्य तिष्ठति ॥ १४ ॥"
  },
  {
    "text": "यामिनी भ्रमरापूर्णा रचयन्दिनमञ्जरीः ।\nवर्षकल्पकलावल्लीर्न कदाचन खिद्यते ॥ १५ ॥"
  },
  {
    "text": "भिद्यते नावभग्नोऽपि दग्धोऽपि हि न दह्यते ।\nदृश्यते नापि दृश्योऽपि धूर्तचूडामणिर्मुने ॥ १६ ॥"
  },
  {
    "text": "एकेनैव निमेषेण किंचिदुत्थापयत्यलम् ।\nकिंचिद्विनाशयत्युच्चैर्मनोराज्यवदाततः ॥ १७ ॥"
  },
  {
    "text": "दुर्विलासविलासिन्या चेष्टया कष्टषुष्टया ।\nद्रव्यैकरूपकृद्रूपं जनमावर्तयन्स्थितः ॥ १८ ॥"
  },
  {
    "text": "तृणं पांसुं महेन्द्रं च सुमेरुं पर्णमर्णवम् ।\nआत्मंभरितया सर्वमात्मसात्कर्तुमुद्यतः ॥ १९ ॥"
  },
  {
    "text": "क्रौर्यमत्रैव पर्याप्तं लुब्धतात्रैव संस्थिता ।\nसर्वदौर्भाग्यमत्रैव चापलं वापि दुःसहम् ॥ २० ॥"
  },
  {
    "text": "प्रेरयँल्लीलयार्केन्दू क्रीडतीव नभस्तले ।\nनिक्षिप्तलीलायुगलो निजे बाल इवाङ्गणे ॥ २१ ॥"
  },
  {
    "text": "सर्वभूतास्थिमालाभिरापादवलिताकृतिः ।\nविलसत्येव कल्पान्ते कालः कलितकल्पनः ॥ २२ ॥"
  },
  {
    "text": "अस्योड्डामरवृत्तस्य कल्पान्तेऽङ्गविनिर्गतैः ।\nप्रस्फुरत्यम्बरे मेरुर्भूर्जत्वगिव वायुभिः ॥ २३ ॥"
  },
  {
    "text": "रुद्रो भूत्वा भवत्येष महेन्द्रोऽथ पितामहः ।\nशक्रो वैश्रवणश्चापि पुनरेव न किंचन ॥ २४ ॥"
  },
  {
    "text": "धत्तेऽजस्रोत्थितोद्ध्वस्तान्सर्गानमितभास्वरान् ।\nअन्यान्दधद्दिवानक्तं वीचीरब्धिरिवात्मनि ॥ २५ ॥"
  },
  {
    "text": "महाकल्पाभिधानेभ्यो वृक्षेभ्यः परिशातयन् ।\nदेवासुरगणान्पक्वान्फलभारानिव स्थितः ॥ २६ ॥"
  },
  {
    "text": "कालोऽयं भूतमशकघुंघुमानां प्रपातिनाम् ।\nब्रह्माण्डोदुम्बरौघानां बृहत्पादपतां गतः ॥ २७ ॥"
  },
  {
    "text": "सत्तामात्रकुमुद्वत्या चिज्ज्योत्स्नापरिफुल्लया ।\nवपुर्विनोदयत्येकं क्रियाप्रियतमान्वितः ॥ २८ ॥"
  },
  {
    "text": "अनन्तापारपर्यन्तबद्धपीठं निजं वपुः ।\nमहाशैलवदुत्तुङ्गमवलम्ब्य व्यवस्थितः ॥ २९ ॥"
  },
  {
    "text": "क्वचिच्छयामतमःश्यामं क्वचित्कान्तियुतं ततम् ।\nद्वयेनापि क्वचिद्रिक्तं स्वभावं भावयन् स्थितः ॥ ३० ॥"
  },
  {
    "text": "संलीनासंख्यसंसारसारया स्वात्मसत्तया ।\nउर्व्येव भारघनया निबद्धपदतां गतः ॥ ३१ ॥"
  },
  {
    "text": "न खिद्यते नाद्रियते नायाति न च गच्छति ।\nनास्तमेति न चोदेति महाकल्पशतैरपि ॥ ३२ ॥"
  },
  {
    "text": "केवलं जगदारम्भलीलया घनहेलया ।\nपालयत्यात्मनात्मानमनहंकारमाततम् ॥ ३३ ॥"
  },
  {
    "text": "यामिनीपङ्ककलितां दिनकोकनदावलीम् ।\nमेघभ्रमरिकामात्मसरस्यारोपयन्स्थितः ॥ ३४ ॥"
  },
  {
    "text": "गृहीत्वा कृपणः कृष्णां रजनीं जीर्णमार्जनीम् ।\nआलोककनकक्षोदानाहरत्यभितो गिरिम् ॥ ३५ ॥"
  },
  {
    "text": "संचारयन्क्रियाङ्गुल्या कोणकेष्वर्कदीपिकाम् ।\nजगत्सद्मनि कार्पण्यात्क्व किमस्तीति वीक्षते ॥ ३६ ॥"
  },
  {
    "text": "प्रेक्ष्याहर्विनिमेषेण सूर्याक्ष्णा पाकवन्त्यलम् ।\nलोकपालफलान्यत्ति जगज्जीर्णवनादयम् ॥ ३७ ॥"
  },
  {
    "text": "जगज्जीर्णकुटीकीर्णानर्पयत्युग्रकोटरे ।\nक्रमेण गुणवल्लोकमणीन्मृत्युसमुद्गके ॥ ३८ ॥"
  },
  {
    "text": "गुणैरापूर्यते यैव लोकरत्नावली भृशम् ।\nभूषार्थमिव तामङ्गे कृत्वा भूयो निकृन्तति ॥ ३९ ॥"
  },
  {
    "text": "दिनहंसानुसृतया निशेन्दीवरमालया ।\nतारकेसरयाजस्रं चपलो वलयत्यलम् ॥ ४० ॥"
  },
  {
    "text": "शैलार्णद्युधराशृङ्गजगदूर्णायुसौनिकः ।\nप्रत्यहं पिबते प्रेक्ष्य तारारक्तकणानपि ॥ ४१ ॥"
  },
  {
    "text": "तारुण्यनलिनीसोम आयुर्मातङ्गकेसरी ।\nन तदस्ति न यस्यायं तुच्छातुच्छस्य तस्करः ॥ ४२ ॥"
  },
  {
    "text": "कल्पकेलिविलासेन पिष्टपातितजन्तुना ।\nअभावो भावभासेन रमते स्वात्मनात्मनि ॥ ४३ ॥"
  },
  {
    "text": "कर्ता भोक्ताथ संहर्ता स्मर्ता सर्वपदं गतः ॥ ४४ ॥"
  },
  {
    "text": "सकलमप्यकलाकलितान्तरं सुभगदुर्भगरूपधरं वपुः ।\nप्रकटयन्सहसैव च गोपयन् विलसतीह हि कालबलं नृषु ॥ ४५ ॥"
  }
]
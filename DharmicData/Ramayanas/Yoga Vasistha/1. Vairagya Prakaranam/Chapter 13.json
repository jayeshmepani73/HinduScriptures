[
  {
    "text": "त्रयोदशः सर्गः श्रीराम उवाच ।\nइयमस्मिन्स्थितोदारा संसारे परिकल्पिता ।\nश्रीर्मुने परिमोहाय सापि नूनं कदर्थदा ॥ १ ॥"
  },
  {
    "text": "उल्लासबहुलानन्तकल्लोलानलमाकुलान् ।\nजडान्प्रवहति स्फारान्प्रावृषीव तरङ्गिणी ॥ २ ॥"
  },
  {
    "text": "चिन्तादुहितरो बह्वयो भूरिदुर्ललितैधिताः ।\nचञ्चलाः प्रभवन्त्यस्यास्तरङ्गाः सरितो यथा ॥ ३ ॥"
  },
  {
    "text": "एषा हि पदमेकत्र न निबध्नाति दुर्भगा ।\nदग्धेवानियताचारमितश्चेतश्च धावति ॥ ४ ॥"
  },
  {
    "text": "जनयन्ती परं दाहं परामृष्टाङ्गिका सती ।\nविनाशमेव धत्तेऽन्तर्दीपलेखेव कज्जलम् ॥ ५ ॥"
  },
  {
    "text": "गुणागुणविचारेण विनैव किल पार्श्वगम् ।\nराजप्रकृतिवन्मूढा दुरारूढाऽवलम्बते ॥ ६ ॥"
  },
  {
    "text": "कर्मणा तेनतेनैषा विस्तारमनुगच्छति ।\nदोषाशीविषवेगस्य यत्क्षीरं विस्तरायते ॥ ७ ॥"
  },
  {
    "text": "तावच्छीतमृदुस्पर्शाः परे स्वे च जने जनाः ।\nवात्ययेव हिमं यावच्छ्रिया न परुषीकृताः ॥ ८ ॥"
  },
  {
    "text": "प्राज्ञाः शूराः कृतज्ञाश्च पेशला मृदवश्च ये ।\nपांसुमुष्ट्येव मणयः श्रिया ते मलिनीकृताः ॥ ९ ॥"
  },
  {
    "text": "न श्रीः सुखाय भगवन्दुःखायैव हि वर्धते ।\nगुप्ता विनाशनं धत्ते मृतिं विषलता यथा ॥ १० ॥"
  },
  {
    "text": "श्रीमानजननिन्द्यश्च शूरश्चाप्यविकत्थनः ।\nसमदृष्टिः प्रभुश्चैव दुर्लभाः पुरुषास्त्रयः ॥ ११ ॥"
  },
  {
    "text": "एषा हि विषमा दुःखभोगिनां गहना गुहा ।\nघनमोहगजेन्द्राणां विन्ध्यशैलमहातटी ॥ १२ ॥"
  },
  {
    "text": "सत्कार्यपद्मरजनी दुःखकैरवचन्द्रिका ।\nसुदृष्टिदीपिकावात्या कल्लोलौघतरङ्गिणी ॥ १३ ॥"
  },
  {
    "text": "संभ्रमाभ्रादिपदवी विषादविषवर्धिनी ।\nकेदारिका विकल्पानां खेदायभयभोगिनी ॥ १४ ॥"
  },
  {
    "text": "हिमं वैराग्यवल्लीनां विकारोलूकयामिनी ।\nराहुदंष्ट्रा विवेकेन्दोः सौजन्याम्भोजचन्द्रिका ॥ १५ ॥"
  },
  {
    "text": "इन्द्रायुधवदालोलनानारागमनोहरा ।\nलोला तडिदिवोत्पन्नध्वंसिनी च जडाश्रया ॥ १६ ॥"
  },
  {
    "text": "चापलावजितारण्य नकुली नकुलीनजा ।\nविप्रलम्भनतात्पर्यजितोग्रमृगतृष्णिका ॥ १७ ॥"
  },
  {
    "text": "लहरीवैकरूपेण पदं क्षणमकुर्वती ।\nचला दीपशिखेवातिदुर्ज्ञेयगतिगोचरा ॥ १८ ॥"
  },
  {
    "text": "सिंहीव विग्रहव्यग्रकरीन्द्रकुलपोथिनी ।\nखड्गधारेव शिशिरा तीक्ष्णतीक्ष्णाशयाश्रया ॥ १९ ॥"
  },
  {
    "text": "नानयापहृतार्थिन्या दुराधिपरिलीनया ।\nपश्याम्यभव्यया लक्ष्म्या किंचिद्दुःखादृते सुखम् ॥ २० ॥"
  },
  {
    "text": "दूरेणोत्सारिताऽलक्ष्म्या पुनरेव समादरात् ।\nअहो बताश्लिष्यतीव निर्लज्जा दुर्जना सदा ॥ २१ ॥"
  },
  {
    "text": "मनोरमा कर्षति चित्तवृत्तिं कदर्थसाध्या क्षणभङ्गुरा च ।\nव्यालावलीगात्रविवृत्तदेहा श्वभ्रोत्थिता पुष्पलतेव लक्ष्मीः ॥ २२ ॥"
  }
]
[
  {
    "text": "श्रीराम उवाच ।\nआयुः पल्लवकोणाग्रलम्बाम्बुकणभङ्गुरम् ।\nउन्मत्तमिव संत्यज्य यात्यकाण्डे शरीरकम् ॥ १ ॥"
  },
  {
    "text": "विषयाशीविषासङ्गपरिजर्जरचेतसाम् ।\nअप्रौढात्मविवेकानामायुरायासकारणम् ॥ २ ॥"
  },
  {
    "text": "ये तु विज्ञातविज्ञेया विश्रान्ता वितते पदे ।\nभावाभावसमाश्वासमायुस्तेषां सुखायते ॥ ३ ॥"
  },
  {
    "text": "वयं परिमिताकारपरिनिष्ठितनिश्चयाः ।\nसंसाराभ्रतडित्पुञ्जे मुने नायुषि निर्वृताः ॥ ४ ॥"
  },
  {
    "text": "युज्यते वेष्टनं वायोराकाशस्य च खण्डनम् ।\nग्रथनं च तरङ्गाणामास्था नायुषि युज्यते ॥ ५ ॥"
  },
  {
    "text": "पेलवं शरदीवाभ्रमस्नेह इव दीपकः ।\nतरङ्गक इवालोलं गतमेवोपलक्ष्यते ॥ ६ ॥"
  },
  {
    "text": "तरङ्गं प्रतिबिम्बेन्दुं तडित्पुञ्जं नभोम्बुजम् ।\nग्रहीतुमास्थां बध्नामि न त्वायुषि हतस्थितौ ॥ ७ ॥"
  },
  {
    "text": "अविश्रान्तमनाः शून्यमायुराततमीहते ।\nदुःखायैव विमूढोऽन्तर्गर्भमश्वतरी यथा ॥ ८ ॥"
  },
  {
    "text": "संसारसंसृतावस्यां फेनोऽस्मिन्सर्गसागरे ।\nकायवल्लयाम्भसो ब्रह्मञ्जीवितं मे न रोचते ॥ ९ ॥"
  },
  {
    "text": "प्राप्यं संप्राप्यते येन भूयो येन न शोच्यते ।\nपराया निर्वृतेः स्थानं यत्तज्जीवितमुच्यते ॥ १० ॥"
  },
  {
    "text": "तरवोऽपि हि जीवन्ति जीवन्ति मृगपक्षिणः ।\nस जीवति मनो यस्य मननेन न जीवति ॥ ११ ॥"
  },
  {
    "text": "जातास्त एव जगति जन्तवः साधुजीविताः ।\nये पुनर्नेह जायन्ते शेषा जरठगर्दभाः ॥ १२ ॥"
  },
  {
    "text": "भारोऽविवेकिनः शास्त्रं भारो ज्ञानं च रागिणः ।\nअशान्तस्य मनो भारो भारोऽनात्मविदो वपुः ॥ १३ ॥"
  },
  {
    "text": "रूपमायुर्मनो बुद्धिरहंकारस्तथेहितम् ।\nभारो भारधरस्येव सर्वं दुःखाय दुर्धियः ॥ १४ ॥"
  },
  {
    "text": "अविश्रान्तमनापूर्णमापदां परमास्पदम् ।\nनीडं रोगविहङ्गानामायुरायासनं दृढम् ॥ १५ ॥"
  },
  {
    "text": "प्रत्यहं खेदमुत्सृज्य शनैरलमनारतम् ।\nआखुनेव जरच्छुभ्रं कालेन विनिहन्यते ॥ १६ ॥"
  },
  {
    "text": "शरीरबिलविश्रान्तैर्विषदाहप्रदायिभिः ।\nरोगैरापीयते रौद्रैर्व्यालैरिव वनानिलः ॥ १७ ॥"
  },
  {
    "text": "प्रस्नुवानैरविच्छेदं तुच्छैरन्तरवासिभिः ।\nदुःखैरावृश्च्यते क्रूरैर्घुणैरिव जरद्द्रुमः ॥ १८ ॥"
  },
  {
    "text": "नूनं निगरणायाशु घनगर्धमनारतम् ।\nआखुर्मार्जारकेणेव मरणेनावलोक्यते ॥ १९ ॥"
  },
  {
    "text": "गन्धादिगुणगर्भिण्या शून्ययाऽशक्तिवेश्यया ।\nअन्नं महाशनेनेव जरया परिजीर्यते ॥ २० ॥"
  },
  {
    "text": "दिनैः कतिपयैरेव परिज्ञाय गतादरम् ।\nदुर्जनः सुजनेनेव यौवनेनावमुच्यते ॥ २१ ॥"
  },
  {
    "text": "विनाशसुहृदा नित्यं जरामरणबन्धुना ।\nरूपं खिङ्गवरेणेव कृतान्तेनाभिलष्यते ॥ २२ ॥"
  },
  {
    "text": "स्थिरतया सुखभासितया तया सततमुज्ज्ञितमुत्तमफल्गु च ।\nजगति नास्ति तथा गुणवर्जितं मरणभाजनमायुरिदं यथा ॥ २३ ॥"
  }
]
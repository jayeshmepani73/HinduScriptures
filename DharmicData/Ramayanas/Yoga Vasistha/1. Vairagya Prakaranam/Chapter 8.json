[
  {
    "text": "अष्टमः सर्गः वाल्मीकिरुवाच ।\nतच्छ्रुत्वा राजशार्दूलो विश्वामित्रस्य भाषितम् ।\nमुहूर्तमासीन्निश्चेष्टः सदैन्यं चेदमब्रवीत् ॥ १ ॥"
  },
  {
    "text": "ऊनषोडशवर्षोऽयं रामो राजीवलोचनः ।\nन युद्धयोग्यतामस्य पश्यामि सह राक्षसैः ॥ २ ॥"
  },
  {
    "text": "इयमक्षौहिणी पूर्णा यस्याः पतिरहं प्रभो ।\nतया परिवृतो युद्धं दास्यामि पिशिताशिनाम् ॥ ३ ॥"
  },
  {
    "text": "इमे हि शूरा विक्रान्ता भृत्या मन्त्रविशारदाः ।\nअहं चैषां धनुष्पाणिर्गोप्ता समरमूर्धनि ॥ ४ ॥"
  },
  {
    "text": "एभिः सहैव वीराणां महेन्द्रमहतामपि ।\nददामि युद्धं मत्तानां करिणामिव केसरी ॥ ५ ॥"
  },
  {
    "text": "बालो रामस्त्वनीकेषु न जानाति बलाबलम् ।\nअन्तःपुरादृते दृष्टा नानेनान्या रणावनिः ॥ ६ ॥"
  },
  {
    "text": "न शस्त्रैः परमैर्युक्तो न च युद्धविशारदः ।\nनवास्त्रैः शूरकोटीनां तज्ज्ञः समरभूमिषु ॥ ७ ॥"
  },
  {
    "text": "केवलं पुष्पखण्डेषु नगरोपवनेषु च ।\nउद्यानवनकुञ्जेषु सदैव परिशीलनम् ॥ ८ ॥"
  },
  {
    "text": "विहर्तुमेष जानाति सह राजकुमारकैः ।\nकीर्णपुष्पोपहारासु स्वकास्वजिरभूमिषु ॥ ९ ॥"
  },
  {
    "text": "अद्य त्वतितरां ब्रह्मन्मम भाग्यविपर्ययात् ।\nहिमेनेव हि पद्माभः संपन्नो हरिणः कृशः ॥ १० ॥"
  },
  {
    "text": "नात्तुमन्नानि शक्नोति न विहर्तुं गृहावनिम् ।\nअन्तःखेदपरीतात्मा तूष्णीं तिष्ठति केवलम् ॥ ११ ॥"
  },
  {
    "text": "सदारः सहभृत्योऽहं तत्कृते मुनिनायक ।\nशरदीव पयोवाहो नूनं निःसारतां गतः ॥ १२ ॥"
  },
  {
    "text": "ईदृशोऽसौ सुतो बाल आधिनाऽथ वशीकृतः ।\nकथं ददामि तं तुभ्यं योद्धुं सह निशाचरैः ॥ १३ ॥"
  },
  {
    "text": "अपि बालाङ्गनासङ्गादपि साधो सुधारसात् ।\nराज्यादपि सुखायैव पुत्रस्नेहो महामते ॥ १४ ॥"
  },
  {
    "text": "ये दुरन्ता महारम्भास्त्रिषु लोकेषु खेददाः ।\nपुत्रस्नेहेन सन्तोऽपि कुर्वते तानसंशयम् ॥ १५ ॥"
  },
  {
    "text": "असवोऽथ धनं दारास्त्यज्यन्ते मानवैः सुखम् ।\nन पुत्रो मुनिशार्दूल स्वभावो ह्येष जन्तुषु ॥ १६ ॥"
  },
  {
    "text": "राक्षसाः क्रूरकर्माणः कूटयुद्धविशारदाः ।\nरामस्तान्योधयत्वित्थं युक्तिरेवातिदुःसहा ॥ १७ ॥"
  },
  {
    "text": "विप्रयुक्तो हि रामेण मुहूर्तमपि नोत्सहे ।\nजीवितुं जीविताकांक्षी च रामं नेतुमर्हसि ॥ १८ ॥"
  },
  {
    "text": "नववर्षसहस्राणि मम जातस्य कौशिक ।\nदुःखेनोत्पादितास्त्वेते चत्वारः पुत्रका मया ॥ १९ ॥"
  },
  {
    "text": "प्रधानभूतस्तेष्वेव रामः कमललोचनः ।\nतं विनेह त्रयोऽप्यन्ये धारयन्ति न जीवितम् ॥ २० ॥"
  },
  {
    "text": "स एव रामो भवता नीयते राक्षसान्प्रति ।\nयदि तत्पुत्रहीनं त्वं मृतमेवाशु विद्धि माम् ॥ २१ ॥"
  },
  {
    "text": "चतुर्णामात्मजानां हि प्रीतिरत्रैव मे परा ।\nज्येष्ठं धर्ममयं तस्मान्न रामं नेतुमर्हसि ॥ २२ ॥"
  },
  {
    "text": "निशाचरबलं हन्तुं मुने यदि तवेप्सितम् ।\nचतुरङ्गसमायुक्तं मया सह बलं नय ॥ २३ ॥"
  },
  {
    "text": "किंवीर्या राक्षसास्ते तु कस्य पुत्राः कथं च ते ।\nकियत्प्रमाणाः के चैव इति वर्णय मे स्फुटम् ॥ २४ ॥"
  },
  {
    "text": "कथं तेन प्रकर्तव्यं तेषां रामेण रक्षसाम् ।\nमामकैर्बालकैर्ब्रह्मन्मया वा कूटयोधिनाम् ॥ २५ ॥"
  },
  {
    "text": "सर्वं मे शंस भगवन्यथा तेषां महारणे ।\nस्थातव्यं दुष्टभाग्यानां वीर्योत्सिक्ता हि राक्षसाः ॥ २६ ॥"
  },
  {
    "text": "श्रूयते हि महावीर्यो रावणो नाम राक्षसः ।\nसाक्षाद्वैश्रवणभ्राता पुत्रो विश्रवसो मुनेः ॥ २७ ॥"
  },
  {
    "text": "स चेत्तव मखे विघ्नं करोति किल दुर्मतिः ।\nतत्संग्रामे न शक्ताः स्मो वयं तस्य दुरात्मनः ॥ २८ ॥"
  },
  {
    "text": "काले काले पृथग्ब्रह्मन्भूरिवीर्यविभूतयः ।\nभूतेष्वभ्युदयं यान्ति प्रलीयन्ते च कालतः ॥ २९ ॥"
  },
  {
    "text": "अद्यास्मिंस्तु वयं काले रावणादिषु शत्रुषु ।\nन समर्थाः पुरः स्थातुं नियतेरेष निश्चयः ॥ ३० ॥"
  },
  {
    "text": "तस्मात्प्रसादं धर्मज्ञ कुरु त्वं मम पुत्रके ।\nमम चैवाल्पभाग्यस्य भवान्हि परदैवतम् ॥ ३१ ॥"
  },
  {
    "text": "देवदानवगन्धर्वा यक्षाः पतगपन्नगाः ।\nन शक्ता रावणं योद्धुं किं पुनः पुरुषा युधि ॥ ३२ ॥"
  },
  {
    "text": "महावीर्यवतां वीर्यमादत्ते युधि राक्षसः ।\nतेन सार्धं न शक्ताः स्म संयुगे तस्य बालकैः ॥ ३३ ॥"
  },
  {
    "text": "अयमन्यतमः कालः पेलवीकृतसज्जनः ।\nराघवोऽपि गतो दैन्यं यतो वार्धकजर्जरः ॥ ३४ ॥"
  },
  {
    "text": "अथवा लवणं ब्रह्मन्यज्ञघ्नं तं मधोः सुतम् ।\nकथयत्वसुरप्रख्यं नैव मोक्ष्यामि पुत्रकम् ॥ ३५ ॥"
  },
  {
    "text": "सुन्दोपसुन्दयोश्चैव पुत्रौ वैवस्वतोपमौ ।\nयज्ञविघ्नकरौ ब्रूहि न ते दास्यामि पुत्रकम् ॥ ३६ ॥"
  },
  {
    "text": "अथ नेष्यसि चेद्ब्रह्मंस्तद्धतोऽस्म्यहमेव ते ।\nअन्यथा तु न पश्यामि शाश्वतं जयमात्मनः ॥ ३७ ॥"
  },
  {
    "text": "इत्युक्त्वा मृदु वचनं रघूद्वहोऽसौ कल्लोले मुनिमतसंशये निमग्नः ।\nनाज्ञासीत्क्षणमपि निश्चयं महात्मा प्रोद्वीचाविव जलधौ स मुह्यमानः ॥ ३८ ॥"
  }
]
[
  {
    "text": "श्रीवसिष्ठ उवाच ।\nअत्र ते श्रृणु वक्ष्यामि दामादिषु गतेष्वथ ।\nयद्वृत्तं शम्बरस्यैव नगरे नगसंनिभे ॥१॥\nतथा गगनविभ्रष्टे समस्ते ध्वस्तसंस्थितौ ।\nविनष्टे शम्बरानीके शरदीवाब्दमण्डले ॥२॥\nदेवनिर्जितसैन्योऽसौ नीत्वा कतिपयाः समाः ।\nपुनर्देववधोयुक्तश्चिन्तयामास दानवः ॥३॥\nदामादयस्तु रचिता ये मया माययाऽसुराः ।\nमौर्ख्यातैर्भाविता युद्धे मिथ्यैव दुरहंकृतिः ॥४॥\nइदानीं संसृजाम्यन्यान्दानवान्माययोदितान् ।\nतानप्यध्यात्मशास्त्रज्ञान्सविवेकान्करोम्यहम् ॥५॥\nततस्तत्त्वपरिज्ञानान्मिथ्याभावनयोज्झिताः ।\nनाहंकारं प्रयास्यन्ति विजेष्यन्ति च तान्सुरान् ॥६॥\nइति संचिन्त्य दैत्येन्द्रस्तादृशान्दानवान्धिया ।\nमाययोत्पादयामास बुद्बुदानिव वारिधिः ॥७॥\nसर्वज्ञा वेद्यवेत्तारो वीतरागा गतैनसः ।\nयथाप्राप्तैककर्तारो भावितात्मान उत्तमाः ॥८॥\nभीमो भासो दृढ इति नामभिः परिलाञ्छिताः ।\nजगत्तृणमिवाशेषं पश्यन्तः पावनाशयाः ॥९॥\nते दैत्या भुवनं प्राप्य च्छादयामासुरम्बरम् ।\nगर्जन्तो हेतितडितः प्रावृषीव पयोधराः ॥१०॥\nअयुध्यन्त समं देवैरपि वर्षगणान्बहून् ।\nविवेकवशतो जग्मुर्नाहंकारं कदाचन ॥११॥\nतेषां यावदुदेत्यन्तर्ममेदमिति वासना ।\nतावत्कोऽयमहं चेति विचाराद्यात्यसत्यताम् ॥१२॥\nअसच्छरीरं विबुधाः कोऽसावहमिति स्थितिः ।\nविचारादित्थमेतेषां प्रोदगुर्न भयादयः । ॥१३॥\nअसच्छरीरं नास्तीदं चिच्छुद्धैवात्मनि स्थिता ।\nअहं नाम न चान्योऽस्ति निश्चित्यैवासुरा ययुः ॥१४॥\nततस्तैर्निरहंकारैर्जरामरणनिर्भयैः ।\nप्राप्तार्थकारिभिर्धीरैर्वर्तमानानुसारिभिः ॥१५॥\nअसक्तबुद्धिभिर्नित्यं हतान्यैरप्यहन्तृभिः ।\nवासनाजालनिर्मुक्तैः कृतकार्यैरकर्तृभिः ॥१६॥\nप्रभोः कार्यमिदं कार्यमिति संगरतत्परैः ।\nवीतरागैर्गतद्वेषैः सर्वदा समदृष्टिभिः ॥१७॥\nसा दैवी दानवैः सेना भीमभासदृढादिभिः ।\nहता भुक्ता हृता पुष्टा स्वान्नश्रीरिव भोक्तृभिः ॥१८॥\nभीमभासदृढक्षुण्णा जाता गीर्वाणवाहिनी ।\nपरिदुद्राव वेगेन गङ्गेव हिमवच्च्युता ॥१९॥\nसा सुरानीकिनी देवं क्षीरोदार्णवशायिनम् ।\nजगाम शरणं शैलं वातार्तेवाब्दमालिका ॥२०॥\nहरिराश्वासयामास तां भीतां देववाहिनीम् ।\nभुजङ्गाभिवृतामेकां रमणीमिव नायकः ॥२१॥\nअथ क्षीरोदकुहरे तावत्सा सुरवाहिनी ।\nउवास यावद्भगवांस्तन्निरासार्थमुद्ययौ ॥२२॥\nबभूव दारुणं युद्धं शौरिशम्बरयोस्ततः ।\nअकाल इव कल्पान्ते समुड्डीनकुलाचलम् ॥२३॥\nशशाम समरे तस्मिन्दैत्यः सबलवाहनः ।\nनारायणहतो यातः शम्बरो वैष्णवीं पुरीम् ॥२४॥\nभीमभासदृढास्ते तु तस्मिन्विषमसंगरे ।\nविष्णुनैव शमं नीताः पवनेनेव दीपिकाः ॥२५॥\nते हि निर्वासना एव यदा शान्तिमुपागताः ।\nन तदैषां गतिर्ज्ञाता दीपानामिव शाम्यताम् ॥२६॥\nतस्माद्वासनया बद्धं मुक्तं निर्वासनं मनः ।\nराम निर्वासनीभावमाहरस्व विवेकतः ॥२७॥\nसम्यगालोकनात्सत्याद्वासना प्रविलीयते ।\nवासनाविलये चेतः शममायाति दीपवत् ॥२८॥\nन सत्यं किंचिदेवेह सद्भावो भावयत्यलम् ।\nनास्त्येव भावना तस्मादित्येतत्सम्यगीक्षणम् ॥२९॥\nआत्मैवेदं जगत्सर्वं कः किं भावयतु क्व वा ।\nभावना नाम नास्त्वेव तदेतत्सम्यगीक्षणम् ॥३०॥\nवासनाचित्तनामानौ शब्दावर्थसमन्वितौ ।\nसत्यावलोकनाद्यत्र विलीनौ तत्परं पदम् ॥३१॥\nवासनावलितं चित्तमिह स्थितिमुपागतम् ।\nतदेव तद्विनिर्मुक्तं विमुक्तमिति कथ्यते ॥३२॥\nनानाघटपटाकारैश्चेतःस्थितिमुपागतम् ।\nतदेवाशु शमं नेयं मिथ्यायक्ष इवोत्थितः ॥३३॥\nदामव्यालकटाकारैश्चेतः परिणतं यथा ।\nभीमभासदृढन्यायो राघवास्त्वचलस्तव ॥३४॥\nदामव्यालकटन्यायो मा ते भवतु राघव ।\nएतद्राम पुरा प्रोक्तं पित्रा कमलजेन मे ॥३५॥\nभवते यन्मया प्रोक्तं शिष्यायात्यन्तधीमते ।\nदामव्यालकटन्यायस्तस्मान्मा तेऽस्तु राघव ।\nभीमभासदृढन्यायो नित्यमस्तु तवानघ ॥३६॥\nअविरलसुखदुःखसंकटेयं\nभवपदवी भवतापनोपयाता ।\nव्यवहरणवतो विभूतियातौ\nसततमसक्ततयैव नश्यतीति ॥३७॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये मो० स्थितिप्रकरणे दामव्यालकटोपाख्यानसमाप्तिर्नाम चतुस्त्रिंशः सर्गः ॥३४॥"
  }
]
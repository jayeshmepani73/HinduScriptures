[
  {
    "text": "श्रीराम उवाच ।\nयथेदृशं स्थितं विश्वं विश्वातीते चिदात्मनि ।\nतन्मे कथय हे ब्रह्मन् पुनर्बोधविवृद्धये ॥१॥\nश्रीवसिष्ठ उवाच ।\nयथोर्मयोऽनभिव्यक्ता भाविनः पयसि स्थिताः ।\nन स्थिताश्चात्मनोऽन्यत्वाच्चित्तत्वे सृष्टयस्तथा ॥२॥\nयथा सर्वगतः सौक्ष्म्यादाकाशो नोपलक्ष्यते ।\nतथा निरंशश्चिद्भावः सर्वगोऽपि न लक्ष्यते ॥३॥\nसुस्थितेवास्थितेवान्तः प्रतिभास्ति मणौ यथा ।\nन सत्यभूता नासत्या तथेयं सृष्टिरात्मनि ॥४॥\nस्वाधारैरम्बुदैः स्वस्थैर्न स्पृष्टं गगनं यथा ।\nचित्स्थैः सर्गैश्चिदाधारैर्न स्पृष्टा चित्परा तथा ॥५॥\nजलधिष्ठिततत्तेजो यथाङ्ग प्रतिबिम्बति ।\nतथा पुर्यष्टकेष्वेव चिद्धि देहेषु लक्ष्यते ॥६॥\nसर्वसंकल्परहिता सर्वसंज्ञाविवर्जिता ।\nसैषा चिदविनाशात्मा तच्चेत्यादिकृताभिधा ॥७॥\nआकाशशतभागाच्छा ज्ञेषु निष्कलरूपिणी ।\nसकलाकलसंसारस्वरूपैकात्म्यदर्शिनी ॥८॥\nतरङ्गादिमयी स्फारा नानाता सलिलार्णवे ।\nतस्मान्न व्यतिरेकेण यथा भावविकारिणी ॥९॥\nत्वत्तामत्तामयी स्फारा नानातेयं चिदर्णवे ।\nचिन्मात्रव्यतिरेकेण तथा नैव प्रकाशते ॥१०॥\nचिच्चिनोति चितं चेत्यं तेनेदं स्थितमात्मनि ।\nअज्ञेऽज्ञे त्वन्यदायातमन्यदस्तीति कल्पना ॥११॥\nअज्ञेष्वसत्स्वभावोग्रसंसारगणगर्भिणी ।\nज्ञेषु प्रकाशरूपैव सकलैकात्मिका सती ॥१२॥\nअनुभूतिवशान्नित्यमर्कादीनां प्रकाशिनी ।\nस्वादिनी सर्वभूतानां भाविनी भवभोगिनाम् ॥१३॥\nनास्तमेति न चोदेति नोत्तिष्ठति न तिष्ठति ।\nन चायाति न वा याति न चेह नच नेह चित् ॥१४॥\nसैषा चिदमलाकारा स्वयमात्मनि संस्थिता ।\nराघवेत्थं प्रपञ्चेन जगन्नाम्ना विजृम्भते ॥१५॥\nतेजःपुञ्जैर्यथा तेजः पयःपूरैर्यथा पयः ।\nपरिस्फुरति संस्पन्दैस्तथा चित्सर्गविभ्रमैः ॥१६॥\nतत्स्वभावेन चिन्नाम्ना सर्वगेनोदितात्मना ।\nप्रकाशेनाप्रकाशेन निरंशेनांशधारिणा ॥१७॥\nस्वयं स्वकलनाभोगादनन्तं पदमुज्झता ।\nअहमस्मीति भावेन गच्छता ज्ञपदं शनैः ॥१८॥\nनानातायां प्ररूढायामस्यां संसृतिपूर्वकम् ।\nभावाभावग्रहोत्सर्गपदे स्थितिमुपागते ॥१९॥\nपुर्यष्टकस्पन्दशतैःकरोति न करोति च ।\nउत्सेधमेति भूकोशकोटरस्थोऽङ्कुरोत्करः ॥२०॥\nव्योम सौषिर्यमादत्ते सर्वमूर्त्यविरोधि यत् ।\nस्पन्दैकधर्मवान्वातो रसरूपतया जलम् ॥२१॥\nदृढोर्वी प्रकटं तेजः स्थितिमन्ति जगन्ति च ।\nप्रतिबन्धाभ्यनुज्ञासु कालः कलनया स्थितः ॥२२॥\nपुष्पेषु गन्धतां याति शनैः संचितकेसरम् ।\nमृत्कोटररसोल्लासः स्थाणुतामेति भूतले ॥२३॥\nमूलस्थाः फलमायान्ति पेलवा रसलेशकाः ।\nसंनिवेशं व्रजन्त्येता रेखाः पल्लवपालिषु ॥२४॥\nनवतामनुगृह्नाति शक्रबाणासनेन च ।\nयो यो भवत्यविरतं संस्थानेन वनेन च ॥२५॥\nवसन्तमुपतिष्ठन्ति पुष्पपल्लवराशयः ।\nनिदाघविधिमायान्ति दैवदाहविभूतयः ॥२६॥\nप्रावृट्समयमीहन्ते नीला जलदराशयः ।\nशरदं चानुधावन्ति समग्राः फलराशयः ॥२७॥\nहेमन्ते हिमहासिन्यो भवन्ति ककुभो दश ।\nनयन्त्युपलतामम्बु शिशिरे शीतलानिलाः ॥२८॥\nन जहाति स्वमर्यादां कालो युगमयीमिमाम् ।\nतरङ्गिणीतरङ्गौघलीलया यान्ति सृष्टयः ॥२९॥\nनियतिः स्थितिमायाति स्थैर्यचातुर्यकारिणी ।\nतिष्ठत्याप्रलयं धीरा धराधरणधर्मिणी ॥३०॥\nचतुर्दशविधानीह भूतानि भुवनान्तरे ।\nनानाचारविहाराणि नानाविरचनानि च ॥३१॥\nपुनःपुनर्विलीयन्ते जायन्ते च पुनःपुनः ।\nधारापरम्परा याति विना वारीव बुद्बुदाः ॥३२॥\nआयाति याति परितिष्ठति लीलयाऽति-\nस्वार्थानुपार्जयति धावति जन्मनाशैः ।\nउन्मत्तवद्विहितभावनमाहितेहा\nमुग्धा कृतान्तविवशा जनता वराकी ॥३३॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये मोक्षोपायेषु स्थितिप्रकरणे चिदादित्यस्वरूपवर्णनं नाम षद्त्रिशः सर्गः ॥३६॥"
  }
]
[
  {
    "text": "श्रीवसिष्ठ उवाच ।\nइति चिन्तयतस्तस्य शुक्रस्य पितुरग्रतः ।\nजगामातितरां कालो बहुसंवत्सरात्मकः ॥१॥\nअथ कालेन महता पवनातपजर्जरः ।\nकायस्तस्य पपातोर्व्यां छिन्नमूल इव द्रुमः ॥२॥\nमनस्तु चञ्चलाभोगं तासु तासु दशासु च ।\nबभ्रामातिविचित्रासु वनराजिष्विवैणकः ॥३॥\nभ्रान्तमुद्भ्रान्तमभितश्चक्रार्पितमिवाकुलम् ।\nमनस्तस्य विशश्राम समङ्गासरितस्तटे ॥४॥\nअनन्तवृत्तान्तघनां पेलवां सुदृढामपि ।\nतां संसृतिदशां शुक्रो विदेहोऽनुभवन्स्थितः ॥५॥\nमन्दराचलसानुस्था सा तनुस्तस्य धीमतः ।\nतापप्रसरसंशुष्का चर्मशेषा बभूव ह ॥६॥\nशरीररन्ध्रप्रवहद्वातसीत्काररूपया ।\nचेष्टा दुःखक्षयानन्दात्काकल्येव प्रगायति ॥७॥\nमनोवराकमवटे लुठितं भवभूमिषु ।\nहसतीवेति शुभ्राभ्रसितया दन्तमालया ॥८॥\nदर्शयन्ती जगच्छून्यं वपुरक्ष्णोरकृत्रिमम् ।\nमुखारण्यजरत्कूपरूपया गर्तशोभया ॥९॥\nतापोपतप्ता संसिक्ता वर्षाजलभरेण सा ।\nप्रागनुस्मरणोल्लासमिव वाष्पं विमुञ्चति ॥१०॥\nचन्द्रानिलविलासेन लुलिता वनभूमिषु ।\nधारानिकरपातेन विनुन्ना जलदागमे ॥११॥\nप्रावृण्निर्झररूपेण प्लुता गिरिनदीतटे ।\nपांशुना पवनोत्थेन दुष्कृतेनेव रूषिता ॥१२॥\nशुष्ककाष्ठवदालोला वातेषु कृतखाकृतिः ।\nतारमारुतसीत्कारे वने तप इवास्थिता ॥१३॥\nवक्रा शुष्कान्त्रतन्त्री च भूतभाङ्कारकारिणी ।\nअरण्यलक्ष्भीर्बाल्येव शून्या चर्ममयोदरी ॥१४॥\nरागद्वेषविहीनत्वात्तस्य पुण्याश्रमस्य तु ।\nमहातपस्त्वाच्च भृगोर्न भुक्ता मृगपक्षिभिः ॥१५॥\nयमनियमकृशीकृताङ्गयष्टि-\nश्चरति तपः स्म भृगूद्वहस्य चेतः ।\nतनुरथ पवनापनीतरक्ता\nचिरमलुठन्महतीषु सा शिलासु ॥१६॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये मोक्षोपायेषु स्थितिप्रकरणे भा० भार्गवकलेवरवर्णनं नाम नवमः सर्गः ॥९॥"
  }
]
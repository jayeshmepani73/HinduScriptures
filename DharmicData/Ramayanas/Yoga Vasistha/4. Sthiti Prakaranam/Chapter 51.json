[
  {
    "text": "श्रीवसिष्ठ उवाच ।\nततःप्रभृति तत्रासौ प्रसिद्धस्तापसाश्रमे ।\nकदम्बदाशूर इति शूरस्तपसि दारुणे ॥१॥\nतस्मिँल्लतादले स्थित्वा विलोक्य ककुभः क्षणात् ।\nदृढपद्मासनं बद्ध्वा दिग्भ्यः प्रत्याहृतात्मना ॥२॥\nअज्ञातपरमार्थेन क्रियामात्रे च तिष्ठता ।\nफलकार्पण्ययुक्तेन मनसा सोऽकरोन्मखम् ॥३॥\nनभोगतलतापत्रसंस्थितेनान्तरात्मना ।\nसर्वाः स्वमनसा तेन कृता यज्ञक्रियाः क्रमात् ॥४॥\nतत्रासौ दश वर्षाणि मनसैवायजत्सुरान् ।\nगवाश्वनरमेधाद्यैर्यज्ञैर्विपुलदक्षिणैः ॥५॥\nकालेनामलतां याते वितते तस्य चेतसि ।\nबलादवततारान्तर्ज्ञानमात्मप्रसादजम् ॥६॥\nततो विशीर्णावरणो विगलद्वासनामलः ।\nस ददर्शैकदा तस्यां लतायामग्रतः स्थिताम् ॥७॥\nवनदेवीं विशालाक्षीमालोककुसुमाम्बराम् ।\nकामिनीं कान्तवदनां मदघूर्णितलोचनाम् ॥८॥\nनीलोत्पलामोदवतीमतीव सुमनोहराम् ।\nतामुवाचानवद्याङ्गीं स मुनिर्विनताननाम् ॥९॥\nकोकिलाकुसुमापूरनतां वनलतामिव ।\nका त्वमुत्पलपत्राक्षि कान्तिविक्षोभितस्मरा ॥१०॥\nवयस्यामिव पुष्पाढ्यां लतां किमिव तिष्ठसि ।\nइत्युक्ते मृगशावाक्षी गौरपीनपयोधरा ॥११॥\nमुनिमाह मनोहारि मुग्धाक्षरमिदं वचः ।\nयानि यानि दुरापानि वाञ्छितानि महीतले ॥१२॥\nप्राप्यन्ते तानि तान्याशु महतामेव याच्ञया ।\nअहमस्मिँल्लताकीर्णे त्वत्कदम्बाभ्यलंकृते ॥१३॥\nलतालीलालया ब्रह्मन्विपिने वनदेवता ।\nयश्चैत्रसितपक्षस्य त्रयोदश्यां स्मरोत्सवे ॥१४॥\nबभूव वनदेवीनां समाजो नन्दने वने ।\nतत्राहमगमं नाथ त्रैलोक्यललनासदः ॥१५॥\nतत्र दृष्टा मया सर्वा वयस्या मदनोत्सवे ।\nअपुत्रया पुत्रयुतास्तेनाहं दुःखिता भृशम् ॥१६॥\nत्वयि सर्वार्थसार्थस्य बृहत्कल्पतरौ स्थिते ।\nअनाथेव कथं नाथ किल शोचाम्यपुत्रिका ॥१७॥\nदेहि मे भगवन्पुत्र नो चेद्देहमिहाग्नये ।\nप्रकरोम्याहुतिं पुत्र दुःखदाहोपशान्तये ॥१८॥\nतामित्युक्तवतीं तन्वीं विहस्य मुनिपुङ्गवः ।\nआह हस्तगतं पुष्पं तस्यै दत्त्वा दयान्वितः ॥१९॥\nगच्छ तन्वङ्गि मासेन पूजार्हमलिलोचनम् ।\nप्रसोष्यसे सुतं कान्तं प्रसूनमिव सल्लता ॥२०॥\nकिंत्वसौ मरणावेशयायिन्या नस्त्वया सुतः ।\nयाचितः कृच्छ्रं संप्राप्य ज्ञाता तेन भविष्यति ॥२१॥\nइत्युक्त्वा स मुनिस्तन्वीं प्रसन्नमुखमण्डलाम् ।\nपरिचर्यां करोमीति प्रार्थनोत्कां व्यसर्जयत् ॥२२॥\nसा जगामात्मसदनं सोऽतिष्ठत्स्वात्मना सह ।\nअवहत्क्रमशः काल ऋतुसंवत्सराङ्कितः ॥२३॥\nअथ दीर्घेण कालेन सैवोत्पलविलोचना ।\nद्वादशाब्दमुपादाय सुतं मुनिमुपाययौ ॥२४॥\nसा प्रणम्योपविश्याग्रे मुनिमिन्दुसमाननम्।\nउवाच कलया वाचा चूतद्रुमभिवालिनी ॥२५॥\nअयं स भगवन्भव्यः कुमारः पुत्र आवयोः ।\nकृतो मया समग्राणां कलानां किल कोविदः ॥२६॥\nप्रभो केवलमेतेन ज्ञानं नाधिगतं शुभम् ।\nयेन संसारचक्रेऽस्मिन्न पुनः परिपीड्यते ॥२७॥\nज्ञानं त्वमेवास्य विभो कृपयोपदिशाधुना ।\nको हि नाम कुले जातं पुत्रं मौर्ख्येण योजयेत् ॥२८॥\nएवं वदन्तीं स मुनिः सच्छिष्यमबले सुतम् ।\nइहैव स्थापयैनं त्वमित्युक्त्वा तां व्यसर्जयत् ॥२९॥\nतस्यां गतायां स पितुरन्तेवासितया तया ।\nअतिष्ठत्संयतो धीमानर्कस्येवारुणः पुरः ॥३०॥\nकदर्थः प्राप्य विज्ञानं ततश्चित्राभिरुक्तिभिः ।\nचिरकालमसौ तत्र मुनिः पुत्रमबोधयत् ॥३१॥\nआख्यायिकाख्यानशतैर्दृष्टान्तैर्दृष्टिकल्पितैः ।\nतथेतिहासवृत्तान्तैर्वेदवेदान्तनिश्चयैः ॥३२॥\nअनुद्वेगितया नित्यं विस्तरेण कथाक्रमैः ।\nअनुभूतिमुपारूढै रूढिमेति यथा मयि ॥३३॥\nअनुभववशतो रसातिरिक्तै-\nरलमुचितार्थवचोगणैर्महात्मा ।\nजलद इव शिखण्डिनं पुरःस्थं\nतनयमबोधयदम्बरे महर्षिः ॥३४॥"
  },
  {
    "text": "इत्यार्षे श्रीवसिष्ठमहारामायणे वाल्मीकीये मोक्षोपायेषु स्थितिप्रकरणे दाशूरो० दाशूरसुतानुबोधनं नामैकपञ्चाशः सर्गः ॥५१॥"
  }
]
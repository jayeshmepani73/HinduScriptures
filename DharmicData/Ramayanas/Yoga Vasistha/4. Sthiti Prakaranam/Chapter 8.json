[
  {
    "text": "श्रीवसिष्ठ उवाच ।\nइति चित्तविलासेन चिरमुत्प्रेक्षितैः प्रियैः ।\nप्रणयैर्भार्गवस्यासीत्तुष्टये सुसमागमः ॥१॥\nमन्दारमालाकलया विबुधासवमत्तया ।\nतदा तेन तया सार्धं द्वितीयेनामलेन्दुना ॥२॥\nविहृतं मत्तहंसासु हेमपङ्कजिनीषु च ।\nतटीष्वमरवाहिन्याः सह चारणकिंनरैः ॥३॥\nपीतमिन्दुदलस्यन्दैर्देवैः सह रसायनम् ।\nपारिजातलताजालनिलयेषु विलासिना ॥४॥\nचारुचैत्ररथोद्यानलतालोलासुदोलया ।\nचिरं विलसितं व्यग्रैः सह विद्याधरीगणैः ॥५॥\nनन्दनोपवनाभोगो मन्दरेणेव वारिधिः ।\nभृशमालोड्यतां नीतः प्रथमैः सह शाम्भवैः ॥६॥\nबालहेमलताजालजटालासु नदीषु च ।\nभ्रान्तमुन्मत्तनागेन मैरवीष्वज्जिनीष्विव ॥७॥\nकैलासवनकुञ्जेषु तया सह विलासिना ।\nहरेन्दुधवला रात्र्यः क्षिपिता गणगीतिभिः ॥८॥\nगन्धमादनशैलस्य विश्रम्योपरि सानुषु ।\nसा तेन कनकाम्भोजैरापादमभिमण्डिता ॥९॥\nलोकालोकतटान्तेषु विचित्राश्चर्यहारिषु ।\nक्रीडितं कृतहासेन राम तेन तया सह ॥१०॥\nमन्दरान्तरकच्छेषु सार्धं हरिणशावकैः ।\nअवसत्स समाः षष्टिं कल्पितामरमन्दिरे ॥११॥\nक्षीरार्णवतटीष्वस्य वनितासहचारिणः ।\nक्षीणं कृतयुगादर्धं श्वेतद्वीपजनैः सह ॥१२॥\nगन्धर्वनगरोद्यानलीलाविरचनैरसौ ।\nस्रष्टानन्तजगत्सृष्टेः कालस्यानुकृतिं गतः ॥१३॥\nअथावसदसौ शुक्रः पुरन्दरपुरे पुनः ।\nसुखं चतुर्युगान्यष्टौ हरिणेक्षणया सह ॥१४॥\nपुण्यक्षयानुसंधानात्ततश्चावनिमण्डले ।\nतयैव सह मानिन्या पपातोपहताकृतिः ॥१५॥\nपरालूनसमस्ताङ्गो हृतस्यन्दननन्दनः ।\nचिन्तापरवशो ध्वस्तः समितीव हतो भटः ॥१६॥\nपतितस्यावनौ तस्य चिन्तया सह दीर्घया ।\nशरीरं शतधा जातं शिलापातीव निर्झरः ॥१७॥\nसंशीर्णयोर्देहकयोश्चित्तके व्यसनाविले ।\nविचेरतुस्तयोर्व्योम्नि निर्नीडौ विहगौ यथा ॥१८॥\nतत्राविविशतुश्चान्द्रं ते चित्ते रश्मिजालकम् ।\nप्रालेयतामुपेत्याशु शालितामथ जग्मतुः ॥१९॥\nशालींस्तान्भुक्तवान्पक्वान्दशार्णेषु द्विजोत्तमः ।\nस शुक्रः शुक्रतामेत्य तद्भार्यातनयोऽभवत् ॥२०॥\nततो मुनीनां संसर्गात्तपस्युग्रे व्यवस्थितः ।\nअवसन्मेरुगहने मन्वन्तरमनिन्दितः ॥२१॥\nतत्र तस्य समुत्पन्नो मृग्याः पुत्रो नराकृतिः ।\nतत्स्नेहेन परं मोहं पुनरप्याययौ क्षणात् ॥२२॥\nपुत्रस्यास्य धनं मेऽस्तु गुणाश्चायुश्च शाश्वतम् ।\nइत्यनारतचिन्ताभिर्जहौ सत्यामवस्थितिम् ॥२३॥\nधर्मचिन्तापरिभ्रंशात्पुत्रार्थं भोगचिन्तया ।\nक्षीणायुषं तमहरन्मृत्युः सर्प इवानिलम् ॥२४॥\nभोगैकचिन्तया सार्धं सममुत्क्रान्तचेतनः ।\nप्राप्य मद्रेशपुत्रत्वमासीन्मद्रमहीपतिः ॥२५॥\nमद्रदेशे चिरं कृत्वा राज्यमुत्सन्नशात्रवम् ।\nजरामभ्याजगामात्र हिमाशनिरिवाम्बुजम् ॥२६॥\nमद्रराजतनुं चारुं तपोवासनया सह ।\nतत्याज तेन जातोऽसौ तपस्वी तापसात्मजः ॥२७॥\nसमङ्गाया महानद्यास्तटमासाद्य तापसः ।\nतपस्तेपे महाबुद्धिः स राम विगतज्वरः ॥२८॥\nविविधजन्मदशां विविधाशयः\nसमनुभूय शरीरपरम्पराः ।\nसुखमतिष्ठदसौ भृगुनन्दनो\nवरनदीसुतटे दृढवृक्षवत् ॥२९॥"
  },
  {
    "text": "इत्यार्षे श्रीवासिष्ठमहारामायणे वा० मो० स्थितिप्रकरणे भार्गवोपाख्याने शुक्रविविधजन्मानुभवो नामाष्टमः सर्गः ॥८॥"
  }
]
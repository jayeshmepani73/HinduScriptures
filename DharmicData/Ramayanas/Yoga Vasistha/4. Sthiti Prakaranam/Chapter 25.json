[
  {
    "text": "श्रीवसिष्ठ उवाच ।\nअस्मिन्विहरतो लोके लोकारामस्य धीमतः ।\nश्रेयसे तिष्ठतो यत्नमुत्तमार्थाभिधायिनः ॥१॥\nदामव्यालकटन्यायो मा ते भवतु राघव ।\nभीमभासदृढस्थित्या त्वं विशोको भवेति च ॥२॥\nश्रीराम उवाच ।\nदामव्यालकटन्यायो मा ते भूदित्युदाहृतम् ।\nब्रह्मन् किमेतद्भवता भवतापापहारिणा ॥३॥\nभीमभासदृढस्थित्या त्वं विशोको भवेति च ।\nप्रभो किमुक्तं भवता भवतापापहारिणा ॥४॥\nउदारयैतया शुद्धं संप्रबोधय मां गिरा ।\nघनस्तापापहारिण्या प्रावृषीव कलापिनम् ॥५॥\nश्रीवसिष्ठ उवाच ।\nदामव्यालकटन्यायं भीमभासदृढस्थितिम् ।\nश्रृणु राघव तच्छ्रुत्वा यदिष्टं तत्समाचर ॥६॥\nआसीत्पातालकुहरे सर्वाश्चर्यमनोरमे ।\nशम्बरो नाम दैत्येन्द्रो मायामणिमहार्णवः ॥७॥\nआकाशनगरोद्यानरचितासुरमन्दिरः ।\nकुत्रिमोत्तमचन्द्रार्कभूषितात्मीयमण्डलः ॥८॥\nशिलाशकलसंभूतपद्माद्यैरमराचलः ।\nअनन्तविभवारम्भपरिपूरितदानवः ॥९॥\nगृहरत्नाङ्गनागेयजितामरवधूध्वनिः ।\nचन्द्रबिम्बकलापूर्णक्रीडोपवनपादपः ॥१०॥\nफुल्लनीलोत्पलव्यूहकरालरमणालयः ।\nरत्नहंसध्वनाहूतहेमाम्बुरुहसारसः ॥११॥\nहेमपादपशाखाग्रकृताम्भोरुहकुड्मलः ।\nकरञ्जजालप्रपतन्मन्दारकुसुमाकरः ॥१२॥\nतर्कुयन्त्रमयानन्तदैत्यनिर्जितवासवः ।\nहिमशीतानलज्वालानिर्मितोद्यानमण्डपः ॥१३॥\nसर्वत्र कुसुमोद्यानजितानन्दननन्दनः ।\nमायासर्वहृतव्यालमलयाचलचन्दनः ॥१४॥\nहेमश्रीलोकलावण्यनिर्जितान्तःपुराङ्गनः ।\nनानाकुसुमसंभारजानुदघ्नगृहाङ्गणः ॥१५॥\nक्रीडार्थमृन्मयेशानजितचक्रगदाधरः ।\nअजस्रोड्डीनरत्नौघताराढ्यखपुरान्तरः ॥१६॥\nनिशीथाखिलपातालशतचन्द्रनभस्तलः ।\nस्वशालभञ्जिकालोकगीतगीतिरणोत्कटः ॥१७॥\nमायैरावणनागेन्द्रविद्रुतामरवारणः ।\nत्रैलोक्यविभवोत्कर्षपूरितान्तःपुरान्तरः ॥१८॥\nसर्वसंपत्तिसुभगः सर्वैश्वर्यनमस्कृतः ।\nसमस्तदैत्यसामन्तवन्दितोग्रानुशासनः ॥१९॥\nमहाभुजवनच्छायाविश्रान्तासुरमण्डलः ।\nसर्वबुद्धिगणाधाररत्नमण्डलमण्डितः ॥२०॥\nतस्योत्सादितदेवस्य कठिनोड्डामराकृतेः ।\nबभूव विपुलं सैन्यमासुरं सुरनाशनम् ॥२१॥\nतस्मिन्मायाबले सुप्ते देशान्तरगते तथा ।\nतत्सैन्यं तरसा जघ्नुश्छिद्रं प्राप्य किलामराः ॥२२॥\nअथ शम्बरदैत्येन मुण्डिक्रोधद्रुमादयः ।\nरक्षार्थमथ सामन्ताः स्वसेनासु नियोजिताः ॥२३॥\nतानप्यन्तरमासाद्य जघ्नुर्देवा भयानकाः ।\nव्योमान्तरगताः श्येनाः कलविङ्कानिवाकुलान् ॥२४॥\nसेनापतीन्पुनश्चान्यांश्चकारासुरसत्तमः ।\nचपलानुद्भटारावांस्तरङ्गानिव सागरः ॥२५॥\nदेवास्तानपु तस्याशु जघ्नुस्तेन स कोपवान् ।\nजगामामरनाशाय परिपूर्णे त्रिविष्टपम् ॥२६॥\nतस्मात्तन्माययाभीताः सुरास्तेऽन्तर्धिमाययुः ।\nमेरुकाननकुञ्जेषु मृगा गौरीहरेरिव ॥२७॥\nक्रन्दत्क्षुद्रामरगणं वाष्पक्लिन्नाप्सरोमुखम् ।\nशून्यं ददर्श स स्वर्गं कल्पक्षीणजगत्समम् ॥२८॥\nविहरन्कुपितस्तत्र लब्धमाहृत्य सुन्दरम् ।\nलोकपालपुरीं दग्ध्वा जगामात्मीयमालयम् ॥२९॥\nएवं दृढतरीभूते द्वेषे दानवदेवयोः ।\nदेवाः स्वर्गं परित्यज्य दिक्षु जग्मुरदर्शनम् ॥३०॥\nअथ शम्बरदैत्येन ये ये सेनाधिनायकाः ।\nक्रियन्ते यत्नतस्तांस्तु जघ्नुर्यत्नपराः सुराः ॥३१॥\nयावदुद्बेगमायातः शम्बरः कोपवान्भृशम् ।\nतार्णोऽतिमात्रमनल इव जज्वाल सोच्छ्वसन् ॥३२॥\nत्रैलोक्यमपि चान्विष्यन्न देवाँल्लब्धवानथ ।\nपरेणापि प्रयत्नेन निधानमिव दुष्कृती ॥३३॥\nससर्ज मायया घोरानसुरांस्त्रीन्महाबलान् ।\nबलरक्षार्थमुदितान्कालान्मूर्तिमिव स्थितान् ॥३४॥\nनिर्वृत्ता मायया भीमा बलपादपवाहिनः ।\nउदगुस्ते महामायाः पक्षक्षुब्धा इवाद्रयः ॥३५॥\nदामो व्यालः कटश्चेति नामभिः परिलाञ्छिताः ।\nयथाप्राप्तैककर्तारश्चेतनामात्रधर्मिणः ॥३६॥\nअभावात्कर्मणां ते च प्राक्तना नच वासनाः ।\nनिर्विकल्पकचिन्मात्रपरिस्पन्दैकधर्मकाः ॥३७॥\nकर्मजीवकलां तन्वीमसारां च मनोभिदाम् ।\nअपुष्टां कृत्रिमामन्तश्चोदयोदयमागताः ॥३८॥\nते ह्यन्धपारम्पर्येण काकतालीयवद्भटाः ।\nप्रकृतामनुवर्तन्ते क्रियामुज्झितवासनाः ॥३९॥\nअर्धसुप्ता यथा बालाः स्वाङ्गै रिङ्गन्ति केवलम् ।\nवासनात्माभिमानाभ्यां हीनास्ते तद्वदेव हि ॥४०॥\nनाभिपातं न चापातं न विदुस्ते पलायनम् ।\nन जीवितं न मरणं न रणं न जयाजयौ ॥४१॥\nकेवलं सैनिकानग्रे दृष्टानाहननोद्यतान् ।\nअभिजग्मुः परानाजौ प्रहारदलिताद्रयः ॥४२॥\nशम्बरश्चिन्तयामास परितुष्टमनाः परम् ।\nविजेष्यते हि मे सेना मायासुरसुरक्षिता ॥४३॥\nअतिबलासुरदोर्द्रुमपालिता\nमम चमूः स्थिरतामलमेष्यति ।\nअमरवारणदन्तविघट्टने-\nष्वमरपर्वतहेमशिला यथा ॥४४॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मो० स्थितिप्रकरणे दामव्यालकटोत्पत्तिवर्णनं नाम पञ्चविंशः सर्गः ॥२५॥"
  }
]
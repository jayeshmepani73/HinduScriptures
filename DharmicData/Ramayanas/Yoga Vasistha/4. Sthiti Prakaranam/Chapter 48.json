[
  {
    "text": "श्रीवसिष्ठ उवाच ।\nक्रियाविशेषबहुला भोगैश्वर्यहताशयाः ।\nनापेक्षन्ते यदा सत्यं न पश्यन्ति शठास्तदा ॥१॥\nये तु पारं गता बुद्धेरिन्द्रियैर्न वशीकृताः ।\nत एनां जागतीं मायां पश्यन्ति करबिल्ववत् ॥२॥\nतुच्छां तां जागतीं मायां दृष्ट्वा जीवो विचारवान् ।\nअहंकारमयीं मायां त्यजत्यहिरिव त्वचम् ॥३॥\nअसक्ततां ततोऽभ्येत्य पुना राम न जायते ।\nक्षेत्रेष्वपि चिरं तिष्ठन्बीजं दग्धमिवाग्निना ॥४॥\nआधिव्याधिपरीताय प्रातर्वाद्य विनाशिने ।\nप्रयतन्ते शरीराय हितमज्ञास्तु नात्मने ॥५॥\nत्वमप्यज्ञवदज्ञस्य शरीरस्य समीहितम् ।\nमा संपादय दुःखाय भवात्मैकपरायणः ॥६॥\nश्रीराम उवाच ।\nदाशूराख्यायिकेवेयं सुखसंसारचक्रिका ।\nकल्पनारचिताकारा वस्तुशून्येति किं प्रभो ॥७॥\nश्रीवसिष्ठ उवाच ।\nजगन्मायास्वरूपस्य वर्णनाव्यपदेशतः ।\nदाशूराख्यायिका राम वर्ण्यमानां मया शृणु ॥८॥\nअस्त्यस्मिन्वसुधापीठे विचित्रकुसुमद्रुमः ।\nमागधो नाम विख्यातः श्रीमाञ्जनपदो महान् ॥९॥\nकदम्बवनविस्तारलीलावलितजङ्गलः ।\nविचित्रविहगव्यूहसर्वाश्चर्यमनोहरः ॥१०॥\nसस्यसंकटसीमान्तः पुरोपवनमण्डितः ।\nकमलोत्पलकह्लारपूर्णसर्वसरित्तटः ॥११॥\nउद्यानदोलाविलसल्ललनागेयघुंघुमः ।\nनिशोपभुक्तकुसुमनीरन्ध्रविशिखावनिः ॥१२॥\nतत्रैकस्मिन्गिरितटे कर्णिकारसमाकुले ।\nकदलीखण्डनीरन्ध्रनीपगुल्मविराजिते ॥१३॥\nपुष्पौघस्फूर्जदनिले केसरारुणधूलिनि ।\nकारण्डवकृतारावे रसत्सरससारसे ॥१४॥\nतस्मिन्नगवरे पुण्ये विचित्रविहगद्रुमे ।\nकश्चित्परमधर्मात्मा मुनिरासीन्महातपाः ॥१५॥\nदाशूरनामा महता तपोयोगेन संयुतः ।\nकदम्बपृष्ठवास्तव्यो वीतरागो महामतिः ॥१६॥\nश्रीराम उवाच ।\nअसौ तपस्वी भगवन्विपिने केन हेतुना ।\nकथं चाप्यवसत्पृष्ठे कदम्बस्य महातरोः ॥१७॥\nश्रीवसिष्ठ उवाच ।\nशरलोमेति विख्यातः पिता तस्य बभूव ह ।\nरामाऽपर इव ब्रह्मा तस्मिन्नेवावसद्गिरौ ॥१८॥\nतस्यासावेकपुत्रोऽभूत्कचो देवगुरोरिव ।\nतेन सार्धं स पुत्रेण नीतवाञ्जीवितं वने ॥१९॥\nअथासौ शरलोमात्र भुक्त्वा युगगणं ययौ ।\nत्यक्तदेहः सुरागारं मुक्तनीडः खगो यथा ॥२०॥\nएक एव वने तस्मिन्दाशूरः प्ररुरोद ह ।\nदशापनीतपितृकः करुणं कुररो यथा ॥२१॥\nमातापितृवियोगेन शोकसंतापिताशयः ।\nम्लानिमभ्याययौ नूनं हेमन्त इव पङ्कजम् ॥२२॥\nबालोऽसावतिदीनात्मा वनदेवतया वने ।\nइत्थमाश्वासितो राम तदाऽदृश्यशरीरया ॥२३॥\nऋषिपुत्र महाप्राज्ञ किमज्ञ इव रोदिषि ।\nसंसारस्य न कस्मात्त्वं स्वरूपं वेत्सि चञ्चलम् ॥२४॥\nसर्वदैवेदृशी साधो संसारे संसृतिश्चला ।\nजायते जीव्यते पश्चादवश्यं च विनश्यति ॥२५॥\nयद्यत्किंचिद्दृश्यदृशि ब्रह्मादिकमिदं मुने ।\nगन्तव्यस्तेन सर्वेण विनाशो नात्र संशयः ॥२६॥\nतदर्थं मा कृथा व्यर्थं विषादं मरणे पितुः ।\nअवश्यभाव्यस्तमयो जातस्याहर्षतेरिव ॥२७॥\nअशरीरामिति श्रुत्वा गिरमारक्तलोचनः ।\nधैर्यमासादयामास शिखण्डी स्तनितादिव ॥२८॥\nउत्थायावश्यकं कृत्वा पाश्चात्यं पितुरादरात् ।\nचकार तपसे बुद्धिं दृढामुत्तमसिद्धये ॥२९॥\nब्राह्मेण कर्मणा तस्य विपिने चरतस्तपः ।\nअनन्तसंकल्पमयं श्रोत्रियत्वं बभूव ह ॥३०॥\nअज्ञातज्ञेयबुद्धेस्तु श्रोत्रियस्य तया तया ।\nन विशश्राम चेतोऽस्य पवित्रेऽपि धरातले ॥३१॥\nकेवलं सर्वमेवेदमपि शुद्धं धरातलम् ।\nअशुद्धमिव पश्यन्स न रेमे क्वचिदेव हि ॥३२॥\nअथ संकल्पयामास स्वसंकल्पनयैव सः ।\nवृक्षाग्रमेव संशुद्धं स्थितिस्तत्रोचिता मम ॥३३॥\nतदिदानीं तपस्तप्स्ये तपसा येन शाखिषु ।\nखगवत्स्थितिमाप्नोमि शाखासु च दलेषु च ॥३४॥\nइति संचिन्त्य संज्वाल्य हुताशमतिभास्वरम् ।\nजुहाव तस्मिन्प्रोत्कृत्त्य मांसं स्वस्कन्धभित्तितः ॥३५॥\nअथ गीर्वाणवृन्दस्य समग्रा गलभित्तयः ।\nमन्मुखत्वेन मा यान्तु विप्रमांसेन भस्मताम् ॥३६॥\nइति संचिन्त्य भगवान्सप्तार्चिस्तस्य देवता ।\nपुरो बभूव दीप्तांशुर्दीप्तांशुर्वाक्पतेरिव ॥३७॥\nउवाच वचनं धीरं कुमाराभिमतं वरम् ।\nगृहाण स्थापितं साधो कोशाकाशान्मणिं यथा ॥३८॥\nइत्युक्तवन्तमनलमर्घपुष्पेण शोभिना ।\nसंपूज्य स्तुतिवादेन प्राह विप्रकुमारकः ॥३९॥\nभगवन् भूतपूर्णाया भुवः पावनमण्डलम् ।\nनाप्नोमि तेन वृक्षाणामुपरि स्थितिरस्तु मे ॥४०॥\nइत्युक्ते मुनिपुत्रेण सर्वदेवमुखं शिखी ॥\nएवमस्तु तवेत्युक्त्वा जगामान्तर्द्धिमीश्वरः ॥४१॥\nतस्मिन्नन्तर्हिते देवे क्षणात्सान्ध्य इवाम्बुजे ।\nपूर्णकामः कुमारोऽसौ पूर्णेन्दुरिव चाबभौ ॥४२॥\nअधिगताभिमताननमण्डल-\nद्युतिभरेण जहास स तुष्टिमान् ।\nशशिनमाप्तकलाकुलमम्बुजं\nविकसितं च सितस्मितशोभिना ॥४३॥"
  },
  {
    "text": "इत्यार्षे श्रीवसिष्ठमहारामायणे वा० दे० मो० स्थितिप्रकरणे दाशूरो० दाशूरवरप्रदानवर्णनं नामाष्टचत्वारिंशः सर्गः ॥४८॥"
  }
]
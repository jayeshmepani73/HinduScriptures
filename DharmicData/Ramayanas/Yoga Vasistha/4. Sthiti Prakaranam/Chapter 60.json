[
  {
    "text": "श्रीवसिष्ठ उवाच ।\nअस्मिन्भगवति ब्रह्मंश्चपलं पदमाश्रिते ।\nपितामहे महाबाहो कृतसर्गव्यवस्थितौ ॥१॥\nजगज्जीर्णारघट्टेऽस्मिन्वहति स्वव्यवस्थया ।\nविप्रेतभूतघटया रज्वा जीविततृष्णया ॥२॥\nब्रह्मोत्थेषु च भूतेषु विशत्सु भवपञ्जरम् ।\nआवर्तेष्वीश्वरव्योमवालमध्यविवर्तिषु ॥३॥\nमनःस्वन्येषु वातान्तलोलाहतकणेष्विव ।\nअनारतं विनिर्यान्ति विशन्त्यन्ये तथाभितः ॥४॥\nराम ब्रह्मणि जीवौघास्तरङ्गा इव वारिधौ ।\nअनाद्यन्तपदोत्पन्नाः कलनापदमागताः ॥५॥\nभूताकाशं विशन्त्येते धूमश्रीरिव चाम्बुदम् ।\nएकतां यान्ति जीवौघा ब्रह्मण्याकाशमारुतैः ॥६॥\nदिनं तन्मात्रवातेन तत्प्राणात्मतया यथा ।\nआक्रम्यन्ते प्रचण्डेन दैत्यौघेनामरा इव ॥७॥\nभूतप्राणानिलं तेन गन्धवाहेन तेन च ।\nनिविशन्ति शरीरेषु जीवा गच्छन्ति वीर्यताम् ॥८॥\nततो जगति जायन्ते भवन्ति प्राणिनोऽस्फुटाः ।\nअन्या धूमादिमाजाता राम जीवपरम्परा ॥९॥\nतन्मात्रवति तावद्भिरशून्येऽम्बरकोटरे ।\nउदेति यावद्भगवानिन्दुरुद्दाममण्डलः ॥१०॥\nक्षीराम्बुधिनिधौ लोलैः पाण्डुवद्रश्मिभिर्जगत् ।\nततस्तेष्वतिरम्येषु चन्द्ररश्मिषु संपतत् ॥११॥\nकरोति विहगी लोला वने प्रेष्यान्तरेष्विव ।\nतेभ्योऽपि स्वरसेनैव यान्ति पीवरतामपि ॥१२॥\nफलेषु तेषु बघ्नाति पदमिन्दुकरात्क्षता ।\nजीवाली क्षीरपूर्णेषु मातुः स्तनभरेष्विव ॥१३॥\nताः फलावलयः पक्वा भविष्यन्ति मरीचिभिः ।\nतेष्वेव वीर्यमागत्य तिष्ठन्त्यप्राप्तबोधिताः ॥१४॥\nप्रसुप्तवासनाजालजीवतागर्भपञ्जरम् ।\nअधितिष्ठति बीजश्रीः सुप्तपत्रा यथा वटम् ॥१५॥\nयथा काष्ठे स्थितश्चाग्निर्यथा मृदि घटाः स्थिताः ।\nअनेकक्रमयोगेन परागत्य महेश्वरात् ॥१६॥\nअदृष्टान्यशरीरश्रीः क्रमते यो न चोदति ।\nस हि सत्येव जातिः स्यादुदारव्यवहारवान् ॥१७॥\nतेनैव मोक्षभागी चेज्जन्मना स तु सात्त्विकः ।\nअथैतां योनिमासाद्य कृत्यां जन्मपरम्पराम् ॥१८॥\nरक्षार्थं प्राप्तजन्मा चेत्तमोराजससात्त्विकः ।\nपाश्चात्यजन्मना पुंसो राम वक्ष्यामि चाधुना ॥१९॥\nप्राधान्येन यथाऽऽयातः संसारमिति सात्त्विकः ।\nस कदाचिन्न कश्चिच्च संभवत्यनघाकृते ॥२०॥\nसंभवन्तीह पुरुषा राम राजससात्त्विकाः ।\nप्रविचार्य समायाता मन्तव्यं चेह तद्धिया ॥२१॥\nप्राधान्येन समायाता ये यदा परमात्मनः ।\nदुर्लभाः पुरुषा राम ते महागुणशालिनः ॥२२॥\nये चान्ये विविधा मूढा मूकास्तामसजातयः ।\nतेषां स्थावरतुल्यानां किंच राम विचार्यते ॥२३॥\nकतिपया न गता भवभावनां नरसुराः प्रकृतक्रमजन्मनि ।\nअहमिव प्रविचारणयोग्यतामनुगतो ननु राजससात्त्विकः ॥२४॥\nस्थितस्य ते महापदाविचार्ययैवमायता ।\nविचारय त्वमञ्जसा तदद्य चेह न द्वयम् ॥२५॥"
  },
  {
    "text": "इत्यार्षे वासिष्ठमहारामायणे वाल्मीकीये दे० मो० स्थिति० विचारपुरुषनिर्णयप्रसङ्गोपदेशजीवावतारो नाम षष्टितमः सर्गः ॥६०॥"
  }
]
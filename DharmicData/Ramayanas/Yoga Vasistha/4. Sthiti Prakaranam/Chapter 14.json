[
  {
    "text": "श्रीवसिष्ठ उवाच ।\nअथ कालभृगू देवौ मन्दराचलकन्दरात् ।\nगन्तुं प्रवृत्ताववनौ समङ्गासरितस्तटम् ॥१॥\nतौ शैलादवरोहन्तौ दृष्टवन्तौ महाद्युती ।\nनवहैमलताजालकुञ्जसुप्तनभश्चरान् ॥२॥\nवल्लीवलयदोलाभिः क्रीडतो गगनाङ्गणे ।\nहरिणीमुग्धमुग्धाक्षिप्रेक्षितस्मारितोत्पलान् ॥३॥\nसिद्धानध्यासितोत्तुङ्गशिलाशकलविष्टरान् ।\nधृताकारानिवोत्साहान्हेलादृष्टजगत्त्रयान् ॥४॥\nकृताजस्रपतत्पुष्पधारासारनिमज्जनान् ।\nतालोत्तालकृतोद्धस्तहस्तान्हस्तिघटापतीन् ॥५॥\nमदावलेपनिद्रालून्मदान्मूर्तानिव स्थितान् ।\nपुष्पकेसररक्ताङ्गपवनारुणवालधीन् ॥६॥\nचञ्चलाश्चमराश्चारून्भूभृन्मण्डलचामरान् ।\nकृताजस्त्रपतत्पुष्पधारासारनिमज्जनान् ॥७॥\nकिन्नरान्भूमखर्जूराञ्शाखासरलतां गतान् ।\nपरस्परफलाघातक्ष्वेडावर्जितकीचकान् ॥८॥\nधातुपाटलदुर्वक्रान्मर्कटान्नटनोत्कटान् ।\nलतावितानसंछन्नसानूपवनमन्दिरान् ॥९॥\nसिद्धानमरनारीभिर्मन्दारकुसुमाहतान् ।\nधातुपाटलनिर्द्वारपयोदपटसंवृतान् ॥१०॥\nतटानजनसंसर्गान्बौद्धान्प्रव्रजितानिव ।\nसरितः कुन्दमन्दारपिनद्धलहरीघटाः ।\nसागरोत्कतयेवात्तमधुमासप्रसाधनाः ॥११॥\nपुष्पभारपिनद्धाङ्गान्वृक्षान्पवनकम्पितान् ।\nक्षीबानिव मधुप्राप्तौ घूर्णान्मधुकरेक्षणान् ॥१२॥\nशैलराजश्रियं स्फीतां पश्यन्तौ तावितस्ततः ।\nप्राप्तवन्तौ वसुमतीं पुरपत्तनमण्डिताम् ॥१३॥\nक्षणादवापतुस्तत्र पुष्पलोलतरङ्गिणीम् ।\nसमङ्गां सरितं साधु सर्वपुष्पमयीमिव ॥१४॥\nददर्शाथ तटे तस्मिन्कस्मिंश्चित्तनयं भृगुः ।\nदेहान्तरपरावृत्तं भावमन्यमुपागतम् ॥१५॥\nशान्तेन्द्रियं समाधिस्थमचञ्चलमनोमृगम् ।\nसुचिरादिव विश्रान्तं सुचिरश्रमशान्तये ॥१५॥\nचिन्तयन्तमिवानन्ताश्चिरभुक्ताऽचिरोज्झिताः ।\nसंसारसागरगतीर्हर्षशोकनिरन्तराः ॥१७॥\nनूनं निश्चलतां यातमतिभ्रमितचक्रवत् ।\nअनन्तजगदावर्तविवर्तातिशयादिव ॥१८॥\nएकान्तसंस्थितं कान्तं कान्त्येकाकिनमाश्रितम् ।\nउपशान्तेहसंभग्नचित्तसंभ्रमसंगमम् ॥१९॥\nनिर्विकल्पसमाधिस्थं विरतं द्वन्द्ववृत्तितः ।\nहसन्तमखिलां लोकगतिं शीतलया धिया ॥२०॥\nविगताखिलवृत्तान्तं विगताशेषभोक्तृतम् ।\nनिरस्तकल्पनाजालमालम्बितमहापदम् ॥२१॥\nअनन्तविश्रान्तितते पदे विश्रान्तमात्मनि ।\nप्रतिबिम्बमगृह्णन्तं सितं मणिमिवास्थितम् ॥२२॥\nहेयोपादेयसंकल्पविकल्पाभ्यां समुज्झितम् ।\nसंप्रबुद्धमतिं धीरं ददर्श तनयं भृगुः ॥२३॥\nतमालोक्य भृगोः पुत्रं कालो भृगुमुवाच ह ।\nवाक्यमब्धिध्वनिनिभं तव पुत्रस्त्वसाविति ॥२४॥\nविबुध्यतामिति गिरा समाधेर्विरराम सः ।\nभार्गवोऽम्भोदघोषेण शनैरिव शिखण्डभृत् ॥२५॥\nउन्मील्य नेत्रे सोऽपश्यदन्ते कालभृगू प्रभू ।\nसमोदयाविवायातौ देवौ शशिदिवाकरौ ॥२६॥\nकदम्बलतिकापीठादथोत्थाय ननाम तौ ।\nसमौ समागतौ कान्तौ विप्रौ हीरहराविव ॥२७॥\nमिथःकृतसमाचाराः शिलायां समुपाविशन् ।\nमेरुपृष्ठे जगत्पूज्या ब्रह्मविष्णुहरा इव ॥२८॥\nअथ शान्तजपो राम स समङ्गातटे द्विजः ।\nतावुवाच वचः शान्तममृतस्यन्दसुन्दरम् ॥२९॥\nभवतोर्दर्शनेनाहमद्य निर्वृतिमागतः ।\nसममागतयोर्लोके शीतलोष्णरुचोरिव ॥३०॥\nयो न शास्त्रेण तपसा न ज्ञानेनापि विद्यया ।\nविनष्टो मे मनोमोहः क्षीणोऽसौ दर्शनेन वाम् ॥३१॥\nन तथा सुखयन्त्यन्तर्निर्मलामृतवृष्टयः ।\nयथा प्रहर्षयन्त्येता महतामेव दृष्टयः ॥३२॥\nचरणाभ्यामिमं देशं भवन्तौ भूरितेजसौ ।\nकौ पवित्रितवन्तौ नः शशाङ्कार्काविवाम्बरम् ॥३३॥\nइत्युक्तवन्तं प्रोवाच भृगुर्जन्मान्तरात्मजम् ।\nस्मरात्मानं प्रबुद्धोऽसि नाज्ञोऽसीति रघूद्वह ॥३४॥\nप्रबोधितोऽसौ भृगुणा जन्मान्तरदशां निजाम् ।\nमुहूर्तमात्रं सस्मार ध्यानोन्मीलितलोचनः ॥३५॥\nअथासौ विस्मयात्स्मेरमुखो मुदितमानसः ।\nवितर्कमन्थरां वाचमुवाच वदतां वरः ॥३६॥\nजगत्यविदितारम्भा नियतिः परमात्मनः ।\nयद्वशादिदमाभोगि जगच्चक्रं प्रवर्तते ॥३७॥\nममानन्तान्यतीतानि जन्मान्यविदितान्यपि ।\nदशाफलान्यनन्तानि कल्पान्तकलितादिव ॥३८॥\nदृष्टाः कठिनसंरम्भा विभवोऽप्यर्जनभ्रमाः ।\nविहृतं वीतशोकासु चिरं मेरुस्थलीषु च ॥३९॥\nपीतमामोदि मन्दारकेसरारुणितं पयः ।\nमन्दाकिन्याः सकह्लारं तटीष्वमरभूभृतः ॥४०॥\nभ्रान्तं मन्दरकुञ्जेषु फुल्लहेमलतालिषु ।\nमेरोः कल्पतरुच्छायापुष्पसुन्दरसानुषु ॥४१॥\nन तदस्ति न यद्भुक्तं न तदस्ति न यत्कृतम् ।\nन तदस्ति न यद्दृष्टमिष्टानिष्टासु वृत्तिषु ॥४२॥\nज्ञातं ज्ञातव्यमधुना दृष्टं द्रष्टव्यमक्षतम् ।\nविश्रान्तोऽथचिरं श्रान्तो गतो मे सकलो भ्रमः ॥४३॥\nउत्तिष्ठ तात गच्छामः पश्यामो मन्दरस्थिताम् ।\nतां तनुं तावदाशुष्कां शुष्कां वनलतामिव ॥४४॥\nन समीहितमस्तीह नासमीहितमस्ति मे ।\nनियते रचनां द्रष्टुं केवलं विहराम्यहम् ॥४५॥\nयदतिसुभगमार्यसेवितं त-\nत्स्थिरमनुयामि यदेकभावबुद्ध्या ।\nतदलमभिमता मतिर्ममास्तु\nप्रकृतमिमं व्यवहारमाचरामि ॥४६॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये मो० स्थितिप्रकरणे भा० भार्गवजन्मान्तरस्मरणवर्णनं नाम चतुर्दशः सर्गः ॥१४॥"
  }
]
[
  {
    "text": "श्रीवसिष्ठ उवाच ।\nअथैतदभ्युपगमे वच्मि वेद्यविदां वर ।\nसमस्तकलनातीते महाचिद्व्योम्नि निर्मले ॥१॥\nजगदाद्यङ्कुरस्तत्र यद्यस्ति तदसौ तदा ।\nकैरिवोदेति कथय कारणैः सहकारिभिः ॥२॥\nसहकारिकारणानामभावे त्वङ्कुरोद्गतिः ।\nवन्ध्याकन्येव दृष्टेह न कदाचन केनचित् ॥३॥\nसहकारिकारणानामभावे यद्यवोदितम् ।\nमूलकारणमेवाङ्ग तत्स्वभावस्थितिं गतम् ॥४॥\nसर्गादौ सर्गरूपेण ब्रह्मैवात्मनि तिष्ठति ।\nयथास्थितमनाकारं क्व जन्यजनकक्रमः ॥५॥\nअथ पृथ्व्यादयोऽन्ये वा केचिदत्रोपकुर्वते ।\nसहकारिकारणत्वं तत्पूर्वं चात्र दूषणम् ॥६॥\nतस्मात्पदे जगच्छान्तमास्ते तत्सहकारिभिः ।\nचित्तात्प्रसरतीत्युक्तिर्वालस्य न विपश्चितः ॥७॥\nतस्माद्राम जगन्नासीन्न चास्ति न भविष्यति ।\nचेतनाकाशमेवाशु कचतीत्थमिवात्मनि ॥८॥\nअत्यन्ताभाव एवास्य जगतो विद्यते यदा ।\nतदा ब्रह्मेदमखिलमिति तद्राम नान्यथा ॥९॥\nपूर्व प्रध्वंसनान्योन्याभावैर्यदुपशाम्यति ।\nन शाम्यत्येव तच्चित्ते शाम्यत्येव तु दृश्यते ॥१०॥\nअत्यन्ताभाव एवास्य भावैर्यदुपशाम्यति ।\nन शाम्यत्येव सच्चित्ते क्व शाम्यत्येव दृश्यता ॥११॥\nअत्यन्ताभाव एवातो जगद्दृश्यस्य सर्वथा ।\nवर्जयित्वेतरा युक्तिर्नास्त्येवानर्थसंक्षये ॥१२॥\nचिदाकाशस्य बोधोऽयं जगद्भातीति यत्स्थितम् ।\nअयं सोऽहमिदं नाहं लोके चित्रकथा यथा ॥१३॥\nइदमद्यादि पृथ्व्यादि तथेदं वत्सरादि च ।\nअयं कल्पः क्षणश्चायमिमे मरणजन्मनी ॥१४॥\nअयं कल्पान्तसंरम्भो महाकल्पान्त एष सः ।\nअयं स सर्गप्रारम्भो भाव्यभावक्रमस्त्वसौ ॥१५॥\nलक्ष्माणीमानि कल्पानामिमा ब्रह्माण्डकोटयः ।\nएते चेमे परिगता इमे भूय उपागताः ॥१६॥\nइमानि धिष्ण्यजालानि देशकालकला इमाः ।\nमहाचित्परमाकाशमनावृतमनन्तकम् ॥१७॥\nयथापूर्वं स्थितं शान्तमित्येवं कचति स्वयम् ।\nपरमाणुसहस्रांशुभास एता महाचितेः ॥१८॥\nस्वयमन्तश्चमत्कारो यः समुद्गीर्यते चिता ।\nतत्सर्गभानं भातीदमरूपं नतु भित्तिमत् ॥१९॥\nनोद्यन्ति नच नश्यन्ति नायान्ति नच यान्ति च ।\nमहाशिलासु लेखानां सन्निवेशा इवाचलाः ॥२०॥\nइमे सर्गाः प्रस्फुरन्ति स्वात्मनात्मनि निर्मले ।\nनभसीव नभोभागा निराकारा निराकृतौ ॥२१॥\nद्रवत्वानीव तोयस्य स्पन्दा इव सदागतौ ।\nआवर्ता इव चाम्भोधेर्गुणिनो वा यथा गुणाः ॥२२॥\nविज्ञानघनमेवैकमिदमेवमवस्थितम् ।\nसोदयास्तमयारम्भमनन्तं शान्तमाततम् ॥२३॥\nसहकार्यादिहेतूनामभावे शून्यतो जगत् ।\nस्वयंभूर्जायते चेति किलोन्मत्तकफूत्कृतम् ॥२४॥\nप्रशान्तसर्वार्थकलाकलङ्को\nनिरस्तनिःशेषविकल्पतल्पः ।\nचिराय विद्रावितदीर्घनिद्रो\nभवाभयो भूषितभूः प्रबुद्धः ॥२५॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषु स्थितिप्रकरणे स्थितिबीजोपन्यासो नाम द्वितीयः सर्गः ॥२॥"
  }
]
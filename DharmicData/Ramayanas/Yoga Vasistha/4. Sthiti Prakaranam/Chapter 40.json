[
  {
    "text": "श्रीराम उवाच ।\nउत्पत्तिः कथमेतेषां जीवानां ब्रह्मणः पदात् ।\nकियती कीदृशी चेति विस्तरेण वद प्रभो ॥१॥\nश्रीवसिष्ठ उवाच ।\nउत्पद्यन्ते यथा चित्रा ब्रह्मणो भूतजातयः ।\nयथा नाशं प्रयान्त्येता यथा मुक्ता भवन्ति हि ॥२॥\nयथा च परिवर्धन्ते तिष्ठन्त्यन्तर्हिता यथा ।\nसंक्षेपेण महाबाहो श्रृणु वक्ष्यामि तेऽनघ ॥३॥\nब्राह्मी चिच्छक्तिरमला कल्पयन्ती यदृच्छया ।\nसर्वशक्तिः स्वयं चेत्यं भवत्याकलनात्मकम् ॥४॥\nकलनाद्धनतामेत्य यत्किंचिदपि सा स्वयम् ।\nसंकल्पयति पश्चात्तत्तत्तामेति मनःपदम् ॥५॥\nमनःसंकल्पमात्रेण गन्धर्वपुरवत्क्षणात् ।\nतनोतीदमसद्दृश्यं ब्राह्मीं स्थितिमिव त्यजत् ॥६॥\nचित्स्वरूपं परिकचच्छून्यमेवावतिष्ठते ।\nयत्तद्दृश्यं स्थितं तत्स्याद्दृश्यमाकाशमेव तत् ॥७॥\nकृत्वा पद्मजसंकल्पं रूपं पश्यति पद्मजम् ।\nततो जगत्कल्पयति सप्रजापतिपूर्वकम् ॥८॥\nचतुर्दशविधानन्तभूतजातसघुंघुमा ।\nसृष्टिरेवमियं राम चित्तनिर्मितिमागता ॥९॥\nचित्तमात्रमयी शून्या व्योममात्रशरीरिका ।\nसंकल्पमात्रनगरी भ्रान्तिमात्रात्मिका सती ॥१०॥\nइह काश्चिन्महामोहा भूतानां जातयः स्थिताः ।\nकाश्चिदभ्युदितज्ञानाःकाश्चिन्मध्ये स्खलन्ति हि ॥११॥\nभुवि संबध्यमानानां यान्त्येनामुपदेश्यताम् ।\nसर्वासां भूतजातीनां या एता नरजातयः ॥१२॥\nबह्वाधयो दुःरवमया मोहद्वेषभयातुराः ।\nतासां सम्यक्प्रवक्ष्यामि तावद्राजससात्त्विकीः ॥१३॥\nयत्तदप्यमृतं ब्रह्म सर्वव्यापि निरामयम् ।\nचिदाभासमनन्ताख्यमनादि विगतभ्रमम् ॥१४॥\nनिस्पन्दवपुषस्तस्य स्पन्दः सत्तैकदेशतः ।\nघनतामेति सौम्येऽब्धौ चलता चलतामिव ॥१५॥\nश्रीराम उवाच ।\nअनन्तस्यात्मतत्त्वस्य एकदेशः क उच्यते ।\nकथं विकारिता वा स्यात्कथं वा द्वयविक्रमः ॥१६॥\nश्रीवसिष्ठ उवाच ।\nतेन जातं ततोजातमितीयं रचना गिराम् ।\nशास्त्रसंव्यवहारार्थं न राम परमार्थतः ॥१७॥\nविकारितावयवितादिक्सत्तादेशतादयः ।\nक्रमा न संभवन्तीशे दृश्यमानोदया अपि ॥१८॥\nतं विना कल्पनैवान्या नास्ति नापि भविष्यति ।\nकुतस्त्यौ क्रमशब्दार्थावुक्तयो व्यवहारजाः ॥१९॥\nया येह कलना योऽर्थो यः शब्दो यो गिरां गणः ।\nतज्जत्वात्तन्मयत्वाच्च तत्तत्पदमिवेष्यते ॥२०॥\nतज्जः स एव भवति वह्नेर्वह्निरिवोत्थितः ।\nजन्योऽयं जनकश्चायमित्युक्ता भेदकल्पना ॥२१॥\nअयमस्मात्समुत्पन्न इतीयं या जगत्स्थितिः ।\nआधिक्यं तत्क्रियाशक्तौ जन्यं जनकमेव वा ॥२२॥\nइदमन्यदिदं चान्यदिति शब्दार्थविक्लवः ।\nउक्तावेव न देवेऽस्ति प्रमितौ भिन्नता यतः ॥२३॥\nतज्जयैव मनःशक्त्या स्वतः संज्ञा प्रवर्तते ।\nदृढभावनया तस्मादिष्टोऽर्थः प्रतिपद्यते ॥२४॥\nअग्नेः शिखाया एकस्या द्वितीया जनकेति या ।\nउक्तिवैचित्र्यमेवैतन्नोक्त्यर्थेऽत्रास्ति सत्यता ॥२५॥\nन जन्यजनकाद्यास्ताः संभवन्त्युक्तयः परे ।\nएकमेव ह्यनन्तत्वात्किं कथं जनयिष्यति। ॥२६॥\nउक्तेरेव स्वभावोऽयमुक्तेरुक्तिरनन्तरम् ।\nप्रतियोगिव्यवच्छेदसंख्याद्यर्थे न युज्यते ॥२७॥\nऊर्मिजालमिवाम्भोधौ परे यः परिदृश्यते ।\nशब्दोऽर्थकलनाकारस्तद्ब्रह्मैव विदुर्बुधाः ॥२८॥\nब्रह्म चिद्ब्रह्म च मनो ब्रह्म विज्ञानवस्तु च ।\nब्रह्मार्थो ब्रह्म शब्दश्च ब्रह्म चिद्ब्रह्म धातवः ॥२९॥\nब्रह्म सर्वमिदं विश्वं विश्वातीतं च तत्पदम् ।\nवस्तुतस्तु जगन्नास्ति सर्वं ब्रह्मैव केवलम् ॥३०॥\nअयमन्योऽयमन्योऽयं भाग इत्यम्बरात्मनि ।\nमिथ्याज्ञानविकल्पोक्तिर्वाचि सत्यार्थतात्र का ॥३१॥\nवह्नेः शिखेव जातेयं शिखेति मनसोऽभिधा ।\nचापलोत्थविकल्पश्रीर्वस्तुतः स्यान्न सिद्ध्यति ॥३२॥\nअसत्यैव विकल्पोक्तिः सत्यभावो विकल्पते ।\nतमोपहतदृष्टित्वाद्द्विचन्द्रज्ञानदोषवत् ॥३३॥\nसर्वस्मात्सर्वगात्तस्मादनन्ताद्ब्रह्मणः पदात् ।\nनान्यत्किंचित्संभवति तदुत्थं यत्तदेव तत् ॥३४॥\nब्रह्मतत्त्वं विना नेह किंचिदेवोपपद्यते ।\nखर्वं च खल्विदं ब्रह्मेत्येषैव परमार्थता ॥३५॥\nएवंप्रायश्च हे प्राज्ञ सिद्धान्तस्ते भविष्यति ।\nतत्रैवोदाहरिष्यामः सिद्धान्तार्थोक्तिपञ्जरम् ॥३६॥\nइहाविद्यादिकाः केचिद्विद्यन्ते नेतरक्रमाः ।\nज्ञास्यस्यलमशेषार्थांस्तत्तदज्ञानसंक्षये ॥३७॥\nअवस्तुसंक्षये वस्तु यथावस्तु प्रसीदति ।\nयथा च दृश्यते दृश्यं जगन्नैशतमःक्षये ॥३८॥\nयदिदमखिलमाततं कुदृष्ट्या\nतदुपशमे तव राम निर्मलामे ।\nअवितथपदनिर्मले भविष्य-\nत्यवितथमेव न संशयोऽत्र कश्चित् ॥३९॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये मो० स्थितिप्रकरणे ब्रह्मैवेदं सर्वं जगदिति प्रतिपादनं नाम चत्वारिंशः सर्गः ॥४०॥"
  }
]
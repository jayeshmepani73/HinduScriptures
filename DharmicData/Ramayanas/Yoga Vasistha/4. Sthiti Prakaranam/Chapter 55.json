[
  {
    "text": "श्रीवसिष्ठ उवाच ।\nइत्याकर्ण्य तदा तत्र रात्रावालपनं द्वयोः ।\nअहं रघुकुलाकाशशशाङ्क रघुनन्दन ॥१॥\nपतितः खात्कदम्बाग्रे पत्रपुष्पफलाकुले ।\nतूष्णीं निर्वृष्टमुक्तात्मा शृङ्गाग्र इव तोयदः ॥२॥\nअपश्यं तत्र दाशूरं शूरमिन्द्रियनिग्रहे ।\nपरेण तपसा युक्तं तेजसेव हुताशनम् ॥३॥\nतेजोभिर्देहनिष्क्रान्तैः काञ्चनीकृतभूतलम् ।\nतापयन्तं प्रदेशं तं भुवनं भास्करो यथा ॥४॥\nमामथालोक्य संप्राप्तं दाशूरोऽर्घसपर्यया ।\nवितीर्णविष्टरं पत्रपूजया पर्यपूजयत् ॥५॥\nततः पूर्वकथास्तेन सह दाशूर भास्वता ।\nकृतास्तनयसंबोधाः संसारोत्तरणक्षमाः ॥६॥\nदृष्टवांस्तमहं वृक्षं कोरकोत्तरकोटरम् ।\nदाशूरस्येच्छया सर्वैरयतद्भिर्मृगव्रजैः ॥७॥\nसेव्यमानं वनमिव लतामण्डलमण्डितम् ।\nस्मितेन विस्फुटमिव श्वसनस्फुरितच्छदम् ॥८॥\nलताकोटिगतैर्भ्रान्तैश्चामरैरिन्दुसुन्दरैः ।\nशुभ्राभ्रखण्डनिकरैः शरन्नभ इवावृतम् ॥९॥\nप्रालेयकणपद्धत्या मुक्तावल्याभ्यलंकृतम् ।\nसर्वावयवमेवाच्छपुष्पपूरैः प्रपूरितम् ॥१०॥\nस्वरेणुचन्दनालेपैः समालब्धमखण्डितम् ।\nस्वच्छदाभोगविपुलरक्ताम्बरपरिच्छदम् ॥११॥\nविवाहायेव वेषेण पुष्पभारातिभारिणा ।\nलताङ्गनानुषक्तेन नागरेण कृतोपमम् ॥१२॥\nमुनिबद्धोटजाकारलतामण्डपमण्डितम् ।\nमञ्जरीभिः पताकाभिर्युक्तं पुरमहोत्सवे ॥१३॥\nमृगकण्डूयनध्वस्तपुष्पधूलिविधूसरम् ।\nप्रोत्सारितोपान्तवनं वृषमल्लमिवोत्थितम् ॥१४॥\nबर्हिभिः कुसुमोद्वान्तपरागपरिपाटलैः ।\nनिक्षेपक्षिप्तसंध्याभ्रवालवालमिवाचलैः ॥१५॥\nप्रवालारुणहस्तेन कुसुमस्मितशोभिना ।\nमधुना घूर्णमानेन प्रान्तेन पुलकत्विषा ॥१६॥\nनीरन्ध्रपुष्पपूर्णेन घूर्णितेन वनानिलैः ।\nनिद्रालुकुड्मलदृशा स्तबकस्तनधारिणा ॥१७॥\nपुष्पजालरजःपुञ्जकुङ्कुमारुणवाससा ।\nलताविताननिलयवातायननिषङ्गिणा ॥१८॥\nनीलपुष्पलतादोलालीलालास्यविलासिना ।\nआपादमस्तकप्रान्तं सर्वतो निर्मितालयम् ॥१९॥\nवृन्देन वनदेवीनां कोकिलालापशालिना ।\nसंदिग्धमञ्जरीजालमलिनेत्रेण भासिना ॥२०॥\nअवश्यायोपशमितरतिखेदैर्मदालसैः ।\nपुष्पधूलिसमालब्धैराश्लिष्टैर्निबिडं मिथः ॥२१॥\nपुष्पान्तरान्तःपुरगैः किमपि प्रणयोचितम् ।\nध्वनद्भिरभितः स्वच्छमत्तालियुगलैर्वृतम् ॥२२॥\nकाननोपान्तनगरीघुंघुमाकर्णनेच्छया ।\nक्षणमुत्कर्णमाशान्तचारुवर्वणटांकृतैः ॥२३॥\nक्षणं दलाग्रविश्रान्तमुग्धमुग्धशिरस्तया ।\nपश्यद्भिरिन्द्वंशुकवज्जालामर्णवमेखलाम् ॥२४॥\nवनस्थलीनां तनयैर्नयैमूर्तिमिवास्थितैः ।\nशुभैः पत्रपुटेष्वन्तर्मृगैः सारतलान्तरम् ॥२५॥\nनीडश्वसत्सुविश्वस्तसुप्तमात्रकपक्षिणम् ।\nपाकच्युतफलोपान्तभूतकञ्चुकमण्डली ॥२६॥\nसंदिग्धमूकभ्रमरं गुच्छैः पूजाक्षसूत्रकैः ।\nश्यामलीकृतपर्यन्तं नीडैः पल्लवमण्डितैः ॥२७॥\nसुगन्धिताशेषवनं पुष्पमेघीकृताम्बरम् ।\nधूलीकदम्बशबलफलौघवलितं तले ॥२८॥\nबहुनात्र किमुक्तेन न किंचिदपि विद्यते ।\nपत्रं यत्र तरौ यत्र नोष्यते वा न युज्यते ॥२९॥\nपत्रे पत्रे मृगाः सुप्ता विश्रान्ताश्च पदे पदे ।\nकच्छे कच्छे खगा लीनास्तस्य भूरुहभूपतेः ॥३०॥\nएवंगुणविशिष्टं तं समालोकयतो मम ।\nमहोत्सवेन सदृशी सा बभूव तमस्विनी ॥३१॥\nततः कथाभी रम्याभिः स तस्य तनयो मया ।\nविज्ञानालोकरम्याभिर्नीतो बोधं परं पुनः ॥३२॥\nआवयोस्तत्र चित्राभिः कथाभिरितरेतरम् ।\nशर्वरी सा व्यतीयाय मुहूर्त इव कान्तयोः ॥३३॥\nप्रातः प्रतनुतां याते पुष्पर्द्धिघनजालके ।\nस्वर्गाङ्गनाङ्गभोगाभे तारकानिकरे शनैः ॥३४॥\nआकदम्बनभोभागमुपयातं सुतान्वितम् ।\nअहं विसृज्य दाशूरं ततोऽमरनदीं गतः ॥३५॥\nतत्राभिमतमासाद्य स्थानमेत्य नभस्तलम् ।\nप्रविश्य खं मुनीनां च मध्यं स्वस्थ इव स्थितः ॥३६॥\nदाशूराख्यायिकैषा ते कथिता रघुनन्दन ।\nजगतः प्रतिबिम्बाभा सत्याकाराप्यसन्मयी ॥३७॥\nदाशूराख्यायिकेवेयमित्येतत्कथितं मया ।\nतुभ्यं राघव बोधाय जगद्रूपनिरूपणे ॥३८॥\nतस्मादवास्तवीं त्यक्त्वा वास्तवीमपि रञ्जनाम् ।\nदाशूरसिद्धान्तदृशा सदोदारो भवात्मवान् ॥३९॥\nतस्माद्विकल्पं मलमात्मनस्त्वं निर्धूय पश्यामलमात्मतत्त्वम् ।\nआसादयिष्यस्यचिरात्पदं तद्भविष्यसीज्यो भुवनेषु येन ॥४०॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये मो० स्थितिप्रकरणे दाशूरो० वसिष्ठदाशूरमेलनं नाम पञ्चपञ्चाशः सर्गः ॥५५॥"
  }
]
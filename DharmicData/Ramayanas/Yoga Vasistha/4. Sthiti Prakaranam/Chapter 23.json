[
  {
    "text": "श्रीवसिष्ठ उवाच ।\nय उत्तमपदालम्बी चक्रभ्रमवदास्थितः ।\nशरीरनगरीराज्यं कुर्वन्नपि न लिप्यते ॥१॥\nतस्येयं भोगमोक्षार्थं तज्ज्ञस्योपवनोपमा ।\nसुखायैव न दुःखाय स्वशरीरमहापुरी ॥२॥\nश्रीराम उवाच ।\nनगरीत्वं शरीरस्य कथं नाम महामुने ।\nएतां चाधिवसन्योगी कथं राजसुखैकभाक् ॥३॥\nश्रीवसिष्ठ उवाच ।\nरम्येयं देहनगरी राम सर्वगुणान्विता ।\nज्ञस्यानन्तविलासाढ्या स्वालोकार्कप्रकाशिता ॥४॥\nनेत्रवातायनोद्द्योतप्रकाशभुवनान्तरा ।\nकरप्रतोलीविस्तारप्राप्तपादोपजाङ्गला ॥५॥\nरोमराजीलतागुल्मा त्वचाजालकमालिता ।\nगुल्फाङ्गुल्यां प्रविश्रान्तजङ्घोरुस्तम्भमण्डला ॥६॥\nरेखाविभक्तपादाग्रशिलाप्रथमनिर्मिता ।\nचर्ममर्मशिरासारसंधिसीमामनोरमा ॥७॥\nउरूरुतनुभागाग्रनिर्मितोपस्थनिम्नगा ।\nकचत्केशावलीकाचदलप्रस्थवनावृता ॥८॥\nभ्रूललाटोष्ठसच्छायवदनोद्यानशोभिता ।\nदृष्टिपातोत्पलाकीर्णकपोलविपुलस्थली ॥९॥\nवक्षःस्थलसरःस्यूतकुचपङ्कजकोरका ।\nघनरोमावलीच्छन्नस्कन्धक्रीडाशिलोच्चया ॥१०॥\nउदरश्वभ्रनिक्षिप्तस्वान्नेष्टा भक्ष्यतत्परा ।\nदीर्घकण्ठबिलोद्गीर्णवातसंरम्भशब्दिता ॥११॥\nहृदयापणनिर्णीतयथाप्राप्तार्थभूषिता ।\nअनारतनवद्वारप्रवहत्प्राणनागरा ॥१२॥\nआस्यस्फारवदादृष्टदन्तास्थिशकलाकुला ।\nमुखास्पदाभ्रमज्जिह्वाचण्डीचर्वितभोजना ॥१३॥\nरोमशष्पतरच्छन्ना कर्णकोटरकूपका ।\nस्फिक्श्रृंखलास्थितोपान्तपृष्ठविस्तीर्णजङ्गला ॥१४॥\nगुदोत्थानारघट्टान्तप्रद्रुतानन्तकर्दमा ।\nचित्तोद्यानमहीवल्गदात्मचिन्तावराङ्गना ॥१५॥\nधीवरत्रादृढाबद्धचपलेन्द्रियमर्कटा ।\nवदनोद्यानहसनपुष्पोद्गममनोरमा ॥१६॥\nस्वशरीरमनोज्ञस्य सर्वसौभाग्यसुन्दरी ।\nसुखायैव न दुःखाय परमाय हिताय च ॥१७॥\nअज्ञस्येयमनन्तानां दुःखानां कोशमालिका ।\nज्ञस्य त्वियमनन्तानां सुखानां कोशमालिका ॥१८॥\nकिंचिदस्यां प्रनष्टायां ज्ञस्य नष्टमरिन्दम ।\nस्थितायां संस्थितं सर्वं तेनेयं ज्ञसुखावहा ॥१९॥\nयदेनां ज्ञः समारुह्य संसारे विहरत्यलम् ।\nअशेषभोगमोक्षार्थं तेनेयं ज्ञरथः स्मृतः ॥२०॥\nशब्दरूपरसस्पर्शगन्धबन्धुश्रियो यतः ।\nअनयैव हि लभ्यन्ते तेनेयं ज्ञस्य लाभदा ॥२१॥\nसुखदुःखक्रियाजालं यदेषोद्वहति स्वयम् ।\nतदेषा राम सर्वज्ञसर्ववस्तुभरक्षमा ॥२२॥\nतस्यां शरीरपुर्यां हि राज्यं कुर्वन्गतज्वरः ।\nज्ञस्तिष्ठति गतव्यग्रः स्वपुर्यामिव वासवः ॥२३॥\nन क्षिपत्यवटाटोपे मनोमत्ततुरङ्गमम् ।\nन लोभदुर्द्रुमादाय प्रज्ञापुत्रीं प्रयच्छति ॥२४॥\nअज्ञानपरराष्ट्रं च न रन्ध्रं त्वस्य पश्यति ।\nसंसारारिभयस्यान्तर्मूलान्येव निकृन्तति ॥२५॥\nतृष्णासारपरावर्ते कामसंभोगदुर्ग्रहे ।\nन निमज्जति पर्यस्तः सुखदुःखप्रदेवने ॥२६॥\nकरोत्यविरतं स्नानं बहिरन्तरवीक्षणात् ।\nसरित्संगमतीर्थेषु मनोरथगतः क्रमात् ॥२७॥\nसकलाक्षजनादृश्यसुखप्रेक्षापराङ्मुखः ।\nध्याननाम्नि सुखं नित्यं तिष्ठत्यन्तःपुरान्तरे ॥२८॥\nसुखावहैषा नगरी नित्यं वै विदितात्मनः ।\nभोगमोक्षप्रदा चैषा शक्रस्येवामरावती ॥२९॥\nस्थितया संस्थितं सर्वं किंचिन्नष्टं न नष्टया ।\nयया पुर्या महीयस्या सा कथं न सुखावहा ॥३०॥\nविनष्टे देहनगरे ज्ञस्य नष्टं न किंचन ।\nआक्रान्तकुम्भाकाशस्य खस्य कुम्भक्षये यथा ॥३१॥\nविद्यमानं घटं वायुः किंचित्स्पृशति नास्थितम् ।\nयथा तथैव देही स्वां शरीरनगरीमिमाम् ॥३२॥\nअत्रस्थः पुरुषो भोगानात्मा सर्वगतोऽपि सन् ।\nविश्वकल्पकृतान्भुक्त्वा पुंसामधिगतार्थभाक् ॥३३॥\nकुर्वन्नपि न कुर्वाणः समस्तार्थक्रियोन्मुखः ।\nकदाचित्प्रकृतान्सर्वान्कार्यार्थाननुतिष्ठति ॥३४॥\nकदाचिल्लीलया लोलं विमानमधिरोहति ।\nअनाहतगतिः कान्तं विहर्तुममलं मनः ॥३५॥\nतत्रस्थो लोकसुन्दर्या सततं शीतलाङ्गया ।\nरमते रामया मैत्र्या नित्यं हृदयसंस्थितः ॥३६॥\nद्वे कान्ते तिष्ठतः सम्यक् पार्श्वयोः सत्यतैकते ।\nइन्दोरिव विशाखे द्वे समाह्लादितचेतसी ॥३७॥\nक्षपितानखिलान्लोकान्दुःखक्रकचदारितान् ।\nवल्लीवनस्थान्नभसः पृष्ठादर्क इवेक्षते ॥३८॥\nचिरं पूरितसर्वाशः सर्वसंपत्तिसुन्दरः ।\nअपुनःखण्डनायेन्दुः पूर्णाङ्ग इव राजते ॥३९॥\nसेव्यमानोऽपि भोगौघो न खेदायास्य जायते ।\nकालकूटः किलेशस्य कण्ठे प्रत्युत राजते ॥४०॥\nपरिज्ञातोपभुक्तो हि भोगो भवति तुष्टये ।\nविज्ञाय सेवितो मैत्रीमेति चोरो न शत्रुताम् ॥४१॥\nनरनारीनटौघानां विरहे दूरगामिनाम् ।\nज्ञेन यात्रेव सुभगा भोगश्रीरवलोक्यते ॥४२॥\nअशङ्कितोपसंप्राप्ता ग्रामयात्रा यथाध्वगैः ।\nप्रेक्ष्यन्ते तद्वदेव ज्ञैर्व्यवहारमयाः क्रियाः ॥४३॥\nअयत्नोपनतेऽप्यक्षि पदार्थेषु यथा पुनः ।\nनीरागमेव पतति तद्वत्कार्येषु धीरधीः ॥४४॥\nइन्द्रियाणां न हरति प्राप्तमर्थं कदाचन ।\nनाददाति तथाऽप्राप्तं संपूर्णो ज्ञोऽवतिष्ठते ॥४५॥\nअप्राप्तचिन्ताः संप्राप्तसमुपेक्षाश्च सन्मतिम् ।\nन कम्पयन्ति तरलाः पिच्छाघाता इवाचलम् ॥४६॥\nसंशान्तसर्वसंदेहो गलिताखिलकौतुकः ।\nसंक्षीणकल्पनादेहो ज्ञः सम्राडिव राजते ॥४७॥\nआत्मन्येव न मात्यन्तः स्वात्मनात्मनि जृम्भते ।\nसंपूर्णोऽपारपर्यन्तः क्षीरार्णव इवार्णवे ॥४८॥\nभोगेच्छाकृपणाञ्जन्तून्दीनान्दीनेन्द्रियाणि च ।\nअनुन्मत्तमनाः शान्तो हसत्युन्मत्तकानिव ॥४९॥\nइच्छतोऽन्योज्झितां जायां यथैवान्येन हस्यते ।\nइन्द्रियस्येच्छतो भोगं तद्वज्ज्ञेन विहस्यते ॥५०॥\nत्यजत्स्वात्मसुखं सौम्यं मनो विषयविद्रुतम् ।\nअङ्कुशेनेव नागेन्द्रं विचारेण वशं नयेत् ॥५१॥\nभोगेषु प्रसरो यस्या मनोवृत्तेश्च दीयते ।\nसाप्यादावेव हन्तव्या विषस्येवाङ्कुरोद्गतिः ॥५२॥\nताडितस्य हि यः पश्चात्संमानः सोऽप्यनन्तकः ।\nशालेर्ग्रीष्माभितप्तस्य कुसेकोऽप्यमृतायते ॥५३॥\nअनार्तेन हि सन्मानो बहुमानो न बुध्यते ।\nपूर्णानां सरितां प्रावृट्पूरः स्वल्पो न राजते ॥५४॥\nपूर्णस्तु प्राकृतोऽप्यन्यत्पुनरप्यभिवाञ्छते ।\nजगत्पूरणयोग्याम्बुर्गृह्णात्येवार्णवो जलम् ॥५५॥\nमनसोऽभिगृहीतस्य या पश्चाद्भोगमण्डना ।\nतामेवालब्धविस्तारां क्लिष्टत्वाद्बहु मन्यते ॥५६॥\nबन्धमुक्तो महीपालो ग्रासमात्रेण तुष्यति ।\nपरैरबद्धो नाक्रान्तो न राज्यं बहु मन्यते ॥५७॥\nहस्तं हस्तेन संपीड्य दन्तैर्दन्तान्विचूर्ण्य च ।\nअङ्गान्यङ्गैरिवाक्रम्य जयेश्चेन्द्रियशात्रवान् ॥५८॥\nजेतुमन्यं कृतोत्साहैः पुरुषैरिह पण्डितैः ।\nपूर्वं हृदयशत्रुत्वाज्जेतव्यानीन्द्रियाण्यलम् ॥५९॥\nएतावति धरणितले\nसुभगास्ते साधुचेतनाः पुरुषाः ।\nपुरुषकलासु च गण्या\nन जिता ये चेतसा स्वेन ॥६०॥\nहृदयबिले कृतकुण्डल.\nकलनाविवशो मनोमहाभुजगः ।\nयस्योपशान्तिमागत-\nमलमुदितं तं सुनिर्मलं वन्दे ॥६१॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये मो० स्थितिप्रकरणे शरीरनगरविभूतियोगो नाम त्रयोविंशः सर्गः ॥२३॥"
  }
]
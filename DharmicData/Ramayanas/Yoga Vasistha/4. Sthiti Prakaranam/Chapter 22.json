[
  {
    "text": "श्रीवसिष्ठ उवाच ।\nजन्तोः कृतविचारस्य विगलद्वृत्तिचेतसः ।\nमननं त्यजतो ज्ञात्वा किंचित्परिणतात्मनः ॥१॥\nदृश्यं संत्यजतो हेयमुपादेयमुपेयुषः ।\nद्रष्टारं पश्यतो दृश्यमद्रष्टारमपश्यतः ॥२॥\nजागर्तव्ये परे तत्त्वे जागरूकस्य जीवतः ।\nसुप्तस्य घनसंमोहमये संसारवर्त्मनि ॥३॥\nपर्यन्तात्यन्तवैराग्यात्सरसेष्वरसेष्वपि ।\nभोगेष्वाभोगरम्येषु विरक्तस्य निराशिषः ॥४॥\nव्रजत्यात्माम्भसैकत्वं जीर्णंजाड्ये नभस्यलम् ।\nगलत्यपगतासङ्गे हिमापूर इवातपे ॥५॥\nतरङ्गितासु कल्लोलजललोलान्तरासु च ।\nशाम्यन्तीष्वथ तृष्णासु नदीष्विव घनात्यये ॥६॥\nसंसारवासनाजाले खगजाल इवाखुना ।\nत्रोटिते हृदयग्रन्थौ श्लथे वैराग्यरंहसा ॥७॥\nकातकं फलमासाद्य यथा वारि प्रसीदति ।\nतथा विज्ञानवशतः स्वभावः संप्रसीदति ॥८॥\nनीरागं निरुपासङ्गं निर्द्वन्द्वं निरुपाश्रयम् ।\nविनिर्याति मनो मोहाद्विहगः पञ्जरादिव ॥९॥\nशान्ते संदेहदौरात्म्ये गतकौतुकविभ्रमम् ।\nपरिपूर्णान्तरं चेतः पूर्णेन्दुरिव राजते ॥१०॥\nजनितोत्तमसौन्दर्या दूरादस्तमयोन्नता ।\nसमतोदेति सर्वत्र शान्ते वात इवार्णवे ॥११॥\nअन्धकारमयी मूका जाड्यजर्जरितान्तरा ।\nतनुत्वमेति संसारवासनेवोदये क्षपा ॥१२॥\nदृष्टचिद्भास्करा प्रज्ञापद्मिनी पुण्यपल्लवा ।\nविकसत्यमलोद्योता प्रातर्द्यौरिव रूपिणी ॥१३॥\nप्रज्ञा हृदयहारिण्यो भुवनाह्लादनक्षमाः ।\nसत्त्वलब्धाः प्रवर्धन्ते सकलेन्दोरिवांशवः ॥१४॥\nबहुनात्र किमुक्तेन ज्ञातज्ञेयो महामतिः ।\nनोदेति नैव यात्यस्तमभूताकाशकोशवत् ॥१५॥\nविचारणा परिज्ञातस्वभावस्योदितात्मनः ।\nअनुकम्प्या भवन्तीह ब्रह्मविष्ण्विन्द्रशंकराः ॥१६॥\nप्रकटाकारमप्यन्तर्निरहंकारचेतसम् ।\nनाप्नुवन्ति विकल्पास्तं मृगतृष्णामिवैणकाः ॥१७॥\nतरङ्गवदिमे लोकाः प्रयान्त्यायान्ति चेतसः ।\nक्रोडीकुर्वन्ति चाज्ञं ते न ज्ञं मरणजन्मनी ॥१८॥\nआविर्भावतिरोभावौ संसारो नेतरक्रमः ।\nइति ताभ्यां समालोको रमते स निबध्यते ॥१९॥\nन जायते न म्रियते कुम्भे कुम्भनभो यथा ।\nभूषिते दूषिते वापि देहे तद्वदिहात्मवान् ॥२०॥\nविवेक उदिते शीते मिथ्या भ्रममरूदिता ।\nक्षीयते वासना साग्रे मृगतृष्णा मराविव ॥२१॥\nकोऽहं कथमिदं चेति यावन्न प्रविचारितम् ।\nसंसाराडम्बरं तावदन्धकारोपमं स्थितम् ॥२२॥\nमिथ्याभ्रमभरोद्भूतं शरीरं पदमापदाम् ।\nआत्मभावनया नेदं यः पश्यति स पश्यति ॥२३॥\nदेशकालवशोत्थानि न ममेति गतभ्रमम् ।\nशरीरे सुखदुःखानि यः पश्यति स पश्यति ॥२४॥\nअपारपर्यन्तनभो दिक्कालादिक्रियान्वितम् ।\nअहमेवेति सर्वत्र यः पश्यति स पश्यति ॥२५॥\nवालाग्रलक्षभागात्तु कोटिशः परिकल्पितात् ।\nअहं सूक्ष्म इति व्यापी यः पश्यति स पश्यति॥२६॥\nआत्मानमितरच्चैव दृष्ट्या नित्याविभिन्नया ।\nसर्वं चिज्ज्योतिरेवेति यः पश्यति स पश्यति ॥२७॥\nसर्वशक्तिरनन्तात्मा सर्वभावान्तरस्थितः ।\nअद्वितीयश्चिदित्यन्तर्यः पश्यति स पश्यति ॥२८॥\nआधिव्याधिभयोद्विग्नो जरामरणजन्मवान् ।\nदेहोऽहमिति यः प्राज्ञो न पश्यति स पश्यति ॥२९॥\nतिर्यगूर्ध्वमधस्ताच्च व्यापको महिमा मम ।\nद्वितीयो न ममास्तीति यः पश्यति स पश्यति ॥३०॥\nमयि सर्वमिदं प्रोतं सूत्रे मणिगणा इव ।\nचित्तं तु नाहमेवेति यः पश्यति स पश्यति ॥३१॥\nनाहं न चान्यदस्तीति ब्रह्मैवास्ति निरामयम् ।\nइत्थं सदसतोर्मध्ये यः पश्यति स पश्यति ॥३२॥\nयन्नाम किंचित्त्रैलोक्यं स एवावयवो मम ।\nतरङ्गोऽब्धाविवेत्यन्तर्यः पश्यति स पश्यति ॥३३॥\nशोच्या पाल्या मयैवेयं स्वसेयं मे कनीयसी ।\nत्रिलोकी पेलवेत्युच्चैर्यः पश्यति स पश्यति ॥३४॥\nआत्मतापरते त्वत्तामत्ते यस्य महात्मनः ।\nभवादुपरते नूनं स पश्यति सुलोचनः ॥३५॥\nचेत्यानुपातरहितं चिद्भैरवमयं वपुः ।\nआपूरितजगज्जालं यः पश्यति स पश्यति ॥३६॥\nसुखं दुःखं भवो भावो विवेककलनाश्च याः ।\nअहमेवेति वा नूनं पश्यन्नपि न हीयते ॥३७॥\nस्वात्मसत्तापरापूर्णे जगत्यंशेन वर्तिना ।\nकिं मे हेयं किमादेयमिति पश्यन्सुद्दङ्गरः ॥३८॥\nअप्रतर्क्यमनाभासं सन्मात्रमिदमित्यलम् ।\nहेयोपादेयकलना यस्य क्षीणा स वै पुमान् ॥३९॥\nय आकाशवदेकात्मा सर्वभावगतोऽपि सन् ।\nन भावरञ्जनामेति स महात्मा महेश्वरः ॥४०॥\nतमःप्रकाशकलनामुक्तः कालात्मतां गतः ।\nयः सौम्यः सुसमः स्वस्थस्तं नौमि पदमागतम् ॥४१॥\nयस्योदयास्तमयसंकलनाकलासु\nचित्रासु चारुविभवासु जगद्गतासु ।\nवृत्तिः सदैव सकलैकमतेरनन्ता\nतस्मै नमः परमबोधवते शिवाय ॥४२॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये मो० स्थितिप्रकरणे अनुत्तमपदविश्रान्तिवर्णनं नाम द्वाविंशः सर्गः ॥२२॥"
  }
]
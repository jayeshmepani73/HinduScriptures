[
  {
    "text": "श्रीवसिष्ठ उवाच ।\nअथ तां मनसा ध्यायंस्तत्रैवामीलितेक्षणः ।\nआरब्धवान्मनोराज्यमिदमेकः किलोशना ॥१॥\nएषा हि ललना व्योम्नि सहस्रनयनालये ।\nसंप्राप्तोऽयमहं स्वर्गमालोलसुरसुन्दरम् ॥२॥\nइमे ते मृदुमन्दारकुसुमोत्तंससुन्दराः ।\nद्रवत्कनकनिष्यन्दविलासिवपुषः सुराः ॥३॥\nइमास्ता लोचनोल्लासदृष्टनीलाब्जदृष्टयः ।\nमुग्धहासविलासिन्यः कान्ता हरिणदृष्टयः ॥४॥\nइमे ते कौसुमोद्योता अन्योन्यप्रतिबिम्बिताः ।\nविश्वरूपोपमाकारा मरुतो मत्तकाशिनः ॥५॥\nऐरावणकटामोदविरक्तमधुपश्रुताः ।\nइमास्ताः काकलीगीता गीर्वाणगणगीतयः ॥६॥\nइयं सा कनकाम्भोजचलद्वैरिञ्चसारसा ।\nमन्दाकिनीतटोद्यानविश्रान्तसुरनायका ॥७॥\nएते ते यमचन्द्रेन्द्रसूर्यानलजलानिलाः ।\nलोकपालास्तनुद्योतकीर्णदीप्तानलार्चिषः ॥८॥\nअयं स रणवृत्तान्तहेतिकण्डूयिताननः ।\nऐरावणो रणे दन्तप्रोतदैत्येन्द्रमण्डलः ॥९॥\nइमे ते भूतलस्थानाद्व्योम्नि तारकतां गताः ।\nवैमानिकाश्चरच्चारुचामीकरमयातपाः ॥१०॥\nमेरूषलतलास्फालसीकराकीर्णदेवताः ।\nएतास्ताः कीर्णमन्दारा गङ्गासलिलवीचयः ॥११॥\nएताः प्रसृतमन्दारमञ्जरीपुञ्जपिञ्जराः ।\nदोलालोलाप्सरःश्रेण्यः शक्रोपवनवीथयः ॥१२॥\nइमे ते कुन्दमन्दारमकरन्दसुगन्धयः ।\nचन्द्रांशुनिकराकाराः पारिजातसमीरणाः ॥१३॥\nपुष्पकेसरनीहारपटवासरणोत्सुकैः ।\nलताङ्गनागणैर्व्याप्तमिदं तन्नन्दनं वनम् ॥१४॥\nकान्तगीतरवानन्दप्रनर्तितसुराङ्गनौ ।\nइमौ तौ वल्लकीस्निग्धस्वरौ नारदतुम्बुरू ॥१५॥\nइमे ते पुण्यकर्तारो भूरिभूषणभूषिताः ।\nव्योमन्युड्डीयमानेषु विमानेषु च संस्थिताः ॥१६॥\nमदमन्मथमत्ताङ्ग्य इमास्ताः सुरयोषितः ।\nदेवेश्वरं निषेवन्ते वनं वनलता इव ॥१७॥\nइन्द्राश्मजालकुसुमाश्चिन्तामणिगुलुच्छकाः ।\nकल्पवृक्षा इमे पक्वफलस्तबकदन्तुराः ॥१८॥\nइह तावदिमं शक्रमहमासनसंस्थितम् ।\nद्वितीयमिव त्रैलोक्यस्रष्टारमभिवादये ॥१९॥\nइति संचिन्त्य शुक्रेण मनसैव शचीपतिः ।\nतेनाभिवादितस्तत्र द्वितीय इव खे भृगुः ॥२०॥\nअथ सादरमुत्थाय शुक्रः शक्रेण पूजितः ।\nगृहीतहस्त आनीय समीपमुपवेशितः ॥२१॥\nधन्यस्त्वदागमे नाथ स्वर्गोऽयं शुक्र शोभते ।\nउष्यतां चिरमेवेह शक्र इत्थमुवाच तम् ॥२२॥\nअथ तत्रोपविश्यासौ भार्गवः शोभिताननः ।\nश्रियं जहार शशिनः सकलस्यामलस्य च ॥२३॥\nसकलसुरगणाभिवन्दितोऽसौ\nभृगुतनयः शतमन्युपार्श्वसंस्थः ।\nचिरतरमतुलामवाप तुष्टिं\nनरपतिसत्तमलालनं बभूव ॥२४॥"
  },
  {
    "text": "इत्यार्षे श्रीवासिष्ठमहारामायणे वा० मो० स्थितिप्रकरणे भार्गवोपाख्याने भार्गवमनोराज्यं नाम षष्ठः सर्गः ॥६॥"
  }
]
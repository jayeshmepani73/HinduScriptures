[
  {
    "text": "श्रीवसिष्ठ उवाच ।\nजीवबीजं परं ब्रह्म सर्वत्र खमिव स्थितम् ।\nतेन जीवोदरजगत्यपि जीवोऽस्त्यनेकधा ॥१॥\nचिद्धनैकघनात्मत्वाज्जीवान्तर्जीवजातयः ।\nकदलीदलवत्सन्ति कीटा इव धरोदरे ॥२॥\nयो यो नाम यथा ग्रीष्मे कल्पस्वेदाद्भवेत्कृमिः ।\nयद्यद्दृश्यं शुद्धचित्खं तज्जीवो भवति स्वतः ॥३॥\nयथा यथा यतन्ते ते जीवकाः स्वात्मसिद्धये ।\nतथा तथा भवन्त्याशु विचित्रोपासनक्रमैः ॥४॥\nदेवान्देवयजो यान्ति यक्षा यक्षान्त्व्रजन्ति हि ।\nब्रह्म ब्रह्मयजो यान्ति यदतुच्छं तदाश्रयेत् ॥५॥\nस मुक्तो भृगुपुत्रो हि निर्मलत्वात्स्वसंविदः ।\nबद्धः प्रथमदृष्टेन दृश्येनाशु स्वभावतः ॥६॥\nभुवि जाता परिम्लाना बाला यत्प्रथमं पुरः ।\nसंवित्प्राप्नोति तद्रूपा भवत्यन्या न काचन ॥७॥\nश्रीराम उवाच ।\nजाग्रत्स्वप्नदशाभेदं भगवन्वक्तुमर्हसि ।\nकथं च जाग्रज्जाग्रत्स्यात्स्वप्नो जाग्रद्भमः कथम् ॥८॥\nश्रीवसिष्ठ उवाच ।\nस्थिरप्रत्यययुक्तं यत्तज्जाग्रदिति कथ्यते ।\nअस्थिरप्रत्ययं यत्स्यात्तत्स्वप्नः समुदाहृतः ॥९॥\nजाग्रत्त्वे क्षणदृष्टः स्यात्स्वप्नः कालान्तरे स्थितः ।\nतज्जाग्रत्स्वप्नतामेति स्वप्नो जाग्रत्त्वमृच्छति ॥१०॥\nजाग्रत्स्वप्नदशाभेदो न स्थिरास्थिरते विना ।\nसमः सदैव सर्वत्र समस्तोऽनुभवोऽनयोः ॥११॥\nस्वप्नोऽपि स्वप्नसमये स्थैर्याज्जाग्रत्त्वमृच्छति ।\nअस्थैर्याज्जाग्रदेवास्ते स्वप्नस्तादृशबोधतः ॥१२॥\nस्वप्नोऽपि जाग्रद्बुद्ध्यंशो जाग्रत्त्वमनुगच्छति ।\nस्वप्नता स्वप्नबुद्ध्या तु यथासंवेदनं स्थितम् ॥१३॥\nयत्तु यावत्स्थिरं बुद्धं तत्तावज्जाग्रदुच्यते ।\nक्षणभङ्गात्तु तत्स्वप्नो यथा भवति तच्छ्रुणु ॥१४॥\nजीवधातुः शरीरेऽन्तर्विद्यते येन जीव्यते ।\nतेजो वीर्यं जीवधातुरित्याद्यभिधमङ्ग यत् ॥१५॥\nव्यवहारी यदा कायो मनसा कर्मणा गिरा ।\nभवेत्तदा मरुन्नुन्नो जीवधातुः प्रसर्पति ॥१६॥\nतस्मिन्प्रसर्पत्यङ्गेषु सर्वा संविदुदेति हि ।\nदृष्टत्वात्प्रैति चित्ताख्यमन्तर्लीनजगद्भ्रमम् ॥१७॥\nईक्षणादिषु रन्ध्रेषु प्रसरन्ती बहिर्मयम् ।\nनानाकारविकाराढ्यं रूपमात्मनि पश्यति ॥१८॥\nस्थिरत्वात्तत्तथैवाथ जाग्रदित्यवगम्यते ।\nजाग्रत्क्रम इति प्रोक्तः सुषुप्तादिक्रमं श्रृणु ॥१९॥\nमनसा कर्मणा वाचा यदा क्षुभ्यति नो वपुः ।\nशान्तात्मा तिष्ठति स्वस्थो जीवधातुस्तदा त्वसौ ॥२०॥\nसमतामागतैर्वातैः क्षोभ्यते न हृदम्बरे ।\nनिर्वातसदने दीपो यथाऽऽलोकैककारकः ॥२१॥\nततः सरति नाङ्गेषु संवित्क्षुभ्यति तेन नो ।\nन चेक्षणादीन्यायाति रन्ध्राण्यायाति नो बहिः ॥२२॥\nजीवोऽन्तरेव स्फुरति तैलसंविद्यथा तिले ।\nशीतसंविद्धिम इव स्नेहसंविद्यथा घृते ॥२३॥\nजीवाकारा कला काचिच्चितिः स्वच्छतयात्मनि ।\nदशामायाति सौषुप्तिं सौम्यवातां विचेतनाम् ॥२४॥\nज्ञात्वा वैचित्युपरते साम्यं व्यवहरन्नपि ।\nजाग्रत्स्वप्नसुषुप्तेषु संबुद्धस्तुर्यवान्स्मृतः ॥२५॥\nसुषुप्ते सौम्यतां यातैः प्राणैः संचाल्यते यदा ।\nस जीवधातुः सा संवित्ततश्चित्ततयोदिता ॥२६॥\nस्वान्तःसंस्थजगज्जालं भावाभावैः क्रमभ्रमैः ।\nपश्यति स्वान्तरेवाशु स्फारं बीज इव द्रुमम् ॥२७॥\nजीवधातुर्यदा वातैः किंचित्संक्षुभ्यते भृशम् ।\nततोऽस्म्यहं सुप्त इति पश्यत्यात्मनि खे गतिम् ॥२८॥\nयदाम्भसा प्लाव्यतेऽसौ तदा वार्यादिसंभ्रमम् ।\nअन्तरेवानुभवति स्वामोदं कुसुमं यथा ॥२९॥\nयदा पित्तादिनाक्रान्तस्तदा ग्रीष्मादिसंभ्रमम् ।\nअन्तरेवामुभवति स्फारं बहिरिवाखिलम् ॥३०॥\nरक्तापूर्णो रक्तवर्णान्देशान्कालान्बहिर्यथा ।\nपश्यत्यनुभवात्मत्वात्तत्रैव च निमज्जति ॥३१॥\nसेवते वासनां यां तां सोऽन्तः पश्यति निद्रितः ।\nपवनक्षोभितो रन्ध्रैर्बहिरक्षादिभिर्यथा ॥३२॥\nअनाक्रान्तेन्द्रियच्छिद्रो यतः क्षुब्धोऽन्तरेव सः ।\nसंविदानुभवत्याशु स स्वप्न इति कथ्यते ॥३३॥\nसमाक्रान्तेन्द्रियच्छिद्रो यः क्षुब्धो वायुना यदा ।\nपरिपश्यति तज्जाग्रदित्याहुर्मुनिसत्तमाः ॥३४॥\nइति विदितवता त्वयाधुनान्तः\nप्रथितमहामतिनेह सत्यताख्या ।\nअसति जगति नैव भावनीया\nमृतिहतिसंहृतिदोषभावनी या ॥३५॥"
  },
  {
    "text": "इत्यार्षे श्रीवासिष्ठमहारामायणे वाल्मी० दे० मो० स्थितिप्रकरणे जाग्रत्स्वप्नसुषुप्तितुरीयस्वरूपविचारो नामैकोनविंशः सर्गः ॥१९॥"
  }
]
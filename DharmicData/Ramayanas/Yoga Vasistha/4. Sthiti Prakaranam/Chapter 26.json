[
  {
    "text": "श्रीवसिष्ठ उवाच ।\nइति निर्णीय दैत्येन्द्रो दामव्यालकटान्विताम् ।\nसेनां संप्रेषयामास भूतलं देवनाशिनीम् ॥१॥\nदैत्याः सागरकुञ्जेभ्यः कन्दरेभ्यश्च सायुधाः ।\nउदगुर्भीमनिर्ह्लादाः सपक्षगिरिलीलया ॥२॥\nरोदसीकोटरं हस्तप्रहारहतभास्करम् ।\nदानवाः पूरयामासुर्दामव्यालकटैधिताः ॥३॥\nअथोत्तस्थुर्निकुञ्जेभ्यः कन्दरेभ्यः सुराचलात् ।\nप्रलयान्त इवाक्षुब्धा भीमाः स्वर्वासिनां गणाः ॥४॥\nदेवासुरपताकिन्योस्तद्युद्धमभवत्तयोः ।\nअकालोल्वणकल्पान्तभीषणं भुवनान्तरे ॥५॥\nपेतुः प्रलयपर्यस्तचन्द्रार्का इव दीप्तयः ।\nशिरांसि कुन्डलोहयोततेजःपीततमांस्यथ ॥६॥\nजुघूर्णुर्भटनिर्मुक्तसिंहनादविराविताः ।\nप्रलयानिलसंपूरैः स्फुटहासा इवाद्रयः ॥७॥\nरेणुः शैलशिलातुल्यहेतिघातास्तभित्तयः ।\nकुलाचलतटाभीरुविश्रान्तहरिमण्डलाः ॥८॥\nचेरुः परस्पराघातहतहेतिसमुत्थिताः ।\nलोलानलकणाःकल्पविशीर्णा इव तारकाः ॥९॥\nविलेसू रक्तमांसौघपूर्णैकार्णवतीरगाः ।\nकल्पतालवदुत्ताला वेतालास्तालतालिताः ॥१०॥\nप्रस्फुरद्रुधिरासारशान्तपांसुपयोधरे ।\nव्योम्नि हेतिहतक्षुण्णा मौलिकुण्डलकोटयः ॥११॥\nबभूवुर्भास्कराकारैः कल्पभूरुहधारिभिः ।\nप्रहारदलिताद्रीन्द्रैर्दैत्यैर्निर्विवरा दिशः ॥१२॥\nजग्मुर्ज्वलदसिप्रान्तवातपातितभित्तयः ।\nकणप्रकरतां शैलाः कल्पाग्निदलिता इव ॥१३॥\nदेवास्ते च समाजग्मुरश्वमेधैधिता इव ।\nअसुरानस्त्रविभ्रष्टाञ्जलदानिव वायवः ॥१४॥\nजगृहुस्तानथाक्रम्य जरठासूनिवौतवः ।\nतेऽपि ताञ्जगृहुर्मत्तानृक्षारूढानिव द्रुमान् ॥१५॥\nदोर्वृक्षविलसद्धेतिकुसुमाः शस्त्रपल्लवाः ।\nरेजुः सुरासुराः फुल्ला वनलोला इव द्रुमाः ॥१६॥\nअन्योन्यं पूरयामासुः शस्त्रपूरैर्दिशो दश ।\nवनानि कुसुमव्रातैः सुमेराविव मारुतः ॥१७॥\nघोरं समभवद्युद्धं देवदानवसेनयोः ।\nरोदोरन्ध्रोदुम्बरान्तर्महामशकसंघयोः ॥१८॥\nअथोदपतदुत्तालैर्लोकपालेभमण्डलैः ।\nकल्पाभ्रस्फूर्जिताकारो दारुणः समरारवः ॥१९॥\nपिण्डग्रहेण नभसि भूभागमिव कुट्टिमम् ।\nमुष्टिग्राह्यो महामेघमन्थरोदरपीवरः ॥२०॥\nरथसंपातसंपिष्टशस्त्रशैलरटन्नटः ।\nत्रुटद्धृदयनिःसत्त्वकर्कशाक्रन्दघर्घरः ॥२१॥\nप्रलयप्रत्ययोल्लासिकल्पान्तारावबृंहणः ।\nद्वादशादित्यसंघट्टद्रवत्काञ्चनपर्वतः ॥२२॥\nब्रह्माण्डकुण्डसंघट्टात्परावृत्त्या च निर्गतः ।\nमहास्रोतःपयःपूरः सत्त्वाहत इवाकरः ॥२३॥\nचञ्चत्सपक्षशैलेन्द्रपक्षपातचलद्ध्वनिः ।\nकठिनापूरणोद्धूतस्फुटच्छैलेन्द्रकन्दरः ॥२४॥\nमन्दरोद्धतदुग्धाब्धिसंक्षोभसदृशाङ्गकः ।\nरतिश्रुद्धुंघुमास्फोटघटितद्वीपजन्तुभूः ॥२५॥\nसेनयोः क्षुब्धयोरासीद्युद्धमुद्धतदानवम् ।\nनिष्पिष्टनगरग्रामगिरिकाननमानवम् ॥२६॥\nमहाहेतिशतच्छिन्नदानवाचलपूर्णदिक् ।\nअन्योन्याहतहेत्यादिचूर्णपूर्णाम्बरोदरम् ॥२७॥\nभुशुण्डीमण्डलास्फोटस्फुटन्मेरुशिरःशतम् ।\nशरमारुतनिर्लूनदैत्यदेवमुखाम्बुजम् ॥२८॥\nचक्रावर्तशतभ्रान्तदेवदैत्यजरत्तणम् ।\nसेनाप्रहारकल्लोलवलनावलिताम्बरम् ॥२९॥\nहेत्युग्रवातनिष्पिष्टपतद्वैमानिकव्रजम् ।\nअस्त्रोदिताब्धिवार्योघप्लावितव्योमपत्तनम् ॥३०॥\nवहन्महास्त्रपातासिशूलशक्तिनदीशतम् ।\nशैलपक्षोद्भटास्फोटलुठद्ब्रह्माण्डमण्डपम् ॥३१॥\nदैत्यपार्ष्णिप्रहारौघपतल्लोकेशपत्तनम् ।\nनारीहलहलारावरणत्कङ्कणमन्दिरम् ॥३२॥\nलुठद्दैत्यवलोद्भूतमत्तास्रौघजलान्वितम् ।\nरक्तधौतनरौघोग्रमुक्तनादद्रवज्जनम् ॥३३॥\nलोकपानीकपाम्भोजच्छन्नाच्छन्नयमान्वितम् ।\nपुनः सुरासुरैर्घातैर्दृष्टसैन्यकुलाकुलम् ॥३४॥\nसपक्षपर्वताकारदानवाद्रिगमागमैः ।\nवहच्छवशवाशब्दभूरिभाङ्कारभीषणम् ॥३५॥\nआयुधाग्रविभिन्नोग्रदैत्यपर्वतनिर्झरैः ।\nरक्तैररुणिताशेषवसुधार्णवपर्वतम् ॥३६॥\nउत्सन्नराष्ट्रनगरविपिनग्रामगह्वरम् ।\nधृतासंख्यासुरेभाश्वमनुष्यशवपर्वतम् ॥३७॥\nसुतालोत्तालनाराचराजिरोचितवारणम् ।\nमुष्टिप्रहारपिष्टांसमत्तैरावणवारणम् ॥३८॥\nकल्पाभ्रपटलासारधारादलितपर्वतम् ।\nमहाशनिविनिष्पेषपिष्टोड्डीनकुलाचलम् ॥३९॥\nकुपिताग्निज्वलज्ज्वालाजालज्वलितदानवम् ।\nएकाञ्जलिपुटानीतसमुद्रोत्सादितानलम् ॥४०॥\nचण्डदैत्यातिसंभारशिलीकृतमहाज्वलम् ।\nवनव्यूहेन्धनाग्न्यर्चिर्द्राविताम्बुशिलोच्चयम् ॥४१॥\nअस्त्रनिर्मितदुर्वारतमःकल्पान्तरात्रिकम् ।\nमायासूर्यगणोद्द्योतैः पीतातनुतमःपटम् ॥४२॥\nमायाग्निवर्षनिष्पीतकलाभ्रघनवर्षणम् ।\nससीत्काराग्निवमनशस्त्रसंघट्टवर्षणम् ॥४३॥\nवज्रवर्षास्त्रनिर्धूतशैलवर्षास्त्रसंभ्रमम् ।\nनिद्राबोधास्त्रयुद्धाढ्यं संघर्षावग्रहाश्रयम् ॥४४॥\nवहत्क्रकचवृक्षास्त्रं जलाग्न्यस्मरणान्धितम् ।\nब्रह्मास्त्रयुद्धविषमं तमस्तेजोस्त्रसारितम् ॥४५॥\nअस्त्रोद्गीर्णायुधानीकनीरन्ध्रसकलाम्बरम् ।\nशिलावर्षास्त्रदलितं वह्निवर्षास्त्रभासुरम् ॥४६॥\nपताकास्पृष्टशशिकैश्चक्रचीत्कारगर्जितैः ।\nमुहूर्तेन रथैर्लङ्घितोदयास्तमयाचलम् ॥४७॥\nवज्रप्रहाराविरतम्रियमाणमहासुरम् ।\nशुक्रामरमहाविद्याजीवमानमहासुरम् ॥४८॥\nविद्रवद्देवसंघातं जयप्रोड्डामरामरम् ।\nशुभग्रहमहाकेतुमालिकानामितस्ततः ॥४९॥\nउत्पातमङ्गलौघानां बुद्धेरुद्धरकन्धरम् ।\nसाद्रिखोर्वीसमुद्रद्युजगद्रुधिरवारिधि ॥५०॥\nफुल्लैककिंशुकवनं कुर्वद्दुर्वारवैरतः ।\nपर्वतप्रतिमासंख्यं शवपूर्णमहार्णवम् ॥५१॥\nसमग्रतरुशाखाग्रलम्बलोलमहाशवम् ।\nदीप्यमानैः स्ववातार्तैः पक्षपुष्पैर्लसत्फलैः ॥५२॥\nतालोत्तालैः शरव्रातवनैर्व्याप्तनभस्थलम् ।\nपर्वतप्रतिमासंख्यकबन्धशतबाहुभिः ॥५३॥\nनृत्यद्भिः पातिताम्भोदविमानसुरतारकम् ।\nशरशक्तिगदाप्रासपट्टिशप्रोतपर्वतम् ॥५४॥\nलोकसप्तकविभ्रष्टकुड्यखण्डचिताम्बरम् ।\nअनारतरसन्मत्तकल्पाभ्रदृढदुन्दुभि ॥५५॥\nएवं शब्दशतोन्नादपातालतलवारणम् ।\nविनायककराकृष्टदीर्घदानवपर्वतम् ॥५६॥\nएकदिक्करनिष्पन्दसिद्धसाध्यमरुद्गणम् ।\nपलायमानगन्धर्वकिन्नरामरचारणम् ॥५७॥\nवघुरशनिनिपातखण्डिताङ्गा\nदलितशिलाशकलाः ककुम्मुखेषु ।\nप्रलयसमयसूचकाः सुराणां\nसुरतरुघर्घरघस्मराः समीराः ॥५८॥"
  },
  {
    "text": "इत्यार्षे श्रीवासिष्ठमहारामायणे वा० मो० स्थितिप्रकरणे दामव्यालकटसंग्रामवर्णनं नाम षड्विंशः सर्गः ॥२६॥"
  }
]
[
  {
    "text": "श्रीवसिष्ठ उवाच ।\nअन्नपानाङ्गनासङ्गादृते नास्तीह किंचन ।\nशुभमस्त्विति संवादि महान्किमिव वाञ्छतु ॥१॥\nतिर्यञ्चः पशवो मूढा ये न तुष्यन्त्यसाधवः ।\nभोगैः कृपणसर्वस्वैरादिमध्यान्तपेलवैः ॥२॥\nविश्वासं यान्ति ये लोके तैरलं नरगर्दभैः ।\nइतः केशा इतो रक्तमितीयं प्रमदातनुः ॥३॥\nएतया तोषमायान्ति सारमेया न मानवाः ।\nमृन्महीदारुतरवो देहा मांसमया अपि ॥४॥\nअधो भूरम्बरं पृष्ठे किमपूर्वं सुखाय तु ।\nमात्रास्पर्शानुसारिण्यो विवेकपदभङ्गुराः ॥५॥\nमोहायैवापरामृष्टाः सकला लोकसंविदः ।\nसर्वस्या एव पर्यन्ते सुखाशायाश्च संस्थितम् ॥६॥\nमालिन्यं दुःखमप्येवं ज्वालाया इव कज्जलम् ।\nआगमापायिनोऽनित्या मनःषष्ठेन्द्रियक्रियाः ॥७॥\nलता नागेन्द्रमृदिता धारयन्ति न संपदः ।\nपुत्रिका रक्तमांसस्य कान्तेयमिति सादरम् ॥८॥\nस्वदेहनाम्नाऽस्थिचये श्लिष्यते मोहकक्रमः ।\nसर्वं सत्यमिदं राम स्थिरमज्ञस्य तुष्टये ॥९॥\nज्ञस्यास्थैर्यमसत्यं च जगद्राम न तुष्टये ।\nअभुक्तेऽपि विषा यैषा विषमूर्च्छां प्रयच्छति ॥१०॥\nतां परित्यज्य भोगास्थां स्वात्मैकत्वगतिं भज ।\nअनात्ममयभावेन चित्तं स्थितिमुपागतम् ।\nयदा तदैतदाजातं जगज्जालमसन्मयम् ॥११॥\nवासनावशतो ब्रह्ममनसा कल्पितं वपुः ।\nतेजसा श्रितकुड्येन हेमाभत्वमिवात्मनः ॥१२॥\nश्रीराम उवाच ।\nवैरिञ्चपदमासाद्य मनो ब्रह्मन्महामते ।\nइदं जगत्सुघनतां कथमानयति क्रमात् ॥१३॥\nश्रीवसिष्ठ उवाच ।\nगर्भतल्पात्समुत्थाय पद्मजः प्रथमः शिशुः ।\nब्रह्मेति शब्दमकरोद्ब्रह्मा तेन स उच्यते ॥१४॥\nसंकल्पजालरूपस्य मनसा कल्पिताकृतेः ।\nअकरोत्तस्य संकल्पलक्ष्मीः पदमथोत्तरे ॥१५॥\nततः संकल्पयामास पूर्वं तेजो महाप्रभम् ।\nशरदन्ते लताचक्रचक्रीकृतदिगन्तरम् ॥१६॥\nपक्षप्रतिमनिस्यूतकर्मणातिगुणाक्षरम् ।\nपुञ्जपिञ्जरपर्यन्तं हेमज्ञाननिभाम्बरम् ॥१७॥\nजालहेमलताजालजटालनिजमन्दिरम् ।\nकचत्प्रसरदुद्यानाकारकुण्डलमण्डितम् ॥१८॥\nतं शरीरं मनस्तस्मिंस्ततस्तेजसि भास्वरे ।\nआत्माकारसमाकारं भास्वरं समकल्पयत् ॥१९॥\nस ततस्तेजसस्तस्मादभ्युदेति दिवाकरः ।\nजालमण्डलमध्यस्थो ज्वलत्कनककुण्डलः ॥२०॥\nज्वलज्जटाभारधरोपान्तविस्फारपावकः ।\nज्वालाविशालावयवः पूरिताकाशमण्डलः ॥२१॥\nअथ ब्रह्मा महाबुद्धिरन्यास्तास्तेजसः कलाः ।\nअपाल्य यदसद्ब्रह्मा तरङ्गानिव सागरः ॥२२॥\nतेऽपि संकल्पसंप्राप्तसिद्धयः समशक्तयः ।\nयथासंकल्पितं वस्तु क्षणाद्दृष्ट्वापुरग्रतः ॥२३॥\nसंकल्पयन्तो यान्यांस्ते नानाभूतगणान्बहून् ।\nभूतेष्वन्यांस्तु तेष्वन्यांस्तेष्वन्यान्विविधानपि ॥२४॥\nसंस्मृत्य वेदांस्तदनु यज्ञक्रमगुणान्बहून् ।\nजगद्ग्रहादयं ब्रह्मा मर्यादां समकल्पयत् ॥२५॥\nब्राह्मं रूपमुपादाय मनोनाम महद्वपुः ।\nतनोतीत्थमिमां दृष्टिं भूतसंततिसंकुलाम् ॥२६॥\nसमुद्राचलवृक्षाढ्यां कृतलोकोत्तरक्रमाम् ।\nमेरुभूपीठदिक्कुञ्जजटालोदरमण्डलाम् ॥२७॥\nसुखदुःखजराजन्ममरणस्वाधिबोधिताम् ।\nरागद्वेषमयोद्विग्नां गुणत्रयमयात्मिकाम् ॥२८॥\nमनोहस्तैर्विरिंचोत्थैर्यद्यथा कल्पितं पुरा ।\nतत्तथैवाखिलं द्रष्टुं दृश्यतेऽद्यापि मायया ॥२९॥\nइत्थं सर्वेषु भूतेषु केषुचित्त्वथवा पुनः ।\nसंकल्पयति संसारं परं पश्यति चित्स्थितम् ॥३०॥\nमोह एवंमयो मिथ्या जागतः स्थिरतां गतः ।\nसंकल्पनेन मनसा कल्पितोऽचिरतः स्वयम् ॥३१॥\nसंकल्पवशतः सर्वाः प्रसवन्ति जगत्क्रियाः ।\nसंकल्पवशतो देवा निर्यान्ति नियतिस्थिताः ॥३२॥\nकोपितायाः प्रजानाथैर्जगत्सृष्टेः कुलोद्भवः ।\nब्रह्मा संचिन्तयत्येष पद्मासनगतः प्रभुः ॥३३॥\nमनःस्पन्दनमात्रेण चित्रं चित्तं यदुत्थितम् ।\nसृष्टिर्वा भोगिनी स्फारा व्यवहारविकारिणी ॥३४॥\nरुद्रोपेन्द्रमहेन्द्राद्या शैलसागरसंकुला ।\nपातालरोदोदिक्स्वर्गमार्गसंकटकोटरा ॥३५॥\nसंकल्पजालमत्यन्तं मयेदमभितस्ततम् ।\nअधुनाविरतोऽस्म्यस्माद्विकल्पोल्लासनक्रमात् ॥३६॥\nइति निश्चित्य विरतः कल्पनानर्थसंकटात् ।\nअनादिमत्परं ब्रह्म स्मरत्यात्मानमात्मना ॥३७॥\nतमासाद्य तदाभासे पदे गलितमानसे ।\nसुखं तिष्ठति शान्तात्मा तल्पेऽधः श्रमवानिव ॥३८॥\nनिर्ममो निरहंकारः परां शान्तिमुपागतः ।\nअविक्षुब्ध इवाम्भोधिरात्मनात्मनि तिष्ठति ॥३९॥\nध्यानात्कदाचिद्भगवान्स्वयं विरमति प्रभुः ।\nबन्धनात्सलिलस्यन्दात्सौम्यत्वादिव वारिधिः ॥४०॥\nविचारयति संसारं सुखदुःखसमन्वितम् ।\nआशापाशशतैर्बद्धं रागद्वेषभयातुरम् ॥४१॥\nततः स करुणाक्रान्तमना भूतविभूतये ।\nकरोतीह महार्थानि शास्त्राणि विविधानि च ॥४२॥\nअध्यात्मज्ञानगर्भाणि वेदवेदाङ्गसंग्रहम् ।\nपुराणादीनि चान्यानि मुक्तये सर्वदेहिनाम् ॥४३॥\nपुनस्तत्पदमालम्ब्य परमापद्विनिर्गतः ।\nस्वस्थस्तिष्ठति शान्तात्मा निर्मन्दर इवार्णवः ॥४४॥\nअवलोक्य जगच्चेष्टां मर्यादां विनियोज्य च ।\nब्रह्मा कमलपीठस्थः पुनः स्वात्मनि तिष्ठति ॥४५॥\nकदाचित्केवलं सर्वसंकल्पपरिहीनया ।\nयदृच्छयानुग्रहार्थं लोकक्रमवदास्थितः ॥४६॥\nनार्जवं नास्य संत्यागो वपुषो नच संग्रहः ।\nनाना न चेतनं नेह न स्थितिर्नास्थितिः स्थिता ॥४७॥\nसर्वभावसमारम्भः समः सर्वासु वृत्तिषु ।\nपरिपूर्णार्णवाकारो मुक्तशेषोऽवतिष्ठते ॥४८॥\nकदाचित्केवलं सर्वसंकल्पपरिहीनया ।\nयदृच्छयानुग्रहार्थ लोकानां प्रतिबुध्यते ॥४९॥\nएषाब्राह्मी स्थितिः पुण्या या मयोक्ता महामते ।\nयातां विधिसुरानीकौ तामेतां सात्त्विकीमपि ॥५०॥\nचित्सर्गोपरमाकाशे ब्रह्मणो यन्मनःफलम् ।\nउदेति प्रथमः सैव ब्रह्मत्वं समवाश्नुते ॥५१॥\nसर्गे स्थितिं गते त्वन्या योदेति कल्पनापरा ।\nसा व्योमानिलमाश्रित्य प्रविश्यौषधिपल्लवान् ॥५२॥\nकाचित्सुरत्वमायाति काचिदायाति यक्षताम् ।\nउदेति प्रथमं सैषा ब्रह्मत्वं समवाश्नुते ॥५३॥\nया यत्सत्त्वं समन्वेति सा तदेवाशु जायते ।\nजाता संसर्गवशतस्तस्मिन्नेव च जन्मनि ।\nबध्यते मुच्यते वासौ स्वयमन्वारभेदतः ॥५४॥\nइत्थं गतास्थितिरियं किल रामभद्र\nसृष्टिः स्फुटप्रकटसंकटकर्मलब्धा ।\nआविर्भवेद्विविधवेगविहारभार-\nसंरम्भगर्भविधृता कलनापदे सा ॥५५॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मो० स्थितिप्रकरणे कमलजव्यवहारवर्णनं नामैकोनषष्टितमः सर्गः ॥५९॥"
  }
]
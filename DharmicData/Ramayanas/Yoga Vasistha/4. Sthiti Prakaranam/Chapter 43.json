[
  {
    "text": "श्रीवसिष्ठ उवाच ।\nएवं जीवाश्चितो भावा भवभावनयोहिताः ।\nब्रह्मणः कल्पिताकाराल्लक्षशोऽप्यथ कोटिशः ॥१॥\nअसंख्याताः पुरा जाता जायन्ते चापि वाद्य भोः ।\nउत्पतिष्यन्ति चैवाम्बुकणौघा इव निर्झरात् ॥२॥\nस्ववासनादशावेशादाशाविवशतां गता ।\nदशास्वतिविचित्रासु स्वयं निगडिताशयाः ॥३॥\nअनारतं प्रतिदिशं देशे देशे जले स्थले ।\nजायन्ते वा म्रियन्ते वा बुद्बुदा इव वारिणि ॥४॥\nकेचित्प्रथमजन्मानः केचिज्जन्मशताधिकाः ।\nकेचिद्वाऽजन्मसंख्याकाः केचिद्धित्रिभवान्तराः ॥५॥\nभविष्यज्जातयः केचित्केचिद्भूतभवोद्भवाः ।\nवर्तमानभवाः केचित्केचित्त्वभवता गताः ॥६॥\nकेचित्कल्पसहस्राणि जायमानाः पुनः पुनः ।\nएकामेवास्थिता योनिं केचिद्योन्यन्तरं श्रिताः ॥७॥\nकेचिन्महादुःखसहाः केचिदल्पोदयाः स्थिताः ।\nकेचिदत्यन्तमुदिताः केचिदर्कादिवोदिताः ॥८॥\nकेचित्किंनरगन्धर्वविद्याधरमहोरगाः ।\nकेचिदर्केन्द्रवरुणास्त्र्यक्षाधोक्षजपद्मजाः ॥९॥\nकेचित्कूश्माण्डवेतालयक्षरक्षःपिशाचकाः ।\nकेचिद्ब्राह्मणभूपाला वैश्यशूद्रगणाः स्थिताः ॥१०॥\nकेचिच्छ्रपचचाण्डालकिरातावेशपुष्कसाः ।\nकेचित्तृणौषधी केचित्फलमूलपतङ्गकाः ॥११॥\nकेचित्चित्रलतागुल्मतृणोपलदृशोऽभितः ।\nकेचित्कदम्बजम्बीरशालतालतमालकाः ॥१२॥\nकेचिद्विभवसंसारमन्त्रिसामन्तभूमिपाः ।\nकेचिच्चीराम्बराच्छन्ना मुनिमौनमुपस्थिताः ॥१३॥\nकेचिद्भुजङ्गगोनासकृमिकीटपिपीलिकाः ।\nकेचिन्मृगेन्द्रमहिषमृगाजचमरैणकाः ॥१४॥\nकेचित्सारसचक्राह्वबलाकाबककोकिलाः ।\nकेचित्कमलकह्वारकुमुदोत्पलतां गताः ॥१५॥\nकेचित्कलभमातङ्गवराहवृषगर्दभाः ।\nकेचिद्विरेफमशकाः पुत्तिकादंशवंशजाः ॥१६॥\nकेचिदापद्वलाक्रान्ताः केचित्संपदमागताः ।\nकेचित्स्थिताः स्वर्गपुरे केचिन्नरकमास्थिताः ॥१७॥\nऋक्षचक्रगताः केचिहृक्षरन्ध्रगताः परे ।\nवातभूताः स्थिताः केचित्केचिद्व्योमपदेस्थिताः ॥१८॥\nसूर्यांशुषु स्थिताः केचित्केचिदिन्द्वंशुषु स्थिताः ।\nकेचित्तृणलतागुल्मरसस्वादुष्ववस्थिताः ॥१९॥\nजीवन्मुक्ता भ्रमन्तीह केचित्कल्याणभाजनाः ।\nचिरमुक्ताः स्थिताः केचिन्नूनं परिणताः परे ॥२०॥\nकेचिच्चिरेण कालेन भविष्यन्मुक्तयः शिवाः ।\nकेचिद्द्विषन्ति चिद्भावाः केवलीभावमात्मनः ॥२१॥\nकेचिद्विशालाः ककुभः केचिन्नद्यो महारयाः ।\nकेचित्स्त्रियः कान्तदृशः केचित्पण्डनपुंसकाः ॥२२॥\nकेचित्प्रबुद्धमतयः केचिज्जडतराशयाः ।\nकेचिज्ज्ञानोपदेष्टारः केचिदात्तसमाधयः ॥२३॥\nजीवाः स्ववासनावेशविवशाशयतां गताः ।\nएतास्वेतास्ववस्थासु संस्थिता बद्धभावनाः ॥२४॥\nविहरन्ति जगत्केचिन्निपतन्त्युत्पतन्ति च ।\nकन्दुका इव हस्तेन मृत्युनाऽविरतं हताः ॥२५॥\nआशापाशशताबद्धा वासनाभावधारिणः ।\nकायात्कायमुपायान्ति वृक्षात्वृक्षमिवाण्डजाः ॥२६॥\nअनन्तानन्तसंकल्पकल्पनोत्पादमायया ।\nइन्द्रजालं वितन्वाना जगन्मयमिदं महत् ॥२७॥\nतावद्भ्रमन्ति संसारे वारिण्यावर्तराशयः ।\nयावन्मूढा न पश्यन्ति स्वमात्मानमनिन्दितम् ॥२८॥\nदृष्ट्वात्मानमसत्त्यक्त्वा सत्यामासाद्य संविदम् ।\nकालेन पदमागत्य जायन्ते नेह ते पुनः ॥२९॥\nभुक्त्वा जन्मसहस्राणि भूयः संसारसंकटे ।\nपतन्ति केचिदबुधाः संप्राप्यापि विवेकिताम् ॥३०॥\nकेचिच्छक्तत्वमप्युच्चैः प्राप्य तुच्छतया धिया ।\nपुनस्तिर्यक्त्वमायान्ति तिर्यक्त्वान्नरकानपि ॥३१॥\nकेचिन्महाधियः सन्त उत्पद्य ब्रह्मणः पदात् ।\nतदैव जन्मनैकेन तत्रैवाशु विशन्त्यलम् ॥३२॥\nब्रह्माण्डेष्वितरेष्वन्ये तेष्वन्ये जीवराशयः ।\nप्रयान्तिपद्मोद्भवतामन्ये च हरतामपि ॥३३॥\nअन्ये प्रयान्ति तिर्यक्त्वमन्ये च सुरतामपि ।\nअन्येऽपि नागतां राम यथैवेह तथैव हि ॥३४॥\nयथेयं हि जगत्सारं तथान्यानि जगन्त्यपि ।\nविद्यन्ते समतीतानि भविष्यन्ति च भूरिशः ॥३५॥\nअन्येनान्येन चित्रेण क्रमेणान्येन हेतुना ।\nविचित्राः सृष्टयस्तेषामापतन्ति पतन्ति च ॥३६॥\nकश्चिद्गन्धर्वतां याति कश्चिद्गच्छति यक्षताम् ।\nकश्चित्प्रयाति सुरतां कश्चिदायाति दैत्यताम् ॥३७॥\nयेनैव व्यवहारेण ब्रह्माण्डेऽस्मिन्जनाः स्थिताः ।\nतेनैवान्येषु तिष्ठन्ति सन्निवेशविलक्षणाः ॥३८॥\nस्वस्वभाववशावेशादन्योन्यपरिघट्टनैः ।\nसृष्टयः परिवर्तन्ते तरङ्गिण्या इवोर्मयः ॥३९॥\nआविर्भावतिरोभावैरुन्मज्जननिमज्जनैः ।\nसृष्टयः परिवर्तन्ते तरङ्गिण्या इवोर्मयः ॥४०॥\nनिर्यान्त्यविरतं तस्मात्परस्माज्जीवराशयः ।\nअनिर्देश्याः स्वसंवेद्यास्तत्रैवाशु स्फुरन्ति च ॥४१॥\nदीपादिवालोकदृशः सूर्यादिव मरीचयः ।\nकणास्तप्तायस इव स्फुलिङ्गा इव पावकात् ॥४२॥\nकालादिवर्तवश्चित्रा आमोदाः कुसुमादिव ।\nशीतला इव वर्षाणुपूरादब्धेरिवोर्मयः ॥४३॥\nउत्पत्त्योत्पत्त्य कालेन भुक्त्वा देहपरम्पराम् ।\nस्वत एव पदे यान्ति निलयं जीवराशयः ॥४४॥\nअविरतमियमातता तथोच्चै-\nर्भवति विनश्यति वर्धते मुधैव ।\nत्रिभुवनरचनादिमोहमाया\nपरमपदे लहरीव वारिराशौ ॥४५॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मो० स्थितिप्रकरणे जीवनिचयस्थानोपदेशो नाम त्रिचत्वारिंशः सर्गः ॥४३॥"
  }
]
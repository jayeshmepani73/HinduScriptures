[
  {
    "text": "श्रीवसिष्ठ उवाच ।\nइत्युक्त्वा भगवान्देवांस्तत्रैवान्तर्धिमाययौ ।\nवेलावनितटे शब्दं कृत्वेवाम्बुतरङ्गकः ॥१॥\nसुरास्त्वाकर्ण्य तद्वाक्यं जग्मुः स्वाभिमतां दिशम् ।\nकमलामोदमादाय वनमालामिवानिलाः ॥२॥\nदिनानि कतिचित्स्वेषु कान्तेषु स्थिरकान्तिषु ।\nद्विरेफा इव पद्मेषु मन्दिरेषु विशश्रमुः ॥३॥\nकंचित्कालं समासाद्य स्वात्मोदयकरं शुभम् ।\nचक्रुर्दुन्दुभिनिर्घोषं प्रलयाभ्ररवोपमम् ॥४॥\nअथ दैत्यैर्ममाव्योम्नि तैः पातालतले स्थितैः ।\nकालक्षेपकरं घोरं पुनर्युद्धमवर्तत ॥५॥\nववुरसिशरशक्तिमुद्गरौघा\nमुसलगदापरशूग्रचक्रशङ्खाः ।\nअशनिगिरिशिलाहुताशवृक्षा\nअहिगरुडादिमुखानि चायुधानि ॥६॥\nमायाकृतायुधमहाम्बुघनप्रवाहा\nक्षिप्रावहा प्रतिदिशं किल निर्जगाम ।\nपाषाणपर्वतमहीरुहलक्षवृक्ष-\nक्षुब्धाम्बुपूरघनघोषवती नदी द्राक् ॥७॥\nमध्यप्रवाहवहदुल्मुकशूलशैल-\nप्रासासिकुन्तशरतोमरमुद्गरौघा\nगङ्गोपमाम्बुवलितामरमन्दिरेण\nसर्वासु दिक्ष्वशनिवर्षनिकर्षणेन ॥८॥\nपृथ्व्यादिदारुणशरीरमपि प्रहार-\nदानग्रहा गहनराशिशरीरकेव ।\nमायोपशाम्यति सुरासुरसिद्धसन्ना\nमायाकृतिः पुनरुदेति नचैव सैव ॥९॥\nशैलोपमायुधविघट्टितभूधराणि\nरक्ताम्बुपूरपरिपूर्णमहार्णवानि ।\nदैवासुरेन्द्रशवशैलविरूढकुन्त-\nतालीवनानि ककुभां वदनानि चासन् ॥१०॥\nउद्गीर्णकुन्तशरशक्तिगदासिचक्र-\nहेलानिगीर्णसुरदानवमुक्तशैला ।\nकाषोल्लसत्क्रकचदन्तनखाग्रमाला\nजीवान्विता ह्यपतदायससिंहसृष्टिः ॥११॥\nउज्ज्वाललोचनविषज्वलनातपौघ-\nदिग्दाहदर्शितयुगान्तदिनेशसेना ।\nउड्डीयमानपरिदीर्घमहामहीध्र-\nमग्नाब्धिवद्विषधरावलिरुल्ललास ॥१२॥\nउन्नादवज्रमकरोत्करकर्कशान्तः-\nक्षुब्धाब्धिवीचिवलयैर्वलिताचलेन्द्रैः ।\nआसीज्जगत्सकलमेव सुसंकटाङ्ग-\nमावृत्तिभिर्विविधहेतिनदीप्रवाहैः ॥१३॥\nशैलास्त्रशस्त्रगरुडाचलचालितोच्च-\nनागं महासुरगणाङ्गणमन्तरिक्षम् ।\nआसीत्क्षणं जलधिभिः क्षणमग्निपूरैः\nपूर्णं क्षणं दिनकरैः क्षणमन्धकारैः ॥१४॥\nगरुडगुडगुडाकुलान्तरिक्ष-\nप्रविसृतहेतिहुताशपर्वतौघैः ।\nजगदभवदसह्यकल्पकाले\nज्वलितसुरालयभूतलान्तरालम् ॥१५॥\nउदपतन्नसुरावसुधातला-\nद्गगनमद्रितटादिव पक्षिणः ।\nअतिबलादपतन्विबुधा भुवि\nप्रलयचालितशैलशिला इव ॥१६॥\nशरीररूढोन्नतहेतिवृक्ष-\nवनावलीलग्नमहाग्निदाहाः ।\nसुरासुराः प्रापुरथाम्बरान्तः\nकल्पानिलान्दोलितशैलशोभाम् ॥१७॥\nसुरासुराद्रीन्द्रशरीरमुक्तै\nरक्तप्रवाहैरभितो भ्रमद्भिः ।\nबभार पूर्णं परितोऽम्बरोऽद्रेः\nसंध्याकरौघक्षतमङ्ग गङ्गाम् ॥१८॥\nगिरिवर्षणमम्बुवर्षणं\nविविधोग्रायुधवर्षणं तथा ।\nविषमाशनिवर्षणं च ते\nसममन्योन्यमथाग्निवर्षणम् ॥१९॥\nअनयन्नयमार्गकोविदा\nदलिताशेषगिरीन्द्रभित्तयः ।\nससृजुश्च समं समन्ततः\nकरिकुम्भेष्विव पुण्यवर्षणम् ॥२०॥\nदेवासुराः समरसंभ्रममाकुलास्ते\nअन्योन्यमङ्गदलनाकुलहेतिहस्ताः ।\nनागेन्द्रडिम्भपृतनापृथुपीठपेषैः\nकीर्णश्रियो नभसि बभ्रमुरक्षिपन्तः ॥२१॥\nछिन्नैः शिरःकरभुजोरुभरैर्भ्रमद्भि-\nराकाशकाष्ठशलभैरशिवैस्तदानीम् ।\nआसीज्जगज्जठरमभ्रभरैरिवोग्रै-\nराभास्करस्थगितदिक्तटशैलजालम् ॥२२॥\nरटद्भटास्फोटकटिस्फुटद्भिः\nसमीरितैर्हेतिकलासितौघैः ।\nपरस्पराघातहतैः पतद्भि-\nर्जगाम शीर्णा दलशो धरित्री ॥२३॥\nअन्योन्यमायुधशिलाचलवृक्षवर्षै-\nर्मेरुप्रमाणकठिनाङ्गनिघर्षणैश्च ।\nआसीद्रणं चटचटास्फुटदन्तरिक्षं\nकल्पक्षयान्तमिव भीमभरोग्रनादैः ॥२४॥\nमत्तानिलक्षुब्धजलानलार्क-\nदलद्वयं दीर्घसुरासुरौघम् ।\nब्रह्माण्डमाखण्डितकुड्यकोण-\nसकालकल्पान्तकरालमासीत् ॥२५॥\nभ्रान्तैर्भृशं भरितदिक्तटमद्रिकूटै-\nरात्मप्रमाणघनहेतिहतै रणद्भिः\nकूजद्भिरार्तिभिरिवोग्रगुहोच्चवातैः\nक्रन्दद्भिरापतितसिंहरवैरदभ्रैः ॥२६॥\nमायानदीजलधियोधघनाग्निदाहै-\nर्वृक्षैः सुरासुरशवैरचलैः शिलोच्चैः ।\nभ्रान्तेः शरासिशितशक्तिगदास्त्रशस्त्रै-\nर्वातावकीर्णवनपर्णवदन्तरन्तः ॥२७॥\nअद्रीन्द्रपक्षपरिमाणगमाक्षमोक्त-\nदुर्वारहस्तिबलदारुणदेहकैर्द्राक् ।\nआसीत्पतद्भटशरीरगिरीन्द्रवात-\nविभ्रष्टदेवपुरपूर्णजलार्णवौघम् ॥२८॥\nघनघुंघुमपूरितान्तरिक्षा\nक्षतजक्षालितभूधरा धरा च ।\nरुधिरह्रदवृत्तिवर्तिनी वा\nभुवनाभोगगुहा तदाकुलाभूत् ॥२९॥\nअनन्तदृक्प्रसृतविकारकारिणी\nक्षयोदयोन्मुखसुखदुःखशंसिनी ।\nरणक्रियासुरसुरघट्टसंकटा\nतदाभवत्खलु सदृशीह संसृतेः ॥३०॥"
  },
  {
    "text": "इत्यार्षे श्रीवासिष्ठमह्यरामायणे वा० दे० मो० स्थितिप्रकरणे दामव्यालकटपुनर्युद्धवर्णनं नामाष्टाविंशः सर्गः ॥२८॥"
  }
]
[
  {
    "text": "अथोत्पत्तिप्रकरणादनन्तरमिदं श्रृणु ।\nस्थितिप्रकरणं राम ज्ञातं निर्वाणकारि यत् ॥१॥\nएवं तावदिदं विद्धि दृश्यं जगदिति स्थितम् ।\nअहं चेत्याद्यनाकारं भ्रान्तिमात्रमसन्मयम् ॥२॥\nअकर्तृकमरङ्गं च गगने चित्रमुत्थितम् ।\nअद्रष्टृकं चानुभवमनिद्रं स्वप्नदर्शनम् ॥३॥\nभविष्यत्पुरनिर्माणं चित्तसंस्थमिवोदितम् ।\nमर्कटानलतापान्तमसदेवार्थसाधकम् ॥४॥\nब्रह्मण्यनन्यदन्याभमम्ब्वावर्तवदास्थितम् ।\nसद्रूमपि निःशून्यं तेजः सौरमिवाम्बरे ॥५॥\nरत्नाभापुंजमिव खे दृश्यमानमभित्तिमत् ।\nगन्धर्वाणां पुरमिव दृश्यं नित्यमभित्तिमत् ॥६॥\nमृगतृष्णाम्ब्विवासत्यं सत्यवत्प्रत्ययप्रदम् ।\nसंकल्पपुरवत्प्रौढमनुभूतमसन्मयम् ॥७॥\nकथार्थप्रतिभानात्म न क्वचित्स्थितमस्थितम् ।\nनिःसारमप्यतीवान्तःसारं स्वप्नाचलोपमम् ॥८॥\nभूताकाशमिवाकारभासुरं शून्यमात्रकम् ।\nशरदभ्रमिवाग्रस्थमलमक्षयमक्षतम् ॥९॥\nवर्णो व्योममलस्येव दृश्यमानमवस्तुकम् ।\nस्वप्नाङ्गनारताकारमर्थनिष्ठमनर्थकम् ॥१०॥\nचित्रोद्यानमिवोत्फुल्लमरसं सरसाकृति ।\nप्रकाशमपि निस्तेजश्चित्रार्कानलवत्स्थितम् ॥११॥\nअनुभूतं मनोराज्यमिवासत्यमवास्तवम् ।\nचित्रपद्माकर इव सारसौगन्ध्यवर्जितम् ॥१२॥\nशून्ये प्रकचितं नानावर्णमाकारितात्मकम् ।\nअपिण्डग्रहमाशून्यमिन्द्रचापमिवोत्थितम् ॥१३॥\nपरामर्शेन शुष्यद्भिर्भूतपेलवपल्लवैः ।\nकृतं जडमसारात्म कदलीस्तम्भभासुरम् ॥१४॥\nस्फुरितेक्षणदृष्टान्धकारचक्रकवर्तनम् ।\nअत्यन्तमभवद्रूपमपि प्रत्यक्षवत्स्थितम् ॥१५॥\nवार्बुद्बुदमिवाभोगि शून्यमन्तःस्फुरद्वपुः ।\nरसात्मकं चाप्यरसमविच्छिन्नक्षयोदयम् ॥१६॥\nनीहार इव विस्तारि गृहीतं सन्न किंचन ।\nजडशून्यास्पदं शून्यं केषांचित्परमाणुवत् ॥१७॥\nकिंचिद्भूतमयोऽस्मीति स्थितं शून्यमभूतकम् ।\nगृह्यमाणोऽप्यसद्रूपो निशाचर इवास्थितम् ॥१८॥\nश्रीराम उवाच ।\nमहाकल्पक्षये दृश्यमास्ते बीज इवाङ्कुरः ।\nपरे भूय उदेत्येतत्तत एवेति किं वद ॥१९॥\nएवं बोधाः किमज्ञाः स्युरुत ज्ञा इति च स्फुटम् ।\nयथावद्भगवन्ब्रूहि सर्वसंशयशान्तये ॥२०॥\nश्रीवसिष्ठ उवाच ।\nइदं बीजेऽङ्कुर इव दृश्यमास्ते महाशये ।\nब्रूते य एवमज्ञत्वमेतत्तस्यास्ति शैशवम् ॥२१॥\nश्रृण्वेतत्किमसंबन्धं कथमेतदवास्तवम् ।\nविपरीतो बोध एष वक्तुः श्रोतुश्च मोहकृत् ॥२२॥\nबीजे किलाङ्कुर इव जगदास्त इतीह या ।\nबुद्धिः सा सत्प्रलापार्थं मूढा श्रृणु कथं किल ॥२३॥\nबीजं भवेत्स्वयं दृश्यं चित्तादीन्द्रियगोचरम् ।\nयवधानादिधान्यानि युक्तः पत्राङ्कुरोद्भवः ॥२४॥\nमनःषष्ठेन्द्रियातीतं यत्स्यादतितरामणु ।\nबीजं तद्भवितुं शक्तं स्वयंभूर्जगतां कथम् ॥२५॥\nआकाशादपि सूक्ष्मस्य परस्य परमात्मनः ।\nसर्वाख्यानुपलम्भस्य कीदृशी बीजता कथम् ॥२६॥\nतत्सूक्ष्ममसदाभासमसदेव ह्यतादृशम् ।\nकीदृशी बीजता तत्र बीजाभावे कुतोऽङ्कुरः ॥२७॥\nगगनाङ्गादपि स्वच्छे शून्ये तत्र परे पदे ।\nकथं सन्ति जगन्मेरुसमुद्रगगनादयः ॥२८॥\nन किंचिद्यत्कथं किंचित्तत्रास्ते वस्तु वस्तुनि ।\nअस्ति चेत्तत्कथं तत्र विद्यमानं न दृश्यते ॥२९॥\nन किंचिदात्मनः किंचित्कथमेति कुतोऽथवा ।\nशून्यरूपाद्धटाकाशाज्जातोऽद्रिः क्व कुतः कदा ॥३०॥\nप्रतिपक्षे कथं किंचिदास्ते च्छायातपे यथा ।\nकथमास्ते तमो भानौ कथमास्ते हिमोऽनले ॥३१॥\nमेरुरास्ते कथमणौ कुतः किंचिदनाकृतौ ।\nतदतद्रूपयोरैक्यं क्व च्छायातपयोरिव ॥३२॥\nसाकारवटधानादावङ्कुराः सन्ति युक्तिमत् ।\nनाकारे तन्महाकारं जगदस्तीत्ययुक्तिकम् ॥३३॥\nदेशान्तरे यच्च नरान्तरे च\nबुद्ध्यादिसर्वेन्द्रियशक्ति दृश्यम् ।\nनास्त्येव तत्तद्विधबुद्धिबोधे\nन किंचिदित्येव तदुच्यते च ॥३४॥\nकार्यस्य तत्कारणतां प्रयातं\nवक्तीति यस्तस्य विमूढबोधः ।\nकैर्नाम तत्कार्यमुदेति तस्मा-\nत्स्वैः कारणाद्यैः सहकारिरूपैः ॥३५॥\nदुर्बुद्धिभिः कारणकार्यभावं\nसंकल्पितं दूरतरे व्युदस्य ।\nतदेव तत्सत्यमनादिमध्यं\nजगत्तदेतत्स्थितमित्यवेहि ॥३६॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये देवदूतोक्ते मोक्षोपायेषु स्थितिप्रकरणे जन्यजनिनिराकरणं नाम प्रथमः सर्गः ॥१॥"
  }
]
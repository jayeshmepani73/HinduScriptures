[
  {
    "text": "श्रीवसिष्ठ उवाच ।\nमहानरकसाम्राज्ये मत्तदुष्कृतवारणाः ।\nआशाशरशलाकाढ्या दुर्जया हीन्द्रियारयः ॥१॥\nस्वाश्रयं प्रथमं देहं कृतघ्ना नाशयन्ति ये ।\nते कुकार्यमहाकोशा दुर्जयाः स्वेन्द्रियारयः ॥२॥\nकलेवरालयं प्राप्य विषयामिषगृध्नुकाः ।\nअक्षगृध्रा विवल्गन्ति कार्याकार्योग्रपक्षिणः ॥३॥\nविवेकतन्तुजालेन गृहीता येन ते शठाः ।\nतस्याङ्गानि न लुम्पन्ति पाशा नागबलं यथा ॥४॥\nआपातरमणीयेषु रमते विषयेषु यः ।\nविवेकधनवानस्मिन्कुकलेवरपत्तने ॥५॥\nइन्द्रियारिभिरन्तस्थैरवशो नाभिभूयते ।\nन तथा सुखिता भूपा मृन्मयोग्रपुरीजुषः ॥६॥\nयथा स्वाधीनमनसः स्वशरीरपुरीश्वराः ।\nआक्रान्तेन्द्रियभृत्यस्य सुगृहीतमनोरिपोः ॥७॥\nवसन्त इव मञ्जर्यो वर्धन्ते शुद्धबुद्धयः ।\nप्रक्षीणचित्तदर्पस्य निगृहीतेन्द्रियद्विषः ॥८॥\nपद्मिन्य इव हेमन्ते क्षीयन्ते भोगवासनाः ।\nतावन्निशीथवेताला वल्गन्ति हृदि वासनाः ॥९॥\nएकतत्त्वदृढाभ्यासाद्यावन्न विजितं मनः ।\nभृत्योऽभिमतकर्तृत्वान्मन्त्री सत्कार्यकारणात् ॥१०॥\nसामन्तश्चेन्द्रियाक्रान्तेर्मनो मन्ये विवेकिनः ।\nलालनात्स्निग्धललना पालनात्पावनः पिता ॥११॥\nसुहृदुत्तमविश्वासान्मनो मन्ये मनीषिणाम् ।\nस्वालोकितः शास्त्रदृशा बुद्ध्यान्तः स्वानुभावितः ॥१२॥\nप्रयच्छति परां सिद्धिं त्यक्त्वात्मानं मनःपिता ।\nसुदृष्टः सुपरामृष्टः सुदृढः सुप्रबोधितः ॥१३॥\nसुगुणे योजितो भाति हृदि हृद्यो मनोमणिः ।\nजन्मवृक्षकुठाराणि तथोदर्कोदयानि च ॥१४॥\nदिशत्येवं मनोमन्त्री कर्माणि शुभकर्मणि ।\nएवं मनोमणिं राम बहुपङ्ककलङ्कितम् ॥१५॥\nविवेकवारिणा सिद्ध्ये प्रक्षाल्यालोकवान्भव ।\nभवभूमिषु भीमासु विवेकविकलो वसन् ॥१६॥\nमा पतोत्पातपूर्णासु विवशः प्राकृतो यथा ।\nसंसारमायामुदितामनर्थशतसंकुलाम् ॥१७॥\nमा महामोहमिहिकामिमां त्वमवधीरय ।\nविवेकं परमाश्रित्य बुद्ध्या सत्यमवेक्ष्य च ॥१८॥\nइन्द्रियारीनलं जित्वा तीर्णो भव भवार्णवात् ।\nअसत्येव शरीरेऽस्मिन्सुखदुःखेष्वसत्सु च ॥१९॥\nदामव्यालकटन्यायो मा ते भवतु राघव ।\nभीमभासदृढस्थित्या त्वं यास्यसि विशोकताम् ॥२०॥\nअयमहमिति निश्चयो वृथा य-\nस्तमलमपास्य महामते स्वबुद्ध्या ।\nयदितरदवलम्ब्य तत्पदं त्वं\nव्रज पिब भुङ्क्ष्व न बध्यसे मनस्कः ॥२१॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये मो. स्थितिप्रकरणे मनस्यसत्ताप्रतिपादनं नाम चतुर्विंशः सर्गः ॥२४॥"
  }
]
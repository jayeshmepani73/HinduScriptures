[
  {
    "text": "श्रीवसिष्ठ उवाच ।\nतमथासौ तथा बुद्धिफलपल्लवशालिनम् ।\nआनन्दमन्थरमनाः षुष्परूपाचलोपमम् ॥१॥\nकदम्बं रोदसीस्तम्भमारुरोह वनस्थितम् ।\nएकार्णवगतं शौरिर्वटवृक्षमिवोन्नतम् ॥२॥\nतत्रासौ व्योमलग्नायाः शाखायाः प्रान्तपल्लवे ।\nविवेश विगताशङ्कमेकाग्रं तप आस्थितः ॥३॥\nअथोपविश्य मृदुनि नवपल्लवविष्टरे ।\nक्षणमालोकितास्तेन दिशः कौतुकचञ्चलम् ॥४॥\nसरिदेकावलीरम्याः शैलेन्द्रस्तनकुड्मलाः ।\nनिर्मलाकाशकबरा लोलनीलाम्बुदालकाः ॥५॥\nनीलपल्लववसनाः पुष्पपूरावतंसिकाः ।\nगृहीतसागरापूर्णकलशाः पुरुभूषणाः ॥६॥\nधृतप्रफुल्लपद्मिन्यः सुगन्धिमुखमारुताः ।\nनीलघुंघुमकाकल्यो निर्झरारावनूपुराः ॥७॥\nद्युमूर्धानो महीपादा वनालीरोमराजयः ।\nजङ्गलोरुनितम्बिन्यश्चन्द्रार्ककृतकुण्डलाः ॥८॥\nशालिसंसारकेदाराश्चन्दनस्थालिकान्विताः ।\nशिखरोरसिजालग्नहिमशुभ्राम्बुदांशुकाः ॥९॥\nमहार्णवपयःपूरनवमण्डनदर्पणाः ।\nऋक्षौघघर्मपुलका भुवनान्तःपुरान्तराः ॥१०॥\nआर्तवस्तनधारिण्यो लग्नसूर्यांशुकुङ्कुमाः ।\nविचित्रकुसुमोपेताश्चन्द्रांशुसितचन्दनाः ॥११॥\nगगनगतलतादलोपविष्टः\nप्रसृतवनावनिवारिवाहवेषाः ।\nत्रिभुवनवनिता ददर्श हृष्टः\nकुसुमनिरन्तरमण्डिता दशाशाः ॥१२॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मो० स्थितिप्रकरणे दा० दाशूरादिगवलोकनं नाम पञ्चाशः सर्गः ॥५०॥"
  }
]
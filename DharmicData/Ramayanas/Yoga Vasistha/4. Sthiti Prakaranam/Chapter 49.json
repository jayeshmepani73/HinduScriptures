[
  {
    "text": "श्रीवसिष्ठ उवाच ।\nअथ काननमध्यस्थं चुम्बिताम्बुदमण्डलम् ।\nमध्याह्नखिन्नसूर्याश्वसेवितस्कन्धमण्डलम् ॥१॥\nवितानमिव दिक्कुक्षिदीर्घं विटपबाहुभिः ।\nआलोकयन्तं ककुभो विकासिकुसुमेक्षणैः ॥२॥\nवातावधूलितानल्पभ्रमद्भ्रमरकुन्तलम् ।\nप्रमार्जयन्तमाशानां मुखं पल्लवपाणिभिः ॥३॥\nकच्छैरुरुगुड्डच्छाच्छमञ्जरीपुञ्जकञ्जरैः ।\nआस्यैरिव सताम्बूलैर्हसन्तं वनमालिकाः ॥४॥\nलताविलसितोल्लासैः पुष्पकेसरधूलिभिः।\nआबद्धमण्डलाभोगं पूर्णेन्दुमिव दीप्तिभिः ॥५॥\nसंकटं विटपावल्या कुञ्जकूजच्चकोरया ।\nछन्नया सिद्धवीथ्येव जगदुच्चतया श्रितम् ॥६॥\nस्कन्धपीठोपविष्टानां लम्बमानैः कलापिनाम् ।\nकलापैः शोभितं व्योम सेन्द्रचापैरिवाम्बुदैः ॥७॥\nमग्नोन्मग्नैः प्रतिस्कन्धमाश्रितैश्चमरैः सितैः ।\nपूर्णं मुहुर्दृष्टनष्टैः संवत्सरमिवेन्दुभिः ॥८॥\nकपिञ्जलकुलालापैः कलकोकिलकूजितैः ।\nजीवंजीवविरावैश्च प्रगायन्तमिवोच्छ्रितैः ॥९॥\nकादम्बककदम्बैश्च कुलायकृतकेलिभिः ।\nस्वर्गकोटरविश्रान्तैः सिद्धैर्जगदिवावृतम् ॥१०॥\nप्रवालचलहस्ताभिरलिनेत्राभिराश्रितम् ।\nअप्सरोभिरिव स्वर्गं मञ्जरीभिरितस्ततः ॥११॥\nसेन्द्रचापविलासेन कुमुदोत्कररेणुना ।\nमञ्जरीपिञ्जराश्यामं विद्युत्वन्तमिवाम्बुदम् ॥१२॥\nसहस्रभुजशाखाख्यं पूरिताकाशकोटरम् ।\nविश्वरूपमिवोन्नृत्तं चन्द्रार्ककृतकुण्डलम् ॥१३॥\nतले निषण्णनागेन्द्रं व्योम्नि तारागणाकुलम् ।\nलतापुष्पमयं मध्ये खमण्डलमिवापरम् ॥१४॥\nपितामहमिवाशेषशैलकाननशालिनम् ।\nफलपल्लवपुष्पाणां कोशमेकमिवावनौ ॥१५॥\nदधानं कलिकाजालं स्थगितं पुष्पधूलिभिः ।\nकच्छेष्वर्ककरच्छन्नताराजालमिवाम्बरम् ॥१६॥\nविलोलविहगैः स्कन्धैः कुलायकुलसंकुलैः ।\nवलितं भूतलं लोके पूर्णैर्जनपदैरिव ॥१७॥\nमञ्जरीसुपताकाढ्यं लतामण्डलमण्डितम् ।\nपुष्पमङ्कोलधवलं पुष्पप्रकरपूरितम् ॥१८॥\nकूजच्चकोरभ्रमरशुककोकिलसारिकम् ।\nघनस्तबकसंछन्नकुहरोग्रगवाक्षकम् ॥१९॥\nसंचरत्पक्षिबहुलं जनमन्थरकोटरम् ।\nसर्वासां वनदेवीनामन्तःपुरमिवोत्तमम् ॥२०॥\nकूजद्भृङ्गतरङ्गौघैः पुष्पकेसरराजिभिः ।\nराजमानं पतन्तीभिः सरिद्भिरिव पर्वतम् ॥२१॥\nभ्रमद्भिः पुष्पपत्रौघैर्मन्दवातविलासिभिः ।\nवर्धमानैर्वृतस्कन्धं शुभ्राभ्रैरिव भूधरम् ॥२२॥\nमातङ्गकटघृष्टेन जानुस्तब्धेन पीठिना ।\nआभोगिना बद्धपदं तरुणेव महाचलम् ॥२३॥\nविचित्रवर्णपक्षाणां स्कन्धकोटरचारिणाम् ।\nवृतं खगानां वृन्देन भूतानामिव शार्ङ्गिणम् ॥२४॥\nस्तबकाङ्गुलिजालेन लोलेनाभिनयक्रियाम् ।\nदिशन्तमिव वल्लीनां प्रवृत्तानां वनानिलैः ॥२५॥\nकश्चिदेव निवासो मे नार्थिनामिति तुष्टितः ।\nनृत्यन्तमिव बह्वाढ्यलतावलयवल्गनैः ॥२६॥\nलताकान्तैककान्तत्वाच्छृङ्गाररसनिर्भरम्।\nकाकल्येव प्रगायन्तं मत्तालिनिजनिःस्वनैः ॥२७॥\nआदरोन्मुक्तकुसुमं सिद्धानां व्योमचारिणाम् ।\nस्वागतानीव कुर्वाणं कोकिलालिकुलारवैः ॥२८॥\nलतापुष्पफलोल्लासं प्रान्तपञ्चमहीरुहाम् ।\nविहसन्तमिवाच्छाभिः पुष्पकुड्मलदीप्तिभिः ॥२९॥\nपारिजातमिवाजेतुमूर्ध्वगैः खगमण्डलैः ।\nव्योमान्तराभिधावन्तमलमुद्धतकन्धरम् ॥३०॥\nमध्यभागस्फुरत्तुङ्गैः स्तबकैर्घनपङ्क्तिभिः ।\nसहस्राक्षत्वमतुलैर्जेतुमिन्द्रमिवोद्यतम् ॥३१॥\nक्वचित्कुसुमगुच्छाच्छफणामणिगणावृतम्।\nपातालादुत्थितं शेषमिव व्योमदिदृक्षया ॥३२॥\nरजसोद्भूलिताकारं द्वितीयमिव शंकरम् ।\nछायया फलशालिन्या समस्तजनशंकरम् ॥३३॥\nनिबिडदलनिवाहभिन्नकोशैः कुसुमलतानवमण्डपैरुपेतम् ।\nपुरमिव गगने कदम्बवृक्षं खगकुलनागरसंकुलं ददर्श ॥३४॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मो० स्थितिप्रकरणे दाशूरो० दाशुरकदम्बवर्णनं नामैकोनपञ्चाशः सर्गः ॥४९॥"
  }
]
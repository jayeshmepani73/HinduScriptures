[
  {
    "text": "श्रीवसिष्ठ उवाच ।\nजगत्संपन्नमेवेदं संपन्नं किंचिदेव न ।\nशून्यमेव च भामात्रं मनोविलसितं स्थितम् ॥१॥\nन देशकालावेतेन ब्रह्माण्डेनावृतौ स्थितौ ।\nमनागपि महारूपवताप्याकाशरूपिणा ॥२॥\nएतत्संकल्पमात्रात्म स्वप्नदृष्टपुरोपमम् ।\nयत्रैव तत्र तच्छून्यं केवलं व्योम संस्थितम् ॥३॥\nअभित्तिरागरचनमपि दृष्टमसन्मयम् ।\nअकृतं कृतमेवैतद्व्योम्नि चित्रं विचित्रकम् ॥४॥\nमनसा कल्पितं सर्वं देहादिभुवनत्रयम् ।\nसंस्मृतौ कारणं चैतच्चक्षुरालोकने यथा ॥५॥\nआभासमात्रं हि जगद्धटावटपटभ्रमैः ।\nआवर्तते न सद्रूपात्पृथक्कुड्यादयः स्थिताः ॥६॥\nमनसेदं शरीरं हि वासनार्थं प्रकल्पितम् ।\nकृमिकोशप्रकारेण स्वात्मकोश इव स्वयम् ॥७॥\nन तदस्ति च यन्नाम चेतःसंकल्पमम्बरम् ।\nन करोति न चाप्नोतिदुर्गमप्यतिदुष्करम् ॥८॥\nसर्वशक्तिधरे देवे का नाम ननु शक्तयः ।\nन संभवन्त्याश्रियन्ते याभिरन्तर्मनोगुहाः ॥९॥\nसत्तासत्ते पदार्थानां सर्वेषां सर्वदैव हि ।\nमहाबाहो संभवतः सर्वशक्तौ विभौ सति ॥१०॥\nपश्य भावनया प्राप्तं मनसैवात्मजं वपुः ।\nतस्मात्तत्कलनां राम सर्वशक्तियुतां विदुः ॥११॥\nस्वसंकल्पकृताः सर्वे देवासुरनरादयः ।\nस्वसंकल्पोपशमने शाम्यन्त्यस्नेहदीपवत् ॥१२॥\nआकाशसदृशं सर्वं कलनामात्रजृम्भितम्\nजगत्पश्य महाबुद्धे सुदीर्घं स्वप्नमुत्थितम् ॥१३॥\nन जायते न म्रियते इह किंचित्कदाचन ।\nपरमार्थेन सुमते मिथ्या सर्वं तु विद्यते ॥१४॥\nन वृद्धिमेति नो ह्रासं यन्न किंचित्कदाचन ।\nकिं वा तनु भवेत्तत्र कस्य का नाम खण्डना ॥१५॥\nभूमभूतं स्वकायोत्थमपश्यन्निपुणं दृशा ।\nराघवाऽमहता स्वान्तः किमज्ञ इव मुह्यसि ॥१६॥\nमृगतृष्णा यथा तापान्मनसो निश्चयात्तथा ।\nअसन्त इव दृश्यन्ते सर्वे ब्रह्मादयोऽप्यमी ॥१७॥\nद्विचन्द्रविभ्रमप्रख्या मनोरथवदुत्थिताः ।\nमिथ्याज्ञानघनाः सर्वे जगत्याकारराशयः ॥१८॥\nयथा नौयायिनो मिथ्या स्थाणुस्पन्दमतिस्तथा ।\nअसत्यैवोत्थिता नित्यमाकाराणां परम्परा ॥१९॥\nइन्द्रजालमिदं विद्धि मायारचितपञ्जरम् ।\nमनोमनननिर्माणं न सन्नासदिव स्थितम् ॥२०॥\nब्रह्मैवेदं जगत्सर्वमन्यतायास्ततः कुतः ।\nप्रसङ्गः कीदृशः कोऽसौ क्व वा सापरितिष्ठति ॥२१॥\nअयं गिरिरयं स्थाणुरित्याडम्बरविभ्रमः ।\nमनसो भावनादार्ढ्यादसन्सन्निव लक्ष्यते ॥२२॥\nप्रपञ्चपतनारम्भं प्रमत्तस्य इदं जगत् ।\nसकामतृष्णामननं त्यक्त्वान्यद्राम भावय ॥२३॥\nयथा स्वप्नो महारम्भो भ्रान्तिरेव न वस्तुतः ।\nदीर्घस्वप्नं तथैवेदं विद्धि चित्तोपपादितम् ॥२४॥\nदृश्यमानमहाभोगं गृह्यमाणमवस्तुकम् ।\nकोशमाशाभुजङ्गानां संसाराडम्बरं त्यज ॥२५॥\nअसदेतदिति ज्ञात्वा माऽत्र भावं निवेशय ।\nअनुधावति न प्राज्ञो विज्ञाय मृगतृष्णिकाम् ॥२६॥\nस्वसंकल्पात्स्वरूपाढ्यां मनोरथमयीं श्रियम् ।\nयोऽनुगच्छति मूढात्मा दुःखस्यैव स भाजनम् ॥२७॥\nवस्तुन्यसति लोकोऽयं यातु काममवस्तुनि ।\nयस्तु वस्तु परित्यज्य यात्यवस्तु स नश्यति ॥२८॥\nमनोव्यामोह एवेदं रज्ज्वामहिभयं यथा ।\nभावनामात्रवैचित्र्याच्चिरमावर्तते जगत् ॥२९॥\nअसदभ्युदितैर्भावैर्जलान्तश्चन्द्रवच्चलैः ।\nवञ्च्यते बाल एवेह न तत्त्वज्ञो भवादृशः ॥३०॥\nय इमं गुणसंघातं भावयन्सुखमीहते ।\nप्रमार्ष्टि स जडो जाड्यं वह्निभावनया स्वया ॥३१॥\nअसदेवेदमाभोगि दृश्यते जलपञ्जरम् ।\nमनोमनननिर्माणहृदये नगरं यथा ॥३२॥\nइदं चित्तेच्छयोदेति लीयते तदनिच्छया ॥\nमिथ्यैवं दृश्यते स्फीतं गन्धर्वनगरं यथा ॥३३॥\nराम नष्टे जगत्यस्मिन्न किंचिदपि नश्यति ।\nयुक्तेऽपि च जगत्यस्मिन्न किंचिदपि युज्यते ॥३४॥\nमनःप्रकल्पिते भग्ने हृदि विस्तीर्णपत्तने ।\nवृद्धिं चोपगते ब्रूहि किं वृद्धं कस्य किं क्षतम् ॥३५॥ ।\nक्रीडार्थेन यथोदेति बालानां हृदि वर्तनम् ।\nमनसा तद्वदेवेदमुदेत्यविरतं जगत् ॥३६॥\nन किंचित्कस्यचिन्नष्टमिन्द्रजालजले यथा ।\nभ्रष्टे नष्टे तथैवास्मिन्संसारे वितथोत्थिते ॥३७॥\nयदसत्तदसत्स्याच्चेन्न किं कस्य किल क्षतम् ।\nततो हर्षविषादानां संसारे नाम नास्पदम् ॥३८॥\nअसदेव यदत्यन्तं तस्मात्किं नाम नश्यति ।\nनाशाभावे हि दुःखस्य कः प्रसङ्गो महामते ॥३९॥\nसदेव वा यदत्यन्तं तस्य किं नाम नश्यति ।\nब्रह्मैवेदं जगत्सर्वं सुखदुःखे किमुत्थिते ॥४०॥\nअसद्वापि यदत्यन्तं वृद्धिः स्यात्तस्य कीदृशी ।\nवृद्धेरभावे हर्षस्य कः प्रसङ्गो महामते ॥४१॥\nसर्वत्रासत्यभूतेऽस्मिन्प्रपञ्चैकान्तकारिणि ।\nसंसारे किमुपादेयं प्राज्ञो यदभिवाञ्छतु ॥४२॥\nसर्वत्र सत्यभूतेऽस्मिन्ब्रह्मतत्त्वमयेऽपि च ।\nकिं स्यात्र्त्रिभुवने हेयं प्राज्ञाः परिहरन्तु यत् ॥४३॥\nअसत्सद्वा जगद्यस्य तेनासौ सुखदुःखयोः ।\nअगम्य एव मूर्खस्तु तद्विनाशेन दुःखितः ॥४४॥\nआदावन्ते च यन्नास्ति वर्तमानेऽपि तत्तथा ।\nयोऽभिवाञ्छत्यसद्राम तस्यासत्तैव दृश्यते ॥४५॥\nआदावन्ते च यत्सत्यं वर्तमाने सदेव तत् ।\nयस्य सर्वं सदेव स्यात्तस्य सत्तैव दृश्यते ॥४६॥\nअसत्यभूतं तोयान्तश्चन्द्रव्योमतलादिकम् ।\nबाला एवाभिवाञ्छन्ति मनोमोहाय नोत्तमाः ॥४७॥\nबालो हि वितताकारैर्वस्तुरिक्तैः प्रयोजनैः ।\nसंतोषमेत्यनन्ताय दुःखाय न सुखाय तु ॥४८॥\nतस्मान्मा त्वं भवो बालो राम राजीवलोचन ।\nअविनाशमिहालोक्य नित्यमाश्रय सुस्थिरम् ॥४९॥\nअसदिदमखिलं मया समेतं\nत्विति विगणय्य विषादितास्तु मा ते ।\nसदिह हि सकलं मया समेतं\nत्विति च विलोक्य विषादितास्तु मा ते ॥५०॥\nश्रीवाल्मीकिरुवाच ।\nइत्युक्तवत्यथ मुनौ दिवसो जगाम\nसायंतनाय विधयेऽस्तमिनो जगाम ।\nस्नातुं सभा कृतनमस्करणा जगाम\nश्यामाक्षये रविकरैश्च सहाजगाम ॥५१॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये मो० स्थितिप्रकरणे यथाभूतार्थयोगोपदेशो नाम पञ्चचत्वारिंशः सर्गः ॥४५॥"
  }
]
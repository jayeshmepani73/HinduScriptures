[
  {
    "text": "श्रीराम उवाच ।\nभगवन्सर्वधर्मज्ञ संशयो यो महानयम् ।\nहृदि व्यावर्तते लोलः कल्लोल इव सागरे ॥१॥\nदिक्कालाद्यनवच्छिन्ने तते नित्ये निरामये ।\nम्लाना संविन्मनोनाम्नी कुतः केयमुपस्थिता ॥२॥\nयस्मादन्यन्न नामास्ति न भूतं न भविष्यति ।\nकुतः कीदृक्कथं तत्र कलङ्कस्तस्य विद्यते ॥३॥\nश्रीवसिष्ठ उवाच ।\nसाधु राम त्वया प्रोक्तं जाता ते मोक्षभागिनी ।\nमतिरुत्तमनिष्यन्दा नन्दनस्येव मञ्जरी ॥४॥\nपूर्वापरविचारार्थतत्परेयं मतिस्तव ।\nसंप्राप्स्यसि पदं प्रोच्चैर्यत्प्राप्तं शंकरादिभिः ॥५॥\nप्रश्नस्यास्य तु हे राम न कालस्तव संप्रति ।\nसिद्धान्तः कथ्यते यत्र तत्रायं प्रश्न उच्यते ॥६॥\nसिद्धान्तकाले भवता प्रष्टव्योऽहमिदं परम् ।\nकरामलकवत्तेन सिद्धान्तस्ते भविष्यति ॥७॥\nसिद्धान्तकाले प्रश्नोक्तिरेषा तव विराजते ।\nप्रावृषीव हि केकोक्तिर्युक्ता शरदि हंसगीः ॥८॥\nसहजो नीलिमा व्योम्नि शोभते प्रावृषः क्षये ।\nप्रावृषि त्वतनूदग्रपयोदपटलोत्थितः ॥९॥\nअयं प्रकृत आरब्धो मनोनिर्णय उत्तमः ।\nयद्वशाज्जनताजन्म तदाकर्णय सुव्रत ॥१०॥\nएवं प्रकृतिरूपेयं मनोमननधर्मिणी ।\nकर्मेति राम निर्णीतं सर्वैरेव मुमुक्षुभिः ॥११॥\nशृणु दर्शनभेदेन तन्नामाभिमताकृतिम् ।\nवाग्मिनां वदतां यातं चित्राभिः शास्त्रदृष्टिभिः ॥१२॥\nयं यं भावमुपादत्ते मनो मननचञ्चलम् ।\nतत्तामेति घनामोदमन्तःस्थः पवनो यथा ॥१३॥\nततस्तमेव निर्णीय तमेव च विकल्पयन् ।\nअन्तःस्थया रञ्जनया रञ्जयन्स्वामहंकृतिम् ॥१४॥\nतन्निश्चयमुपादाय तत्रैव रसमृच्छति ।\nयन्मयत्वं शरीरे तु ततो बुद्धीन्द्रियेषु च ॥१५॥\nयन्मयं हि मनो राम देहस्तदनु तद्वशः ।\nतत्तामायाति गन्धान्तः पवनो गन्धतामिव ॥१६॥\nबुद्धीन्द्रियेषु वल्गत्सु कर्मेन्द्रियगणस्ततः ।\nस्फुरति स्वत एवोर्वी रजोलोल इवानिले ॥१७॥\nकर्मेन्द्रियगणे क्षुब्धे स्वशक्तिं प्रणयत्यलम् ।\nकर्म निष्पद्यते स्फारं पांसुजालमिवानिले ॥१८॥\nएवं हि मनसः कर्म कर्मबीजं मनः स्मृतम् ।\nअभिन्नैव तयोः सत्ता यथा कुसुमगन्धयोः ॥१९॥\nयादृशं भावमादत्ते दृढाभ्यासवशान्मनः ।\nतथा स्पन्दाख्यकर्माख्यप्रथाशाखा विमुञ्चति ॥२०॥\nतथा क्रियां तत्फलतां निष्पादयति चादरात् ।\nततस्तमेव चास्वादमनुभूयाशु बध्यते ॥२१॥\nयं यं भावमुपादत्ते तं तं वस्त्विति विन्दति ।\nतत्तच्छ्रेयोऽन्यन्नास्तीति निश्चयोऽस्य च जायते ॥२२॥\nधर्मार्थकाममोक्षार्थं प्रयतन्ते सदैव हि ।\nमनांसि दृढभिन्नानि प्रतिपत्त्या स्वयैव च ॥२३॥\nमनो वै कापिलानां तु प्रतिपत्तिनिजामलम् ।\nउररीकृत्य निर्णीय कल्पिताः शास्त्रदृष्टयः ॥२४॥\nमोक्षे तु नान्यथा प्राप्तिरिति भावितचेतसः ।\nस्वां दृष्टिं प्रतिबिम्बन्ति स्थिताः स्वनियमभ्रमैः ॥२५॥\nवेदान्तवादिनो बुद्ध्या ब्रह्मेदमिति रूढया ।\nमुक्तिः शमदमोपेता निर्णीय परिकल्पिता ॥२६॥\nमुक्तौ तु नान्यथा प्राप्तिरिति भावितचेतसः ।\nस्वां दृष्टिं प्रविवृण्वन्ति स्वैरेव नियमभ्रमैः ॥२७॥\nविज्ञानवादिनो बुद्ध्या स्फुरत्स्वभ्रमपूरया ।\nमुक्तिः शमदमोपेता निर्णीय परिकल्पिता ॥२८॥\nमुक्तौ तु नान्यथा प्राप्तिरिति भावितचेतसः ।\nस्वां दृष्टिं प्रविवृण्वन्ति स्वैरेव नियमभ्रमैः ॥२९॥\nआर्हतादिभिरन्यैश्च स्वयाभिमतयेच्छया ।\nचित्राश्चित्रसमाचारैः कल्पिताः शास्त्रदृष्टयः ॥३०॥\nनिर्निमित्तोत्थसौम्याम्बुबुद्बुदौघैरिवोत्थितैः ।\nस्वनिश्चितैरिति प्रौढा नानाकारा हि रीतयः ॥३१॥\nसर्वासामेव चैतासां रीतीनामेवमाकरः ।\nमनो नाम महाबाहो मणीनामिव सागरः ॥३२॥\nन निम्बेक्षू कटुस्वादू शीतोष्णौ नेन्दुपावकौ ।\nयद्यथा परमाभ्यस्तमुपलब्धं तथैव तत् ॥३३॥\nयस्त्वकृत्रिम आनन्दस्तदर्थं प्रयतैर्नरैः ।\nमनस्तन्मयतां नेयं येनासौ समवाप्यते ॥३४॥\nदृश्यं संपरिडिम्भं स्वं तुच्छं परिहरन्मनः ।\nतज्जाभ्यां सुखदुःखाभ्यां नावश्यं परिकृष्यते ॥३५॥\nअपवित्रमसद्रूपं मोहनं भयकारणम् ।\nदृश्यमाभासमाभोगि बन्धमाभावयानघ ॥३६॥\nमायैषा सा ह्यविद्यैषा भावनैषा भयावहा ॥\nसंविदस्तन्मयत्वं यत्तत्कर्मेति विदुर्बुधाः ॥३७॥\nदृष्ट्वा दृश्यैकतानत्वं विद्धि त्वं मोहनं मनः ।\nप्रमार्जयेव तन्मिथ्या महामलिनकर्दमम् ॥३८॥\nदृश्यतन्मयता यैषा स्वभावस्थानुभूयते ।\nसंसारमदिरा सेयमविद्येत्युच्यते बुधैः ॥३९॥\nअनयोपहतो लोकः कल्याणं नाधिगच्छति ।\nभास्वरं तापनालोकं पटलान्धेक्षणो यथा ॥४०॥\nस्वयमुत्पद्यते सा च संकल्पाद्व्योमवृक्षवत् ।\nअसंकल्पनमात्रेण भावनायां महामते ॥४१॥\nक्षीणायां स्वरसादेव विमर्शेन विलासिना ।\nअसंसङ्गः पदार्थेषु सर्वेषु स्थिरतां गतः ॥४२॥\nसत्यदृष्टौ प्रपन्नायामसत्ये क्षयमागते ।\nनिर्विकल्पचिदच्छात्मा स आत्मा समवाप्यते ॥४३॥\nन सत्ता यस्य नासत्ता न सुखं नापि दुःखिता ।\nकेवलं केवलीभावो यस्यान्तरुपलभ्यते ॥४४॥\nअभव्यया भावनया न चित्तेन्द्रियदृष्टिभिः ।\nआत्मनोऽनन्यभूताभिरपि यः परिवर्जितः ॥४५॥\nवासनाभिरनन्ताभिर्व्योमेव घनराजिभिः ।\nसंदिग्धायां यथा रज्ज्वां सर्पतत्त्वं तथैव हि ॥४६॥\nचिदाकाशात्मना बन्धस्त्वबन्धेनैव कल्पितः ।\nकल्पितं कल्पितं वस्तु प्रतिकल्पनयान्यथा ॥४७॥\nतदेवान्यत्वमादत्ते खमहोरात्रयोरिव ।\nयदतुच्छमनायासमनुपाधि गतभ्रमम् ॥४८॥\nतत्तत्कल्पनयातीतं तत्सुखायैव कल्पते ।\nशून्य एव कुसूले तु सिंहोऽस्तीति भयं यथा ॥४९॥\nशून्य एव शरीरेऽन्तर्बद्धोऽस्मीति भयं तथा ।\nशून्य एव कुसूले तु प्रेक्ष्य सिंहो न लभ्यते ॥५०॥\nतथा संसारबन्धार्थः प्रेक्षितोऽसौ न लभ्यते ।\nइदं जगदयं चाहमिति संभ्रान्तमुत्थितम् ॥५१॥\nबालानां मध्यमे काले छाया वैतालिकी यथा ।\nकल्पनावशतो जन्तोर्भावाभावशुभाशुभाः ॥५२॥\nक्षणादसत्तामायान्ति सत्तामपि पुनः क्षणात्।\nमातैव गृहिणीभावगृहीता कण्ठलम्बिनी ॥५३॥\nकरोति गृहिणीकार्यं सुरतानन्ददा सती ।\nकान्तैव मातृभावेन गृहीता कण्ठलम्बिनी ॥५४॥\nनूनं विस्मारयत्येव मन्मथं मातृभावनात् ।\nभावानुसारिफलदं पदार्थौघमवेक्ष्य च ॥५५॥\nन ज्ञेनेह पदार्थेषु रूपमेकमुदीर्यते ।\nदृढभावनया चेतो यद्यथा भावयत्यलम् ॥५६॥\nतत्तत्फलं तदाकारं तावत्कालं प्रपश्यति ।\nन तदस्ति न यत्सत्यं न तदस्ति न यन्मृषा ॥५७॥\nयद्यथा येन निर्णीतं तत्तथा तेन लक्ष्यते ।\nभाविताकाशमातङ्गं व्योमहस्तितया मनः ॥५८॥\nव्योमकाननमातङ्गीं व्योमस्थामनुधावति ।\nतस्मात्संकल्पमेव त्वं सर्वभावमयात्मकम् ॥५९॥\nत्यज राम सुषुप्तस्थः स्वात्मनैव भवात्मनः ।\nमणिर्हि प्रतिबिम्बानां प्रतिषेधक्रियां प्रति ॥६०॥\nन शक्तो जडभावेन नतु राम भवादृशः ।\nयदात्मनि जगद्राम तवेह प्रतिबिम्बति ॥६१॥\nतदवस्त्विति निर्णीय मा तेनागच्छ रञ्जनम् ।\nतदेव सत्यमिति वाप्यभिन्नं परमात्मनः ॥६२॥\nमत्वान्तस्त्वमनाद्यन्तं भावयात्मानमात्मना ।\nचेतसि प्रतिबिम्बन्ति ये भावास्तव राघव ।\nरञ्जयन्त्वन्यसक्तत्वान्मा ते त्वां स्फटिकं यथा ॥६३॥\nस्फटिकममननं यथा विशन्ति\nप्रकटतया न च रञ्जना विचित्रा ।\nइह हि विमननं तथा विशन्तु\nप्रकटतया भुवनैषणा भवन्तम् ॥६४॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये मोक्षोपायेषु स्थितिप्रकरणे विज्ञानवादो नामैकविंशः सर्गः ॥२१॥"
  }
]
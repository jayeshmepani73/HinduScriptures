[
  {
    "text": "श्रीराम उवाच ।\nभगवन्भृगुपुत्रस्य प्रतिभासानुभूतितः ।\nयथैषा सफला जाता तथान्यस्य न किं भवेत् ॥१॥\nश्रीवसिष्ठ उवाच ।\nइयं प्रथममुत्पन्ना सा तनुर्ब्रह्मणः पदात् ।\nशुद्धा जातिर्भार्गवस्य नान्यजन्मकलङ्किता ॥२॥\nसर्वैषणानां संशान्तौ शुद्धचित्तस्य या स्थितिः ।\nतत्सत्यमुच्यते सैषा विमला चिदुदाहृता ॥३॥\nमनोनिर्मलसत्त्वात्म यद्भावयति यादृशम् ।\nतत्तथाशु भवत्येव यथावर्तो भवेत्पयः ॥४॥\nयथा भृगुसुतस्यैव विभ्रमः प्रोत्थितः स्वयम् ।\nप्रत्येकमप्येवमेव दृष्टान्तोऽत्र भृगोः सुतः ॥५॥\nबीजस्याङ्कुरपत्रादि स्वं चमत्कुरुते यथा ।\nसर्वेषां भूतसङ्घानां भ्रमखण्डास्तथैव हि ॥६॥\nयदिदं दृश्यते विश्वमेवमेवाखिलं जगत् ।\nप्रत्येकमुदितं मिथ्या मिथ्यैवास्तमुपैति च ॥७॥\nनास्तमेति नचोदेति जगत्किंचन कस्यचित् ।\nभ्रान्तिमात्रमिदं मायामुग्धेव परिजृम्भते ॥८॥\nयथा संप्रतिभासस्थः स्वयं संसारखण्डकः ।\nतथा तेषां सहस्राणि मिथ्या दृष्टानि सन्ति हि ॥९॥\nस्वप्नसंकल्पनगरव्यवहाराः परस्परम्।\nपृथग्यथा न दृश्यन्ते तथैते संसृतिभ्रमाः ॥१०॥\nएवं नगरवृन्दानि नभस्संकल्परूपिणि ।\nसन्ति तानि न दृश्यन्ते मिथ्याज्ञानदृशं विना ॥११॥\nपिशाचयक्षरक्षांसि सन्त्येवंरूपकाणि ह ।\nसंकल्पमात्रदेहानि सुखदुःखमयानि च ॥१२॥\nएवमेव वयं चेमे संपन्ना रघुनन्दन ।\nस्वसंकल्पात्मकाकारा मिथ्यासत्यत्वभाविनः ॥१३॥\nएवंरूपैव हि परे विद्यते सर्गसंततिः ।\nन वास्तवी वस्तुता तु संस्थितैवमवस्तुनि ॥१४॥\nप्रत्येकमुदितं विश्वमेवमेव मुधैव हि ।\nवनगुल्मकरूपेण वसन्तैकरसो यथा ॥१५॥\nप्रथमोऽयं स्वसंकल्पः प्रथामभ्यागतो यथा ।\nतथातिपरमार्थेन दृष्टेनेत्थं विभाव्यते ॥१६॥\nप्रत्येकमुदितं चित्तं स्वस्वभावोदरस्थितम् ।\nइदमित्थं समारम्भं जगत्पश्यन्विनश्यति ॥१७॥\nप्रतिभासवशादस्ति नास्ति वस्त्ववलोकनात्।\nदीर्घस्वप्नो जगज्जालमालानं चित्तदन्तिनः ॥१८॥\nचित्सत्तैव जगत्सत्ता जगत्सत्तैव चित्तकम् ।\nएकाभावाद्वयोर्नाशः स च सत्यविचारणात् ॥१९॥\nशुद्धस्य प्रतिभासो हि सत्यो भवति चेतसः ।\nप्रमार्जनादिव मणेर्मलिनस्येह युक्तितः ॥२०॥\nचिरमेकदृढाभ्यासाच्छुद्धिर्भवति चेतसः ।\nअनाक्रान्तस्य संकल्पैः प्रतिभोदेति चेतसः ॥२१॥\nसुवर्णं न स्थितिं याति मलवत्यंशुके यथा ।\nएका दृष्टिः स्थितिं याति न म्लाने चित्तके तथा ॥२२॥\nश्रीराम उवाच ।\nप्रतिभासात्मनि जगत्येते कालक्रियाक्रमाः ।\nसोदयास्तमया जाताः कथं शुक्रस्य चेतसः ॥२३॥\nश्रीवसिष्ठ उवाच ।\nयादृग्जगदिदं दृष्टं शुक्रेण पितृशास्त्रतः ।\nतादृक्कस्य स्थितं चित्ते मयूराण्डे मयूरवत् ॥२४॥\nस्वभावकोशस्थमिदं तदेतेन क्रमोदितम् ।\nबीजेनाङ्कुरपत्रादिलतापुष्पफलं यथा ॥२५॥\nजीवो यद्बासनाबद्धस्तदेवान्तः प्रपश्यति ।\nस्वरूपं चात्र दृष्टान्तो दीर्घस्वप्नस्त्विदं जगत् ॥२६॥\nप्रत्येकमुदितो राम नूनं संसृतिखण्डकः ।\nरात्रौ सैन्यनरस्वप्नजालवत्स्वात्मनि स्फुटः ॥२७॥\nश्रीराम उवाच ।\nएष संसृतिखण्डोत्थो मिथः स मिलति स्वयम् ।\nनो वा मिलति तन्मे त्वं यथावद्वक्तुमर्हसि ॥२८॥\nश्रीवसिष्ठ उवाच ।\nमलिनं हि मनोऽवीर्यं न मिथः श्लेषमर्हति ।\nअयोऽयसि च संतप्ते शुद्धे तप्तं तु लीयते ॥२९॥\nचित्ततत्त्वानि शुद्धानि संमिलन्ति परस्परम् ।\nएकरूपाणितोयानि यान्त्यैक्यंनाविलानि हि ॥३०॥\nशुद्धिर्हि चित्तस्य विवासनत्व-\nमभूतसंवेदनमेकरूपम् ।\nतस्याशु शुद्ध्या भवति प्रबुद्ध-\nस्तन्मात्रयुक्त्या परसंगमेति ॥३१॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये मो० स्थि० भार्गवोपाख्याने मनोराज्यसंमेलनं नाम सप्तदशः सर्गः ॥१७॥"
  }
]
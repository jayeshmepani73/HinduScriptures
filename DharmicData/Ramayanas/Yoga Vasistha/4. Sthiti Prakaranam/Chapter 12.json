[
  {
    "text": "काल उवाच ।\nसुरासुरनराकारा इमा याः संविदो मुने ।\nब्रह्मार्णवादभिन्नास्ताः सत्यमेतन्मृषेतरत् ॥१॥\nमिथ्याभावनया ब्रह्मन्स्वविकल्पकलङ्किताः ।\nन ब्रह्म वयमित्यन्तर्निंश्चयेन ह्यधोगताः ॥२॥\nब्रह्मणो व्यतिरिक्तत्वं ब्रह्मार्णवगता अपि ।\nभावयन्त्यो विमुह्यन्ति भीमासु भवभूमिषु ॥३॥\nया एताः संविदो ब्राह्म्यो मननैककलङ्किताः ।\nएतत्तत्कर्मणां बीजमप्यकर्मैव विद्धि ताः ॥४॥\nसंकल्परूपयैवान्तर्मुने कलनयैतया ।\nकर्मजालकरञ्जानां बीजमुष्ट्या करालया ॥५॥\nइमा जगति विस्तीर्णाः शरीरोपलपङ्क्तयः ।\nतिष्ठन्ति परिवल्गन्ति रुदन्ति च हसन्ति च ॥६॥\nआब्रह्मस्तम्बपर्यन्तं स्पन्दनैः पवनो यथा ।\nउल्लसन्ति निलीयन्ते म्लायन्ति विहसन्ति च ॥७॥\nता एताः काश्चिदत्यच्छा यथा हरिहरादयः ।\nकाश्चिदल्पविमोहस्था यथोरगनरामराः ॥८॥\nकाश्चिदत्यन्तमोहस्था यथा तरुतृणादयः ।\nकाश्चिदज्ञानसंमूढाः कृमिकीटत्वमागताः ॥९॥\nकाश्चिचत्तृणवदुह्यन्ते दूरे ब्रह्ममहोदधेः ।\nअप्राप्तभूमिका एता यथोरगनगादयः ॥१०॥\nसत्त्वमात्रं समालोक्य काश्चिदेवमुपागताः ।\nजाताजाता निखन्यन्ते कृतान्तजरठाखुना ॥११॥\nकाश्चिदन्तरमासाद्य ब्रह्मतत्त्वमहाम्बुधेः ।\nगतास्तत्तां समं कार्यैर्हरिब्रह्महरादिकाः ॥१२॥\nअल्पमोहात्मिकाः काश्चित्तमेव ब्रह्मवारिधिम् ।\nअदृष्टपारभूम्यौघमवलम्ब्य व्यवस्थिताः ॥१३॥\nकाश्चिद्भोक्तव्यजन्मौघभुक्तजन्मौघकोटयः ।\nवन्ध्याः प्रकाशतामस्यः संस्थिता भूतजातयः ॥१४॥\nकाश्चिदूर्ध्वादधो यान्ति यथा हस्तान्महत्फलम् ।\nऊध्वादूर्ध्वतरं काश्चिदधस्तात्काश्चिदप्यधः ॥१५॥\nबहुसुखदुःखकराकराक्षयेयं\nपरमपदास्मरणात्समागतेह ।\nपरमपदावगमात्प्रयाति नाशं\nविहगपतिस्मरणाद्विषव्यथेव ॥१६॥"
  },
  {
    "text": "इत्यार्षे श्रीवासिष्ठमहारामायणे वा० मो० स्थितिप्रकरणे भार्गवोपाख्याने संसारोत्पत्तिविस्तारवर्णनं नाम द्वादशः सर्गः ॥१२॥"
  }
]
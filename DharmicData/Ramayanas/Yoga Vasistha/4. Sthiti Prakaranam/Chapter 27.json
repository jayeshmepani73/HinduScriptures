[
  {
    "text": "श्रीवसिष्ठ उवाच ।\nतस्मिंस्तदा वर्तमाने घोरे समरसंभ्रमे ।\nदेवासुरशरीरेषु गर्तेष्वभ्रोदरेष्विव ॥१॥\nवहत्स्वसृक्प्रवाहेषु गङ्गापूरेष्विवाम्बरात् ।\nदाम्नि वेष्टितदेवौघकृतक्ष्वेडाघनारवे ॥२॥\nव्याले निजकराकृष्टिपिष्टसर्वसुरालये ।\nकटे कठिनसंरम्भसङ्गरक्षपितामरे ॥३॥\nऐरावते क्षीणरवे पलायनपरायणे ।\nप्रवृद्धे दानवानीके मध्याह्न इव भास्करे ॥४॥\nपतिताङ्गव्यथार्तानि प्रस्रवद्रुधिराणि च ।\nपयांसीवावसेतूनि देवसैन्यानि दुद्रुवुः ॥५॥\nदामव्यालकटास्तानि चिरमन्तर्हितानि च ।\nअनुजग्मुर्लसन्नादसिन्धनानीव पावकाः ॥६॥\nअन्विष्टानपि यत्नेन नालभन्तासुराः सुरान् ।\nघनजालवनोड्डीनान्सिंहा हरिणकानिव ॥७॥\nअलब्धेष्वमरौघेषु दामव्यालकटास्तदा ।\nजग्मुः पातालकोशस्थं प्रभुं प्रमुदिताशयाः ॥८॥\nअथ देवा विषण्णास्ते क्षणमाश्वास्य वै ययुः ।\nजयोपायाय विजिता ब्रह्माणममितौजसम् ॥९॥\nतेषामाविरभूद्ब्रह्मा रक्तरक्ताननश्रियाम् ।\nसायं रक्तीकृताम्बूनामब्धीनामिव चन्द्रमाः ॥१०॥\nप्रणम्य ते सुरास्तस्मा अनर्थं शम्बरेहितम् ।\nसम्यक्प्रकथयामासुर्दामव्यालकटक्रमम् ॥११॥\nतदाकर्ण्याखिलं ब्रह्मा विचार्य स विचारवित् ।\nउवाचेदं सुरानीकमाश्वासनकरं वचः ॥१२॥\nश्रीब्रह्मोवाच ।\nशतवर्षसहस्रान्ते शम्बरेण हरेः करात् ।\nमर्तव्यं समरेशस्य तत्कालं संप्रतीक्षताम् ॥१३॥\nदामव्यालकटानेतानद्य त्वमरसत्तमाः ।\nयोधयन्तः पलायध्वं मायायुद्धेन दानवान् ॥१४॥\nयुद्धाभ्यासवशादेषां मुकुराणामिवाशये ।\nअहंकारचमत्कारः प्रतिबिम्बमुपैष्यति ॥१५॥\nगृहीतवासनास्त्वेते दामव्यालकटाः सुराः ।\nसुजेया वो भविष्यन्ति लग्नजालाः खगा इव ॥१६॥\nअद्य त्ववासना ह्येते सुखदुःखविवर्जिताः ।\nधैर्येणारीन्विनिघ्नन्तो देवा दुर्जयतां गताः ॥१७॥\nवासनातन्तुबद्धा ये आशापाशवशीकृताः ।\nवश्यतां यान्ति ते लोके रज्जुबद्धाः खगा इव ॥१८॥\nये भिन्नवासना धीराः सर्वत्रासक्तबुद्धयः ।\nन हृष्यन्ति न कुप्यन्ति दुर्जयास्ते महाधियः ॥१९॥\nयस्यान्तर्वासनारज्ज्वा ग्रन्थिबन्धः शरीरिणः ।\nमहानपि बहुज्ञोऽपि स बालेनापि जीयते ॥२०॥\nअयं सोऽहं ममेदं तदित्याकल्पितकल्पनः ।\nआपदां पात्रतामेति पयसामिव सागरः ॥२१॥\nइयन्मात्रपरिच्छिन्नो येनात्मा भव्यभावितः ।\nस सर्वज्ञोऽपि सर्वत्र परां कृपणतां गतः ॥२२॥\nअनन्तस्याप्रमेयस्य येनेयत्ता प्रकल्पिता ।\nआत्मनस्तस्य तेनात्मा स्वात्मनैवावशीकृतः ॥२३॥\nआत्मनो व्यतिरिक्तं यत्किंचिदस्ति जगत्त्रये ।\nयत्रोपादेयभावेन बद्धा भवतु वासना ॥२४॥\nआस्थामात्रमनन्तानां दुःखानामाकरं विदुः ।\nअनास्थामात्रमभितः सुखानामाकरं विदुः ॥२५॥\nदामव्यालकटा यावदनास्था भवसंस्थितौ ।\nतावन्न नाम जेयावो मशकानामिवानलाः ॥२६॥\nअन्तर्वासनया जन्तुर्दीनतामनुयातया ।\nजितो भवत्यन्यथा तु मशकोऽप्यमराचलः ॥२७॥\nविद्यते वासना यत्र तत्र सा याति पीनताम् ।\nगुणो गुणिनि हि द्वित्वं सतो दृष्टं हि नासतः ॥२८॥\nअयं सोऽहं ममेदं चेत्येवमन्तः सवासनम् ।\nयथा दामादयः शक्र भावयन्ति तथा कुरु ॥२९॥\nया या जनस्य विपदो भावाभावदशाश्च याः ।\nतृष्णाकरञ्जवल्ल्यास्ता मञ्जर्यः कटुकोमलाः ॥३०॥\nवासनातन्तुबद्धो यो लोको विपरिवर्तते ।\nसा प्रवृद्धातिदुःखाय सुखायोच्छेदमागता ॥३१॥\nधीरोऽप्यतिबहुज्ञोऽपि कुलजोऽपि महानपि ।\nतृष्णया बध्यते जन्तुः सिंहः शृङ्खलया यथा ॥३२॥\nदेहपादपसंस्थस्य हृदयालयगामिनः ।\nतृष्णा चित्तखगस्येयं वागुरा परिकल्पिता ॥३३॥\nदीनो वासनया लोकः कृतान्तेनापकृष्यते ।\nरज्ज्वेव बालेन खगो विवशो भृशमुच्छवसन् ॥३४॥\nअलमायुधभारेण संगरभ्रमणेन च ।\nवासनाया विपर्यासं युक्त्या यत्नाद्रिपोः कुरु ॥३५॥\nअन्तरा क्षुभिते धैर्ये रिपोरमरनायक ।\nन शस्त्राणि न चास्त्राणि न शास्त्राणि जयन्ति च ॥३६॥\nदामव्यालकटास्त्वेते युद्धाभ्यासवशेन च ।\nअहंकारमयीं मत्तास्ते ग्रहीष्यन्ति वासनाम् ॥३७॥\nयदा तेऽत्यज्ञपुरुषाः शम्बरेण विनिर्मिताः ।\nवासनामाश्रयिष्यन्ति तदा यास्यन्ति जेयताम्॥३८॥\nतत्तावद्युक्तियुद्धेन तान्प्रबोधयतामराः ।\nयावदभ्यासवशतो भविष्यन्ति सवासनाः ॥३९॥\nततो वश्या भविष्यन्ति भवतां बद्धवासनाः ।\nतृष्णाऽप्रोताशया लोके न च केचन पेलवाः ॥४०॥\nसमविषममिदं जगत्समग्रं\nसमुपनतं स्थिरतां स्ववासनान्तः ।\nचलचललहरीभरो यथाब्धा-\nवत इह सैव चिकित्स्यतां प्रयाता ॥४१॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये मोक्षोपायेषु स्थितिप्रकरणे पितामहवाक्यं नाम सप्तविंशः सर्गः ॥२७॥"
  }
]
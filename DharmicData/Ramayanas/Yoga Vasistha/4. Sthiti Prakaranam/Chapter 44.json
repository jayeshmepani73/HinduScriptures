[
  {
    "text": "श्रीराम उवाच ।\nक्रमेणानेन येनाप्ता जीवेन स्थितिरात्मनः ।\nस कथं भगवन्देहं समाधत्तेऽस्थिपञ्जरम् ॥१॥\nश्रीवसिष्ठ उवाच ।\nपूर्वमेव मया प्रोक्तं राम किं नावबुध्यसे ।\nपूवापरविचारार्हा शेमुषी क्व गता तव ॥२॥\nयदिदं हि शरीरादि जगत्स्थावरजङ्गमम् ।\nआभासमात्रमेवेतदसत्स्वप्नमिवोत्थितम् ॥३॥\nदीर्घस्वप्नो ह्ययं राम मिथ्यैवानघ दृश्यते ।\nद्विचन्द्रविभ्रमाकारं भ्रमान्तर्भ्रान्तशैलवत् ॥४॥\nप्रशान्ताज्ञाननिद्रस्तु नूनं गलितभावनः ।\nप्रबुद्धचेताः संसारस्वप्नं पश्यन्न पश्यति ॥५॥\nस्वभावकल्पितो राम जीवानां सर्वदैव हि ।\nआमोक्षपदसंप्राप्ति संसारोऽस्त्यात्मनोऽन्तरे ॥६॥\nजीवस्य तरलः काय आवर्तः पयसो यथा ।\nयथा बीजेऽङ्कुरः स्फारः पल्लवः स्वाङ्कुरे यथा ॥७॥\nपल्लवे च यथा पुष्पं पुष्पकोशे फलं यथा ।\nयतः स कल्पनारूपो देहोऽस्ति मनसोऽन्तरे ॥८॥\nबहुरूपतया राम यतोऽस्त्येकतमः स्फुटः ।\nस एव प्रतिभासोऽस्य मनसः किल जायते ॥९॥\nस एवाशु भवत्येतन्मृत्पिण्डो घटकोपमः ।\nआदिसर्गे पुरा कायः प्रतिभासोऽस्य चोत्तमः ॥१०॥\nयस्मादेष विभुर्ब्रह्मा पद्मकोशगृहस्थितः ।\nतत्संकल्पक्रमेणैव ततः स्थितिमुपागता ॥११॥\nइयं सृष्टिरपर्यन्ता मायेव घनमायया ।\nश्रीराम उवाच ।\nजीवो मनःपदं प्राप्य वैरिञ्चं पदमागतः ॥१२॥\nयथा ब्रह्मंस्तथा सर्वं विस्तरेण वदाशु मे ।\nश्रीवसिष्ठ उवाच ।\nब्राह्मे श्रृणु महाबाहो शरीरग्रहणे क्रमम् ॥१३॥\nनिदर्शनेन तेनैव जागतीं ज्ञास्यसि स्थितिम् ।\nदिक्कालाद्यनवच्छिन्नमात्मतत्त्वं स्वशक्तितः ॥१४॥\nलीलयैव यदादत्ते दिक्कालकलितं वपुः ।\nतदैव जीवपर्यायं वासनावेशतत्परम् ॥१५॥\nमनः संपद्यते लोलं कलनाकलनोन्मुखम् ।\nकलयन्ती मनःशक्तिरादौ भावयति क्षणात् ॥१६॥\nआकाशभावनामच्छां शब्दबीजरसोन्मुखीम् ।\nततस्तां घनतां यातं घनस्पन्दक्रमान्मनः ॥१७॥\nभावयत्यनिलस्पन्दं स्पर्शबीजरसोन्मुखम् ।\nताभ्यामाकाशवाताभ्यामदृष्टाभ्यां मनोदृशा ॥१८॥\nशब्दस्पर्शस्वरूपाभ्यां संघाताज्जन्यतेऽनलः ।\nमनस्तद्धनतां प्राप्य ततो भावयति क्षणात् ॥१९॥\nप्राकाश्यममलालोकमालोकस्तेन वर्धते ।\nमनस्तावद्गुणगतं रसतन्मात्रवेदनम् ॥२०॥\nक्षणार्धेन त्वपां शैत्यं जलसंवित्ततो भवेत् ।\nततस्तादृग्गुणगतं मनो भावयति क्षणात् ॥२१॥\nस्वरूपं गन्धवत्स्थूलं येनोदेष्यति मेदिनी ।\nअथेत्थंभूततन्मात्रवेष्टितं तनुतां जहत् ॥२२॥\nवपुर्वह्निकणाकारं स्फुरितं व्योम्नि पश्यति ।\nअहंकारकलायुक्तं बुद्धिबीजसमन्वितम् ॥२३॥\nतत्पुर्यष्टकमित्युक्तं भूतहृत्पद्मषट्पदम् ।\nतस्मिंस्तु तीव्रसंवेगाद्भावयद्भास्वरं वपुः ॥२४॥\nस्थूलतामेति पाकेन मनो बिल्वफलं यथा ।\nमूषास्थद्रुतहेमाभं स्फुरितं विमलाम्बरे ॥२५॥\nसन्निवेशमुपादत्ते तत्तेजः स्वस्वभावतः ।\nतस्मिन्स्वसन्निवेशे च तेजःपुञ्जमये पुनः ॥२६॥\nभजते भावनां स्फारां निश्चितामातताम्बराम् ।\nऊर्ध्वं शिरःपीठमयीमधःपादमयीं तथा ॥२७॥\nपार्श्वयोर्हस्तसंस्थानां मध्ये चोदरधर्मिणीम् ।\nप्रकटावयवो बालो ज्वालामालामलाकृतिः ॥२८॥\nमनोरथवशोपात्तवपुस्तिष्ठत्यसावथ ।\nएवं स्ववासनावेशात्कलिताङ्गो मनोमुनिः ॥२९॥\nनयत्युपचयं देहं स्वस्वभावमृतुर्यथा ।\nकालेन स्फुटतामेति भवत्यमलविग्रहः ॥३०॥\nबुद्धिसत्त्वबलोत्साहविज्ञानैश्वर्यसंस्थितः ।\nस एव भगवान्ब्रह्मा सर्वलोकपितामहः ॥३१॥\nद्रवत्कनकसंकाशः परमाकाशसंभवः ।\nयथासौ परमाकाशे तिष्ठत्यपररूपवान् ॥३२॥\nजनयत्यात्मनो मोहमात्मस्थं चित्तलीलया ।\nकदाचित्केवलं व्योम परमं पारवर्जितम् ॥३३॥\nअनादिमध्यपर्यन्तं कदाचिदमलं पयः ।\nकदाचित्कल्पकालाग्निज्वालाभास्वरमण्डकम् ॥३४॥\nकदाचित्काननं कार्ष्ण्यं कालं कमलकुड्मलम् ।\nअन्यान्यन्यान्यनेकानि प्रतिजन्मावधिः प्रभुः ॥३५॥\nकल्पयन्पालयत्येष नानारूपाणि हेलया ।\nतत्रेदंप्रथमत्वेन यदैष ब्रह्मणः पदात् ॥३६॥\nअवतीर्णस्तदाऽज्ञानात्तथैव सुखमस्मृतम् ।\nगर्भनिद्राव्यपगमे वपुः पश्यति भास्वरम् ॥३७॥\nप्राणापानप्रवाहाढ्यं द्रव्यैरिव विनिर्मितम् ।\nरोमकोटिभिराकीर्णं द्वात्रिंशद्दशनान्वितम् ॥३८॥\nत्रिस्थूणं पञ्चदैवत्यमधश्चरणलाञ्छितम् ।\nपञ्चभागं नवद्वारं त्वग्लेपमसृणाङ्गकम् ॥३९॥\nयुक्तमङ्गुलिविंशत्या नखविंशतिलाञ्छितम् ।\nद्विबाहुं द्विस्तनं द्व्यक्षं बह्वक्षिभुजमेव च ॥४०॥\nनीडं चित्तविहङ्गस्य नीडं मन्मथभोगिनः ।\nतृष्णापिशाच्या निलयं जीवकेसरिकन्दरम् ॥४१॥\nअभिमानगजालानं मानसाम्भोजशोभितम् ।\nअथालोच्य वपुर्ब्रह्मा कान्तमात्मीयमुत्तमम् ॥४२॥\nचिन्तयामास भगवांस्त्रिकालामलदर्शनः ।\nअस्मिन्नाकाशकुहरे तते मधुपलाञ्छिते ॥४३॥\nअदृष्टपारपर्यन्ते प्रथमं किमभूदिति ।\nइतिचिन्तितवान्ब्रह्मासद्योजातोऽमलात्मदृक् ॥४४॥\nअपश्यत्सर्गवृन्दानि समतीतान्यनेकशः ।\nअथ सस्मार सकलान्सर्वान्धर्मगणान्क्रमात् ॥४५॥\nवसन्तः कुसुमानीव वेदानादाय संस्तुतान् ।\nलीलया कल्पयामास चित्रसंकल्पजाः प्रजाः ॥४६॥\nनानाचारसमाचारं गन्धर्वनगरे यथा ।\nतासां स्वर्गापवर्गार्थं धर्मकामार्थसिद्धये ॥४७॥\nअनन्तानि विचित्राणि शास्त्राणि समकल्पयत् ।\nदृष्टिरेवमियं राम सर्गेऽस्मिन्स्थितिमागता ।\nविरिञ्चिरूपान्मनसः पुष्पलक्ष्मीर्मधोरिव ॥४८॥\nविविधविरचनैः क्रियाविलासैः\nकमलजरूपधरेण चेतसैव ।\nरघुसुत परिकल्पनेन नीता\nस्थितिमतुलां जगतीह सर्गलक्ष्मीः ॥४९॥"
  },
  {
    "text": "इत्यार्षे श्रीवासिष्ठमहारामायणे वा० मो० स्थितिप्रकरणे संसारावतरणप्रतिपादनोपदेशो नाम चतुश्चत्वारिंशः सर्गः ॥४४॥"
  }
]
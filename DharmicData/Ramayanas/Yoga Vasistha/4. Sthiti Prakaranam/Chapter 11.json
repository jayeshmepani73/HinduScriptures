[
  {
    "text": "काल उवाच ।\nअद्योद्दामतरङ्गौघभाङ्काररणितानिले ।\nतीर एव तरङ्गिण्यास्तपस्तपति ते सुतः ॥१॥\nजटावानक्षवलयी जितसर्वेन्द्रियभ्रमः ।\nतत्र वर्षशतान्यष्टौ संस्थितस्तपसि स्थिरे ॥२॥\nयदीच्छसि मुने द्रष्टुं तं स्वप्नाभं मनोभ्रमम् ।\nतत्समुन्मील्य विज्ञाननेत्रमाशु विलोकय ॥३॥\nश्रीवसिष्ठ उवाच ।\nइत्युक्ते जगदीशेन कालेन समदृष्टिना ।\nमुनिः संचिन्तयामास ज्ञानाक्ष्णा तनयेहितम् ॥४॥\nददर्श च मुहूर्तेन प्रतिभानवशादसौ ।\nपुत्रोदन्तमशेषेण बुद्धिदर्पणबिम्बितम् ॥५॥\nपुनर्मन्दरसानुस्थां स्वस्थां कालाग्रसंस्थिताम् ।\nसमङ्गायास्तटादेत्य विवेश स्वतनुं भृगुः ॥६॥\nविस्मयस्मेरया दृष्ट्या कालमालोक्य कान्तया ।\nवीतरागमुवाचेदं वीतरागो मुनिर्वचः ॥७॥\nभगवन्भूतभव्येश बाला वयमनुज्ज्वलाः ।\nत्वादृशामेव धीर्देव त्रिकालामलदर्शिनी ॥८॥\nनानाकारविकाराढ्या सत्येवासत्यरूपिणी ।\nविभ्रमं जनयत्येषा धीरस्यापि जगत्स्थितिः ॥९॥\nत्वमेव देव जानासि त्वदभ्यन्तरवर्ति यत् ।\nरूपमस्या मनोवृत्तेरिन्द्रजालविधायकम् ॥१०\nमत्पुत्रस्यास्य भगवन्मृत्युः किल न विद्यते ।\nतेनेमं मृतमालोक्य जातः संभ्रमवानहम् ॥११॥\nअक्षीणाजीवितं पुत्रं कालो मे नीतवानिति ।\nनियतेर्वशतो देव तुच्छापीच्छा ममोदिता ॥१२॥\nननु विज्ञातसंसारगतयो वयमापदाम् ।\nसंपदां चैव गच्छामो हर्षामर्षवशं विभो ॥१३॥\nअयुक्तकारिणि क्रोधः प्रसादो युक्तकारिणि ।\nकर्तव्य इति रूढेयं संसारे भगवन् स्थितिः ॥१४॥\nइदं कार्यमिदं नेति यावत्कार्यं जगद्भ्रमः ।\nतस्यैतत्संपरित्यागो हेय एव जगद्गुरो ॥१५॥\nकेवलं तावकीं चिन्तामनालोक्य यदा वयम् ।\nभगवन्भवते क्रुद्धा याताः स्मस्तेन बाध्यताम् ॥१६॥\nत्वयेदानीमहं देव स्मारितस्तनयेहितम् ॥\nसमङ्गायास्तटे तेन दृष्टोऽयं तनयो मया ॥१७॥\nमनो जगति भूतानां द्वे शरीरेऽत्र सर्वगम् ।\nमन एव शरीरं हि येनेदं भाव्यते जगत् ॥१८॥\nकाल उवाच ।\nसम्यगुक्तं त्वया ब्रह्मन् शरीरं मन एव च ।\nकरोति देहं संकल्पात्कुम्भकारो घटं यथा ॥१९॥ ।]\nकरोत्यकृतमाकारं कृतं नाशयति क्षणात् ॥\nसंकल्पेन मनोमोहाद्बालो वेतालकं यथा ॥२०॥\nतथा च संभ्रमस्वप्नमिथ्याज्ञानादिभासुराः ।\nगन्धर्वनगराकारा दृष्टा मनसि शक्तयः ॥२१॥\nस्थूलदृष्टिदशां त्वेतामवलम्ब्य महामुने ॥\nपुंसो मनः शरीरं च कायौ द्वाविति कथ्यते ॥२२॥\nमनो मनननिर्माणमात्रमेतज्जगत्त्रयम् ।\nन सन्नासदिव स्फारमुदितं नेतरन्मुने ॥२३॥\nचित्तदेहाङ्गलतया भेदवासनयेद्धया ।\nद्विचन्द्रत्वमिवाज्ञानान्नानातेयं समुत्थिता ॥२४॥\nभेदवासनया पश्यत्पदार्थनिचयं मनः ।\nभिन्नं पश्यति सर्वत्र घटावटपटादिकम् ॥२५॥\nकृशोऽतिदुःखी मूढोऽहमेताश्चान्याश्च भावनाः ।\nभावयत्स्वविकल्पोत्थां याति संसारितां मनः ॥२६॥\nमननं कृत्रिमं रूपं ममैतन्न यतोऽस्म्यहम् ।\nइति तत्त्यागतः शान्तं चेतो ब्रह्म सनातनम् ॥२७॥\nयथा प्रवितताम्भोधौ द्रुतां नैकतरङ्गिणि ।\nशाम्यत्स्पन्दतयानेककल्लोलावलिशालिनि ॥२८॥\nवार्यात्मनि समे स्वच्छे शुद्धे स्वादुनि शीतले ।\nअविनाशिनि विस्तीर्णे महामहिमनि स्फुटे ॥२९॥\nह्रस्वस्तरङ्गः स्वं रूपं भावयन्त्यस्वभावतः ।\nह्रस्वोऽस्मीति विकल्पेन करोति स्वेन भावनाम् ॥३०॥\nदीर्घस्तरङ्गः स्वं रूपं भावयन्त्यस्वभावतः ।\nदीर्घोऽस्मीति विकल्पेन करोति स्वेन भावनाम् ॥३१॥\nह्रस्वश्चैव परिभ्रष्टरूपोऽस्मीति तलातलम् ।\nभावयन्भूतलं याति तादृग्भावनया स्वया ॥३२॥\nउत्पन्नश्च पलादूर्ध्वमुत्थितोऽस्मीति भावितः ।\nसरश्मिरत्नजालस्तु शोभते दीप्तया श्रिया ॥३३॥\nतुषारकरबिम्बस्थः शीतलोऽस्मीति बिम्बति ।\nसतटाचलदावाग्निप्रतिबिम्बो ज्वलद्वपुः ॥३४॥\nबिभेति बत दग्धोऽस्मीत्यात्तमौनश्च कम्पते ।\nप्रतिबिम्बितवेलाद्रितटपक्षवनद्रुमः ॥३५॥\nमहदारम्भसंरम्भसंयुक्तोऽस्मीति राजते ।\nविशल्लोलानिलात्यन्तध्वस्तलोलशरीरकः ॥३६॥\nखण्डशः परियातोऽस्मीत्यात्तक्रन्द इवारवी ।\nन चोर्मयस्ते जलधेर्व्यतिरिक्ताः पयोधरात् ॥३७॥\nनचैकं रूपमेतेषां किंचित्सन्नाप्यसन्मयम् ।\nनचैते ह्रस्वदैर्घ्याद्या गुणास्तेषु न तेषु ते ॥३८॥\nनोर्मयः संस्थिता ह्यब्धौ न तत्तत्र न संस्थिताः ।\nकेवलं स्वस्वभावस्थसंकल्पविकलीकृताः ॥३९॥\nनष्टानष्टाः पुनर्जाता जाताजाताः पुनः पुनः ।\nपरस्परपरामर्शान्नान्यतामुपयान्त्यलम् ॥४०॥\nएकरूपाम्बुसामान्यमया एव निरामयाः ।\nतथैवास्मिन्प्रवितते सिते शुद्धे निरामये ॥४१॥\nब्रह्ममात्रैकवपुषि ब्रह्मणि स्फाररूपिणि ।\nसर्वशक्तावनाद्यन्ते पृथग्वदपृथक्कृताः ॥४२॥\nसंस्थिताः शक्तयश्चित्रा विचित्राचारचञ्चलाः ।\nनानाशक्तिर्हि नानात्वमेति स्वे वपुषि स्थितिम् ॥४३॥\nबृंहितं ब्रह्मणि ब्रह्म पयसीवोर्मिमण्डलम् ।\nस्त्रीपुमान्व्यङ्गरूपेण ब्रह्मेव परिवर्तते ॥४४॥\nकल्पनान्या जगन्नाम्नी नासीदस्ति भविष्यति ।\nब्रह्मणो जगतो भेदो मनागपि न विद्यते ॥४५॥\nसंपूर्णं खल्विदं ब्रह्म जगद्ब्रह्मैव केवलम् ।\nइति भावय यत्नेन ह्यन्यत्सर्वं परित्यज ॥४६॥\nनानारूपिण्येकरूपा वैरूप्यशतकारिणी ।\nनियतिर्नियताकारा पदार्थमधितिष्ठति ॥४७॥\nजडाजडमुपादत्ते चित्तमायाति चिन्मये ।\nवासनारूपिणी शक्तिः स्वस्थरूपा स्थितात्मनः ॥४८॥\nब्रह्मैवानघ तेनेदं स्फाराकारं विजृम्भते ।\nनानारूपैः प्रतिस्पन्दैः परिपूर्ण इवार्णवः ॥४९॥\nनानातां स्वयमादत्ते नानाकारविहारतः ।\nआत्मैवात्मन्यात्मनैव समुद्राम्भ इवाम्भसि ॥५०॥\nव्यतिरिक्ता न पयसो विचित्रा वीचयो यथा ।\nव्यतिरिक्ता न विश्वेशात्समग्राः कल्पनास्तथा ॥५१॥\nशाखापुष्पलतापत्रफलकोरकयुक्तयः ।\nयथैकस्मिंस्तथा बीजे सर्वदा सर्वशक्तिता ॥५२॥\nविचित्रवर्णता यद्वद्दृश्यते कठिनातपे ।\nविचित्रशक्तिता तद्वद्देवेशे सदसन्मयी ॥५३॥\nविचित्ररूपोदेतीयमविचित्रात्स्थितिः शिवात् ।\nएकवर्णात्पयोवाहाच्छक्रचापलता यथा ॥५४॥\nअजडाज्जडतोदेति जाड्यभावनहेतुका ।\nऊर्णनाभाद्यथा तन्तुर्यथा पुंसः सुषुप्तता ॥५५॥\nअचितश्चेतसः शक्तिं स्वबन्धायेच्छया शिवः ।\nतनोति तान्तवं कोशं कोशकारकृमिर्यथा ॥५६॥\nस्वेच्छयात्मात्मनो ब्रह्मन्भावयित्वैष विस्मृतिम् ।\nकरोति कठिनं बन्धं कोशकारकृमिर्यथा ॥५७॥\nस्वेच्छयात्मात्मनो ब्रह्मन्भावयित्वा स्वकं वपुः ।\nसंसारान्मोक्षमाप्नोति स्वालानादिव वारणः ॥५८॥\nयथैव भावयत्यात्मा सततं भवति स्वयम् ।\nतथैवापूर्यते शक्त्या शीघ्रमेव महानपि ॥५९॥\nभाविता शक्तिरात्मानमात्मतां नयति क्षणात् ।\nअनन्तमखिलं प्रावृड्मिहिका महती यथा ॥६०॥\nया शक्तिरुदिता शीघ्रं याति तन्मयतामजः ।\nय एवर्तुः स्थितिं यातस्तन्मयो भवति द्रुमः ॥६१॥\nन मोक्षो मोक्ष ईशस्य न बन्धो बन्ध आत्मनः ।\nबन्धमोक्षदृशौ लोके न जाने प्रोत्थिते कुतः ॥६२॥\nनास्ति बन्धो न मोक्षोऽस्ति तन्मयस्त्विव लक्ष्यते ।\nग्रस्तं नित्यमनित्येन मायामयमहो जगत् ॥६३॥\nयदैव चित्तं कलितं किलानेनाकलात्मना ।\nकोशकारवदात्मायमनेनावलितस्तदा ॥६४॥\nअन्योन्यरूपास्त्वत्यन्तं विकल्पितशरीरकाः ।\nमनःशक्तय एतस्मादिमा निर्यान्ति कोटयः ॥६५॥\nतज्जास्तत्स्थाः पृथग्रूपाः समुद्रादिव वीचयः ।\nतज्जास्तत्स्थाः पृथक्स्थाश्च चन्द्रादिव मरीचयः ॥६६॥\nअस्मिन्स्पन्दमये स्फारे परमात्ममहाम्बुधौ ।\nचिज्जले वितताभोगे चिन्मात्ररसमालिनि ॥६७॥\nकाश्चित्स्थिरा ब्रह्मविष्णू काश्चिद्रुद्रत्वमागताः ।\nकाश्चित्पुरुषतां प्राप्ताः काश्चिद्देवत्वमागताः ॥६८॥\n[ लहर्यः प्रस्फुरन्त्येताः स्वभावोद्भावितात्मकाः ।\nकाश्चिद्यममहेन्द्रार्कवह्निवैश्रवणादिकाः ॥\nघ्नन्ति कुर्वन्ति तिष्ठन्ति लहर्यश्चपलैषणाः ।\nकाश्चित्किंनरगन्धर्वविद्याधरसुरादिकाः ॥\nउत्पतन्ति पतन्त्युग्रा लहर्यः परिवल्गिताः ।\nकाश्चित्किंचित्स्थिराकारा यथा कमलजादिकाः ॥\nकाश्चिदुत्पन्नविध्वस्ता यथा सुरनरादिकाः॥]\nकृमिकीटपतङ्गाहिगोमशाजगरादिकाः ।\nकाश्चित्तस्मिन्महाम्भोधौ स्फुरन्त्येतेम्बुबिन्दुवत्  ॥६९॥\nकाश्चिच्चला नरमृगगृध्रजम्बुलकादिकाः ।\nस्फुरन्ति गिरिकुञ्जेषु वेलावनतटेष्विव ॥७०॥\nसुदीर्घजीविताः काश्चित्काश्चिदत्यल्पजीविताः ।\nअतुच्छकलनाः काश्चित्काश्चित्तुच्छशरीरकाः ॥७१॥\nसंसारस्वप्नसंरम्भे काश्चित्स्थैर्येण भाविताः ।\nसुविकल्पहताः काश्चिच्छङ्कन्ते सुस्थिरं जगत् ॥७२॥\nअल्पाल्पभावनाः काश्चिद्दैन्यदोषवशीकृताः ।\nकृशोऽतिदुःखी मूढोऽहमितिदुःखैर्वशीकृताः ॥७३॥\nकाश्चित्स्थावरतां याताः काश्चिद्देवत्वमागताः ।\nकाश्चित्पुरुषतां प्राप्ताः काश्चिदर्णवतां गताः ॥७४॥\nकाश्चित्स्थिता जगति कल्पशतान्यनल्पाः\nकाश्चिद्व्रजन्ति परमं पदमिन्दुशुद्धाः ।\nब्रह्मार्णवात्समुदिता लहरीविलोला-\nश्चित्संविदो हि मननापरनामवत्यः ॥७५॥\nइत्यार्षे श्रीवासिष्ठमहारामायणे वा० दे० मो० स्थितिप्रकरणे भार्गवोपाख्याने संसारप्रवृत्तिदर्शनं नामैकादशः सर्गः ॥११॥"
  }
]
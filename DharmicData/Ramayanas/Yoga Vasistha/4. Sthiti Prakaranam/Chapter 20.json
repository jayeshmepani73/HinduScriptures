[
  {
    "text": "श्रीवसिष्ठ उवाच ।\nएतत्ते कथितं सर्वं मनोरूपनिरूपणम् ।\nमया राघव नान्येन केनचिन्नाम हेतुना ॥१॥\nदृढनिश्चयवच्चेतो यद्भावयति भूरिशः ।\nतत्तां यात्यनलाश्लेषादयःपिण्डोऽग्नितामिव ॥२॥\nभावाभावग्रहोत्सर्गदृशश्चेतनकल्पिताः ।\nनासत्या नापि सत्यास्ता मनश्चापलकारिताः ॥३॥\nमनो मोहे तु कर्तृ स्यात्कारणं च जगत्स्थितेः ।\nविश्वरूपतयैवेदं तनोति मलिनं मनः ॥४॥\nमनो हि पुरुषो नाम तं नियोज्य शुभे पथि ।\nतज्जयैकान्तसाध्या हि सर्वा जगति भूतयः ॥५॥\nपुरुषश्चेच्छरीरं स्यात्कथं शुक्रो महामतिः ।\nअगमद्विविधाकारं जन्मान्तरशतभ्रमम् ॥६॥\nअतश्चित्तं हि पुरुषः शरीरं चेत्यमेव हि ।\nयन्मयं च भवत्येतत्तदवाप्नोत्यसंशयम् ॥७॥\nयदतुच्छमनायासमनुपाधि गतभ्रमम् ।\nयत्नात्तदनुसंधानं कुरु तत्तामवाप्स्यसि ॥८॥\nअभिपतति मनःस्थितं शरीरं\nनतु वपुराचरितं मनः प्रयाति ।\nअभिपततु तवात्र तेन सत्यं\nसुभग मनः प्रजहात्वसत्यमन्यत् ॥९॥"
  },
  {
    "text": "इत्यार्षे श्रीवासिष्ठमहारामायणे वा० दे० मोक्षोपाये स्थितिप्रकरणे मनोरूपवर्णनं नाम विंशतितमः सर्गः ॥२०॥"
  }
]
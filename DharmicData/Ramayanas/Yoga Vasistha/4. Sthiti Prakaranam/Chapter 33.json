[
  {
    "text": "श्रीवसिष्ठ उवाच ।\nसर्वातिशयसाफल्यात्सर्वं सर्वत्र सर्वदा ।\nसंभवत्येव तस्मात्त्वं शुभोद्योगं न संत्यज ॥१॥\nमित्रस्वजनबन्धूनां नन्दिनानन्ददायिना ।\nसरसीशानमासाद्य मृत्युरप्युपनिर्जितः ॥२॥\nसर्वोत्कर्षेण संपन्ना देवा अपि विमर्दिताः ।\nदानवैर्दानवार्थाढ्यैर्गजैः पद्माकरा इव ॥३॥\nमरुत्तनृपतेर्यज्ञे संवर्तेन महर्षिणा ।\nब्रह्मणेवापरः सर्गो भावितः ससुरासुरः ॥४॥\nमहातिशययुक्तेन विश्वामित्रेण विप्रता ।\nभूयोभूयः प्रयुक्तेन दुष्प्रापा तपसार्जिता ॥५॥\nपिष्टसेकाम्बु दुष्प्रापं रसायनवदश्नता ।\nदुर्भगेनेदृशेनाप्तः क्षीरोद उपमन्युना ॥६ ॥\nत्रैलोक्यमल्लांस्तृणवदश्नन्विष्ण्वलजादिकान् ।\nभक्त्यातिशयदार्ढ्येन कालः श्वेतेन कालितः ॥७॥\nप्रणयेन यमं जित्वा कृत्वा वचनसंगमम् ।\nपरलोकादुपानीतः सावित्र्या सत्यवान्पतिः ॥८॥\nन सोऽस्त्यतिशयो लोके यस्यास्ति न फलं स्फुटम् ।\nभवितव्यं विचार्यान्तः सर्वातिशयशालिना ॥९॥\nआत्मज्ञानमशेषाणां सुखदुःखदशादृशाम् ।\nमूलकाषकरं तस्माद्भाव्यं तत्रातिशायिना ॥१०॥\nनाशायापद्गतार्थिन्या दृष्ट्या दृश्यादिदृष्टयः ।\nदुःखादृते निराबाधं सुखं किं चिदवाप्यते ॥११॥\nअशमः परमं ब्रह्म शमश्च परमं पदम् ।\nयद्यप्येवं तथाप्येनं प्रथमं विद्धि शंकरम् ॥१२॥\nअभिमानं परित्यज्य शममाश्रित्य शाश्वतम् ।\nविचार्य प्रज्ञयार्यत्वं कुर्यात्सज्जनसेवनम् ॥१३॥\nन तपांसि न तीर्थानि न शास्त्राणि जयन्ति च ।\nसंसारसागरोत्तारे सज्जनासेवनं विना ॥१४॥\nलोभमोहरुषां यस्य तनुतानुदिनं भवेत् ।\nयथाशास्त्रं विहरति स्वस्वकर्मसु सज्जनः ॥१५॥\nअथात्मविदुषां सङ्गात्तस्य साधोः प्रवर्तते ।\nअत्यन्ताभाव एवास्य यथा दृश्यस्य दृश्यते ॥१६॥\nदृश्यात्यन्ताभावतस्तु परमेवावशिष्यते ।\nअन्याभाववशादाशु जीवस्तत्रैव लीयते ॥१७॥\nनचोत्पन्नं नचैवासीद्दृश्यं नच भविष्यति ।\nवर्तमानेऽपि नैवास्ति परमेवास्त्यवेधितम् ॥१८॥\nएवं युक्तिसहस्रेण दर्शितं दृश्यतेऽपि च ।\nसर्वैरेवानुभूतं च दर्शयिष्यामि चाधुना ॥१९॥\nतथेदममलं शान्तं त्रिजगत्संविदम्बरम् ।\nइदं तत्त्वमतत्त्वादि कुतोऽत्र स्यात्कथं च वा ॥२०॥\nचिच्चमत्कुरुते चारु चञ्चलाऽचञ्चलात्मनि ।\nयत्तयैव तदेवेदं जगदित्यवबुध्यते ॥२१॥\nत्रैलोक्यभूयोनुभवश्चिदादित्यांशुमण्डलम् ।\nको वा स्वांशुमतोर्भेदो निर्विकल्पःस कथ्यताम् ॥२२॥\nस्वाभावतोऽस्याश्चिदृष्टेर्ये उन्मेषनिमेषणे ।\nजगद्रूपानुभूतेस्तावेतावस्तमयोदयौ ॥२३॥\nअहमर्थोऽपरिज्ञातः परमार्थाम्बरे मलम् ।\nपरिज्ञातोऽहमर्थस्तु परमात्माम्बरं भवेत् ॥२४॥\nअहंभावः परिज्ञातो नाहंभावो भवत्यलम् ।\nएकतामम्बुनेवाम्बु याति चिन्नभसात्मना ॥२५॥\nअहमादिजगद्दृश्यं किल नास्त्येव वस्तुतः ।\nअवश्यमेव तत्तस्माच्छिष्यतेऽहंविचारतः ॥२६॥\nबाध्यते चामलधियामपिशाचे पिशाचधीः ।\nशिशूनां तावदाध्वान्तःकरणानां विचारणा ॥२७॥\nचिज्ज्योत्स्ना यावदेवान्तरहंकारघनावृता ।\nविकासयति नो तावत्परमार्थकुमुद्वतीम् ॥२८॥\nप्रमार्जितेऽहमित्यस्मिन्पदे स्वार्थे स्वयं विना ।\nनरकस्वर्गमोक्षादितृष्णायाः कल्पनैव का ॥२९॥\nहृदि यावदहंभावो वारिदः प्रविजृम्भते ।\nतावद्विकासमायाति तृष्णाकुटजमञ्जरी ॥३०॥\nआक्रम्य चेतनां नित्यमहंकाराम्बुदे स्थिते ।\nजाड्यमेव स्थितिं याति न प्रकाशः कदाचन ॥३१॥\nअसन्नयमहंकारः स्वयं मिथ्या प्रकल्पितः ।\nदुःखायैव न हर्षाय बालसंभ्रमयक्षवत् ॥३२॥\nमुधैव कल्पितो मोहमहंभावः प्रयच्छति ।\nअनन्तसंसारकरं दामादिष्विव दुर्मतौ ॥३३॥\nअयं सोऽहमिति स्फारान्मोहादन्यतरत्तमः ।\nअनर्थभूतं संसारे न भूतं न भविष्यति ॥३४॥\nयत्किंचिदिदमायाति सुखदुःखमलं भवे ।\nतदहंकारचक्रस्य प्रविकारो विजृम्भते ॥३५॥\nअहंकाराङ्कुरः कृष्टो हृदयेनावरोपितः ।\nसहस्रशाखं दुश्छेदं तस्य संसृतिनाशनम् ॥३६॥\nअहंभावोऽङ्कुरो जन्म वृक्षाणामक्षयात्मनाम् ।\nममेदमिति विस्तीर्णास्तेषां शाखाः सहस्रशः ॥३७॥\nकरटापातविस्फोटा भान्त्यर्था वासनादयः ।\nविचार्यचारुरववत्तरङ्गवरपङ्किवत् ॥३८॥\nअहंभावनया भाति त्वमहंभाववर्जितः ।\nसंसारचक्रवहनमात्मनः परिरोधया ॥३९॥\nअहंभावतमो यावज्जन्मारण्ये विजृम्भते ।\nतावदेता विवल्गन्ति चिन्तामत्ताः पिशाचिकाः ॥४०॥\nअहंकारपिशाचेन गृहीतो यो नराधमः ।\nन शास्त्राणि न मन्त्राश्च तस्याभावस्य सिद्धये ॥४१॥\nश्रीराम उवाच ।\nकेनोपायेन भगवन्नहंकारो न वर्धते ।\nतं त्वं कथय मे ब्रह्मन्संसारभयशान्तये ॥४२॥\nश्रीवसिष्ठ उवाच ।\nचिन्मात्रदर्पणाकारे निर्मले स्वात्मनि स्थिते ।\nइति भावानुसंधानादहंकारो न वर्धते ॥४३॥\nमिथ्येयमिन्द्रजालश्रीः किं मे स्नेहविरागयोः ।\nइत्यन्तरानुसंधानादहंकारो न जायते ॥४४॥\nनाहमात्मनि नो यस्य दृश्यश्रिय इति स्वयम् ।\nशान्तेन व्यवहारेण नाहंकारः प्रवर्धते ॥४५॥\nअहं हि जगदित्यन्तर्हेयादेयदृशोः क्षये ।\nसमतायां प्रसन्नायां नाहंभावः प्रवर्धते ॥४६॥\nअहं चिज्जगदित्यन्तर्हेयादेयदृशोः क्षये ।\nसमतायां प्रसन्नायां नाहंभावः प्रवर्धते ॥४७॥\nश्रीराम उवाच ।\nकिमाकृतिरहंकारः कथं संत्यज्यते प्रभो ।\nसशरीरोऽशरीरश्च त्यक्ते तस्मिंश्च किं भवेत् ॥४८॥\nश्रीवसिष्ठ उवाच ।\nत्रिविधो राघवास्तीह त्वहंकारो जगत्त्रये ।\nद्वौ श्रेष्ठावितरस्त्याज्यः श्रृणु त्वं कथयामि ते ॥४९॥\nअहं सर्वमिदं विश्वं परमात्माहमच्युतः ।\nनान्यदस्तीति परमा विज्ञेया सा ह्यहंकृतिः ॥५०॥\nमोक्षायैषा न बन्धाय जीवन्मुक्तस्य विद्यते ।\nसर्वस्माद्व्यतिरिक्तोऽहं बालाग्रशतकल्पितः ॥५१॥\nइति या संविदेषासौ द्वितीयाहंकृतिः शुभा ।\nमोक्षायैषा न बन्धाय जीवन्मुक्तस्य विद्यते ॥५२॥\nअहंकाराभिधा या सा कल्प्यते नतु वास्तवी ।\nपाणिपादादिमात्रोऽयमहमित्येष निश्चयः ॥५३॥\nअहंकारस्तृतीयोऽसौ लौकिकस्तुच्छ एव सः ।\nवर्ज्य एव दुरात्मासौ शत्रुरेव परः स्मृतः ॥५४॥\nअनेनाभिहतो जन्तुर्न भूयः परिरोहति ।\nरिपुणानेन बलिना विविधाधिप्रदायिना ॥५५॥\nकष्टीकृतमतिर्लोकः संकटेष्वेव मज्जति ।\nअनया दुरहंकृत्या भावात्संसक्तया चिरम् ॥५६॥\nशिष्टाहंकारवाञ्जन्तुर्भगवान्याति मुक्तताम् ।\nलोकाहंकारवद्दोषवपुरस्मिन्निरूपणः ॥५७॥\nन देहोऽस्मीति निर्णीय वर्जनं महतां मतम् ।\nप्रथमं द्वावहंकारावङ्गीकृत्यान्त्यलौकिकौ ॥५८॥\nप्रथमं द्वावहंकारावङ्गीकृत्यान्त्यलौकिकौ ।\nतृतीयाहंकृतिस्त्याज्या लौकिकी दुःखदायिनी ॥५९॥\nअनया दुरहंकृत्या दामव्यालकटाः किल ।\nतां दशां समनुप्राप्ता या कथास्वपि खेददा ॥६०॥\nश्रीराम उवाच ।\nतृतीयां लौकिकीमेतां त्यक्त्वा चित्तादहंकृतिम् ।\nकिंभावः पुरुषो ब्रह्मन्प्राप्नुयादात्मनो हितम् ॥६१॥\nश्रीवसिष्ठ उवाच ।\nएषा तावत्परित्याज्या त्यक्त्वैतां दुःखदायिनीम् ।\nयथा यथा पुमांस्तिष्ठेत्परमेति तथा तथा ॥६२॥\nअहंकारदृशावेते पूर्वोक्ते भावयन्यदि ।\nतिष्ठेदुपैति परमं तत्पदं पुरुषोऽनघ ॥६३॥\nअथ ते अपि संत्यज्य सर्वाहंकृतिवर्जितः ।\nसंतिष्ठेत तथात्युच्चैः पदमेवाधिरोहति ॥६४॥\nसर्वदा सर्वयत्नेन लौकिकी दुरहंकृतिः ।\nपरमानन्दबोधाय वर्जनीयाऽनया धिया ॥६५॥\nशरीरास्थामयापुण्यदुरहंकारवर्जनम् ।\nअत्यन्तपरमं श्रेय एतदेव परं पदम् ॥६६॥\nभावादहंकृतिं त्यक्त्वा स्थूलामेतां हि लौकिकीम् ।\nतिष्ठन्व्यवहरन्वापि न नरः प्रपतत्यधः ॥६७॥\nसंशान्ताहंकृतेर्जन्तोर्भोगा रोगा महामते ।\nन स्वदन्ते सुतृप्तस्य यथा प्रतिविषा रसाः ॥६८॥\nभोगेष्वस्वदमानेषु पुंसः श्रेयः पुरो गतम् ।\nक्षीणेऽन्धकारे किं नाम मनसोऽन्यत्प्रवर्तते ॥६९॥\nअहंकारानुसंधानवर्जनादेव राघव ।\nपौरुषेण प्रयत्नाच्च तीर्यते भवसागरः ॥७०॥\nनाहं न तेन मम किंचिदपीति मत्वा\nसर्वं च मे सकलमप्यहमेव चेति ।\nलब्धास्पदं मनसि संविदमेवमीड्यां\nनीत्वा स्थितिं परमुपैति पदं महात्मा ॥७१॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये मो० स्थितिप्रकरणे दामव्यालकटोपाख्यानेऽहंकारविचारो नाम त्रयस्त्रिंशः सर्गः ॥३३॥"
  }
]
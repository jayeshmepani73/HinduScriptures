[
  {
    "text": "श्रीराम उवाच ।\nभगवन्सर्वधर्मज्ञ पूर्वापरविदां वर ।\nअयं मनसि संसारः स्फारः कथमिव स्थितः ॥१॥\nयथायं मनसि स्फारः संसारः स्फुरति स्फुरन् ।\nदृष्टान्तदृष्ट्या स्फुटया तथा कथय मेऽनघ ॥२॥\nश्रीवसिष्ठ उवाच ।\nयथैन्दवानां विप्राणां जगन्त्यवपुषामपि ।\nस्थितानि जातदार्ढ्यानि मनसीदं तथा स्थितम् ॥३॥\nलवणस्य यथा राज्ञश्चेन्द्रजालाकुलाकृतेः ।\nचण्डालत्वमनुप्राप्तं तथेदं मनसि स्थितम् ॥४॥\nभार्गवस्य चिरं कालं स्वर्गभोगबुभुक्षया ।\nयथा भोगाधिनाथत्वं संसारित्वं बभूव च ॥५॥\nभोगेश्वरत्वं च यथा तथेदं मनसि स्थितम् ।\nश्रीराम उवाच ।\nभगवन्भृगुपुत्रस्य स्वर्गभोगबुभुक्षया ॥६॥\nकथं भोगाधिनाथत्वं संसारित्वं बभूव च ।\nश्रीवसिष्ठ उवाच ।\nश्रृणु राम पुरा वृत्तं संवादं भृगुकालयोः ॥७॥\nसानौ मन्दरशैलस्य तमालविटपाकुले ।\nपुरा मन्दरशैलस्य सानौ कुसुमसंकुले ॥८॥\nअतप्यत तपो घोरं कस्मिंश्चिद्भगवान्भृगुः ।\nतमुपास्ते स्म तेजस्वी बालः पुत्रो महामतिः ॥९॥\nशुक्रः सकलचन्द्राभः प्रकाश इव भासुरः ।\nभृगुर्वनवरे तस्मिन्समाधावेव संस्थितः ॥१०॥\nसर्वकालं समुत्कीर्णो वनोपलतलादिव ।\nशुक्रः कुसुमशय्यासु कलधौताजिरेषु च ॥११॥\nमन्दरोद्दामदोलासु बालो रमणलीलया ।\nविद्याविद्यादृशोर्मध्ये शुक्रः प्राप्तमहापदः ॥१२॥\nत्रिशङ्कुरिव रोदोन्तरवर्तत तदाकुलः ।\nनिर्विकल्पसमाधिस्थे स कदाचित्पितर्यथ ॥१३॥\nअव्यग्रोऽभवदेकान्ते जितारिरिव भूमिपः ।\nददर्शाप्सरसं तत्र गच्छन्तीं नभसः पथा ॥१४॥\nक्षीरोदमध्यलुलितां लक्ष्मीमिव जनार्दनः ।\nमन्दारमालावलितां मन्दानिलचलालकाम् ॥१५॥\nहारझाङ्कारिगमनां सुगन्धितनभोनिलाम् ।\nलावण्यपादपलतां मदघूर्णितलोचनाम् ॥१६॥\nअमृतीकृततद्देशां देहेन्दूदयदीप्तिभिः ।\nकान्तामालोक्य तस्याभूदुल्लसत्तरलं मनः ॥१७॥\nदृष्टनिर्मलपूर्णेन्दुवपुरम्बुनिधेरिव ।\nसाप्यालोक्य शुक्रमुखं तथा परवशा ह्यभूत् ॥१८॥\nमनसिजेषु पराहतमाशयं\nस परिबोध्य मनस्तदनूशना ।\nविगलितेतरवृत्तितयात्मना\nस च वधूमय एव वभूव ह ॥१९॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये मोक्षोपायेषु स्थितिप्रकरणे भार्गवोपाख्याने भार्गवस्खलनं नाम पञ्चमः सर्गः ॥५॥"
  }
]
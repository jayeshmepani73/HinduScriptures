[
  {
    "text": "श्रीवसिष्ठ उवाच ।\nधीरो विचारवान्साक्षादादावेव महाधिया ।\nशास्त्रेण विदुषा शास्त्रं सुजनेन विचारयेत् ॥१॥\nसुजनेम वितृण्णेन विदुषा महता सह ।\nप्रविचार्य महायोगात्पदमासाद्यते परम् ॥२॥\nशास्त्रार्थसुजनासङ्गवैराग्याभ्याससत्कृतः ।\nपुरुषस्त्वमिवाभाति निजविज्ञानभाजनम् ॥३॥\nत्वमुदारनिजाचारो धीरो गुणगणाकरः ।\nअधितिष्ठसि निर्दुःखं वीतसर्गमनोमलः ॥४॥\nनूनमुत्सर्जिताभ्रेण शरद्व्योम्ना समो भवान् ।\nभव भावनया मुक्तो युक्त उत्तमसंविदा ॥५॥\nचिन्तामुक्तकलावत्या मुक्तकल्पनया स्थितम् ।\nमनो मुक्तविभागं च मुक्तमेव न संशयः ॥६॥\nतवोत्तमानुभावस्य त इदानीं नरा भुवि ।\nचेष्टामनुसरिष्यन्ति रागद्वेषविहीनया ॥७॥\nबहिर्लोकोचिताचारा विहरिष्यन्ति वै जनाः ।\nभवार्णवं तरिष्यन्ति धीमन्तः पोतकान्विताः ॥८॥\nतव तुल्यमतिर्यः स्यात्सुजनः समदर्शनः ।\nयोग्योऽसौ ज्ञानदृष्टीनां मयोक्तानां सुदृष्टिमान् ॥९॥\nयावद्देहं धिया तिष्ठ रागद्वेषविहीनया ।\nबहिर्लोकोचिताचारस्त्वन्तस्त्यक्ताखिलैषणः ॥१०॥\nपरां शान्तिमुपागच्छ यथान्ये गुणशालिनः ।\nअविचार्यास्त एवेह गोमायुशिशुधर्मकाः ॥११॥\nये स्वभावा महासत्या नृणां सात्त्विकजन्मनाम् ।\nतान्भजन्पुरुषो याति पाश्चात्योदारजन्मताम् ॥१२॥\nयानेव सेवते जन्तुरिह जातिगुणान्सदा ।\nअथान्यजातिजातोऽपि जातिं भजति तां क्षणात् ॥१३॥\nप्राक्तनानखिलान्भावान्यान्ति कर्मवशं गताः ।\nपौरुषेणावजीयन्ते धराधरमहाकुलाः ॥१४॥\nधैर्येणाभ्युद्धरेद्बुद्धिं पङ्कान्मुग्धगवीमिव ।\nतामसीं राजसीं चैव जातिमन्यामपि श्रितः ॥१५॥\nस्वविवेकवशाद्यान्ति सन्तः सात्त्विकजातिताम् ।\nअतश्चित्तमणौ स्वच्छे यद्राघव नियोज्यते ॥१६॥\nतन्मयो विभवत्येवं तस्माद्भवति पौरुषम् ।\nपौरुषेण प्रयत्नेनमहार्हगुणशालिनः ॥१७॥\nमुमुक्षवो भवन्तीह पाश्चात्यशुभजातयः ।\nन तदस्ति पृथिव्यां वा दिवि देवेषु वा क्वचित् ॥१८॥\nपौरुषेण प्रयत्नेन यन्नाप्नोति गुणान्वितः ।\nब्रह्मचर्येण धैर्येण वीर्यवैराग्यरंहसा ।\nयुक्त्या युक्तेन हि विना न प्राप्नोषि तदीहितम् ॥१९॥\nहितं महासत्त्वतयात्मतत्त्वं\nविधाय बुद्ध्या भव वीतशोकः ।\nतव क्रमेणैव ततो जनोऽयं\nमुक्तो भविष्यत्यथ वीतशोकः ॥२०॥\nपाश्चात्यजन्मनि विवेकमहामहिम्ना\nयुक्ते त्वयि प्रसृतसर्वगुणाभिरामे ।\nसत्त्वस्थकर्मणि पदं कुरु रामभद्र\nमैषा करोतु भवसङ्गविमोहचिन्ता ॥२१॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये देवदूतोक्ते द्वात्रिंशत्साह्स्र्यां संहितायां मोक्षोपायेषु स्थितिप्रकरणे द्विषष्टितमः सर्गः ॥६२॥"
  }
]
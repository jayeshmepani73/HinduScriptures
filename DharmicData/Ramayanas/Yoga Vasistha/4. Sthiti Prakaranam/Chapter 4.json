[
  {
    "text": "श्रीवसिष्ठ उवाच ।\nइन्द्रियग्रामसंग्रामसेतुना भवसागरः ।\nतीर्यते नेतरेणेह केनचिन्नाम कर्मणा ॥१॥\nशास्त्रसत्संगमाभ्यासात्सविवेको जितेन्द्रियः ।\nअत्यन्ताभावमेतस्य दृश्यस्याप्यवगच्छति ॥२॥\nएतत्ते कथितं सर्वं स्वरूपं रूपिणां वर ।\nसंसारसागरश्रेण्यो यथा यान्ति प्रयान्ति च ॥३॥\nबहुनात्र किमुक्तेन मनःकर्मद्रुमाङ्कुरः ।\nतस्मिंश्छिन्ने जगच्छाखी छिन्नः कर्मतनुर्भवेत् ॥४॥\nमनः सर्वमिदं राम तस्मिन्नन्तश्चिकित्सिते ।\nचिकित्सितो वै सकलो जगज्जालामयो भवेत् ॥५॥\nतदेतज्जायते लोके मनोमननमाकुलम् ।\nमनसो व्यतिरेकेण देहः क्व किल दृश्यते ॥६॥\nदृश्यात्यन्तासंभवेन ऋते नान्येन हेतुना ।\nमनःपिशाचः प्रशमं याति कल्पशतैरपि ॥७॥\nएतच्च संभवत्येव मनोव्याधिचिकित्सिते ।\nदृश्यात्यन्तासंभवात्म परमौषधमुत्तमम् ॥८॥\nमनो मोहमुपादत्ते म्रियते जायते मनः ।\nतत्स्वचिन्ताप्रसादेन बध्यते मुच्यते पुनः ॥९॥\nस्फुरतीदं जगत्सर्वं चित्ते मननमूर्च्छिते ।\nशून्यमेवाम्बरे स्फारे गन्धर्वाणां पुरं यथा ॥१०॥\nमनसीदं जगत्कृत्स्नं स्फारं स्फुरति चास्ति च ।\nपुष्पगुच्छ इवामोदस्तत्स्थं तस्मादिवेतरत् ॥११॥\nयथा तिलकणे तैलं गुणो गुणिनि वा यथा ।\nयथा धर्मिणि वा धर्मस्तथेदं चित्तके जगत् ॥१२॥\nरश्मिजालं यथा सूर्ये यथालोकस्तु तेजसि ।\nयथौष्ण्यं चित्रभानौ च मनसीदं तथा जगत् ॥१३॥\nशैत्यं यथैव तुहिने यथा नभसि शून्यता ।\nयथा चञ्चलता वायौ मनसीदं तथा जगत् ॥१४॥\nमनो जगज्जगदखिलं तथा मनः\nपरस्परं त्वविरहिते सदैव हि ।\nतयोर्द्वयोर्मनसि निरन्तरं क्षिते\nक्षितं जगन्नतु जगति क्षिते मनः ॥१५॥"
  },
  {
    "text": "इत्यार्षे श्रीवासिष्ठमहारामायणे वाल्मी० दे० मो० स्थितिप्रकरणे स्थित्यङ्कुरकलनं नाम चतुर्थः सर्गः ॥४॥"
  }
]
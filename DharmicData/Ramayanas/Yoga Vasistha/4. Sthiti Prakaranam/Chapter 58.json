[
  {
    "text": "श्रीवसिष्ठ उवाच ।\nअत्रैव वस्तुन्युदिता श्रृणु राघव पूर्वजाः ।\nकचेन गाथा या गीता बार्हस्पत्येन पावनाः ॥१॥\nकस्मिंश्चिन्मेरुगहनेऽतिष्ठन्सुरगुरोः सुतः ।\nकदाचिदभ्यासवशाद्विश्रान्तिं प्राप चात्मनि ॥२॥\nसम्यग्ज्ञानामृतापूर्णा मतिर्नारमतास्य सा ।\nपञ्चभूतमयेऽमान्ये दृश्येऽस्मिन्पेलवात्मनि ॥३॥\nस तेन निर्विण्ण इव सदात्मत्वादृते पदम् ।\nअपश्यन्समुवाचेदमेको गद्गदया गिरा ॥४॥\nकिं करोमि क्व गच्छामि किं गृह्णामि त्यजामि किम्।\nआत्मना पूरितं विश्वं महाकल्पाम्बुना यथा ॥५॥\nदुःखमात्मा सुखं चैव खमाशासुमहत्तया ।\nसर्वमात्ममयं ज्ञातं नष्टकष्टोऽहमात्मना ॥६॥\nसबाह्याभ्यन्तरे देहे अधश्चोर्ध्वं च दिक्षु च ।\nइत आत्मा ततश्चात्मा नास्त्यनात्ममयं क्वचित् ॥७॥\nसर्वत्रैव स्थितो ह्यात्मा सर्वमात्ममयं स्थितम् ।\nसर्वमेवेदमात्मैवमात्मन्येव भवाम्यहम् ॥८॥\nयन्नाम नाम तत्किंचित्सर्वमेवाहमान्तरः ।\nआपूरितापारनभाः सर्वत्र सन्मयः स्थितः ॥९॥\nपूर्णस्तिष्ठामि मोदात्मा सुखमेकार्णवोपमः ।\nइत्येवं भावयंस्तत्र कनकाचलकुञ्जके ॥१०॥\nउच्चारयन्नोङ्कारं च घण्टास्वनमिव क्रमात् ।\nओंकारस्य कलामात्रं पाश्चात्यं वालकोमलम् ।\nनान्तरस्थो न बाह्यस्थो भावयन्परमे हृदि ॥११॥\nव्यपगतकलनाकलङ्कशुद्धो\nहृदयनिरन्तरलीनवातवृत्तिः ।\nगतघनशरदाशयोपमानः\nस्थित इति राम कचः स गायमानः ॥१२॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये मो० स्थितिप्रकरणे कचगाथानामाष्टपञ्चाशः सर्गः ॥५८॥"
  }
]
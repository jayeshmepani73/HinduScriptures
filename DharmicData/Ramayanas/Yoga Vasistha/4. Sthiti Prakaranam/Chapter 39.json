[
  {
    "text": "श्रीराम उवाच ।\nभगवन्नेवं स्थिते परे ब्रह्मण्येव विद्यमाने कुत\nएवाभित्तिचित्ररूपायाः सृष्टेरागम इति कथय\nमहात्मन् ॥१॥\nश्रीवसिष्ठ उवाच ।\nराजपुत्र ब्रह्मतत्त्वमेवेदमावर्तते यस्मात्सर्वशक्ति\nतत्तस्मात्सर्वाः शक्तयो ब्रह्मणि दृश्यन्ते ॥२॥\nसत्त्वमसत्त्वं द्वित्वमेकत्वमनेकत्वमाद्यत्वमन्त-\nत्वमिति ॥३॥\nतच्च नान्यत् । यथा जलराशेर्जलाशय उल्लास-\nप्रफुल्लासेन नानाकारतां दर्शयन्प्रकटतांगच्छति ॥४॥\nतथा चिद्धनश्चित्तं चित्त्वाच्च सर्वाः शक्तीः कर्म-\nमयीर्वासनामयीर्मनोमयीश्चिनोति दर्शयति विभ-\nर्ति जनयति क्षिपयति चेति ॥५॥\nसर्वेषामेव जीवानां सर्वासामभितो दृशाम् ।\nसमग्राणां पदार्थानामुत्पत्तिर्ब्रह्मणोऽनिशम् ॥६॥\nलोकात्परादुपायान्ति तस्मिश्चित्त्वाद्विशन्त्यलम् ।\nतन्मया एव सततं तरङ्गा इव सागरे ॥७॥\nश्रीराम उवाच ।\nभगवंस्तवातिगहनेयं वचनव्यक्तिर्न खल्वद्य वा-\nक्यार्थमवगच्छामि ॥८\nक्व किलातीतमनःषष्ठेन्द्रियवृत्ति ब्रह्मतत्त्वं क्व भङ्गु-\nरेयं तज्जा पदार्थश्रीरिति वचनरचना । यदि चाय-\nमारम्भो ब्रह्मण आपतितस्तदनेन तत्सदृशेनैव\nभवितव्यम् ॥९\nयो यस्माज्जायते स तत्सदृश एव भवति ॥१०॥\nयथादीपाद्दीपःपुरुषात्पुरुषः सस्यात्सस्यम् ॥११॥\nयतो निर्विकाराद्यदागतं निर्विकारेणैवानेन भवि-\nतव्यम् ॥१२॥\nअथैतद्व्यतिरिक्तं चिदात्मनस्तन्निष्कलङ्कस्य परमे-\nश्वरस्य येयं कलङ्कापत्तिरित्याकर्ण्य भगवान् ब्रह्म-\nर्षिरुवाच ॥१३॥\nब्रह्मैवेदं स्थितं नाम मलमस्तीह नानघ ।\nतरङ्गौघगणैरम्भः सिन्धौ स्फुरति नो रजः ॥१४॥\nद्वितीया कल्पनैवेह न रघूद्वह विद्यते ।\nब्रह्ममात्रादृते वह्नावौष्ण्यमात्रादृते यथा ॥१५॥\nश्रीराम उवाच ।\nनिर्दुःखं ब्रह्म निर्द्वन्द्वं तज्जं दुःखमयं जगत् ।\nअस्पष्टार्थमिदं ब्रह्मन्न वेद्मि वचनं तव ॥१६॥\nश्रीवाल्मीकिरुवाच ।\nइत्युक्ते तत्र रामेण चिन्तयामास चेतसा ।\nवसिष्ठो मुनिशार्दूलो राघवस्योपदेशने ॥१७॥\nपरं विकासमायाता नास्य तावदियं मतिः ।\nकिंचिन्निर्मलतां प्राप्ता प्रोह्यते चेह वस्तुनि ॥१८॥\nयो व्युत्पन्नमनास्तस्य ज्ञातज्ञेयस्य धीमतः ।\nमोक्षोपायगिरां पारं प्रयातस्य विवेकतः ॥१९॥\nन कश्चित्कस्यचिद्दोषो नास्ति विद्यात्मनि ह्यलम् ।\nयावन्नोक्तं न विश्रान्तिं तावदेत्येष राघवः ॥२०॥\nअर्धव्युत्पन्नबुद्धेस्तु नैतद्व्यक्तं हि शोभते ।\nदृश्यानया भोगदृशा भावयन्नेव नश्यति ॥२१॥\nपरां दृष्टिं प्रयातस्य भोगेच्छा नाभिजायते ।\nसर्वं ब्रह्मेति सिद्धान्तः काले नामास्य युज्यते ॥२२॥\nआदौ शमदमप्रायैर्गुणैः शिष्यं विशोधयेत् ।\nपश्चात्सर्वमिदं ब्रह्म शुद्धस्त्वमिति बोधयेत् ॥२३॥\nअज्ञस्यार्धप्रबुद्धस्य सर्वं ब्रह्मेति यो वदेत् ।\nमहानरकजालेषु स तेन विनियोजितः ॥२४॥\nप्रबुद्धबुद्धेः प्रक्षीणभोगेच्छस्य निराशिषः ।\nनास्त्यविद्यामलमिति युक्तं वक्तुं महात्मनः ॥२५॥\nअपरीक्ष्य च यः शिष्यं प्रशास्त्यतिविमूढधीः।\nस एव नरकं याति यावदाभूतसंप्लवम् ॥२६॥\nइति संचिन्त्य भगवानज्ञानतिमिरापहः ।\nतमुवाच मुनिश्रेष्ठो वसिष्ठो भूमिभास्करः ॥२७॥\nश्रीवसिष्ठ उवाच ।\nकलङ्ककलना ब्रह्मण्यस्ति नास्तीति वानघ ।\nसिद्धान्तकाले वक्तव्यं स्वयं ज्ञास्यसि राघव ॥२८॥\nब्रह्म सर्वशक्ति सर्वव्यापि सर्वगतं सर्वोहमेवेति। २९\nयथेन्द्रजालिनः पश्यसि चित्रा मायया क्रिया\nजनयन्तः सदसत्तां नयन्त्यसच्च सत्तां नयन्ति तथै-\nवात्मा अमायामयोऽपि मायामय इव परम ऐन्द्रजा-\nलिको घटं पटं करोति पटं च घटं करोति उपले\nलतां जनयति मेरौ कनकतटे नन्दनवनमिव लता-\nयामुपलमुत्पादयति कल्पपादपेषु रत्नस्तबकमिव\nव्योम्नि काननमध्यारोपयति ॥३०॥\nगन्धर्वउद्यानमिव तस्मिन् जगति भविष्यति\nगगने कल्पनया नगरतां जनयति नष्टच्छायाञ्जन-\nमिव व्योम धरातलं नयतीति ॥३१॥\nगन्धर्वनगरराजगृहे विपुलाङ्गनाजनमिव भूतले\nव्योम निवेशयति ॥३२॥\nरक्तकुट्टिमेष्वाकाशप्रतिबिम्बमिव किंचिदस्ति\nजगति भविष्यति वा बभूव ॥३३॥\nयदीश्वरो व्यक्तरूपो विचित्रतामुपेत्य निदर्श-\nयति। ॥३४॥\nसर्वमेव सर्वथा सर्वत्र यथा संभवत्येकमेवेह\nवस्तु विद्यत इति तस्माद्धर्षामर्षविस्मयानां क्व वाऽव-\nसरो राम ॥३५॥\nसमतयैव सततं धृतिमता स्थातव्यम् ॥३६॥\nविस्मयस्मयसंमोहहर्षामर्षविकारिताम् ।\nसमतावलितस्तज्ज्ञो न कदाचन गच्छति ॥३७॥\nअपर्यवसाने देशकालवति चित्रा हि जगति\nयुक्तयो दृश्यन्ते ॥३८॥\nएताश्च युक्तीर्नामासावात्मा यत्नेन रचनां करोति\nन चोत्पन्नां तिरस्करोति सागर इव वीचीः ॥३९॥\nकिं तर्हि क्षीर इव घृतं घट इव मृदि पट इव तन्तुषु\nवट इव धानायात्मन्येव स्थिताः शक्तयः प्रकटता-\nमागता व्यवह्रियन्तेऽविरचितमेव तरङ्गवत् ॥४०॥\nनात्र कश्चित्कर्ता न भोक्ता न विनाशमेति ॥४१॥\nकेवलमात्मतत्त्वे साक्षिणि निरामये समतया-\nत्मनि नित्यमसंक्षुब्धे तिष्ठति सत्येवं संपद्यते ॥४२॥\nसति दीप इवालोकः सत्यर्क इव वासरः ।\nसति पुष्प इवामोदः स्वतः संपद्यते जगत् ॥४३॥\nआभासमात्रमेवेदं परिदृश्यत एव च ।\nस्पन्दः समीरणस्येव न सन्नासदवस्थितम् ॥४४॥\nनिर्दोषवदेव जागतीनां दृष्टीनां परमार्थतो भग-\nवान्स्थितो विनष्टानां पुनः कर्ता कृतानां वा नाश-\nयिता स केवलं कदाचित्प्रकटाः कदाचिदल्पप्रकटाः\nकदाचिदप्रकटास्तारका इव कुसुमराशयः ॥४५॥\nनश्यतीह हि तद्वस्तु नात्मभूतं यदात्मनः ।\nकथं नश्यति तद्वस्तु स्वात्मभूतं यदात्मनः ॥४६॥\nजायते नैव तद्वस्तु नात्मभूतं यदात्मनः ।\nजायते चैव तद्वस्तु स्वात्मभूतं यदात्मनः ॥४७॥\nकथं तज्जायते तस्मात्स्वात्मभूतं यदात्मनः ॥४८॥\nतस्मात्सम्यग्ज्ञानवशाद्ब्रह्मणः सर्वपदार्थानामा-\nगमः ॥४९॥\nअवतीर्णानां च तेषामवतरणसमकालमेवाविद्यो-\nदेति तत्त्वज्ञानं दृढतामेति तदनु शतसहस्रस्कन्धो\nविचित्रशुभाशुभफलभरफलितो भूरिशाखः स्फार-\nतामेति संसारद्रुमः ॥५०॥\nआशामञ्जरिताकृतिं विफलितं दुःखादिभिर्दारुणै-\nर्भोगैः पल्लवितं जराकुसुमितं तृष्णालताभासुरम् ।\nसंसाराभिधवृक्षमात्मनिगडं छित्त्वा विवेकासिना\nमुक्तस्त्वं विहरेह वारणपतिः स्तम्भादिवोन्मोचितः ॥५१॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये मो० स्थितिप्रकरणे सर्वैकत्वप्रतिपादनं नामैकोनचत्वारिशः सर्गः ॥३९॥"
  }
]
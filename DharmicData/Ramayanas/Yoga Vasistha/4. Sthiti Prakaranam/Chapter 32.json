[
  {
    "text": "श्रीराम उवाच ।\nसतामप्यसतामेव बालयक्षपिशाचवत् ।\nदामव्यालकटादीनां दुःखस्यान्तः कथं भवेत् ॥१॥\nश्रीवसिष्ठ उवाच ।\nदामव्यालकुटुम्बैस्तैस्तदैव यमकिङ्करैः ।\nप्रार्थितेन यमेनोक्तमिदं श्रृणु रघूद्वह ॥२॥\nयदा वियोगमेष्यन्ति श्रोष्यन्ति च निजां कथाम् ।\nदामादयस्तदा मुक्ता भविष्यन्तीत्यसंशयम् ॥३॥\nश्रीराम उवाच ।\nस्ववृत्तान्तमिमं कुत्र कदा कथयते कथम् ।\nश्रोष्यन्ति भगवंस्ते वा वर्णयेदं यथाक्रमम् ॥४॥\nश्रीवसिष्ठ उवाच ।\nकाश्मीरेषु महापद्मसरसीतीरपल्वले ।\nभूयोभूयोऽनुभूयैव मत्स्ययोनिपरम्पराम् ॥५॥\nआलोलिताशया लोलाः कालेन लयमागताः ।\nतत्रैव पद्मसरसि ते भविष्यन्ति सारसाः ॥६॥\nतत्र कह्लारमालासु सरोजपटलीषु च ।\nशैवालवरवल्लीषु तरङ्गवलनासु च ॥७॥\nचलत्कुसुमदोलासु नीलोत्पललतासु च ।\nसीकरौघाभ्रलेखासु शीतलावर्तवर्तिषु ॥८॥\nसारसाः सरसंभोगान्भुक्त्वा भुवनभूषणाः ।\nविहृत्य सुचिरं कालमलमागतशुद्धयः ॥९॥\nते वियुक्ता भविष्यन्ति मुक्तये लब्धबुद्धयः ।\nरजःसत्त्वतमांसीव भेदं प्राप्य यदृच्छया ॥१०॥\nकाश्मीरमण्डलस्यान्तर्नगरं नगशोभितम् ।\nनाम्नाधिष्ठानमित्येव श्रीमत्तस्य भविष्यति ॥११॥\nप्रद्युम्नशिखरं नाम तस्य मध्ये भविष्यति ।\nश्रृङ्गं लघु सरोजस्य कोशचक्रमिवोदरे ॥१२॥\nतस्य मूर्ध्नि गिरेर्गेहं कश्चिद्राजा भविष्यति ।\nअभ्रंकषमहाशालं श्रृङ्गे श्रृङ्गमिवापरम् ॥१३॥\nगृहस्येशानकोणेऽस्ति शिरोभित्तिव्रणोदरे ।\nतस्यानिशमविश्रान्तवाताधूततृणान्तिके ॥१४॥\nआलये दानवो व्यालः कलविङ्को भविष्यति ।\nप्रथमाल्पश्रुतशास्त्र इवार्थरहितारवः ॥१५॥\nतस्मिन्नेव तदा काले तत्र राजा भविष्यति ।\nश्रीयशस्करदेवाख्यः शक्रः स्वर्ग इवापरः ॥१६॥\nदानवो दामनामात्र मशकस्तस्य सद्मनि ।\nभविष्यति बृहत्स्तम्भपृष्ठच्छिद्रे मृदुध्वनिः ॥१७॥\nअधिष्ठानाभिधे तस्मिन्नेवान्तर्नगरे तदा ।\nरत्नावलीविहाराख्यो विहारोऽपि भविष्यति ॥१८॥\nतस्मिंस्तद्भूमिपामात्यो नरसिंह इति श्रुतः ।\nकरामलकवद्दृष्टबन्धमोक्षो निवत्स्यति ॥१९॥\nभविष्यति गृहे तस्य क्रीडनः क्रकरः खगः ।\nकटो मायासुरो नाम कृतराजतपञ्जरः ॥२०॥\nस नृसिंहो नृपामात्यश्लोकैर्विरचितामिमाम् ।\nदामव्यालकटादीनां कथयिष्यति सत्कथाम् ॥२१॥\nसकटः क्रकरः श्रुत्वा तत्कथासंस्मृतात्मभूः ।\nशान्तमित्थं महाशान्तं परं निर्वाणमेष्यति ॥२२॥\nप्रद्युम्नशिखरप्रान्तवास्तव्यः कलविङ्ककः ।\nतत्रत्यैश्च कथां श्रुत्वा परं निर्वाणमेष्यति ॥२३॥\nराजमन्दिरदार्वन्तर्व्रणवास्तव्यतां गतः ।\nमशकोऽपि प्रसङ्गेन श्रुत्वा शान्तिमुपैष्यति ॥२४॥\nप्रद्युम्नश्रृङ्गाच्चटको मशको राजमन्दिरात् ।\nविहारात्क्रकरश्चेति मोक्षमेष्यन्ति राघव ॥२५॥\nएष ते कथितः सर्वो दामव्यालकथाक्रमः ।\nमायैवमेव संसारशून्यैवात्यन्तभासुरा ॥२६॥\nभ्रमयत्यपरिज्ञानान्मृगतृष्णाम्बुधीरिव ।\nमहतोऽपि पदादेवं नानाज्ञानवशादधः ॥२७॥\nपतन्ति मोहिता मूढा दामव्यालकटा इव ।\nक्व भ्रूक्षेपविनिष्पिष्टमेरुमन्दरसद्मता ॥२८॥\nक्व राजगृहदार्वन्तर्व्रणे मशकरूपता ।\nक्व चपेटभुजामात्रपातितार्केन्दुबिम्बता ॥२९॥\nक्व प्रद्युम्नगिरौ गेहे भित्तिव्रणविहङ्गता ।\nक्व पुष्पलीलया लोलकरतोलितमेरुता ॥३०॥\nक्व वा श्रृङ्गे नृसिंहस्य गृहे क्रकरपोतता ।\nचिदाकाशोऽहमित्येव रजसा रञ्जितप्रभः ॥३१॥\nस्वरूपमत्यजन्नेव विरूपमपि बुध्यते ।\nस्वयैव वासनाभ्रान्त्या सत्ययेवाप्यसत्यया ॥३२॥\nमृगतृष्णाम्बुबुद्ध्येव याति जन्तुरिवान्तरम् ।\nतरन्ति ते भवाम्भोधिं स्वप्रवाहधियैव ये ॥३३॥\nशास्त्रेणासादितं दृश्यमिति निर्वाणसंस्थिताः ।\nनानादुःखविकाराणि शुष्कतर्कमतानि ये ॥३४॥\nयान्ति श्वभ्रं जलानीव स्वलाभं नाशयन्ति ते ।\nस्वानुभूतिप्रसिद्धेन मार्गेणागमगामिना ॥३५॥\nन विनाशो भवत्यङ्ग गच्छतां परमां गतिम् ।\nइदं मे स्यादिदं मे स्यादितिबुद्धेर्महामते ॥३६॥\nस्वेन दौर्भाग्यदैन्येन न भस्माप्युपतिष्ठते ।\nवेत्ति नित्यमुदारात्मा त्रैलोक्यमपि यस्तृणम् ॥३७॥\nतं त्यजन्त्यापदः सर्वाः सर्पा इव जरत्त्वचम् ।\nपरिस्फुरति यस्यान्तर्नित्यं सत्त्वचमत्कृतिः ॥३८॥\nब्राह्ममण्डमिवाखण्डं लोकेशाः पालयन्ति तम् ।\nअप्यापदि दुरन्तायां नैव गन्तव्यमक्रमे ॥३९॥\nराहुरप्यक्रमेणैवं पिबन्नप्यमृतं मृतः ।\nसच्छास्त्रसाधुसंपर्कमर्कमुग्रप्रकाशदम् ॥४०॥\nये श्रयन्ते न ते यान्ति मोहान्ध्यस्य पुनर्वशम् ।\nअवश्या वश्यतां यान्ति यान्ति सर्वापदः क्षयम् ॥४१॥\nअक्षयं भवति श्रेयः कृतं येन गुणैर्यशः ।\nयेषां गुणेष्वसंतोषो रागो येषां श्रुतं प्रति ॥४२॥\nसत्यव्यसनिनो ये च ते नराः पशवोऽपरे ।\nयशश्चन्द्रिकया येषां भासितं जन्तुहृत्सरः ॥४३॥\nतेषां क्षीरसमुद्राणां नूनं मूर्तौ स्थितो हरिः ।\nभुक्तं भोक्तव्यमखिलं दृष्टा द्रष्टव्यदृष्टयः ॥४४॥\nकिमन्यद्भवभङ्गाय भूयो भोगेषु लुब्धता ।\nयथाक्रमं यथाशास्त्रं यथाचारं यथास्थिति ॥४५॥\nस्थीयतां मुच्यतामन्तर्भोगजालमवास्तवम् ।\nसंस्तवः क्रियतां कीर्त्या गुणैर्गगनगामिमिः ॥४६॥\nत्रायेते मृत्युतो ह्येते न कदाचन भोगकाः ।\nगायन्ति सिद्धसुन्दर्यो येषामिन्दुसितं यशः ॥४७॥\nगीतिभिर्गगनाभोगैस्ते जीवन्ति मृताः परे ।\nपरमं पौरुषं यत्नमास्थायादाय सूद्यमम् ॥४८॥\nयथाशास्त्रमनुद्वेगमाचरन्को न सिद्धिभाक् ।\nयथाशास्त्रं विहरता त्वरा कार्या न सिद्धिषु ॥४९॥\nचिरकालपरिपक्वा सिद्धिः पुष्टफला भवेत् ।\nवीतशोकभयायासमगर्वमपयन्त्रणम् ॥५०॥\nव्यवहारो यथाशास्त्रं क्रियतां मा विनश्यताम् ।\nजीवो जीर्णान्धकूपेषु भवेष्वन्तमिवागतः ॥५१॥\nभवतां भूरिसङ्गानामधुनेन्द्रियदामतः ।\nइतःप्रभृति मा भूयो गम्यतामधमादधः ॥५२॥\nइदं विचार्यतां शास्त्रमस्त्रमापन्निवारणम् ।\nरणे शितशरश्रेणिशतनिर्लूनवारणे ॥५३॥\nजीवमुद्रा च किं पङ्के भोगगन्धो निरस्यताम् ।\nकिमर्थमात्रया कार्यमार्याः शास्त्रमवेक्ष्यताम् ॥५४॥\nइदं बिम्बमिदं बिम्बमिति सत्यं विचार्यताम् ।\nधिया परप्रेरणया यातमापशवो यथा ॥५५॥\nदौर्भाग्यदायिनी दीना शुभहीना विचारणा ।\nघनदीर्घमहानिद्रा त्यज्यतां संप्रबुध्यताम् ॥५६॥\nसुप्तं मास्थीयतां वृद्धकच्छपेनेव पल्वले ।\nउत्थानमङ्गीक्रियतां जरामरणशान्तये ॥५७॥\nअनर्थायार्थसंपत्तिर्भोगौघो भवरोगदः ।\nआपदः संपदः सर्वाः सर्वत्रानादरो जयः ॥५८॥\nलोकतन्त्रानुसारेण विचाराद्व्यवहारिणाम् ।\nशास्त्राचारानुसारेण कर्मणा सत्फलाय च ॥५९॥\nआचारचारुचरितस्य विविक्तवृत्तेः\nसंसारसौख्यफलदुःखदशास्त्रगृध्नोः ।\nआयुर्यशांसि च गुणाश्च सहैव लक्ष्म्या\nफुल्लन्ति माधवलता इव सत्फलाय ॥६०॥"
  },
  {
    "text": "इत्यार्षे श्रीवासिष्ठमहारामायणे वा० मो० स्थितिप्रकरणे दामव्यालकटोपाख्याने सदाचारनिरूपणं नाम द्वात्रिंशः सर्गः ॥३२॥"
  }
]
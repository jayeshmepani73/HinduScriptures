[
  {
    "text": "श्रीवसिष्ठ उवाच ।\nकुपितस्यासतोऽप्यस्य प्रेक्षामात्रविनाशिनः ।\nअविद्याविततव्याधेरौषधं श्रृणु राघव ॥१॥\nयां तां कथयितुं जातिं राम राजससात्त्विकीम् ।\nमनोवीर्यविचारार्थं प्रस्तुतोऽस्मीह तां श्रृणु ॥२॥\nयत्तदप्यमृतं ब्रह्म सर्वव्यापि निरामयम् ।\nचिदाभासमनन्ताख्यमनादि विगतभ्रमम् ॥३॥\nचित्स्पन्दवपुषस्तस्य स्पन्दस्तस्माच्चिदेव हि ।\nप्रदेशाद्धनतामेति सौम्योऽब्धिश्चलनादिव ॥४॥\nअन्तरब्धेर्जलं यद्वत्स्पन्दास्पन्दवदीहते॥\nसर्वशक्तिस्तथैकत्र गच्छति स्पन्दशक्तिताम् ॥५॥\nआत्मन्येवात्मना व्योम्नि यथा सरति मारुतः ।\nतथेहात्मात्मशक्त्यैव स्वात्मन्येवैति लोलताम् ॥६॥\nस्वशिखास्पन्दशक्त्यैव दीपः सौम्यो यथोन्नतम् ।\nएति तद्वदसावात्मा तत्स्वे वपुषि वल्गति ॥७॥\nजलान्तरेऽम्बुधिर्यद्वल्लसद्वारीव चञ्चलः ।\nसर्वशक्तिर्वपुष्येव तथा स्पन्दविलासवान् ॥८॥\nयथोल्लसति भाश्चक्रैः कचन्कनकसागरः ।\nतथात्मनि परिस्पन्दैः स्फुरत्यक्षैश्चिदर्णवः ॥९॥\nलक्ष्यते मौक्तिकस्पन्दो यथा व्योम्नि दृशोऽदृशि ।\nतथा भाति लसद्रूपा चिच्छक्तिश्चिन्महाम्बरे ॥१०॥\nकिंचित्क्षुभितरूपा सा चिच्छक्तिश्चिन्महार्णवे ।\nतन्मयी चित्स्फुरत्यच्छा तत्रैवोर्मिरिवार्णवे ॥११॥\nआत्मनोऽव्यतिरिक्तैव व्यतिरिक्तेव तिष्ठति ।\nआलोकश्रीरिवालोककोटरे यत्ततां गता ॥१२॥\nक्षणं स्फुरति सा देवी सर्वशक्तितया तया ।\nचेतति स्वां स्वयं शक्तिं कलेन्दोः शीततामिव ॥१३॥\nउदितैषा प्रकाशाख्या चिच्छक्तिः परमात्मनः ।\nदेशकालक्रियाशक्तीर्वयस्याः संप्रकर्षति ॥१४॥\nस्वस्वभावं विदित्वैवमनाद्यन्तपदे स्थिता ।\nरूपं परिमितेवासौ भावयत्यविभाविता ॥१५॥\nयदैवंभावितं रूपं तया परमसत्तया ।\nतदैवैनामनुगता नामसंख्यादिका दृशः ॥१६॥\nचिदेवैतदवस्त्वेव व्यतिरिक्ता तथात्मनः ।\nअनन्ता तद्गतैवाशु लहरीव महार्णवात् ॥१७॥\nयथा कटककेयूरैर्भेदो हेम्नो विलक्षणः ।\nतथात्मनश्चितो रूपं भावयन्त्याः स्वमांशिकम् ॥१८॥\nयथा दीपेन दीपानां जातानामात्मनां तथा ।\nदेशकालकलामात्रभेदः स्वाभाविकश्चितेः ॥१९॥\nदेशकालपरिस्पन्दशक्तिसन्दीपिताथ चित् ।\nसंकल्पमनुधावन्ती प्रयाति कलनापदम् ॥२०॥\nविकल्पकलिताकारं देशकालक्रियास्पदम् ।\nचितो रूपं महाबाहो क्षेत्रज्ञ इति कथ्यते ॥२१॥\nक्षेत्रं शरीरमित्याहुस्तदसौ वेत्त्यखण्डितम् ।\nसबाह्याभ्यन्तरं तेन क्षेत्रज्ञ इति कथ्यते ॥२२॥\nवासनां कलयन्सोऽपि यात्यहंकारतां पुनः ।\nअहंकारोऽपि निर्णेता कलङ्की बुद्धिरुच्यते ॥२३॥\nबुद्धिः संकल्पकलिता प्रयाति मनसः पदम् ।\nमनो घनविकल्पं तु गच्छतीन्द्रियतां शनैः ॥२४॥\nपाणिपादमयं देहमिन्द्रियाणि विदुर्बुधाः ।\nदहोऽसौ ज्ञायते लोके सूयतेऽपि च जीवति ॥२५॥\nएवं जीवो हि संकल्पवासनारज्जुवेष्टितः ।\nदुःखजालपरीतात्मा क्रमादायाति चित्तताम् ॥२६॥\nक्रमेण पाकवशतः फलमेति यथान्यताम् ।\nअवस्थयैव नाकृत्या जीवो मलवशात्तथा ॥२७॥\nजीवोऽहंकारतां प्राप्तस्त्वहंकारश्च बुद्धिताम् ।\nसंकल्पजालकलितां मनस्तां बुद्धिरागता ॥२८॥\nमनो हि संकल्पमयं संस्थाग्रहणतत्परम् ।\nप्रतियोगिव्यवच्छिन्नप्राप्तिसत्यैरपीहितैः ॥२९॥\nइच्छाद्याः शक्तयश्चेतो गावो वृषमिवोन्मदम् ।\nअनुधावन्ति दोषाय सरितः सागरं यथा ॥३०॥\nइति शक्तिमयं चेतो घनाहंकारतां गतम् ।\nकोशकारक्रिमिरिव स्वेच्छया याति बन्धनम् ॥३१॥\nस्वसंकल्पानुसंधानात्पाशैरिव नयन्वपुः ।\nकष्टमस्मिन्स्वयं बन्धमेत्यात्मा परितप्यते ॥३२॥\nबद्धमस्मीति कलयद्विद्यातत्त्वं जहच्छनैः ।\nअविद्यां जनयत्यन्तर्जगज्जङ्गलराक्षसीम् ॥३३॥\nस्वसंकल्पिततन्मात्रज्वालाभ्यन्तरवर्ति च ।\nपरां विवशतामेति श्रृङ्खलाबद्धसिंहवत् ॥३४॥\nविचित्रकार्यकर्तृत्वमाहरद्वासनावशात् ।\nस्वेच्छामात्रानुरचिता दशाश्चानुपतत्तथा ॥३५॥\nक्वचिन्मनः क्वचिद्रुद्धिः क्वचिज्ज्ञानं क्वचित्क्रियाः ।\nक्वचिदेतदहंकारः क्वचित्पुर्यष्टकं स्मृतम् ॥३६॥\nक्वचित्प्रकृतिरित्युक्तं क्वचिन्मायेति कल्पितम् ।\nक्वचिन्मलमितिप्रोक्तं क्वचित्कर्मेतिसंस्थितम् ॥३७॥\nक्वचिद्बन्धमिति ख्यातं क्वचिच्चित्तमिति स्फुटम् ।\nप्रोक्तं क्वचिदविद्येतिक्वचिदिच्छेति संस्थितम् ॥३८॥\nतदेतदाबद्धमिह चित्तं राघव दुःखितम् ।\nतृष्णाशोकसमाविष्टं रागायतनमाततम् ॥३९॥\nजरामरणमोहान्तर्भवभावनयाहतम् ।\nईहितानीहितैर्ग्रस्तमविद्यारागरञ्जितम् ॥४०॥\nइच्छासंक्षुभिताकारं कर्मवृक्षवनाङ्कुरम् ।\nसुविस्मृतोत्पत्तिपदं कल्पितानर्थकल्पितम् ॥४१॥\nकोशकारवदाबद्धं शोकाकारपदं गतम् ।\nतन्मात्रवृन्दावयवमनन्तनरकातपम् ॥४२॥\nस्वदृश्यमपि शैलेन्द्रसमभारभयावहम् ।\nजरामरणशाखाढ्यं संसारविषदुर्द्रुमम् ॥४३॥\nइमं संसारमखिलमाशापाशविधायकम् ।\nदधदन्तः फलैर्हीनं वटधाना वटं यथा ॥४४॥\nचिन्तानलशिखादग्धं कोपाजगरचर्वितम् ।\nकामाब्धिकल्लोलहतं विस्मृतात्मपितामहम् ॥४५॥\nमृगं यूथादिव भ्रष्टं शोकोपहतचेतनम् ।\nपतङ्गकमिव ज्वालादग्धं विषयपावके ॥४६॥\nछिन्नमूलमिवाम्भोजं परमां म्लानिमागतम् ।\nछिन्नाङ्गमात्मनः स्थानाद्विशेषासङ्गदुःस्थितम् ॥४७॥\nविषयादिषु मध्यस्थं चित्ररूपेषु शत्रुषु ।\nदशास्वेतास्वनन्तासु लुठितं संकटास्विति ॥४८॥\nदुःखे निपतितं घोरे विहङ्गः सागरे यथा ।\nस्वबन्धास्थं जगज्जाले शून्ये गन्धर्वपत्तने ॥४९॥\nउह्यमानमनास्थाब्धौ मनो विषयविद्रुतम् ।\nउद्धरामरसंकाश मातङ्गमिव कर्दमात् ॥५०॥\nबलीवर्दवदामग्नं मनो मदनपल्वले ।\nआलूनशीर्णावयवं बलाद्राम समुद्धर ॥५१॥\nशुभाशुभप्रसरपराहताकृतौ\nज्वलज्जरामरणविषादमूर्च्छिते ।\nव्यथेह यस्य मनसि भो न जायते\nनराकृतिर्जगति स राम राक्षसः ॥५२॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये मो० स्थितिप्रकरणे जीवावतरणं नाम द्विचत्वारिंशः सर्गः ॥४२॥"
  }
]
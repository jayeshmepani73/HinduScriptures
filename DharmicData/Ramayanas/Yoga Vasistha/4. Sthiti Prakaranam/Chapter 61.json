[
  {
    "text": "श्रीवसिष्ठ उवाच ।\nये हि राजससात्त्विक्या जाता भुवि महागुणाः ।\nते नित्यमेव मुदिताः प्रकाशाः ख इवेन्दवः ॥१॥\nन खेदमभिगच्छन्ति व्योमभागो मलं यथा ।\nनापदा म्लानिमायान्ति निशि हेमाम्बुजं यथा ॥२॥\nनेहन्ते प्रकृतादन्यत्ते नान्यत्स्थावरो यथा ।\nरमन्ते स्वसदाचारैः स्वार्थेभ्यः पादपा यथा ॥३॥\nनित्यमापूर्यतां याति सुधायामिन्दुसुन्दरी ।\nराम राजससत्त्वस्य मोक्षमायात्यसौ यथा ॥४॥\nआपद्यपि न मुञ्चन्ति शशिवच्छीततामिव ।\nप्रकृत्यैव विराजन्ते मैत्र्यादिगुणकान्तया ॥५॥\nनवस्तबकभाविन्या लतयेव वनद्रुमाः ।\nसमाः समरसाः सौम्याः सततं साधुसाधवः ॥६॥\nअब्धिवद्भुतमर्यादा भवन्ति भवता समाः ।\nअतस्तेषां महाबाहो पदमापदवासनम् ॥७॥\nसततं तत्तु गन्तव्यं गन्तव्यं नापदर्णवे ।\nतथा तथेह जगति विहर्तव्यमखेदिना ॥८॥\nआत्मोदयाश्च वर्धन्ते यथाऽराजससात्त्विकाः ।\nअचिन्त्यगत्या सच्छास्त्रं विचार्य च पुनःपुनः ॥९॥\nअनित्यता स्वमनसा विविधैवाशु भावतः ।\nआदावन्ते च यां नित्यं क्रिया त्रैलोक्यवर्तिनीम् ॥१०॥\nपदार्थानापदेवाशु भावयेन्नेतरत्सुधीः ।\nअसम्यग्दर्शनं त्यक्त्वा व्यर्थमज्ञानसंततिम् ॥११॥\nस्मर्तव्यं सम्यगेवेदं ज्ञानमर्थमनन्तकम् ।\nकोऽहं कथमिदं जातं संसाराडम्बरं विभो ॥१२॥\nप्रविचार्य प्रयत्नेन प्राज्ञेन सह साधुभिः ।\nनच कर्मसु मङ्क्तव्यं नानर्थेन सहावसेत् ॥१३॥\nद्रष्टव्यः सर्वविच्छेदः संसारानुगतः सदा ।\nसाधुरेवानुगन्तव्यो मयूरेणाम्बुदो यथा ॥१४॥\nअहंकारस्य देहस्य संसारस्याप्लवस्य च ।\nस्वविचारमलंकृत्य सत्यमेवावलोकयेत् ॥१५॥\nशरीरमस्थिरमपि संत्यक्त्वा घनशोभनम् ।\nवीतमुक्तावलीतन्तुं चिन्मात्रमवलोकयेत् ॥१६॥\nतस्मिन्पदे नित्यतते सर्वगे सर्वभाविते ।\nशिवे सर्वमिदं प्रोतं सूत्रे मणिगणा यथा ॥१७॥\nयैव चिद्भुवनाभोगे भूषणे व्योम्नि भास्करे ।\nधराविवरकोशस्थे सैव चित्कीटकोदरे ॥१८॥\nकुम्भव्योम्नां न भेदोऽस्ति यथेह परमार्थतः ।\nचितौ शरीरसंस्थानां न भेदोऽस्ति तथानघ ॥१९॥\nसर्वेषामेव भूतानां तिक्तकट्वादिभेदिनाम् ।\nएकत्वादनुभूतेर्हि कुतश्चिन्मात्रभिन्नता ॥२०॥\nएकस्मिन्नेव सततं स्थिते सन्मात्रवस्तुनि ।\nजातोऽयमयमुन्नष्ट इति तेषां तवेह धीः ॥२१॥\nनच तन्नाम वस्त्वस्ति यद्भूत्वा संप्रलीयते ।\nआभासमात्रमेवेदं न सन्नासच्च राघव ॥२२॥\nउद्भूतेनाप्रशान्तेन चेतसा सपदि स्थितम् ।\nनेह मोहान्त आमोक्षान्नेदं यत्तदवस्तु च ॥२३॥\nकिं किलासति रामेह मोहजाले समुज्झति ।\nयत्किंचित्सङ्गसङ्गत्या विमोहे कारणं हि तत् ॥२४॥\n[ असति जगति किं किलेह मोदः\nसति च किमङ्ग विमोहकारणं तत् ।\nजननमरणसंस्थितिष्वतस्त्वं\nभव खमिवातिसमः सदोपशान्तः॥]"
  },
  {
    "text": "इत्यार्षे श्रीवासिष्ठमहारामायणे वाल्मीकीये मोक्षोपायेषु स्थितिप्रकरणे जननमरणसंस्थितिर्नामैकषष्टितमः सर्गः ॥६१॥"
  }
]
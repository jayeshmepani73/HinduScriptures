[
  {
    "text": "श्रीवसिष्ठ उवाच ।\nइति तुष्टेषु देवेषु दानवेषु हतेषु च ।\nदामव्यालकटा दीना बभूवुर्भयविह्वलाः ॥१॥\nजज्वाल कुपितः क्वेति कल्पान्ताग्निरिव ज्वलन् ।\nशम्बरः शमितानीको दामव्यालकटान्प्रति ॥२॥\nशम्बरस्य भयाद्गत्वा पातालमथ सप्तमम् ।\nदामव्यालकटास्तस्थुस्त्यक्त्वाथ निजमण्डलम् ॥३॥\nयमस्य किङ्करा यत्र ये कालत्रासनक्षमाः ।\nकुतूहलेन तिष्ठन्ति नरकार्णवपालकाः ॥४॥\nते तेषामथ यातानां दत्त्वा भयमभीरवः ।\nचिन्ता इव घनाकाराः कुमारीश्च ददुः क्रमात् ॥५॥\nतैः सार्धं नीतवन्तस्ते तत्र दामादयोऽवधिम् ।\nदशवर्षसहस्रान्तमात्तानन्तकुवासनाः ॥६॥\nइयं मे कामिनी कन्या ममेयं प्रभुतेति च ।\nदुरूढस्नेहबन्धानां कालस्तेषां व्यवर्तत ॥७॥\nधर्मराजोऽथ तं देशं कदाचित्समुपाययौ ।\nमहानरककार्याणां विचारार्थं यदृच्छया ॥८॥\nअपरिज्ञातमेनं ते धर्मराजं त्रयोऽसुराः ।\nन प्रणेमुर्विनाशाय सामान्यमिव किङ्करम् ॥९॥\nअथ वैवस्वतेनैते ज्वलितासूग्रभूमिषु ।\nविहितभ्रूपरिस्पन्दमात्रेणैव निवेशिताः ॥१०॥\nतत्र ते करुणाक्रन्दाः ससुहृद्दारबन्धवः ।\nप्रदग्धाः पर्णविटपा वृक्षा इव वनानिलैः ॥११॥\nस्वया वासनया जातास्तयैव क्रूरया पुनः ।\nबन्धकर्मकराकाराः किराता राजकिङ्कराः ॥१२॥\nतज्जन्माथ परित्यज्य जाताः श्वभ्रेषु वायसाः ।\nतदन्ते गृध्रतां यातास्ततोऽपि शुक्लतां गताः ॥१३॥\nसूकरत्वं त्रिगर्तेषु मेषत्वं पर्वतेषु च ।\nमगधेष्वथ कीटत्वं बभ्रुस्ते च कुबुद्धयः ॥१४॥\nअनुभूयेतरामन्यां चित्रां योनिपरम्पराम् ।\nअद्य मत्स्याः स्थिता राम काश्मीरारण्यपल्वले ॥१५॥\nदावाग्निक्वथिताल्पाल्पपङ्ककल्पाम्बुपायिनः ।\nन म्रियन्ते न जीवन्ति जरज्जम्बालजर्जराः ॥१६॥\nविचित्रयोनिसंरम्भमनुभूय पुनःपुनः ।\nभूत्वा भूत्वा पुनर्नष्टास्तरङ्गा जलधाविव ॥१७॥\nभवजलधिगतास्ते वासनातन्तुनुन्ना-\nस्तृणमिव चिरमूढा देहरूपैस्तरङ्गैः ।\nउपशममुपयाता राम नाद्याप्यनन्तं\nपरिकलय महत्त्वं दारुणं वासनायाः ॥१८॥"
  },
  {
    "text": "इत्यार्षे श्रीवासिष्ठमहारामायणे वा० दे० मोक्षोपाये स्थितिप्रकरणे दामव्यालकटजन्मान्तरचित्रवर्णनं नाम त्रिंशः सर्गः ॥३०॥"
  }
]
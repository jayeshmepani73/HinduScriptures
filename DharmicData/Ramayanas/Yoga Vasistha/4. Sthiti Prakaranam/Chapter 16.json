[
  {
    "text": "श्रीवसिष्ठ उवाच ।\nअथाक्षिप्य वचस्तस्य तनयस्य तथा भृगोः ।\nउवाच भगवान्कालो वचो गम्भीरनिःस्वनः ॥१॥\nकाल उवाच ।\nसमङ्गातापसीमेतां तनुं संत्यज्य भार्गव ।\nप्रविशेमां तनुं साधो नगरीमिव पार्थिवः ॥२॥\nकाले पूर्वजया तन्वा तपः कृत्वा तया पुनः ।\nगुरुत्वमसुरेन्द्राणां कर्तव्यं भवतानघ ॥३॥\nमहाकल्पान्त आयाते भवता भार्गवी तनुः।\nअपुनर्ग्रहणायैषा त्याज्या प्रम्लानपुष्पवत् ॥४॥\nजीवन्मुक्तपदं प्राप्तस्तन्वा प्राक्तनरूपया ।\nमहासुरेन्द्रगुरुतां कुर्वंस्तिष्ठ महामते ॥५॥\nकल्याणमस्तु वां यामो वयं त्वभिमतां दिशम् ।\nन किंचिदपि यच्चित्तं यस्य नाभिमतं भवेष्पत् ॥६॥\nइत्युक्त्वा मुञ्चतोर्वाष्पं तयोः सोऽन्तरधीयत ।\nतप्तांग्योरिव रोदस्योः सममंशुभिरंशुमान् ॥७॥\nगते तस्मिन्भगवति कृतान्ते भवितव्यताम् ।\nविचार्य भार्गवोऽभेद्यां नियतेर्नियतां गतिम् ॥८॥\nकालकारणसंशुष्कां भाविपुष्पशुभोदयाम् ।\nविवेश तां तनुं बालां सुलतामिव माधवः ॥९॥\nसा ब्राह्मणीतनुर्भूमौ विवर्णवदनाङ्गिका ।\nपपात कम्पिता तूर्णं छिन्नमूला लता यथा ॥१०॥\nतस्यां प्रविष्टजीवायां पुत्रतन्वां महामुनिः ।\nचकाराप्यायनं मन्त्रैः स कमण्डलुवारिभिः ॥११॥\nसर्वा नाड्यस्ततस्तन्वास्तस्याः पूर्णा विरेजिरे ।\nसरितः प्रावृषीवाम्बुपूरपूरितकोटराः ॥१२॥\nनलिनी प्रावृषीवासौ मधाविव नवा लता ।\nयदा पूर्णा तदा तस्याः प्रान्ताः पल्लविता बभुः ॥१३॥\nअथ शुक्रः समुत्तस्थौ वहत्प्राणसमीरणः ।\nरसमारुतसंयोगादापूर्ण इव वारिदः ॥१४॥\nपुरोऽभिवादयामास पितरं पावनाकृतिम् ।\nप्रथमोल्लासितो मेघः स्तनितेनेव पर्वतम् ॥१५॥\nपिताथ प्राक्तनीं तन्वा आलिलिङ्गाकृतिं ततः ।\nस्नेहार्द्रवृत्तिर्जलदश्चिरादद्रितटीमिव ॥१६॥\nभृगुर्ददर्श सस्नेहं प्राक्तनीं तानवीं तनुम् ।\nमत्तो जातेयमित्यास्थां हसन्नपि महामतिः ॥१७॥\nमत्पुत्रोऽयमिति स्नेहो भृगुमप्यहरत्तदा ।\nपरमात्मीयता देहे यावदाकृतिभाविनी ॥१८॥\nबभूवतुः पितापुत्रौ तावथान्योन्यशोभितौ ।\nनिशावसानमुदितावर्कपद्माकराविव ॥१९॥\nचिरसंगमसंबद्धाविव चक्राह्वदम्पती ।\nघनागमनसस्नेहौ मयूरजलदाविव ॥२०॥\nचिरकालदृढोत्कण्ठौ तुल्ययोग्यतया तया ।\nस्थित्वा तत्र मुहूर्तं तावथोत्थाय महामती ॥२१॥\nसमङ्गाद्विजदेहं तं भस्मसात्तत्र चक्रतुः ।\nको हि नाम जगज्जातमाचारं नानुतिष्ठति ॥२२॥\nएवं तौ कानने तस्मिन्पावने भृगुभार्गवौ ।\nसंस्थितौ तापसौ दीप्तौ दिवीव शशिभास्करौ ॥२३॥\nचेरतुर्ज्ञातविज्ञेयौ जीवन्मुक्तौ जगद्गुरू ।\nदेशकालदशौघेषु सुसमौ सुस्थिरौ ततः ॥२४॥\nअथासुरगुरुत्वं स शुक्रः कालेन लब्धवान् ।\nभृगुरप्यात्मनो योग्ये पदेऽतिष्ठदनामये ॥२५॥\nशुक्रोऽसौ प्रथममिति क्रमेण जात-\nस्तस्मात्सत्परमपदादुदारकीर्तिः ।\nस्वेनाशु स्मृतिपदविभ्रमेण पश्चा-\nदन्येषु प्रविलुलितो दशान्तरेषु ॥२६॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये मोक्षोपायेषु स्थितिप्रकरणे भार्गव शुक्रस्य पुनर्जीवनं नाम षोडशः सर्गः ॥१६॥"
  }
]
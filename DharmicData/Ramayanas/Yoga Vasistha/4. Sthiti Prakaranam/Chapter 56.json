[
  {
    "text": "श्रीवसिष्ठ उवाच ।\nनास्तीदमिति निर्णीय सर्वतस्त्यज रञ्जनाम् ।\nयन्नास्ति तत्प्रति किल केवास्थेह विचारिणाम् ॥१॥\nदृश्यमानमथेदं चेदस्ति सत्तामुपागतम् ।\nतिष्ठ स्वात्मनि बध्नासि त्वं किमत्र किलात्मत्ताम् ॥२॥\nअथ चेदस्ति नास्तीदमिति निश्चयवानसि ।\nतथापि भावनासङ्गः कथं युक्तश्चलाचले ॥३॥\nनेदमस्ति जगद्राम तव नास्ति महामते ।\nकेवलं स्वच्छमेवेत्थमाततं मितमीदृशम् ॥४॥\nनेदं कर्तृकृतं किंचिन्न वा कर्तृकृतक्रमम् ।\nस्वयमाभासते चेदं कर्त्रकर्तृपदं गतम् ॥५॥\nअकर्तृकं जगज्जालं भवत्वथ सकर्तृकम् ।\nमा त्वमेतेन शबलं भावयन्नास्य चेतसि ॥६॥\nसर्वेन्द्रियविहीनात्मा कर्तेव स जडोपमः ।\nअकर्तृ च तदा मन्ये काकतालीयवज्जगत् ॥७॥\nकाकतालीययोगेन जातं यत्किंचिदेव तत् ।\nतस्मिन्भावानुसंधानं बालो बध्नाति नेतरः ॥८॥\nन कदाचिदिदं शान्तं जगद्राम न च क्षयि ।\nअजस्रं दृश्यमानत्वाद्भावित्वाच्च पुनःपुनः ॥९॥\nन कदाचिदिदं चास्ति जगद्राम न च क्षयि ।\nअजस्रं क्षीयमाणत्वान्नास्तित्वाच्चानुमानतः ॥१०॥\nसर्वेन्द्रियपदातीतो यदा कर्तेह विज्वरः ।\nकुर्वाणः सर्वदा खेदं न कदाचन गच्छति ॥११॥\nतेनेयं नियतिः प्रौढा भावाभावदशामयी ।\nईदृश्येव स्थिरा दीर्घा मिथ्योत्थापि च दृश्यते ॥१२॥\nअपर्यन्तस्य कालस्य कश्चिदंशः शरच्छतम् ।\nतावन्मात्रमहाश्चर्यः किमर्थं सोऽनुधावति ॥१३॥\nस्थिराश्चेज्जगतां भावास्तत्त्वादास्था न शोभते ।\nकथमन्योन्यसंश्लेषो जडचेतनयोः किल ॥१४॥\nअस्थिराश्चेज्जगद्भावास्तदप्यास्था न शोभते ।\nपयःफेनास्थिरस्यान्ते दुःखमेषा ददाति ते ॥१५॥\nआस्थाबन्धो महाबाहो जगद्भावत्वमात्मनः ।\nन स्थिरास्थिरयोः फेनशैलयोरिव राजते ॥१६॥\nसर्वकर्ताप्यकर्तेव करोत्यात्मा न किंचन ।\nतिष्ठत्येवमुदासीन आलोकं प्रति दीपवत् ॥१७॥\nकुर्वन्न किंचित्कुरुते दिवाकार्यमिवांशुमान् ।\nगच्छन्न गच्छति स्वस्थः स्वास्पदस्थो रविर्यथा ॥१८॥\nयतः कुतश्चिदेवेदं संपन्नमिव लक्ष्यते ।\nअरुणातीरवद्वारिपूरावर्तवदाततम् ॥१९॥\nइति चेद्भवता राम नैपुण्येनावधारितम् ।\nप्रमाणपरिशुद्धेन चेतसा च विचारितम् ॥२०॥\nतथापि भावनां साधो पदार्थं प्रति नार्हसि ।\nअलातचक्रे स्वप्ने च भ्रमे वा केव भावना ॥२१॥\nअकस्मादागतो जन्तुः सौहार्दस्य न भाजनम् ।\nभ्रमोद्भूतं जगज्जालमास्थायास्तन्न भाजनम् ॥२२॥\nऔष्ण्येन्दौ शीतले भानौ मृगतृष्णाजले तथा ।\nयथा न भावयस्यास्थामेवं भावय मा स्थितौ ॥२३॥\nसंकल्पपुरुषस्वप्नजनद्वीन्दुत्वविभ्रमम् ।\nयथा पश्यसि पश्य त्वं भावजातमिदं तथा ॥२४॥\nअन्तरास्थां परित्यज्य भावश्रीभावनामयीम् ।\nयोऽसि सोऽसि जगत्यस्मिँल्लीलया विहरानघ ॥२५॥\nअकर्तृत्वपदं पीत्वा पीत्वेच्छामपि कुर्वतः ।\nसर्वभावान्तरस्थस्य सर्वातीतस्य चात्मनः ॥२६॥\nइयं संनिधिमात्रेण नियतिः परिजृम्भते ।\nदीपसंनिधिमात्रेण निरिच्छैव प्रकाशते ॥२७॥\nअभ्रसंनिधिमात्रेण कुटजानि यथा स्वयम् ।\nआत्मसंनिधिमात्रेण त्रिजगन्ति तथा स्वयम् ॥२८॥\nसर्वेच्छारहिते भानौ यथा व्योमनि तिष्ठति ।\nजायते व्यवहारश्च सति देवे तथा क्रिया ॥२९॥\nनिरिच्छे संस्थिते रत्ने यथालोकः प्रवर्तते ।\nसत्तामात्रेण देवे तु तथैवायं जगद्गणः ॥३०॥\nअतः स्वात्मनि कर्तृत्वमकर्तृत्वं च संस्थितम् ।\nनिरिच्छत्वादकर्तासौ कर्ता संनिधिमात्रतः ॥३१॥\nसर्वेन्द्रियाद्यतीतत्वात्कर्ता भोक्ता न सन्मयः ।\nइन्द्रियान्तर्गतत्वात्तु कर्ता भोक्ता स एव हि ॥३२॥\nद्वे एवात्मनि विद्येते कर्तृताकर्तृतानघ ।\nययैव पश्यसि श्रेयस्तामाश्रित्य स्थिरो भव ॥३३॥\nसर्वस्थोऽहमकर्तेति दृढभावनयानया ।\nप्रवाहपतितं कार्यं कुर्वन्नपि न लिप्यते। ॥३४॥\nयाति नीरसतां जन्तुरप्रवृत्तेश्च चेतसः ।\nयस्याहं किंचिदेवेह न करोमीति निश्चयः ॥३५॥\nभोगौघकामवांस्तत्र कः करोतु जहातु वा ।\nतस्मान्नित्यमकर्ताहमिति भावनयेद्धया ॥३६॥\nपरमामृतनाम्नी सा समतैवावशिष्यते ।\nअथ सर्वं करोमीति महाकर्तृतया तया ॥३७॥\nयदीच्छसि स्थितिं राम तत्तामप्युत्तमां विदुः ।\nअहो यन्न करोमीमं समग्रं जागतं भ्रमम् ॥३८॥\nरागद्वेषक्रमस्तत्र कुतोऽन्यस्यात्यसंभवात् ।\nयदन्येन शरीरं तु दग्धमन्येन लालितम् ॥३९॥\nसोऽस्मदारम्भ एवातः कः खेदोल्लासयोः क्रमः ।\nमत्सखासुखविस्तारे जगज्जालक्षयोदये ॥४०॥\nअहं कर्तेति मत्वान्तः कः खेदोल्लासयोः क्रमः ।\nखेदोल्लासविलासेषु स्वात्मकर्तृतयैतया ॥४१॥\nस्वयमेव लयं याते समतैवावशिष्यते ।\nसमता सर्वभूतेषु यासौ सत्या परा स्थितिः ॥४२॥\nतस्यामवस्थितं चित्तं न भूयो जन्मभाक्मनाक् ।\nअथवा सर्वकर्तृत्वमकर्तृत्वं च राघव ॥४३॥\nसर्वं त्यक्त्वा मनःपीत्वा योऽसि सोसि स्थिरो भव ।\nअहं सोऽहमयं नाहं करोमीदमिदं तु न ॥४४॥\nइति भावानुसंधानमयी दृष्टिर्न तुष्टये ।\nसा कालसूत्रपदवी सा महावीचिवागुरा ॥४५॥\nसासिपत्रवनश्रेणी या देहोऽहमिति स्थितिः ।\nसा त्याज्या सर्वयत्नेन सर्वनाशेऽप्युपस्थिते ॥४६॥\nस्प्रष्टव्या सा न भव्येन सश्वमांसेव पुष्कसी ।\nतया सुदूरोज्झितया दृष्टौ पटललेखया ॥४७॥\nउदेति परमा दृष्टिर्ज्योत्स्नेव विगताम्बुदा ।\nययाभ्युदितया राम तीर्यते भवसागरः ॥४८॥\nकर्ता नास्मि न चाहमस्मि स इति ज्ञात्वैवमन्तः स्फुटं ।\nकर्ता चास्मि समग्रमस्मि तदिति ज्ञात्वाथवा निश्चयं ॥४९॥\nकोप्येवास्मि नकिंचिदेवमिति वा निर्णीय सर्वोत्तमे ।\nतिष्ठ त्वं स्वपदे स्थिताःपदविदो यत्रोत्तमाः साधवः ॥५०॥"
  },
  {
    "text": "इत्यार्षे श्रीवासिष्ठमहारामायणे वा० दे० मो० स्थितिप्रकरणे कर्तृत्वविचारयोगोपदेशकरणं नाम षट्पञ्चाशः सर्गः ॥५६॥"
  }
]
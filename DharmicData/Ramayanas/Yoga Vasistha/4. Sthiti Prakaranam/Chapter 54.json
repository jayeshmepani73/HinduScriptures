[
  {
    "text": "पुत्र उवाच ।\nकीदृशस्तात संकल्पः कथदुपद्यते प्रभो ।\nकथं च वृद्धिमाप्नोति कथं चैष विनश्यति ॥१॥\nदाशूर उवाच ।\nअनन्तस्यात्मतत्त्वस्य सत्तासामान्यरूपिणः ।\nचितश्चेत्योन्मुखत्वं यत्तत्संकल्पाङ्कुरं विदुः ॥२॥\nलेशतः प्राप्तसत्ताकः स एव घनतां शनैः ।\nयाति चित्तखमापूर्य दृढजाड्याय मेघवत् ॥३॥\nभावयन्ती चितिश्चेत्यं व्यतिरिक्तमिवात्मनः ।\nसंकल्पतामुपायाति बीजमङ्कुरतामिव ॥४॥\nसंकल्पेन हि संकल्पः स्वयमेव प्रजायते ।\nवर्धते स्वयमेवाशु दुःखाय न सुखाय तु ॥५॥\nसंकल्पमात्रं हि जगज्जलमात्रं यथार्णवः ।\nऋते संकल्पमन्या ते नास्ति संसारदुःखिता ॥६॥\nकाकतालीययोगेन संजातोऽस्ति मुधैव हि ।\nमृगतृष्णाद्विचन्द्रत्वभिवासत्यं च वर्धते ॥७॥\nनिगीर्णमातुलिङ्गस्य कनकप्रत्ययो यथा ।\nस्वयमभ्येत्य सत्योऽन्तः संकल्पस्ते तथा हृदि ॥८॥\nअसत्यमेव जातस्त्वमसत्यमपि वर्तसे ।\nअस्मिञ्ज्ञाते च विज्ञाने ह्यसत्यं संविलीयते ॥९॥\nअसौ सोऽहमिमे भावाः सुखदुःखमया मम ।\nव्यर्थमेवेति नानास्था येनान्तः परितप्यसे ॥१०॥\nअसन्नेवास्य जातोऽसि कुतो जन्मविलासतः ।\nव्यर्थमेवावमूढोऽसि संकल्पवशतः स्वतः ॥११॥\nमा संकल्पय संकल्पं भावं भावय मा स्थितौ ।\nएतावतैव भावेन भव्यो भवति भूतये ॥१२॥\nसंकल्पनाशयत्नेन न भयान्यनुगच्छति ।\nभावनाभावमात्रेण संकल्पः क्षीयते स्वयम् ॥१३॥\nसुमनःपल्लवामर्दे किंचिद्व्यतिकरो भवेत् ।\nसुसाध्यो भावमात्रेण नतु संकल्पनाशने ॥१४॥\nपुष्पाक्रान्तौ करस्पन्दयत्नः पुत्रोपयुज्यते ।\nतदप्युपकरोत्यस्मिन्न संकल्पपरिक्षये ॥१५॥\nसंकल्पो येन हन्तव्यस्तेन भावविपर्ययात् ।\nअप्यर्धेन निमेषेण लीलयैव निहन्यते ॥१६॥\nभावमात्रोपसंपन्ने स्वात्मनि स्थितिमागते ।\nसाध्यते यदसाध्यं तत्कस्य स्यात्किमिवाङ्ग ते ॥१७॥\nसंकल्पेनैव संकल्पं मनसा स्वमनो मुने ।\nछित्त्वा स्वात्मनि तिष्ठ त्वं किमेतावति दुष्करम् ॥१८॥\nउपशान्ते हि संकल्पे उपशान्तमिदं भवेत् ।\nसंसारदुःखमखिलं मूलादपि महामते ॥१९॥\nसंकल्पो हि मनो जीवश्चित्तं बुद्धिः सवासना ।\nनाम्नैवान्यत्वमेतेषां नार्थेनार्थविदां वर ॥२०॥\nसंकल्पनादृते नेह किंचिदेवास्ति कुत्रचित् ।\nतमेव हृदयाच्छिन्धि किमेतत्परिशोचसि ॥२१॥\nयथैवेदं नभः शून्यं जगच्छून्यं तथैव हि ।\nअसन्मयविकल्पोत्थे उभे एते तते यतः ॥२२॥\nअसिद्धं सर्वमेवैतदसिद्धेनैव साधितम् ।\nसंकल्पेन जगद्यस्माद्भावना क्वावतिष्ठताम् ॥२३॥\n[ सत्यास्थायामसत्यां तु किंनिष्ठा वासना भवेत् ।]\nभावनाक्षयतः सिद्धिस्ततः प्राप्यं न शिष्यते ।\nतस्मादसदिदं सर्वं विज्ञेयं हेलयेद्धया ॥२४॥\nतनुभावनया तेन सुखदुःखैर्न लिप्यते ।\nअवस्त्विति च निर्णीय स्नेहास्था न प्रवर्तते ॥२५॥\nआस्थाक्षये न जायेते हर्षामर्षौ भवाभवौ ।\nतस्मादसदिदं सर्वं सुखदुःखादिविभ्रमैः ॥२६॥\nमनो जीवः स्फुरत्युच्चैर्मानसं नगरं जगत् ।\nभविष्यद्वर्तमानं च भूतं च परिवर्तयन् ॥२७॥\nवासनावलितं लोके स्फुरच्छक्ति मनः स्थितम् ।\nकरोति स्वाशयेनेमां व्यवस्थां मलिनश्चलः ॥२८॥\nआत्मनः सदृशीं लीलां जीवो हृद्वनमर्कटः ।\nदीर्घमाकारमादाय निमेषाद्याति ह्रस्वताम् ॥२९॥\nग्रहीतुं च न शक्यन्ते संकल्पजलवीचयः ।\nमनाग्दृष्टा विवर्धन्ते ह्रसन्ति सपरिच्छदाः ॥३०॥\nतृणमात्रेण दीप्यन्ते संकल्पा वह्निशेषवत् ।\nजगत्यप्रकटाकाराः प्रदीप्ताः क्षणभङ्गुराः ॥३१॥\nभ्रमदा जडसंस्थानाः संकल्पास्तडिदग्नयः ।\nयदेवासन्मयं पुत्र तदेवाशु चिकित्सितुम् ॥३२॥\nशक्यते नात्र संदेहो नासत्सद्भवति क्वचित् ।\nसंस्थितो यदि संकल्पो दुश्चिकित्स्यः स्वतो भवेत् ॥३३॥\nकिंत्वसद्भूत एवैष सुचिकित्स्यस्तदा भवेत् ।\nअकृत्रिमं चेत्संसारमलमङ्गारकार्ष्ण्यवत् ॥३४॥\nतदेतत्क्षालने साधो कः प्रवर्तेत दुर्मतिः ।\nकिंत्वेतत्तण्डुलेष्वेव तुषकञ्चुकवत्स्थितम् ॥३५॥\nयतस्ततः प्रयत्नेन पौरुषेण विनश्यति ।\nअकृत्रिममपि प्राप्तं भृशं पुत्र तथा पुनः ॥३६॥\nसुखोच्छेद्यतया ज्ञस्य संसारमलमाततम् ।\nतण्डुलस्य यथा चर्म यथा ताम्रस्य कालिमा ॥३७॥\nनश्यति क्रियया पुत्र पुरुषस्य तथा मलम् ।\nनश्यत्येव न संदेहस्तस्मादुद्यमवान्भव ॥३८॥\nअसत्कल्पैर्विकल्पैर्यत्संसारो न जितो मुधा ।\nस्तोकेनाशु लयं याति क्वासद्वस्तु चिरं स्थितम् ॥३९॥\nअसत्यामेति संसारः स्वव्यवस्थां विचारतः ।\nदीपालोकादिवान्धस्य द्वीन्दुत्वं स्वीक्षितादिव ॥४०॥\nनासौ तव न चास्य त्वं भ्रान्तिं पुत्र परित्यज ।\nअसत्ये सत्यवद्दृष्टे भावना मा स्म हीदृशः ॥४१॥\nमम गुरुविभवोज्ज्वला विलासा इति तव मास्तु वृथैव विभ्रमोऽन्तः॥\nत्वमपि च वितताश्च ते विलासा विलसति सर्वमिदं तदात्मतत्त्वम् ॥४२॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मो० स्थितिप्रकरणे दाशूरो० संकल्पचिकित्सा नाम चतुःपञ्चाशः सर्गः ॥५४॥"
  }
]
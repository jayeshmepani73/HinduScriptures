[
  {
    "text": "श्रीवसिष्ठ उवाच ।\nविचारयन्तस्तत्त्वज्ञा इति ते जागतीर्गतीः ।\nसमङ्गायास्तटात्तस्मात्प्रचेलुश्चञ्चलासवः ॥१॥\nक्रमादाकाशमाक्रम्य निर्गत्याम्बुदकोटरैः ।\nसंप्रापुः सिद्धमार्गेण क्षणान्मन्दरकन्दरम् ॥२॥\nअधित्यकायां तस्याद्रेरार्द्रपर्णावगुण्ठिताम् ।\nददर्श भार्गवः शुष्कां पूर्वजन्मोद्भवां तनुम् ॥३॥\nउवाचेदं च हे तात तन्वी तनुरियं हि सा ।\nया त्वया सुखसंभोगैः पुरा समभिलालिता ॥४॥\nइयं सा मत्तनुर्यस्याः कर्पूरागुरुचन्दनैः ।\nअङ्गमङ्गीकृतस्नेहा धात्री चिरमलेपयत् ॥५॥\nइयं सा मत्तनुर्यस्या मन्दारकुसुमोत्करैः ।\nरचिता शीतला शय्या मेरूपवनभूमिषु ॥६॥\nइयं सा मत्तनुर्मत्तदेवस्त्रीगणलालिता ।\nसरीसृपमुखक्षुण्णा पश्य शेते धरातले ॥७॥\nचन्दनोद्यानखण्डेषु मम तन्वा ययानया ।\nचिरं विलसितं सेयं शुष्ककङ्कालतां गता ॥८॥\nसुराङ्गनाङ्गसंसर्गादुत्तुङ्गानङ्गभङ्गया ।\nचेतोवृत्त्या रहितया तन्वाद्य मम शुष्यते ॥९॥\nतेषु तेषु विलासेषु तासु तासु दशासु च॥\nतथा तद्भावनाबन्धः कथं स्वस्थोऽसि देहक ॥१०॥\nहा तनो शवनामासि तापसंशोषमागता ।\nकङ्कालतां प्रयातासि मां भीषयसि दुर्भगे ॥११॥\nदेहेनाहंविलासेषु येनैव मुदितोऽभवम् ।\nकङ्कालतामुपगतात्तस्मादेव बिभेम्यहम् ॥१२॥\nताराजालसमाकारो यत्र हारोऽभवत्पुरा ।\nममोरसि निलीयन्ते तत्र पश्य पिपीलिकाः ॥१३॥\nद्रवत्काञ्चनकान्तेन लोभं नीता वराङ्गनाः ।\nयेन मद्वपुषा तेन पश्य कङ्कालतोह्यते ॥१४॥\nपश्य मे विततास्येन तापसंशुष्ककृत्तिना ।\nमत्कङ्कालकुवक्रेण वित्रास्यन्ते वने मृगाः ॥१५॥\nपश्यामि संशुष्कतया शवोदरदरी मम ।\nप्रकाशार्कांशुजालेन विवेकेनेव शोभते ॥१६॥\nमत्तनुः परिशुष्केयं स्थितोत्तानाचलोपले ।\nवैराग्यं नयतीवात्मतुच्छत्वेनान्तरं सताम् ॥१७॥\nशब्दरूपरसस्पर्शगन्धलोभाद्विमुक्तया ।\nनिर्विकल्पसमाध्येव तदेतच्छुष्यते गिरौ ॥१८॥\nमुक्ताचित्तपिशाचेन नूनं सुखमिवास्थिता ।\nतनुर्दैवतभङ्गेभ्यो न बिभेति मनागपि ॥१९॥\nसंशान्ते चित्तवेताले यामानन्दकलां तनुः ।\nयाति तामपि राज्येन जागतेन न गच्छति ॥२०॥\nपश्य विश्रान्तसंदेहं विगताशेषकौतुकम् ।\nनिरस्तकलनाजालं सुखं शेते कथं वने ॥२१॥\nचित्तमर्कटसंरम्भसंक्षुब्धः कायपादपः ।\nतथा वेगेन चलति यथाऽऽमूलान्निकृन्तति ॥२२॥\nचित्तानर्थविमुक्तोऽद्रौ गजाभ्रहरिविग्रहम् ।\nनाद्य पश्यति मे देहः परानन्द इव स्थितः ॥२३॥\nसर्वाशाज्वरसंमोहमिहिकाशरदागमम् ।\nअचित्तत्वं विना नान्यच्छ्रेयः पश्यामि जन्तुषु ॥२४॥\nत एव सुखसंभोगसीमान्तं समुपागताः ।\nमहाधिया शान्तधियो ये याता विमनस्कताम् ॥२५॥\nसर्वदुःखदशामुक्तां संस्थितां विगतज्वराम् ।\nदिष्ट्या पश्याम्यमननां वने तनुमिमामहम् ॥२६॥\nश्रीराम उवाच ।\nभगवन्सर्वधर्मज्ञ भार्गवेण तदा किल ।\nसुबहून्युपभुक्तानि शरीराणि पुनःपुनः ॥२७॥\nभृगुणोत्पादिते काये तत्तस्मिंस्तस्य किं पुनः ।\nमहानतिशयो जातः परिदेवनमेव वा ॥२८॥\nश्रीवसिष्ठ उवाच ।\nशुक्रस्य कलना राम यासौ जीवदशां गता ।\nकर्मात्मिका समुत्पन्ना भृगोर्भार्गवरूपिणी ॥२९॥\nसा हीदंप्रथमत्वेन समुपेत्य परात्पदात् ।\nभूताकाशपदं प्राप्य वातव्यावलिता सती ॥३०॥\nप्राणापानप्रवाहेण प्रविश्य हृदयं भृगोः ।\nक्रमेण वीर्यतामेत्य संपन्नौशनसी तनुः ॥३१॥\nविहितब्राह्मसंस्कारा तत्र सा पितुरग्रगा ।\nकालेन महता प्राप्ता शुष्ककङ्कालरूपताम् ॥३२॥\nइदंप्रथममायाता यदासौ ब्रह्मणस्तनुः ।\nअतस्तां प्रति शुक्रेण तदा तत्परिदेवितम् ॥३३॥\nवीतरागोऽप्यनिच्छोऽपि समङ्गाविप्ररूपवान् ।\nस शुशोच तनुं शुक्रः स्वभावो ह्येष देहजः ॥३४॥\nज्ञस्याज्ञस्य च देहस्य यावद्देहमयं क्रमः ।\nलोकवद्व्यवहारोऽयं सक्त्यासक्त्याथवा सदा ॥३५॥\nये परिज्ञातगतयो ये चाज्ञाः पशुधर्मिणः ।\nलोकसंव्यवहारेषु ते स्थिता लोकजालवत् ॥३६॥\nव्यवहारे यथैवाज्ञस्तथैवाखिलपण्डितः ।\nवासनामात्रभेदोऽत्र कारणं बन्धमोक्षदम् ॥३७॥\nयावच्छरीरं तावद्धि दुःखे दुःखं सुखे सुखम् ।\nअसंसक्तधियो धीरा दर्शयन्त्यप्रबुद्धवत् ॥३८॥\nसुखेषु सुखिता नित्यं दुःखिता दुःखवृत्तिषु ।\nमहात्मानो हि दृश्यन्ते दृश्य एवाप्रबुद्धवत् ॥३९॥\nसूर्यस्य प्रतिबिम्बानि क्षुभ्यन्ति न पुनः स्थिरम् ।\nचलाचलतया तज्ज्ञो लोकवृत्तिषु तिष्ठति ॥४०॥\nअवस्थित इव स्वस्थः प्रतिबिम्बेषु भास्करः ।\nसंत्यक्तलोककर्मापि बुद्ध एवाप्रबुद्धधीः ॥४१॥\nमुक्तबुद्धीन्द्रियो मुक्तो बद्धकर्मेन्द्रियोऽपि हि ।\nबद्धबुद्धीन्द्रियो बद्धो मुक्तकर्मेन्द्रियोऽपि हि ॥४२॥\nसुखदुःखदृशो लोके बन्धमोक्षदृशस्तथा ।\nहेतुर्बुद्धीन्द्रियाण्येव तेजांसीव प्रकाशने ॥४३॥\nबहिर्लोकोचिताचारस्त्वन्तराचारवर्जितः ।\nसमो ह्यतीव तिष्ठ त्वं संशान्तसकलैषणः ॥४४॥\nसर्वैषणाविमुक्तेन स्वात्मनात्मनि तिष्ठता ।\nकुरु कर्माणि कार्याणि नूनं देहस्य संस्थितिः ॥४५॥\nआधिव्याधिमहावर्तगर्तसंसारवर्त्मनि ।\nममतोग्रान्धकूपेऽस्मिन्मा पतातापदायिनि ॥४६॥\nन त्वं भावेषु नो भावास्त्वयि तामरसेक्षण ।\nशुद्धबुद्धस्वभावस्त्वमात्मान्तः सुस्थिरो भव ॥४७॥\nत्वं ब्रह्म ह्यमलं शुद्धं त्वं सर्वात्मा च सर्वकृत् ।\nसर्वं शान्तमजं विश्वं भावयन्वै सुखी भव ॥४८॥\nव्यपगतममतामहान्धकारः\nपदममलं विगतैषणं समेत्य ।\nप्रभवसि यदि चेतसो महात्मं-\nस्तदतिधिये महते सते नमस्ते ॥४९॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये मो० स्थितिप्र० भार्गवोपा० भार्गवपरिदेवनप्रसङ्गेनोपदेशकरणं नाम पञ्चदशः सर्गः ॥१५॥"
  }
]
[
  {
    "text": "श्रीवसिष्ठ उवाच ।\nइति शुक्रः पुरं प्राप्य वैबुधं स्वेन तेजसा ।\nविसस्मार निजं भावं प्राक्तनं व्यसनं विना ॥१॥\nमुहूर्तमिव विश्रम्य तस्य पार्श्वे शचीपतेः ।\nस्वर्गं विहर्तुमुत्तस्थौ स्वर्गाभिपरिमोदितः ॥२॥\nस्वःश्रियं स समालोक्य लोललोचनवाञ्छिताम् ।\nस्त्रैणं द्रष्टुं जगामासौ नलिनीमिव सारसः ॥३॥\nतत्र तां मृगशावाक्षीं कान्तामध्यगतामसौ ।\nददर्श विपिनान्तस्थां भृगुश्चूतलतामिव ॥४॥\nसापि तं भार्गवं राम दृष्ट्वा परवशाभवत् ।\nतामालोक्य लसल्लोलविलासवलिताकृतिम् ॥५॥\nआसीद्विलीयमानाङ्गो ज्योत्स्नामिन्दुमणिर्यथा ।\nविलीयमानसर्वाङ्गस्तामवैक्षत कामिनीम् ॥६॥\nचन्द्रकान्त इव ज्योत्स्नां शीतलां खे विलासिनीम् ।\nतेनावलोकिता सापि तत्परायणतां गता ॥७॥\nनिशान्ते चक्रवाकेन कान्तेव परिकूजिता ।\nरसाद्विकसिता नूनमन्योन्यमनुरक्तयोः ॥८॥\nप्रातरर्कनलिन्योर्या शोभा सैव तयोरभूत् ।\nसंकल्पितार्थदायित्वाद्देशस्याभूच्च तेन सा ॥९॥\nसर्वाङ्गं विवशीकृत्य कामायैव समर्पिता ।\nपेतुः स्मरशरास्तस्या मृदुष्वङ्गेषु भूरिशः ॥१०॥\nपलाशेष्विव पद्मिन्या धारा इव पयोमुचः ।\nसा बभूवस्मरोद्भूता लोलालिवलयाकुला ॥११॥\nमन्दवाताभिनुन्नाया मञ्जर्याः सहधर्मिणी ।\nनीलनीरजनेत्रान्तां हंससारसगामिनीम् ॥१२॥\nमदनः क्षोभयामास गजः कमलिनीमिव ।\nअथ तां तादृशीं दृष्ट्वा शुक्रः संकल्पितार्थभाक् ॥१३॥\nतमः संकल्पयामास संहार इव भूतभुक् ।\nत्रिविष्टपस्य देशोऽसौ बभूव तिमिराकुलः ॥१४॥\nभूलोकस्यान्धतमसा लोकालोकतटो यथा ।\nलज्जान्धकारतीक्ष्णांशौ तस्मिंस्तिमिरमण्डले ॥१५॥\nप्रतिष्ठामागते तस्य मिथुनस्येव मण्डले ।\nतेषु सर्वेषु भूतेषु गतेष्वभिमतां दिशम् ॥१६॥\nतस्मात्प्रदेशाद्भूलोके दिनान्ते विहगेष्विव ।\nसा दीर्घचञ्चलापाङ्गी प्रवृद्धमदनव्यथा ॥१७॥\nआजगाम भृगोः पुत्रं मयूरी वारिदं यथा ।\nधवलागारमध्यस्थे पर्यङ्के परिकल्पिते ॥१८॥\nविवेश भार्गवस्तत्र क्षीरोद इव माधवः ।\nसा कराववलम्ब्यास्य विवेशावनतानना ॥१९॥\nरराज च सुरेभस्य हृदि लग्नेव पद्मिनी ।\nउवाच चेदं मधुरं रसस्नेहाक्तया गिरा ॥२०॥\nवचो मधुरमानन्दविलासवलिताक्षरम् ।\nपश्यामलेन्दुवदनमण्डलीकृतकार्मुकः ॥२१॥\nअबलामनुबध्नाति मामेष किल नाङ्गकः ।\nपाहि मामबलां नाथ दीनां त्वच्छरणामिह ॥२२॥\nकृपणाश्वासनं साधो विद्धि सच्चरितव्रतम् ।\nस्नेहदृष्टिमजानद्भिर्मूढैरेव महामते ॥२३॥\nप्रणया अवगण्यन्ते न रसज्ञैः कदाचन ।\nअशङ्कितोपसंपन्नः प्रणयोऽन्योन्यरक्तयोः ॥२४॥\nअधःकरोति निष्यन्दं चन्द्रमाह्लादनं प्रिय ।\nन तथा सुखयत्येषा चेतस्त्रिभुवनेशिता ॥२५॥\nयथा परस्परानन्दः स्नेहः प्रथमरक्तयोः ।\nत्वत्पादस्पर्शनेनेयं समाश्वस्तास्मि मानद ॥२६॥\nचन्द्रपादपरामृष्टा यथा निशि कुमुद्वती ।\nसंस्पर्शामृतपानेन तव जीवामि सुन्दर ॥२७॥\nचन्द्रांशुरसपानेन चकोरी चपला यथा ।\nमामिमां चरणालीनां भ्रमरीं करपल्लवैः ॥२८॥\nआलिङ्ग्यामृतसंपूर्णे स्वपद्महृदये कुरु ।\nइत्युक्त्वा पुष्पमृद्वङ्गी सा तस्य पतितोरसि ।\nव्याघूर्णितालिनयना सुतरोरिव मञ्जरी ॥२९॥\nतौ दम्पती तत्र विलासकान्ती\nविवेशतुस्तासु वनस्थलीषु ।\nकिञ्जल्कगौरानिलघूर्णितासु\nरक्तौ द्विरेफाविव पद्मिनीषु ॥३०॥"
  },
  {
    "text": "इत्यार्षे श्रीवासिष्ठमहारामायणे वा० मो० स्थितिप्रकरणे भार्गवोपाख्याने नवसंगमो नाम सप्तमः सर्गः ॥७॥"
  }
]
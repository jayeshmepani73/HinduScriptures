[
  {
    "text": "श्रीराम उवाच ।\nभगवन्सर्वधर्मज्ञ सर्ववेदाङ्गपारग ।\nआश्वस्त इव तिष्ठामि शुद्धाभिर्भवदुक्तिभिः ॥१॥\nउदाराणि विविक्तानि पेशलान्युदितानि च ।\nश्रोतुं तृप्ति न गच्छामि वचांसि वदतस्तव ॥२॥\nजात्या राजससात्त्विक्याः कथनावसरान्तरे ।\nउत्पत्तिर्भवता प्रोक्ता शास्त्रैः कमलजन्मनः ॥३॥\nश्रीवसिष्ठ उवाच ।\nबहूनि ब्रह्मलक्षाणि शंकरेन्द्रशतानि च ।\nनारायणसहस्राणि समतीतानि राघव ॥४॥\nअन्येषु च विचित्रेषु ब्रह्माण्डेषु च भूरिशः ।\nनानाचारविहाराणि विहरन्ति सहस्रशः ॥५॥\nतुल्यकालमनन्तेषु कालान्तरभवेषु च ।\nजगत्सु प्रोद्भविष्यन्ति बहून्यन्यानि भूरिशः ॥६॥\nतेषामब्जोद्भवादीनां ब्रह्माण्डेषु दिवौकसाम् ।\nउत्पत्तयो महाबाहो विचित्राभ्युत्थिता इव ॥७॥\nकदाचित्सृष्टयः शार्व्यः कदाचित्पद्मजोद्भवाः ।\nकदाचिदपि वैष्णव्यः कदाचिन्मुनिनिर्मिताः ॥८॥\nकदाचित्पद्मजो ब्रह्मा कदाचित्सलिलोद्भवः ।\nअण्डोद्भवः कदाचित्तु कदाचिज्जायतेऽम्बरात् ॥९॥\nकस्मिंश्चिदण्डे त्र्यक्षोऽर्कः कस्मिंश्चिदपि वासवः ।\nकस्मिंश्चित्पुण्डरीकाक्षः कस्मिंश्चित्त्र्यक्ष एव हि ॥१०॥\nकस्यांचिद्भूरभूत्सृष्टौ नीरन्ध्रतरुसंकटा ।\nकस्यांचिन्नरनीरन्ध्रा कस्यांचिद्भूधरावृता ॥११॥\nभूरभून्मृन्मयी काचित्काचिदासीद्दृषन्मयी ।\nआसीद्धेममयी काचित्काचित्ताम्रमयी तथा ॥१२॥\nइहैव कानि चित्राणि जगन्त्यन्यान्यथान्यथा ।\nअन्यान्येकैकलोकानि निर्महांस्यपि कानिचित् ॥१३॥\nअनन्तानि जगन्त्यस्मिन्ब्रह्मतत्त्वमहाम्बरे ।\nअम्भोधिवीचिजलवन्निमज्जन्त्युद्भवन्ति च ॥१४॥\nयथा तरङ्गा जलधौ मृगतृष्णा मरौ यथा ।\nकुसुमानि यथा चूते तथा विश्वश्रियः परे ॥१५॥\nभानोर्गणयितुं शक्या रश्मिषु त्रसरेणवः ।\nआलोलवपुषो ब्रह्म तत्त्वेन जगतां गणाः ॥१६॥\nयथा मशकजालानि वर्षादिष्वाकुलानि तु ।\nउत्पत्त्योत्पत्त्य नश्यन्ति तथेमा लोकसृष्टयः ॥१७॥\nन च विज्ञायते कस्मात्कालात्प्रभृति चागताः ।\nनित्यागमापायपरा एताः सर्गपरम्पराः ॥१८॥\nअनादिमत्योऽविरतं प्रस्फुरन्ति तरङ्गवत् ।\nपूर्वात्पूर्वं किलाभूवंस्ततः पूर्वतरं यथा ॥१९॥\nभूत्वा भूत्वा प्रलीयन्ते ससुरासुरमानवाः ।\nसरित्तङ्गभङ्ग्यैव समस्ता भूतजातयः ॥२०॥\nयथेदमण्डं वैरिञ्चं तथा ब्रह्माण्डपङ्क्तयः ।\nयाः सहस्राः परिक्षीणा नाडिका वत्सरेष्विव ॥२१॥\nअन्याः संप्रति विद्यन्ते वर्तमानशरीरकाः ।\nप्रान्ते ब्रह्मपुरस्यास्य वितते ब्रह्मणः पदे ॥२२॥\nब्रह्मण्यन्या भविष्यन्ति ब्राह्म्यो ब्रह्मपुरश्रियः ।\nपुनस्ताश्च विनङ्क्ष्यन्ति भूत्वा भूत्वा यथा गिरः ॥२३॥\nब्रह्मण्यन्या भविष्यन्त्यः स्थिताः सर्गपरम्पराः ।\nघटा इव मृदो राशावङ्कुरे पल्लवा इव ॥२४॥\nयावद्ब्रह्म चिदाकाशे तथा त्रिभुवनश्रियः ।\nस्फाराकारविकाराढ्याः प्रेक्ष्यमाणा न किंचन ॥२५॥\nउन्मज्जन्त्यो निमज्जन्त्यो न सत्या नाप्यसच्छ्रियः ।\nजडारम्भा वितन्वन्त्यस्ता एव खलता इव ॥२६॥\nतरङ्गसमधर्मिण्यो दृष्टनष्टशरीरकाः ।\nसर्वासां सृष्टिराशीनां चित्राकारविचेष्टिताः ॥२७॥\nचित्राकारविकाराश्च चित्ररूपा हि सृष्टयः ।\nव्यतिरिक्ता न सर्वेषां समस्ताः सृष्टिदृष्टयः ॥२८॥\nतत्त्वज्ञविषये राम सलिलादिव वृष्टयः ।\nआयान्ति सृष्टयो देवाज्जलदादिव वृष्टयः ॥२९॥\nव्यतिरिक्ता न सर्वेषां समस्ताः सृष्टिदृष्टयः ।\nव्यतिरिक्ता द्रवाम्भोधिस्वाष्ठीलाः शाल्मलेरिव ॥३०॥\nइह सृष्टिषु पुष्टासु निकृष्टासु च राघव ।\nपरमान्नभसो जातास्तन्मात्रमलमालिका ॥३१॥\nकदाचित्प्रथमं व्योम प्रतिष्ठामधिगच्छति ।\nततः प्रजायते ब्रह्मा व्योमजोऽसौ प्रजापतिः ॥३२॥\nकदाचित्प्रथमं वायुः प्रतिष्ठामधिगच्छति ।\nततः प्रजायते ब्रह्मा वायुजोऽसौ प्रजापतिः ॥३३॥\nकदाचित्प्रथमं तेजः प्रतिष्ठामधिगच्छति ।\nततः प्रजायते कर्ता तेजसोऽसौ प्रजापतिः ॥३४॥\nकदाचित्प्रथमं वारि प्रतिष्ठामधिगच्छति ।\nततः प्रजायते ब्रह्मा वारिजोऽसौ प्रजापतिः ॥३५॥\nकदाचित्प्रथमं पृथ्वी स्फारतामधिगच्छति ।\nततः प्रजायते ब्रह्मा पार्थिवोऽसौ प्रजापतिः ॥३६॥\nइदं चत्वारि संपीड्य पञ्चमं वर्धते यदा ।\nतदा तज्जात एवैष कुरुते जागतीं क्रियाम् ॥३७॥\nकदाचिदप्सु वायौ वा सुस्फारे वापि तेजसि ।\nस्वयं संपद्यतेऽकस्मात्पुमान्प्रकृतिभावितः ॥३८॥\nतस्याथ शब्दो वदनात्कदाचिज्जायते पदात् ।\nकदाचिदंशात्पृष्ठाद्वा कदाचिल्लोचनात्करात् ॥३९॥\nकदाचित्पुरुषस्यास्य नाभौ पद्मं प्रजायते ।\nतस्मिन्संवधते ब्रह्मा पद्मजोऽसौ प्रकीर्तितः ॥४०॥\nमायेयं स्वप्नवद्भ्रान्तिर्मिथ्यारचितचक्रिका ।\nमनोराज्यमिवालोलसलिलावर्तसुन्दरी ॥४१॥\nकिमिवास्यां वद ज्ञप्तौ कथं संभवतीह ते ।\nक्वचिद्बालमनोराज्यमिदं पर्यनुयुज्यते ॥४२॥\nकदाचिदम्बरे शुद्धे मनस्तत्त्वानुरञ्जनात् ।\nसौवर्णं ब्रह्मगर्भं च स्वयमण्डं प्रवर्तते ॥४३॥\nकदाचिदेव पुरुषो वीर्यं सृजति वारिणि ।\nतस्मात्प्रजायते पद्मं ब्रह्माण्डमथवा महत् ॥४४॥\nतस्मात्प्रजायते ब्रह्मा कदाचिद्भास्करोऽप्यसौ ।\nकदाचिद्वरुणो ब्रह्मा कदाचिद्वायुरण्डजः ॥४५॥\nएवमन्तर्विहीनासु विचित्रास्विह सृष्टिषु ।\nविचित्रोत्पत्तयो राम ब्रह्मणो विविधा गताः ॥४६॥\nनिदर्शनार्थं सृष्टेस्तु मयैकस्य प्रजापतेः ।\nभवते कथितोत्पत्तिर्न तत्र नियमः क्वचित् ॥४७॥\nमनोविजृम्भणमिदं संसार इति संमतम् ।\nसंबोधनाय भवतः सृष्टिक्रम उदाहृतः ॥४८॥\nसात्त्विकीप्रभृतयो याश्च जातयश्चेत्थमागताः ।\nइति ते कथनायैष सृष्टिक्रम उदाहृतः ॥४९॥\nपुनः सृष्टिः पुनर्नाशः पुनर्दुःखं पुनः सुखम् ।\nपुनरज्ञः पुनस्तज्ज्ञो बन्धमोक्षदृशः पुनः ॥५०॥\nपुनः सृष्टिकराऽवीतवीतस्नेहदृशः पुनः ।\nदीपा इव कृतालोकाः प्रशाम्यन्त्युद्भवन्ति च ॥५१॥\nदेहोत्पत्तौ विनाशे च दीपानां ब्रह्मणामपि ।\nकालेनाधिकतां त्यक्त्वा नाशे भेदो न कश्चन ॥५२॥\nपुनः कृतं पुनस्त्रेता पुनः स द्वापरः कलिः ।\nपुनरावर्तते सर्वं चक्रावर्ततया जगत् ॥५३॥\nपुनर्मन्वन्तरारम्भाः पुनः कल्पपरम्पराः ।\nपुनः पुनः कार्यदशाः प्रातः प्रातरहो यथा ॥५४॥\nलोकालोककलाकालकलनाकलितान्तरम् ।\nपुनःपुनरिदं सर्वं न किंचन पुनःपुनः ॥५५॥\nअनाहते प्रतप्तेऽयःपिण्डेऽनलकणा इव ।\nइमे भावाः स्थिता नित्यं चिदाकाशे स्वभावतः ॥५६॥\nकदाचिदनभिव्यक्तं कदाचिद्व्यक्तिमागतम् ।\nइदमस्ति परे तत्त्वे सर्वं वृक्ष इवार्तवम् ॥५७॥\nचित्स्पन्द एव सर्वात्मा सर्वदैवेदृशाकृतिः ।\nयदस्माज्जायते सर्गो द्वीन्दुत्वमिव लोचनात् ॥५८॥\nचितः सर्वाः समायान्ति संतताः सृष्टिदृष्टयः ।\nतत्स्था एवाप्यतत्स्थाभाश्चन्द्रादिव मरीचयः ॥५९॥\nन कदाचन संसारः किलायं राम सत्सदा ।\nसर्वशक्तावसंसारशक्तिता विद्यते यतः ॥६०॥\nन चैवेदं कदाचित्तु साधो जगदनीदृशम् ।\nसर्वशक्तौ हि संसारशक्तिता विद्यते यतः ॥६२॥\nमहाकल्पावधिः कालेन संसारितयेद्धया ।\nन भविष्यति संसार इदानीमिति युज्यते ॥६२॥\nज्ञदृष्ट्या सर्वमेवेदं ब्रह्मैवेति महामते ।\nनास्ति संसार इत्येतदुपपद्यत एव च ॥६३॥\nअज्ञदृष्ट्या त्वविच्छिन्नसंसारत्वादनारतम् ।\nनित्या संसारमायेयं मिथ्यापीहोपपद्यते ॥६४॥\nपुनःपुनश्च भावित्वान्न कदाचिदनीदृशम् ।\nजगदित्येतदित्युक्तं न मृषा रघुनन्दन ॥६\nअनारतपतद्रूपा दिशो दृष्टा विनश्वराः ।\nविनाशीदं जगत्सर्वमिति किं नोपपद्यते ॥६६॥\nसर्वत्रोदितचन्द्रार्का दिशो दृष्टाः स्थिराचलाः ।\nअविनाशि जगत्सर्वमित्यप्यवितथोपमम् ॥६७॥\nन तदस्ति न यत्तस्मिन्नेकस्मिन्विततात्मनि ।\nसंकल्पकलनाजालमनाख्ये नोपपद्यते ॥६८॥\nपुनःपुनरिदं सर्वं पुनर्मरणजन्मनी ।\nपुनः सुखं पुनर्दुःखं पुनः करणकर्मणी ॥६९॥\nपुनराशाः पुनर्व्योम पुनरम्भोधयोऽद्रयः ।\nअभ्युदेति पुनः सृष्टिः खवदर्कप्रभा यथा ॥७०॥\nपुनर्दैत्याः पुनर्देवाः पुनर्लोकान्तरक्रमाः ।\nपुनः स्वर्गापवर्गेहाः पुनरिन्द्रः पुनः शशी ॥७१॥\nपुनर्नारायणो देवः पुनर्दनुसुतादयः ।\nपुनराशाचलच्चारुचन्द्रार्कवरुणानिलाः ॥७२॥\nसुमेरुकर्णिकाकान्ता सह्यकेसरशालिनी ।\nपूर्णा स्फीतोदरोदेति रोदसी नलिनी पुनः ॥७३॥\nव्योमकाननमाक्रम्य वल्गत्यंशुनखोत्करैः ।\nतमःकरिघटा भेत्तुं पुनर्भास्करकेसरी ॥७४॥\nपुनरिन्दुश्चलत्स्वच्छमञ्जरीसुन्दरैः करैः ।\nकरोत्यमृतमाह्लादि दिग्वधूमुखमण्डनम् ॥७५॥\nपुनः स्वर्गतरोः पुण्यक्षयवातसमीरिताः ।\nपतन्तीह विनुन्नाङ्गाः पुण्यकृत्पुष्पराशयः ॥७६॥\nपुनः कार्यक्रियापक्षैः संसारारम्भनामकम् ।\nकिंचित्पटपटं कृत्वा याति कालकपिञ्जलः ॥७७॥\nपुनरिन्द्रादिके याते सज्जमास्थाय केवलम् ।\nआयात्यपरदेवेन्द्रषट्पदः स्वर्गपङ्कजम् ॥७८॥\nपुनः कालं कृतापूतं कलुषीकुरुते कलिः ।\nसचक्रिणमिवाम्भोधिं प्रवृद्धोऽवकरानिलः ॥७९॥\nपुन कालकुलालेन कृतभूतशरावकम् ।\nचक्रमावर्त्यते वेगादजस्रं कल्पनामकम् ॥८०॥\nपुनर्नीरसतामेति जगदस्तशुभस्थिति ।\nअभ्यासीभूतसंकल्पं संशुष्कमिव काननम् ॥८१॥\nपुनरर्कगणेष्वग्निदग्धानन्तकलेवरम् ।\nसर्वभूतास्थिसंपूर्णं जगदेति श्मशानताम् ॥८२॥\nपुनः कुलाचलाकारपुष्करावर्तवर्षणैः ।\nनृत्यद्भवबृहत्फेनां यात्येकार्णवतां जगत् ॥८३॥\nपुनः संशान्तवाय्वम्बुरिक्तं सकलवस्तुभिः ।\nतदपूर्वमिवाकाशं जगदायाति शून्यताम् ॥८४\nपुनः कतिपया भुक्त्वा समाः समरसाशयः ॥\nजीवितं जीर्णया तन्वा पुनः स्वात्मनि लीयते ॥८५\nपुनरन्येन कालेन तथैव जगतां गणान् ।\nमनस्तनोति वै शून्ये गन्धर्वनगरं यथा ॥८६\nपुरः सर्गसमारम्भः प्रलये सर्वसंभवः ।\nसर्वं पुनरिदं राम चक्रवत्परिवर्तते ॥८७\nकिमेतस्मिन्महामायाडम्बरे दीर्घशम्बरे ।\nराम सत्यमसत्यं वा निर्णेयं यदिहोच्यते ॥८७॥\nदाशूराख्यायिकेवेयं राम संसारचक्रिका ।\nकल्पनारचिताकारा वस्तुशून्या न वस्तुतः ॥८९॥\nअविरलमिदमाततं विकल्पैरसदुदितैरपि तैर्द्विचन्द्रकल्पैः ।\nविरचितमसतानुपन्नसत्यं जगदिह तेन विमूढता किमुत्था ॥९०॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये मो० स्थितिप्रकरणे जगद्वासनिर्णययोगोपदेशो नाम सप्तचत्वारिंशः सर्गः ॥४७॥"
  }
]
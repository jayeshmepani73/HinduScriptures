[
  {
    "text": "श्रीवसिष्ठ उवाच ।\nजयन्ति ते महाशूराः साधवो यैर्विनिर्जितम् ।\nअविद्यामेदुरोल्लासैः स्वमनो विषयोन्मुखम् ॥१॥\nसंसारस्यास्य दुःखस्य सर्वोपद्रवदायिनः ।\nउपाय एक एवास्ति मनसः स्वस्य निग्रहः ॥२॥\nश्रूयतां ज्ञानसर्वस्वं श्रुत्वा चैवावधार्यताम् ।\nभोगेच्छामात्रको बन्धस्तत्त्यागो मोक्ष उच्यते ॥३॥\nकिमन्यैः शास्त्रसंदर्भैः क्रियतामिदमेव तु ।\nयद्यत्स्वाद्विह तत्सर्वं दृश्यतां विषवह्निवत् ॥४॥\nविषमा विषयाभोगाः प्रविचार्य पुनःपुनः ।\nउपरिष्टात्परित्यज्य सेव्यमानाः सुखावहाः ॥५॥\nदोषान्प्रसवति स्फारान्वासनावलिता मतिः ।\nकीर्णकण्टकबीजा भूः कण्टकप्रसरं यथा ॥६॥\nअलग्नवासनाजाला मतिः प्रसरवर्जिता ।\nअदृष्टरागद्वेषा या शममेति शनैः परम् ॥७॥\nशुभाशुभानसद्ग्लानीन्प्रसूते सुगुणान्सदा ।\nफलदानङ्कुरान्काले श्रेष्ठबीजवतीव भूः ॥८॥\nशुभभावानुसंधानातप्रसन्ने मनसि स्थिते ।\nशनैः शनैः प्रशान्ते च मिथ्याज्ञानघनाम्बुदे ॥९॥\nवृद्धिं याते च सौजन्ये यक्षे शुक्ल इवोडुपे ।\nविवेके प्रसृते पुण्ये नभसीवार्कतेजसि ॥१०॥\nधृतावन्तर्विवृद्धायां मुक्तायामिव कीचके ।\nस्थितावन्तः कृतार्थायां मधाविव निशाकरे ॥११॥\nफलिते शीतलच्छाये सत्सङ्गसफलद्रुमे ।\nस्रवत्यानन्दसुरस समाधिसरलद्रुमे ॥१२॥\nमनो भवति निर्द्वन्द्वं निष्कामं निरुपद्रवम् ।\nप्रशान्तचापलानर्थशोकमोहभयामयम् ॥१३॥\nक्षीणशास्त्रार्थसंदेहं विगताशेषकौतुकम् ।\nनिरस्तकल्पनाजालं मोहमुक्तमलेपकम् ॥१४॥\nनिरीहं निरुपाक्रोशं निरपेक्षं निराधिकम् ।\nसंशान्तशोकनीहारमसक्तं ग्रन्थिवर्जितम् ॥१५॥\nसंदेहोग्रसुतं साग्रं सतृष्णादारपञ्जरम् ।\nनाशयित्वा स्वमात्मानं साधयत्यर्थमैश्वरम् ॥१६॥\nआत्मपीवरताहेतून्विकल्पांश्चायमुज्झति ।\nसंस्मृत्य प्रभुतामेषु जहाति तृणवत्तनुम् ॥१७॥\nमनसोऽभ्युदयो नाशो मनोनाशो महोदयः ।\nज्ञमनो नाशमभ्येति मनोऽज्ञस्य विवर्धते ॥१८॥\nमनोमात्रं जगच्चक्रं मनः पर्वतमण्डलम् ।\nमनो व्योम मनो देवो मनो मित्रं मनो रिपुः ॥१९॥\nविकल्पकलुषा या स्याच्चित्तत्त्वस्यात्मविस्मृतिः ।\nमन इत्युच्यते सेयं वासना भवभागिनी ॥२०॥\nचेत्यानुपातकलितचिन्मात्रे तिष्ठताभिधम् ।\nमनाग्विवकल्पकलुषं चित्तत्त्वं जीव उच्यते ॥२१॥\nचेत्यप्रपतितं रूढसंज्ञमज्ञत्वमागतम् ।\nतदेवाधिकनिःसारं कल्प्यतेऽन्तर्मनस्तया ॥२२॥\nनात्मा संसारिपुरुषो न शरीरं न शोणितम् ।\nजडं सर्वं शरीरादि देही स्ववदलेपकः ॥२३॥\nशरीरे कणशः कृत्ते नास्त्यन्यद्रुधिरादिकात् ।\nनिर्भिन्ने कदलीस्तम्भे नास्त्यन्यत्पल्लवादृते ॥२४॥\nमनो जीवो नरं विद्धि तदेवाकारमागतम् ।\nआत्मनात्मानमादत्ते स्वविकल्पात्मकल्पितम् ॥२५॥\nस्वविकल्पान्नरस्तत्र प्रसार्य रचयत्यलम् ।\nजालमात्मनिबन्धाय कोशकारकृमिर्यथा ॥२६॥\nइमं देहभ्रमं त्यक्त्वा देशकालान्तरे पुनः ।\nशरीरत्वमथादत्ते पल्लवत्वमिवाङ्कुरः ॥२७॥\nयादृग्वासनमेतत्स्यात्तमनस्तादृक्प्रजायते ।\nजातं स्वपिति यच्चित्तं तत्स्वप्ने निशि तिष्ठति ॥२८॥\nअम्लं मधुरसासिक्तं मधुरं मधुरञ्जितम् ।\nबीजं प्रतिविषाकल्कसिक्तं च कटु जायते ॥२९॥\nशुभवासनया चेतो महत्या जायते महत् ।\nभवतीन्द्रमनोराज्य इन्द्रता स्वप्नभाङ्गरः ॥३०॥\nक्षुद्रवासनया चेतःक्षुद्रतामपि पेलवाम् ।\nपिशाचविभ्रमात्स्वप्ने पिशाचान्निशि पश्यति ॥३१॥\nसरसि स्फारनैर्मल्ये कालुष्यं याति न स्थितिम् ।\nतथैव स्फारकालुष्ये प्रसादो याति न स्थितिम् ॥३२॥\nमनसि स्फारकालुष्ये तद्रूपं जायते फलम् ।\nतथैव स्फारनैर्मल्ये तद्रूपं जायते फलम् ॥३३॥\nत्यजत्युदारां न गतिं क्षीणोऽप्यनिशमुत्तमः ।\nउद्योगवानविरतं पूरणाशामिवोडुपः ॥३४॥\nनेह बन्धो न मोक्षोऽस्ति नाबन्धोऽस्ति न बन्धता।\nमिथ्योत्थितैव मायेयमिन्द्रजाललता यथा ॥३५॥\nगन्धर्वनगराकारा मृगतृष्णा इवोत्थिता ।\nद्विचन्द्रविभ्रमाभासा द्वैतैकत्वविवर्जिता ॥३६॥\nसर्वैव ब्रह्मसत्तेयमित्येषा परमार्थता ।\nपरिस्फुरति निःसारः संसारोऽयमसन्मयः ॥३७॥\nनानन्तोऽहं वराकोऽहमिति दुर्निश्चयोदितः ।\nअनन्तोऽस्मीश्वरोऽस्मीति निश्चयेन विलीयते ॥३८॥\nसर्वगे स्वात्मनि स्वच्छे एषोऽहमिति भावना ।\nएतत्तद्बन्धनं लोके स्वविकल्पोपकल्पितम् ॥३९॥\nबन्धमोक्षदशाहीना द्वित्वैकत्वविवर्जिता ।\nसर्वैव ब्रह्मसत्तेयमित्येषा परमार्थता ॥४०॥\nनैर्मल्यप्राप्तमरणमसक्तं सर्वदृष्टिषु ।\nअमनस्त्वमिहापन्नं ब्रह्म पश्यति नान्यथा ॥४१॥\nमनो निर्मलतां यातं शुभसंतानवारिभिः ।\nब्राह्मीं दृष्टिमुपादत्ते रागं शुक्लपटो यथा ॥४२॥\nसर्वमेव ममात्मेति सर्वभावनयानघ ।\nहेयादेयबले क्षीणे बन्धमोक्षो विमुच्यताम् ॥४३॥\nशुद्धस्य मनसः कायशास्त्रवैराग्यबुद्धिभिः ।\nअभिजातोपलस्येव जगत्तस्येति विद्युतिः ॥४४॥\nपदार्थेनैकतामेत्य मनसो नैकतानता ।\nअसत्यज्ञानदृष्टिं तां विद्धि क्षणविनाशिनीम् ॥४५॥\nसबाह्याभ्यन्तरं त्यक्त्वा सर्वां दृश्यदृशं यदा ।\nमनस्तिष्ठति तल्लीनं संप्राप्तं तत्पदं तदा ॥४६॥\nदृश्यदृष्टिः स्फुटा येयं सा ह्यवश्यमसन्मयी ।\nतन्मयत्वं च मनसः स्वरूपं विद्धि नेतरत् ॥४७॥\nआद्यन्तयोर्विनाशित्वान्मध्येऽपि तदसन्मयम् ।\nअज्ञातमनसस्तेन दुःखिता हस्तसंस्थिता ॥४८॥\nआत्मैवेदं जगदिति विना भावेन दुःखदा ।\nदृश्यश्रीरन्यथा त्वेषा भोगमोक्षप्रदायिनी ॥४९॥\nजलमन्यत्तरङ्गोऽन्य इति नानातयाऽज्ञता ।\nजलमेव तरङ्गोऽयमित्येकत्वात्किल ज्ञता ॥५०॥\nदुःखमायात्यसदिति हेयोपादेयरूपि यत् ।\nतदभावेन तु ज्ञानादानन्त्यमवशिष्यते ॥५१॥\nसंकल्पकल्पितत्वाच्च मनोरूपमसन्मयम् ।\nअसन्मयविनाशे तु कः शोको वद राघव ॥५२॥\nअवत्सलो यथा बन्धुररागद्वेषया धिया ।\nदृश्यते पश्य तद्वत्त्वं तत्त्वं पञ्जरमात्मनः ॥५३॥\nअवत्सलाद्यथा बन्धोः सुखदुःखैर्न लिप्यते ।\nतत्त्वेन संपरिज्ञानात्तथा तत्त्वचयात्मनः ॥५४॥\nतदनादि शिवं ज्ञानं यन्मध्यं द्रष्टृदृश्ययोः ।\nतस्मिन्सत्ये मनः शान्तं पांसुर्वायुक्षये यथा ॥५५॥\nउपशान्ते मनोवायौ देहपांसुः प्रशाम्यति ।\nपुनः संसारनगरे न नीहारः प्रवर्तते ॥५६॥\nवासनाप्रावृषि क्षीणे संस्थितौ राममागते ।\nजाड्ये जनितहृत्कम्पे पङ्के शोषमुपागते ॥५७॥\nशुष्के तृष्णावटे शान्ते मन्दे हृदयकानने ।\nक्षीणेष्वक्षकदम्बेषु मिथ्याज्ञानघने क्षते ॥५८॥\nक्षीयते मोहमिहिका प्रभात इव शर्वरी ।\nक्वापि गच्छति तज्जाड्यं विषं मन्त्रहतं यथा ॥५९॥\nदेहाद्रौ न भयक्षुद्राः सरितः प्रसरन्त्यलम् ।\nनोल्लसन्ति लसत्पक्षाः संकल्पोग्रकलापिनः ॥६०॥\nपरां निर्मलतामेति संविदाकाशगोचरः ।\nराजतेऽतितरामच्छो जीवादित्यो महोदयः ॥६१॥\nघनमोहभरोन्मुक्ता विविक्तत्वं परं गताः ।\nसमये ह्यतिशोभन्ते धौता आशा महादिशः ॥६२॥\nभृशमाभाति विमला मुदिताकाशमञ्जरी ।\nशीतलीकृतदिक्वक्रा शरद्व्योम्नीव चन्द्रिका ॥६३॥\nसर्वसंपत्प्रकाशेन परमानन्ददायिना ।\nभृशं सफलतामेति सुविविक्ता विवेकभूः ॥६४॥\nसपर्वतवनाभोगं परमालोकसुन्दरम् ।\nअच्छाच्छं शीतलच्छायं जायते भुवनान्तरम् ॥६५॥\nविस्तारितं सुसुमतां स्फारितं स्फटिकाकृतिम् ।\nउपैति हृत्सरः स्वच्छं नीरजोम्बुजकोशकम् ॥६६॥\nहृत्पद्मकोशान्मलिनः स्वाहंकारमधुव्रतः ।\nअपुनर्दर्शनायैव चञ्चलः क्वापि गच्छति ॥६७॥\nभवत्यपगताक्षेपः सर्वगः सर्वनायकः ।\nनिर्वासनः शान्तमनाः स्वदेहनगरेश्वरः ॥६८॥\nविचारणासमधिगतात्मदीपको\nमनस्यलं परिगलितेव धीरधीः ।\nविलोकयन्क्षयभवनीरसा गती-\nर्गतज्वरो विलसति देहपत्तने ॥६९॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपाये स्थितिप्रकरणे उपशमवर्णनं नाम पञ्चत्रिंशः सर्गः ॥३५॥"
  }
]
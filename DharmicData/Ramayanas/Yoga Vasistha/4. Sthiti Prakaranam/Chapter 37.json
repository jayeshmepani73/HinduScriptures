[
  {
    "text": "श्रीवसिष्ठ उवाच ।\nइत्थं स्थिरतराकाराः संसारावलयोऽभितः ।\nस्वभावाद्ब्रह्मणः सर्वाः पुनरायान्ति यान्ति च ॥१॥\nस्वतः सर्वमिदं जातमन्योन्यं हेतुतां गतम् ।\nअन्योन्यमभिनश्यत्तत्स्वत एव विलीयते ॥२॥\nस्वतोऽस्पन्दोऽपि तु स्पन्दो यथाऽगाधजलोदरे ।\nतथैवेयमसत्सच्च चिदेव परिदृश्यते ॥३॥\nव्योमन्येव निराकारे निदाघात्सरितो यथा ।\nलक्ष्यन्ते तद्वदेवेमाश्चित्तत्त्वे सृष्टिदृष्टयः ॥४॥\nयथा मदवशादात्मा सोऽन्यवत्प्रतिभासते ।\nतथैव चित्त्वाच्चिद्धातुः स एवाऽस इव स्थितः ॥५॥\nन चेदं सदसन्नेदं तत्स्थातत्स्थतया चितः ।\nनातिरिक्तातिरिक्ता च कटकादिषु हेमता ॥६॥\nयेन शब्दं रसं रूपं गन्धं जानासि राघव ।\nसोऽयमात्मा परं ब्रह्म सर्वमापूर्य संस्थितः ॥७॥\nनानैकत्वादतीतात्तु सर्वंगादमलात्मनः ।\nद्वितीया कलना नास्ति काचिन्नेतरथा क्वचित् ॥८॥\nराम भावनादन्यस्य भावाभावाः शुभाशुभाः ।\nसृष्टयः परिकल्प्यन्तेऽनात्मन्येवाथवात्मनि ॥९॥\nयस्मादात्मनो व्यतिरिक्ते वस्तुनि सिद्धे सति\nतत्रेच्छा प्रवर्तते । यत्र स्वात्मनो व्यतिरिक्तं न किं-\nचिदपि संभवति तत्रात्मा किमिव वाञ्छन्किमनु-\nस्मरन्धावतु किमुपैतु ॥१०॥\nअत इदमीहितमिदमनीहितमित्यात्मानं न स्पृ-\nशन्ति विकल्पाः । अतो निरिच्छतायामात्मा न\nकिंचिदपि करोति कर्तृकरणकर्मणामेकत्वात्, न\nक्वचित्तिष्ठत्याधाराधेययोरेकत्वात्, नच निरिच्छ-\nस्यात्मनो नैष्कर्म्यमभिमतम्, द्वितीयायाः कल्प-\nनाया अभावात् ॥११॥\nनेतरा जानासि राम त्वमियं ब्रह्मसंस्थितिः ।\nसर्वद्वन्द्वविनिर्मुक्तः कर्ता भव गतज्वरः ॥१२॥\nअन्यच्च राघव पुनः\nपुनः कृत्वा कृत्वा बहुविधमिदं कर्म तरसा\nत्वया प्राप्यं किं तद्वद यदुचितं भूतकरणात् ।\nअकर्तृत्वे वास्था भवतु तव चाप्यागमवतो\nभव स्वस्थः स्वच्छः स्तिमित इव निर्वातजलधिः ॥१३॥\nगत्वा सुदूरमपि यत्नवता जवेन\nनासाद्यते तदिह येन सुपूर्णतैति ।\nमत्वेति मा व्रज पदार्थगणान्धिया त्वं\nन त्वं त्वमेव परमार्थतया चिदात्मा ॥१४॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मो० स्थितिप्रकरणे उपशमवर्णनं नाम सप्तत्रिंशः सर्गः ॥३७॥"
  }
]
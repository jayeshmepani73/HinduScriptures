[
  {
    "text": "श्रीवसिष्ठ उवाच ।\nअथ वर्षसहस्रेण दिव्येन परमेश्वरः ।\nभृगुः परमसंबोधाद्विरराम समाधितः ॥१॥\nनापश्यदग्रे तनयं विनयावनताननम् ।\nसामन्तं गुणसेनायाः पुण्यं मूर्तमिव स्थितम् २॥\nअपश्यत्केवलं कायकङ्कालं पुरतो महत्।\nदेहयुक्तमिवाभाग्यं दारिद्र्यमिव मूर्तिमत् ॥३॥\nतापशुष्कवपुः कृत्तिरन्ध्रस्फुरिततित्तिरि ।\nसंशुष्कान्त्रोदरगुहाछायाविश्रान्तदर्दुरम् ॥४॥\nनेत्रगर्तकसंसक्तप्रसूतनवकीटकम्।\nपर्शुकापञ्जरप्रोतकोशकारकृमिव्रजम् ॥५॥\nप्राक्तनीऽमुपभोगेहामिष्टानिष्टफलप्रदाम्।\nधाराधौतान्त्रया तद्वद्भृशं शुष्कास्थिमालया ॥६॥\nशिरोघटेन शुभ्रेण मसृणेनेन्दुवर्चसा ।\nविडम्बयच्च कर्पूराप्लुतलिङ्गशिरःश्रियम् ॥७॥\nऋज्व्या संशुष्कशिरया स्वास्थिमात्रावशेषया ।\nग्रीवयात्मानुसृतया दीर्घीकुर्वदिवाकृतिम् ॥८॥\nमृणालिकापाण्डुरया धारावभृतमांसया ।\nनासाग्रास्थिकया वक्त्रे कृतसीमाकृतिं दधत् ॥९॥\nदीर्घकन्धरया नूनमुन्नतीकृतवक्त्रया ।\nप्रेक्षमाणमिव प्राणानुत्क्रान्तानम्बरोदरे ॥१०॥\nजङ्घोरुजानुदोर्दण्डैर्द्विगुणां दीर्घतां गतैः ।\nप्रतिष्ठानमिवाशान्तं दीर्घाध्वश्रमभीतितः ॥११॥\nउदरेणातिरिक्तेन चर्मशेषेण शोषिणा ।\nप्रदर्शयदिवाज्ञस्य हृदयस्यातिशून्यताम् ॥१२॥\nप्रेक्ष्य तच्छुष्ककङ्कालमालानं दुःखदन्तिनः ।\nपूर्वापरपरामर्शमकुर्वन्भृगुरुत्थितः ॥१३॥\nआलोकसमकाले हि प्रतिभानं ततो भृगोः ।\nचिरमुत्क्रान्तजीवः किं मत्पुत्रोऽयमिति क्षणात् ॥१४॥\nअचिन्तयत एवास्य भविष्यं तनयं ततः ।\nकालं प्रति बभूवाशु कोपः परमदारुणः ॥१५॥\nअकाल एव मत्पुत्रो नीतः किमिति कोपितः ।\nकालाय शापमुत्सष्टुं भगवानुपचक्रमे ॥१६॥\nअथाकलितरूपोऽसौ कालः कवलितप्रजः ।\nआधिभौतिकमास्थाय वपुर्मुनिमुपाययौ ॥१७॥\nखड्गपाशधरः श्रीमान्कुण्डली कवचान्वितः ।\nषड्भुजः षण्मुखो बह्व्या वृतः किङ्करसेनया ॥१८॥\nयच्छरीरसमुत्थेन ज्वालाजालेन वल्गता ।\nफुल्लकिंशुकवृक्षस्य बभाराद्रेः श्रियं नभः ॥१९॥\nयत्करस्थत्रिशूलाग्रनिःसृतैरग्निमण्डलैः ।\nविरेजुरुदितैराशाः कानकैरिव कुण्डलैः ॥२०॥\nयत्परश्वसनापास्तशिखरा मेदिनीभृतः ।\nदोलामिव समारूढाश्चेलुः पेतुश्च घूर्णिताः ॥२१॥\nयत्खड्गमण्डलोद्द्योतैः श्यामं बिम्बं विवस्वतः ।\nकल्पदग्धजगद्धूमपर्याकुलमिवावभौ ॥२२॥\nस उपेत्य महाबाहो कुपितं तं महामुनिम् ।\nकल्पक्षुब्धाब्धिगम्भीरं सान्त्वपूर्वमुवाच ह ॥२३॥\nविज्ञातलोकस्थितयो मुने दृष्टपरावराः ।\nहेतुनापि न मुह्यन्ति किं नु हेतुं विनोत्तमाः ॥२४॥\nत्वमनन्ततपा विप्रो वयं नियतिपालकाः ।\nतेन संपूज्यसे पूज्यः साधो नेतरयेच्छया ॥२५॥\nमा तपःक्षपयाऽबुद्धे कल्पकालमहानलैः ।\nयो न दग्धोऽस्मि मे तस्य किं त्वं शापेन धक्ष्यसि ॥२६॥\nसंसारावलयो ग्रस्ता निगीर्णा रुद्रकोटयः ।\nभुक्तानि विष्णुवृन्दानि क्व न शक्ता वयं मुने ॥२७॥\nभोक्तारो हि वयं ब्रह्मन्भोजनं युष्मदादयः ।\nस्वयं नियतिरेषा हि नावयोरेतदीहितम् ॥२८॥\nस्वयमूर्ध्वं प्रयात्यग्निः स्वयं यान्ति पयांस्यधः ।\nभोक्तारं भोजनं याति सृष्टिं चाप्यन्तकः स्वयम्॥२९॥\nइदमित्थं मुने रूपं ममेह परमात्मनः ।\nस्वात्मनि स्वयमेवात्मा स्वत एव विजृम्भते ॥३०॥\nनेह कर्ता न भोक्तास्ति दृष्ट्या नष्टकलङ्कया ।\nबहवश्चेह कर्तारो दृष्ट्याऽनष्टकलङ्कया ॥३१॥\nकर्तृताकर्तृते ब्रह्मन्केवलं परिकल्पिते ।\nअसम्यग्दर्शनेनैव न सम्यग्दर्शनस्य ते ॥३२॥\nपुष्पाणि तरुखण्डेषु भूतानि भुवनेषु च ।\nस्वयमायान्ति यान्तीह कल्पते हेतुनामभिः ॥३३॥\nअब्बिम्बितस्य चन्द्रस्य चलने कर्त्रकर्तृते ।\nन सत्ये नानृते यद्वत्तद्वत्कालस्य सृष्टिषु ॥३४॥\nमनो मिथ्याभ्रमाभोगे कर्तृताकर्तृतामयीम् ।\nकरोति कलनां रज्ज्वां भ्रान्तेक्षण इवाहिताम् ॥३५॥\nतेन मागा मुने कोपमापदामीदृशः क्रमः ।\nयद्यथा तत्तथैवाशु सत्यमालोकयाकुलः ॥३६॥\nन वयं प्रतिभार्थेहा नाभिमानवशीकृताः ।\nस्वतो हि तात वशगाः केवलं नियतौ स्थिताः ॥३७॥\nप्रकृतव्यवहारेहानियतीर्निंयतेर्वशात् ।\nप्राज्ञाः समभिवर्तन्ते नाभिमानमहातमः ॥३८॥\nकर्तव्यमेव नियतं केवलं कार्यकोविदैः ।\nसुषुप्तिवृत्तिमाश्रित्य कदाचित्त्वं न नाशय ॥३९॥\nक्व सा ज्ञानमयी दृष्टिः क्व महत्त्वं क्व धीरता ।\nमार्गे सर्वप्रसिद्धेऽपि किमन्ध इव मुह्यसि ॥४०॥\nस्वकर्मफलपाकोत्थामविचार्य दशां मुने ।\nकिं मूर्ख इव सर्वज्ञ मुधा मां शप्तुमिच्छसि ॥४१॥\nदेहिनामिह सर्वेषां शरीरं द्विविधं मुने ।\nकिं न जानासि तं देहमेकमन्यन्मनोभिधम् ॥४२॥\nतत्र देहो जडोऽत्यर्थमाविनाशपरायणः ।\nमनस्तुच्छं च नियतं कदर्थीक्रियते तव ॥४३॥\nचतुरेण यथा साधो रथः सारथिनोह्यते ।\nकुर्वता किंचन स्नेहाद्देहोऽयं मनसा तथा ॥४४॥\nअसत्संकल्पः क्रियते सच्छरीरं विनाश्यते ।\nक्षणेन मनसा पङ्कपुरुषः शिशुना यथा ॥४५॥\nचित्तमेवेह पुरुषस्तत्कृतं कृतमुच्यते ।\nतद्बद्धं कलनाहेतोः कलनास्तं विमुच्यते ॥४६॥\nअयं देह इवात्रस्थमिदमङ्गमिदं शिरः ।\nइदं स्फारविकारं तन्मन एवाभिधीयते ॥४७॥\nमनो हि जीवाज्जीवाख्यं निश्चयैकतया नु धीः ।\nअहङ्कारोऽभिमन्तृत्वान्नानाता स्वयमेव हि ॥४८॥\nदेहवासनया चेतस्त्वन्यानि स्वानि चेच्छया ।\nपार्थिवानि शरीराणि ह्यसन्ति परिपश्यति ॥४९॥\nआलोकयति चेत्सत्यं तदा सत्यमयीं मनः ।\nशरीरभावनां त्यक्त्वा परामायाति निर्वृतिम् ॥५०॥\nतन्मनस्तव पुत्रस्य समाधौ त्वयि संस्थिते ।\nस्वमनोरथमार्गेण दूराद्दूरतरं गतम् ॥५१॥\nइममौशनसं त्यक्त्वा देहं मन्दरकन्दरे ।\nप्रयातो वैबुधं सद्म नीडोड्डीनः खगो यथा ॥५२॥\nतत्र मन्दरगुञ्जेषु पारिजाततलेषु च ।\nनन्दनोद्यानखण्डेषु लोकपालपुरेषु च ॥५३॥\nमुने चतुर्युगान्यष्टौ विश्वाचीं देवसुन्दरीम् ।\nअसेवत महातेजाः षट्पदः पद्मिनीमिव ॥५४॥\nतीव्रसंवेगसंपन्नस्वसंकल्पोपकल्पिते ।\nअथ पुण्यक्षये जाते नीहार इव शार्वरे ॥५५॥\nप्रम्लानकुसुमोत्तंसः खिन्नाङ्गावयवोल्लसः ।\nस पपात तया सार्धं कालपक्वं फलं यथा ॥५६॥\nवैबुधं तत्परित्यज्य नभस्येव शरीरकम् ।\nभूताकाशमथासाद्य वसुधायां व्यजायत ॥५७॥\nआसीद्विप्रो दशार्णेषु कोसलेषु महीपतिः ।\nधीवरोऽथ महाटव्यां हंसस्त्रिपथगातटे ॥५८॥\nसूर्यवंशे नृपः पौण्ड्रः सौरशाल्वेषु देशिकः ।\nकल्पं विद्याधरः श्रीमान्धीमानथ मुनेः सुतः ॥५९॥\nमद्रेष्वथ महीपालस्ततस्तापसबालकः ।\nवासुदेव इति ख्यातः समङ्गायास्तटे स्थितः ॥६०॥\nअन्यास्वपि विचित्रासु वासनावशतः स्वयम् ।\nविषमास्वेव पुत्रस्ते चचारान्तरयोनिषु ॥६१॥\nअभूद्विन्ध्यनगे भूयः किरातः कैकटेषु च ।\nसौवीरेष्वथ सामन्तस्त्रिगर्तेषु च गर्दभः ॥६२॥\nवंशगुल्मः किरातेषु हरिणश्चीनजङ्गले ।\nसरीसृपस्तालवृक्षे तमाले वनकुक्कुटः ॥६३॥\nअयं स पुत्रो भवतो भूत्वा मन्त्रविदां वरः ।\nप्रजजाप पुरा विद्यां विद्याधरपुरप्रदाम् ॥६४॥\nतेनासावभवद्ब्रह्मन्व्योम्नि विद्याधरो महान् ।\nहारकुण्डलकेयूरलीलानिचयलालकः ॥६५॥\nनायिकानलिनीभानुः पुष्पचाप इवापरः ।\nविद्याधरीणां दयितो गन्धर्वपुरभूषणः ॥६६॥\nस कल्पावधिमासाद्य द्वादशादित्यधामनि ।\nजगाम भस्मशेषत्वं शलभः पावके यथा ॥६७॥\nजगन्निर्माणरहिते स्फारे नभसि सा ततः ।\nवासना तस्य बभ्राम निर्नीडा विहगी यथा ॥६८॥\nअथ कालेन संजाते विचित्रारम्भकारिणि ।\nसंसाररचनारम्भे ब्राह्मे रात्रिविपर्यये ॥६९॥\nसा मुने वासना तस्य वातव्याचलिता सती ।\nकृते ब्राह्मणतामेत्य जातोऽद्य वसुधातले ॥७०॥\nवासुदेवाभिधानोऽसौ मुने विप्रकुमारकः ।\nजातो मतिमतां मध्ये समधीताखिलश्रुतिः ॥७१॥\nकल्पं विद्याधरो भूत्वा नद्यास्त्वथ महामुने ।\nतपश्चरति ते पुत्रः समङ्गायास्तटे स्थितः ॥७२॥\nविविधविषयवासनानुवृत्त्या खदिरकरञ्जकरालकोटरासु ।\nजगति जठरयोनिषु प्रयातो गहनतरासु च काननस्थलीषु ॥७३॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मो० स्थितिप्रकरणे भार्गवोपाख्याने कालवचनं नाम दशमः सर्गः ॥१०॥"
  }
]
[
  {
    "text": "श्रीराम उवाच ।\nसत्यमेतत्त्वया ब्रह्मन्यदुक्तं सूक्तिसुन्दरम् ।\nअकर्तैव हि कर्तात्मा भोक्ताभोक्तैव भूतकृत् ॥१॥\nसर्वेश्वरः सर्वगश्च चिन्मात्रममलं पदम् ।\nस्थानं भुवि वपुर्देवः सर्वभूतान्तरस्थितः ॥२॥\nहदयंगमतां प्राप्तमिदानीं ब्रह्म मे विभो ।\nत्वदुक्तिभिर्यथाम्भोदधाराभिर्भूभृदव्यथः ॥३॥\nऔदासीन्यादनिच्छत्वान्न भुङ्क्ते न करोति च ।\nसमग्रालोककारित्वाद्भुंक्ते देवः करोति च ॥४॥\nकिंत्वयं भगवन्स्फारः संशयो मे हृदि स्थितः ।\nतं त्वं छिन्धि गिरा ब्रह्मन्दीधित्येन्दुर्यथा तमः ॥५॥\nइदं सत्तदिदं वाऽसदयं सोऽहमिदं नतु ।\nअयमेको द्वितीयोऽयमित्यादिकलनामयम् ॥६॥\nएकस्मिन्विद्यतेऽध्वान्ते नीहार इव भास्करे ।\nइदं प्रथममेवाच्छे कथमात्मनि संस्थितम् ॥७॥\nश्रीवसिष्ठ उवाच ।\nसिद्धान्तकाल एवास्य संप्रश्नस्योत्तरं स्थिरम् ।\nकथयिष्यामि ते राम येन ज्ञास्यसि तत्त्वतः ॥८॥\nमोक्षोपायस्य सिद्धान्तमसंप्राप्य न राघव ।\nश्रोतुं प्रश्नोत्तराण्येतान्यलं योग्यो भविष्यसि ॥९॥\nकान्तागीतगिरां राम तरुणो भाजनं यथा ।\nप्रश्नानामुत्तमोक्तीनां पुण्यकृद्भाजनं तथा ॥१०॥\nवृथा भवति बालेषु यथा रागमयी कथा ।\nनिरर्थकाल्पबोधेषु तथोदारोदया कथा ॥११॥\nकस्मिंश्चिदेव समये किंचित्पुंसो विराजते ।\nफलमाभाति वृक्षस्य शरद्येव न माधवे ॥१२॥\nउपदेशगिरो वृद्धे रञ्जना निर्मले पटे ।\nलगन्त्युदारविज्ञानकथा चाधिगतात्मनि ॥१३॥\nप्रश्नस्यास्योत्तरं पूर्वं लेशतः कथितं मया ।\nन विस्तरेण तेनैतन्न ज्ञातं भवता स्फुटम् ॥१४॥\nयदि त्वमात्मनात्मानमधिगच्छसि तं स्वयम् ।\nएतत्प्रश्नोत्तरं साधु जानास्यत्र न संशयः ॥१५॥\nमया सिद्धान्तकाले तु प्राप्तबोधे त्वयि स्थिते ।\nवक्तव्यो विस्तरेणैव साधो प्रश्नोत्तरक्रमः ॥१६॥\nजानात्यात्मानमात्मैव कृत आत्मात्मनैव हि ।\nआत्मैव संप्रसन्नः सन्नात्मानं प्रतिपद्यते ॥१७॥\nतदेतत्कथितं राम कर्त्रकर्तृविचारणम् ।\nअज्ञातत्वात्तु तामेतामक्षीणवासनो भवेत् ॥१८॥\nबद्धो हि वासनाबद्धो मोक्षः स्याद्वासनाक्षयः ।\nवासनास्त्वं परित्यज्य मोक्षार्थित्वमपि त्यज ॥१९॥\nतामसीर्वासनाः पूर्वं त्यक्त्वा विषयवासिताः ।\nमैत्र्यादिभावनानाम्नीं गृहाणामलवासनाम् ॥२०॥\nतामप्यन्तः परित्यज्य ताभिर्व्यवहरन्नपि ।\nअन्तःशान्तसमस्तेहो भव चिन्मात्रवासनः ॥२१॥\nतामप्यथ परित्यज्य मनोबुद्धिसमन्विताम् ।\nशेषे स्थिरसमाधानो येन त्यजसि तत्त्यज ॥२२॥\nचिन्मयः कलनाकालप्रकाशतिमिरादिकम् ।\nवासनां वासितारं च प्राणस्पन्दनपूर्वकम् ॥२३॥\nसमूलमपि संत्यक्त्वा व्योमसौम्यप्रशान्तधीः ।\nयस्त्वं भवसि सद्बुद्धे स भवानस्तु सत्कृतः ॥२४॥\nहृदयात्संपरित्यज्य सर्वमेव महामतिः ।\nयस्तिष्ठति गतव्यग्रः स मुक्तः परमेश्वरः ॥२५॥\nसमाधिमथ कर्माणि मा करोतु करोतु वा ।\nहृदयेनास्तसर्वास्थो मुक्त एवोत्तमाशयः ॥२६॥\nनैष्कर्म्येण न तस्यार्थो न तस्यार्थोऽस्ति कर्मभिः ।\nन समाधानजप्याभ्यां यस्य निर्वासनं मनः ॥२७॥\nविचारितमलं शास्त्रं चिरमुद्ग्राहितं मिथः ।\nसंत्यक्तवासनान्मौनादृते नास्त्युत्तमं पदम् ॥२८॥\nदृष्टं द्रष्टव्यमखिलं भ्रान्त्वा भ्रान्त्वा दिशो दश ।\nजनाः कतिपया एव यथावस्त्ववलोकिनः ॥२९॥\nयद्यदालोक्यते किंचित्कश्चिद्यत्तन्न विद्यते ।\nईप्सितानीप्सितादन्यन्न तत्र यतते जनः ॥३०॥\nये केचन समारम्भा ये जनस्य क्रियाक्रमाः ।\nते सर्वे देहमात्रार्थमात्मार्थं नतु किंचन ॥३१॥\nपाताले ब्रह्मलोके च स्वर्गे च वसुधातले ।\nव्योम्नि कतिपया एव दृश्यन्ते दृष्टदृष्टयः ॥३२॥\nइदं हेयमुपादेयमिदमित्यसदुत्थितौ ।\nनिश्चयौ गलितौ यस्य ज्ञस्यासावतिदुर्लभः ॥३३॥\nकरोतु भुवने राज्यं विशत्वम्भोदमम्बु वा ।\nनात्मलाभादृते जन्तुर्विश्रान्तिमधिगच्छति ॥३४॥\nये महामतयः सन्तः शूराश्चेन्द्रियशत्रुषु ।\nजन्मज्वरविनाशाय त उपास्या महाधियः ॥३५॥\nसर्वत्र पञ्चभूतानि षष्ठं किंचिन्न विद्यते ।\nपाताले भूतले स्वर्गे रतिमेतु क्व धीरधीः ॥३६॥\nयुक्त्या वै चरतो ज्ञस्य संसारो गोष्पदाकृतिः ।\nदूरसंत्यक्तयुक्तेस्तु महामत्तार्णवोपमः ॥३७॥\nकदम्बगोलकैस्तुल्यं ब्रह्माण्डं स्फारचेतसः ।\nकिं प्रयच्छति किं भुंक्ते प्राप्तेऽस्मिन्सकलेपि सः ॥३८॥\nएतदर्थमबुद्धीनां यन्महासमरक्रियाः ।\nतन्मन्ये राम धिक्कार्यं द्वन्द्वलक्षक्षयावहम् ॥३९॥\nकल्पमात्रेण कालेन सुमहापेलवोदरे ।\nतस्मिन्नपि हि यो नाशः सर्वाधिरमहाधियाम् ॥४०॥\nआत्मनो ज्ञस्य सर्गादेर्यन्मनागपि नोद्गतम् ।\nतस्मिञ्जगत्त्रये प्राप्ते किं चिदात्मा बली भवेत् ॥४१॥\nइतः शैलशतैर्व्याप्ता तथेतो जलराशिभिः ।\nकियानस्य भुवो देहो येनोदारं प्रपूरयेत् ॥४२॥\nन तदस्ति जगत्यस्मिन्सपातालसुरालये ।\nयन्नामात्मवतो ज्ञस्य किंचित्कार्यतरं भवेत् ॥४३॥\nएकतामनुयातस्य व्योमवद्विततस्य च ।\nस्वस्थस्यात्मवतो ज्ञस्य स्थितस्यात्मन्यचेतसः ॥४४॥\nशरीरजालनीहारधूसरा शून्यकोटरा ।\nशान्तसंसारसुभगा त्रिलोकीविपुलातटी ॥४५॥\nस्फारब्रह्मामलाम्भोधिफेनाः सर्वे कुलाचलाः ।\nचिदादित्यमहाभासमृगतृष्णाजलश्रियः ॥४६॥\nआत्मतत्त्वमहाम्भोधिवीचयः सर्गराजयः ।\nअनुत्तमपदाम्भोदवृष्टयः शास्त्रदृष्टयः ॥४७॥\nचन्द्राग्नितपनालोका घटकाष्ठादिसन्निभाः ।\nप्रकाशनीयाश्चिद्रूपत्विषो मलकणास्तथा ॥४८॥\nविहरन्ति स्वमात्मानः संसारवनचारिणः ।\nकामभोगोलपग्रासमृगा नरसुरासुराः ॥४९॥\nअस्थिखण्डार्गलामूर्धपिधानाः स्नायुश्रृंखलाः ।\nजगद्देहा जरज्जीवरक्तमांससमुवद्गकाः ॥५०॥\nवनमालामृगा मुग्धाः पुरसंचारसंस्थितौ ।\nबालबुद्धिविनोदाय योजिताश्चर्मपुत्रिकाः ॥५१॥\nनैवंविधोदारमना मनागपि महामतिः ।\nन ज्ञश्चलति भोगौधैर्मन्दवातैरिवाचलः ॥५२॥\nतस्मिन्किल पदे राम ज्ञस्तिष्ठति महोत्तमे ।\nयस्मिंश्चन्द्रार्कदेशोऽपि न पातालमिव स्थितः ॥५३॥\nयस्यालोकाल्लोकपालाः समालोकाः सुवेदिनः ।\nशरीरं पान्त्ययमिव पश्यन्मूढाः क्षपार्णवे ॥५४॥\nन केचन जगद्भावास्तत्त्वज्ञं रञ्जयन्त्यमी ।\nअप्यभ्यासगताः स्फारहृदयं खमिवाम्बुदाः ॥५५॥\nन केचन जगद्भावास्तत्त्वज्ञं रञ्जयन्त्यमी ।\nमर्कटा इव नृत्यन्तो गौरीलास्यार्थिनं हरम् ॥५६॥\nन केचन जगद्भावास्तत्त्वज्ञं रजयन्त्यमी ।\nप्राक्तनप्रतिबिम्बश्री रत्नं कुम्भगतं यथा ॥५७॥\nवज्रार्पितोपममसन्मयमम्बुभङ्ग-\nतुङ्गं तरङ्गकृतबिम्बमिवावलोक्य ।\nलोलां तदीहितसुखेषु रतिं न याति\nतज्ज्ञः कुशैवललवेष्विव राजहंसः ॥५८॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषु स्थितिप्रकरणे पूर्णाशयस्वरूपवर्णनं नाम सप्तपञ्चाशः सर्गः ॥५७॥"
  }
]
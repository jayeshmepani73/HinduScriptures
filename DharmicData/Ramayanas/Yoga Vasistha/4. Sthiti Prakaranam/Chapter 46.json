[
  {
    "text": "श्रीवसिष्ठ उवाच ।\nरम्ये धनेषु दारादौ शोकस्यावसरो हि कः ।\nइन्द्रजालेक्षणाद्दृष्टे नष्टे का परिदेवना ॥१॥\nगन्धर्वनगरस्यार्थे दूषिते भूषिते तथा ।\nअविद्यांशे सुतादौ वा कः क्रमः सुखदुःखयोः ॥२॥\nरम्ये धनेऽथ दारादौ हर्षस्यावसरो हि कः ।\nवृद्धायां मृगतृष्णायां किमानन्दो जलार्थिनाम् ॥३॥\nधनदारेषु वृद्धेषु दुःखं युक्तं न तुष्टयः ।\nवृद्धायां मोहमायायां कः समाश्वासवानिह ॥४॥\nयैरेव जायते रागो मूर्खस्याधिकतागतैः ।\nतैरेव भोगैः प्राज्ञस्य विराग उपजायते॥५॥\nनष्टे धनेऽथ दारादौ हर्षस्यावसरो हि कः ।\nपारावलोकिनस्त्वेतैर्विरागं यान्ति साधवः ॥६॥\nअतो राघव तत्त्वज्ञो व्यवहारेषु संसृतेः ।\nनष्टं नष्टमुपेक्षस्व प्राप्तं प्राप्तमुपाहर ॥७॥\nअनागतानां भोगानामवाञ्छनमकृत्रिमम् ।\nआगतानां च संभोग इति पण्डितलक्षणम् ॥८॥\nसंसारसंभ्रमे ह्यस्मिंश्छन्नात्मन्याततायिनि ।\nतथा विहर संबुद्धो यथा नायासि मूढताम् ॥९॥\nसंसाराडम्बरस्यास्य प्रपञ्चरहिते क्रमे ।\nसम्यग्ज्ञा नानुपश्यन्ति ये हतास्ते कुबुद्धयः ॥१०॥\nयया कयाचिद्युक्त्यैव दृश्याद्यस्य गता रतिः ।\nपरिमज्जति तस्यास्था न क्वचिद्विमला मतिः ॥११॥\nयस्यासदिदमित्यास्था निवृत्ता सर्ववस्तुषु ।\nक्रोडीकरोति सर्वज्ञं नाविद्या तमवास्तवी ॥१२॥\nअहं जगच्चैकमिदं सर्वमेवेति यस्य धीः ।\nआस्थानास्थे परित्यज्य संस्थिता स न मज्जति ॥१३॥\nशुद्धं सदसतोर्मध्यं पदं बुद्ध्याऽवलम्ब्य च ।\nसबाह्याभ्यन्तरं दृश्यं मा गृहाण विमुञ्च मा ॥१४॥\nअत्यन्तविरतः स्वस्थः सर्ववासविवर्जितः ।\nव्योमवत्तिष्ठ नीरागो राम कार्यपरोऽपि सन् ॥१५॥\nयस्य नेच्छा न वानिच्छा ज्ञस्य कर्मणि तिष्ठतः ।\nन तस्य लिप्यते प्रज्ञा पद्मपत्रमिवाम्बुभिः ॥१६॥\nदर्शनस्पर्शनादीनि मा करोतु करोतु च ।\nतवेन्द्रियमनो गौणं त्वमनिच्छो भवात्मवान् ॥१७॥\nममेदमित्यसद्भूतमिन्द्रियार्थे भवन्मनः ।\nमा निमज्जत्वमग्नः सन्मा करोतु करोतु वा ॥१८॥\nयदा ते नेन्द्रियार्थश्रीः स्वदते हृदि राघव ।\nतदा विज्ञातविज्ञानः समुत्तीर्णभवार्णवः ॥१९॥\nआस्वादितेन्द्रियार्थस्य सतनोरतनोरपि ।\nअनिच्छतोऽपि संपन्ना मुक्तिरर्थवशात्तव ॥२०॥\nउच्चैःपदाय परया प्रज्ञया वासनागणात् ।\nपुष्पाद्गन्धमिवोदारं चेतो राम पृथक्कुरु ॥२१॥\nसंसाराम्बुनिधावस्मिन्वासनाम्बुपरिप्लुते ।\nये प्रज्ञा नावमारूढास्ते तीर्णा वुडिताः परे ॥२२॥\nक्षुरधाराप्रमितया धिया परमधीरया ।\nप्रविचार्यात्मनस्तत्त्वं ततः स्वपदमाविश ॥२३॥\nयथा तत्त्वविदः प्राज्ञा ज्ञानबृंहितचेतसः ।\nविहरन्ति तथा राम विहर्तव्यं न मूढवत् ॥२४॥\nजीवन्मुक्ता महात्मानो नित्यतृप्ता महाधियः ।\nआचारैरनुगन्तव्या न भोगकृपणाः शठाः ॥२५॥\nन त्यजन्ति न वाञ्छन्ति व्यवहारं जगद्गतम् ।\nसर्वमेवानुवर्तन्ते पारावारविदो जनाः ॥२६॥\nप्रभावस्याभिमानस्य गुणानां यशसः श्रियः ।\nन क्वचित्कृपणा लोके महान्तस्तत्त्वदर्शिनः ॥२७॥\nसुशून्येऽपि न खिद्यन्ते देवोद्याने नसङ्गिनः ।\nनियतिं च न मुञ्चन्ति महान्तो भास्करा इव ॥२८॥\nविगतेच्छा यथाप्राप्तव्यवहारानुवर्तिनः ।\nविचरन्ति समुन्नद्धाः स्वस्था देहरथे स्थिताः ॥२९॥\nत्वमपि प्राप्तवान् राम विवेकमिममाततम् ।\nप्रज्ञाबलेन चानेन ज्ञाने स्वस्थोऽसि सुन्दर ॥३०॥\nस्पष्टां दृष्टिमवष्टभ्य निर्मानो गतमत्सरः ।\nविहरास्मिन्भुवः पीठे परां सिद्धिमवाप्स्यसि ॥३१॥\nस्वस्थः सर्वेहितत्यागी दूरालोकनवाञ्छनः ।\nपरां शीतलतामन्तरादाय विहरानघ ॥३२॥\nश्रीवाल्मीकिरुवाच ।\nइत्थं गिरा विमलया विमलाशयस्य\nरामो मुनेः सपदि मृष्ट इवाबभासे ।\nज्ञानामृतेन मधुरेण विराजितान्तः\nपूर्णः शशाङ्क इव शीतलतां जगाम ॥३३॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये मोक्षोपायेषु स्थितिप्रकरणे जीवन्मुक्तस्थितगुणवर्णनं नाम षट्चत्वारिंशः सर्गः ॥४६॥"
  }
]
[
  {
    "text": "श्रीवसिष्ठ उवाच ।\nअतः प्रबोधाय तव वच्मि राम महामते ।\nदामव्यालकटन्यायो मा तेऽस्त्विति तु लीलया ॥१॥\nअविवेकानुसंधानाच्चित्तमापदमीदृशीम् ।\nअनन्तभवदुःखाय परिगृह्णाति हेलया ॥२॥\nक्व किलामरविध्वंसिशम्बरानीकनाथता ।\nक्व तापतप्तजम्बालजालजर्जरमीनता ॥३॥\nक्व धैर्यममरानीकविद्रावणकरं महत् ।\nक्व किरातमहीपालक्षुद्रकिङ्कररूपता ॥४॥\nक्व नाम निरहङ्कारचित्सत्त्वोदारधीरता ।\nक्व मिथ्यावासनावेशादहङ्कारकुकल्पना ॥५॥\nशाखाप्रतानगहना संसारविषमञ्जरी ।\nअहङ्काराङ्कुरा देव समुदेतीयमातता ॥६॥\nअहङ्कारमतो राम मार्जयान्तः प्रयत्नतः ।\nअहं न किंचिदेवेति भावयित्वा सुखी भव ॥७॥\nअहङ्काराम्बुदच्छन्नं परमार्थेन्दुमण्डलम् ।\nरसायनमयं शीतमदृश्यत्वमुपागतम् ॥८॥\nअहङ्कारपिशाचार्ता दामव्यालकटास्त्रयः ।\nगताः सत्तामसन्तोऽपि मायामाहात्म्यदानवाः ॥९॥\nकाश्मीरेषु महारण्यसरसीवनपल्वले ।\nअद्य मत्स्याः स्थिता राम शैवाललवलालसाः ॥१०॥\nश्रीराम उवाच ।\nनासतो विद्यते भावो नाभावो विद्यते सतः ।\nते ह्यसन्तः कथं सत्तां संपन्ना इति मे वद ॥११॥\nश्रीवसिष्ठ उवाच ।\nएवमेतन्महाबाहो नासत्संभवति क्वचित् ।\nकदाचित्किंचिदप्येव बृहत्संपद्यते तनु ॥१२॥\nकिमसत्संस्थितं ब्रूहि किं तत्सद्वाथ संस्थितम् ।\nसम्यङ्निदर्शनेनैव करिष्ये तव बोधनम् ॥१३॥\nश्रीराम उवाच ।\nसन्त एव स्थिताः सन्तो ब्रह्मन्वयमिमे किल ।\nदामादयस्त्वसन्तोऽपि वक्षि सन्तः स्थिता इति ॥१४॥\nश्रीवसिष्ठ उवाच ।\nयथा दामादयो राम स्थिता मायामया इति ।\nअसत्या एव सत्याभा मृगतृष्णाम्बुपूरवत् ॥१५॥\nतथैवेमे वयमपि ससुरासुरदानवाः ।\nअसत्या एव वल्गामो याम आयाम एव च ॥१६॥\nअलीकमेव त्वद्भावो मद्भावोऽलीकमेव च ।\nअनुभूतोऽप्यसद्रूपः स्वप्ने स्वमरणं यथा ॥१७॥\nमृतो बन्धुर्यथा स्वप्नेऽप्यनुभूतोऽप्यसन्मयः ।\nमृतोऽयमिति चेज्ज्ञप्तिर्भवेदेवमिदं जगत् ॥१८॥\nएषातिमूढविषय उक्तिरेव न राजते ।\nअभ्यासेन विनोदेति नानुभूतेरपह्नवः ॥१९॥\nनिश्चयोऽन्तःप्ररूढो यः संपन्नोऽभ्यसनं विना ।\nनाशमायाति लोकेऽस्मिन्न कदाचन कस्यचित् ॥२०॥\nइदं जगदसद्ब्रह्म सत्यमित्येव वक्ति यः ।\nतमुन्मत्तमिवोन्मत्तो विमूढोऽपि हसत्यलम् ॥२१॥\nअक्षीबक्षीवयोरैक्यं क्व किलेहाज्ञतज्ज्ञयोः ।\nअन्धप्रकाशयोर्बोधे स्याच्छायातपयोरिव ॥२२॥\nयत्नेनाप्यनुभूतोऽर्थः सत्ये कर्तुमपह्नवम् ।\nअज्ञोऽन्तश्च न शक्रोति शवमाक्रमणं यथा ॥२३॥\nब्रह्म सर्वं जगदिति वक्तुं नाज्ञस्य युज्यते ।\nतपोविद्याननुभवे स तदेवानुभूतवान् ॥२४॥\nअबुद्धविषये ह्येषा राम वाक्प्रविराजते ।\nबुद्धस्यास्मीति रूपेण किल नास्त्येव किंचन ॥२५॥\nब्रह्मेवेदं परं शान्तमित्येवानुभवन्सुधीः ।\nअपह्नवः स्वानुभूतेः कर्तुं तस्य क्व युज्यते। ॥२६॥\nपरस्माद्व्यतिरेकेण नाहमात्मनि किंचन ।\nहेमनीवोर्मिकादित्वं न मय्यस्ति विशिष्टता ॥२७॥\nभूतता व्यतिरेकेण मूढे नात्मनि किंचन ।\nऊर्म्यादिबुद्धौ हेमेव ज्ञे नास्ति परमार्थता ॥२८॥\nमिथ्याहंतामयो मूढः सत्यैकात्ममयः सुधीः ।\nयुज्यते न क्वचिन्नाम स्वभावापह्नवोऽनयोः ॥२९॥\nयो यन्मयस्तस्य तस्मिन्युज्यतेऽपह्नवः कथम् ।\nपुरुषस्य घटोऽस्मीति वाक्यमुन्मत्तमेव हि ॥३०॥\nतस्मान्नेमे वयं सत्या नच दामादयः क्वचित् ।\nअसत्यास्ते वयं चेमे नास्ति नः खलु संभवः ॥३१॥\nसत्यं संवेदनं शुद्धं बोधाकाशं निरञ्जनम् ।\nसत्यं सर्वगतं शान्तमस्त्यनस्तमयोदयम् ॥३२॥\nसर्वं शान्तं च निःशून्यं न किंचिदिव संस्थितम् ।\nतत्र व्योम्नि विभान्तीमा निजा भासोऽङ्ग सृष्टयः ॥३३॥\nयथा तैमिरिकाक्षस्य सहजा एव दृष्टयः ।\nकेशोण्ड्रकादिवद्भान्ति तथेमास्तत्र दृष्टयः ॥३४॥\nस आत्मानं यथा वेत्ति तथानुभवति क्षणात् ।\nचिदाकाशस्ततोऽसत्यमपि सत्यं तदीक्षणात् ॥३५॥\nन सत्यमस्ति नासत्यमिति तस्माज्जगत्त्रये ।\nयद्यथा वेत्ति चिद्रूपं तत्तथोदेत्यसंशयम् ॥३६॥\nयथा दामादयस्तद्वदेवमभ्युदिता वयम् ।\nसत्यासत्याः किमत्राङ्ग तान्प्रत्यपि विकल्पना ॥३७॥\nअस्यानन्तस्य चिद्व्योम्नः सर्वगस्य निराकृतेः ।\nचिदुदेति यथा यान्तस्तथा सा तत्र भात्यलम् ॥३८॥\nयत्र दामादिरूपेण संवित्प्रकचिता स्वयम् ।\nतथा सा तत्र संपन्ना तथाकारानुभूतितः ॥३९॥\nअस्मदादिस्वरूपेण संविद्यत्रोदिता स्वयम् ।\nतथासौ तत्र संपन्ना तथाकारानुभूतितः ॥४०॥\nस्वस्वप्नप्रतिभासस्य जगदित्यभिधा कृता ।\nचिद्व्योम्नो व्योमवपुषस्तापस्येव मृगाम्बुता ॥४१॥\nयत्र प्रबुद्धं चिद्व्योम तत्र दृश्याभिधा कृता ।\nयत्र सुप्तं तु तेनैव तत्र मोक्षाभिधा कृता ॥४२॥\nनच तत्क्वचिदासुप्तं न प्रबुद्धं कदाचन ।\nचिद्व्योम केवलं दृश्यं जगदित्यवगम्यताम् ॥४३॥\nनिर्वाणमेव सर्गश्रीः सर्गश्रीरेव निर्वृतिः ।\nनानयोः शब्दयोरर्थभेदः पर्याययोरिव ॥४४॥\nपरमार्थो जगदिति रूपं वेत्ति स्वयं स्वकम् ।\nयथा तैमिरिकं चक्षुः केशोण्ड्रकमिवेक्षते ॥४५॥\nन तत्केशोण्डृकं किंचित्सा हि दृष्टिस्तथा स्थिता ।\nनेदं दृश्यमिदं किंचिदित्थं चिद्व्योम संस्थितम् ॥४६॥\nसर्वत्र सर्वमिदमस्ति यथानुभूतं\nनो किंचन क्वचिदिहास्ति न चानुभूतम् ।\nशान्तं सदेकमिदमाततमित्थमास्ते\nसंत्यक्तशोकभयमेदमतस्त्वमास्स्व ॥४७॥\nशिलोदराकारघनं प्रशान्तं\nमहाचिते रूपमिदं स्वमच्छम् ।\nनैवास्ति नास्तीति दृशौ क्वचित्तु\nयच्चास्ति तत्साधु तदेव भाति ॥४८॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषु स्थितिप्रकरणे सदसन्निराकरणं नामैकत्रिंशः सर्गः ॥३१॥"
  }
]
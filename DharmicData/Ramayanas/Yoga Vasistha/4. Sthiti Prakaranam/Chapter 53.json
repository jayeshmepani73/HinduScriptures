[
  {
    "text": "श्रीवसिष्ठ उवाच ।\nअथापृच्छत्सुतस्तत्र जम्बूद्वीपे महानिशि ।\nकदम्बाग्रावचूडस्थं पितरं पावनाशयम् ॥१॥\nपुत्र उवाच ।\nकोऽसौ खोत्थ इति ख्यातो भूपस्तातोत्तमाकृतिः ।\nकथितं च किमेतन्मे त्वयेति ब्रूहि तत्त्वतः ॥२॥\nक्व भविष्यति निर्माणं वर्तमाने क्व गम्यता ।\nउभयार्थविरुद्धत्वान्मन्मोहाय वचस्तव ॥३॥\nदाशूर उवाच ।\nशृणु पुत्र यथाभूतमेतत्ते कथयाम्यहम् ।\nयेन संसारचक्रस्य तत्त्वमस्यावबुध्यसे ॥४॥\nअसदप्युत्थितारम्भमवस्तुमयमाततम् ।\nसंसारसंस्थानमिदमेवमाकथितं मया ॥५॥\nपरमान्नभसो जातः संकल्पः खोत्थ उच्यते ।\nजायते स्वयमेवासौ स्वयमेव विलीयते ॥६॥\nतत्स्वरूपमिदं सर्वं जगदाभोगि विद्यते ।\nजायते तत्र जाते तु तस्मिन्नष्टे विनश्यति ॥७॥\nब्रह्मविष्ण्विन्द्ररुद्राद्यास्तस्यैवावयवान्विदुः ।\nविटपानिव वृक्षस्य शृङ्गाणीव महीभृतः ॥८॥\nशून्ये व्योमनि तेनेदं निर्मितं त्रिजगत्पुरम् ।\nप्रतिभासानुसंधानमात्रेणैत्य विरिञ्चिताम् ॥९॥\nयत्रेमे विततालोका लोककोशाश्चतुर्दश ।\nवनोपवनमालाश्च यत्रोद्यानपरम्पराः ॥१०॥\nक्रीडाशिखरिणो यत्र सह्यमन्दरमेरवः ।\nशीतोष्णदीप्ती चन्द्रार्कौ दीपौ यत्रानलाकृती ॥११॥\nसूर्यांशुकचदालोलतरङ्गोत्तुङ्गमौक्तिकाः ।\nवहन्ति सरितो यत्र सन्मुक्तावलयश्चलाः ॥१२॥\nइक्षुक्षीरादिसलिला मणिरत्नबिसाङ्कुराः ।\nऔर्वानलाम्बुजा यत्र वाप्यः सप्त महार्णवाः ॥१३॥\nअध उर्व्यां तथोर्ध्वं खे पुण्यापुण्यधनश्रियः ।\nनरामरकिराटानां यत्रान्तः क्रयविक्रयौ ॥१४॥\nतस्मिन्नेव जगत्यस्मिन्पुरे संकल्पभूभृता ।\nक्रीडार्थमात्मनश्चित्रा देहापवरकाः कृताः ॥१३॥\nकेचिद्गीर्वाणनामान ऊर्ध्व एव नियोजिताः ।\nनरनागादयः केचिदध एव नियोजिताः ॥१६॥\nवातयन्त्रप्रवाहेण चलन्तो मांसमृन्मयाः ।\nसितास्थिदारवश्चित्रास्त्वग्लेपमसृणामलाः ॥१७॥\nकेचिच्चिरेण नश्यन्ति केचिच्छीघ्रविनाशिनः ।\nकेचित्केशोलपोल्लासरचिताच्छादनश्रियः ॥१८॥\nकर्णाक्षिनासाप्रमुखैर्द्वारैर्नवभिरन्विताः ।\nअनारतवहत्प्राणपवनेनोष्णशीतलाः ॥१९॥\nकर्णनासास्यताल्वादिवातायनगणान्विताः ।\nभुजाद्यङ्गप्रतोलीकाः पञ्चेन्द्रियकुदीपकाः ॥२०॥\nमायया रचितास्तेषु संकल्पेन महामते ।\nअहङ्कारमहायक्षाः परमालोकभीरवः ॥२१॥\nदेहापवरकेष्वन्तर्महाहङ्कारयक्षकैः ।\nसह संक्रीडतेऽत्यर्थं स सदैवासदुत्थितैः ॥२२॥\nयथा कुसूले मार्जारो भस्त्रायां भुजगो यथा ।\nमुक्ताफलं यथा वेणावहङ्कारस्तथा तनौ ॥२३॥\nक्षणमभ्युदयं यान्ति क्षणं शाम्यन्ति दीपवत् ।\nदेहगेहेषु संकल्पतरङ्गाः सागरेष्विव ॥२४॥\nभविष्यन्नवनिर्माणं स व्याप्नोति तदा पुरम् ।\nयदा संकल्पितं वस्तु क्षणादेव प्रपश्यति ॥२५॥\nअसंकल्पनमात्रेण स्वेनेवाशु विनश्यति ।\nश्रेयसे परमायस्य नाशत्वेन तु संभवः ॥२६॥\nस्वयं संकल्पनामात्रं जायते बालयक्षवत् ।\nअनन्तायात्मदुःखाय नानन्दाय कदाचन ॥२७॥\nइदं स्फारं जगद्दुःखं प्रतनोत्यात्मसत्तया ।\nअसत्तया नाशयति घनमान्ध्यं यथा तमः ॥२८॥\nस्वयैव दुःखदायिन्या चेष्टया परिरोदिति ।\nकाष्ठावष्टब्धवृषणः कीलोत्पाटी कपिर्यथा ॥२९॥\nसंकल्पितानन्दलवस्तिष्ठत्युद्धरकन्धरम् ।\nअकस्मात्प्रच्युतमधुबिन्दुभुक्करभो यथा ॥३०॥\nक्षणं विरतिमायाति रतिमेति क्षणं स्वयम् ।\nक्षणं विकारमायाति संकल्पेनैव बालवत् ॥३१॥\nएनं सकलभावेभ्यः कृत्वा निर्मूलमादरात् ।\nमतिरन्तःपदं याति यथा पुत्र तथा कुरु ॥३२॥\nत्रयस्तस्या मतेर्देहा अधमोत्तममध्यमाः ।\nतमःसत्त्वरजःसंज्ञाः कारणं जगतः स्थितेः ॥३३॥\nतमोरूपो हि संकल्पो नित्यं प्राकृतचेष्टया ।\nपरां कृपणतामेत्य प्रयाति कृमिकीटताम् ॥३४॥\nसत्त्वरूपो हि संकल्पो धर्मज्ञानपरायणः ।\nअदूरकेवलीभावं स्वाराज्यमधितिष्ठति ॥३५॥\nरजोरूपो हि संकल्पो लोकसंव्यवहारवान् ।\nपरितिष्ठति संसारे पुत्रदारानुरञ्जितः ॥३६॥\nत्रिविधं तु परित्यज्य रूपमेतन्महामते ।\nसंकल्पः परमायाति पदमात्मपरिक्षये ॥३७॥\nसर्वा दृष्टीः परित्यज्य नियम्य मनसा मनः ।\nसबाह्याभ्यन्तरार्थस्य संकल्पस्य क्षयं कुरु ॥३८॥\nयदि वर्षसहस्राणि तपश्चरसि दारुणम् ।\nयदि वा विलयात्मानं शिलायां चूर्णयस्यलम् ॥३९॥\nयदि वाग्निं प्रविशसि वडवाग्निमथापि वा ।\nयदि वा पतसि श्वभ्रे खड्गधाराजवेतथा ॥४०॥\nहरो यद्युपदेष्टा ते हरिः कमलजोऽपि वा ।\nअत्यन्तकरुणाक्रान्तो लोकनाथोऽथवा यतिः ॥४१॥\nपातालस्थस्य भूस्थस्य स्वर्गस्थस्यापि तत्तव ।\nनान्यः कश्चिदुपायोऽस्ति संकल्पोपशमादृते ॥४२॥\nअनाबाधेऽविकारे च सुखे परमपावने ।\nसंकल्पोपशमे यत्नं पौरुषेण परं कुरु ॥४३॥\nसंकल्पतन्तावखिला भावाः प्रोताः किलानघ ।\nछिन्ने तन्तौ न जाने ते क्व यान्ति विशरारवः ॥४४॥\nअसत्सत्सदसत्सर्व संकल्पादेव नान्यतः ।\nसंकल्पं सदसच्चैवमिह सत्यं किमुच्यताम् ॥४५॥\nसंकल्प्यते यथा यद्यत्तत्तथा भवति क्षणात् ।\nमा किंचिदपि तत्त्वज्ञ संकल्पय कदाचन ॥४६॥\nनिःसंकल्पो यथाप्राप्तव्यवहारपरो भव ।\nचिदचेत्योन्मुखत्वं हि याति संकल्पसंक्षये ॥४७॥\nउत्थाय सत्त्वरूपेण योन्या सत्यमयात्मकम् ।\nन तज्जगदुःखमिदं व्यर्थं सदृशमात्मनः ॥४८॥\nतेन दुःखाय महते किं मृतेन तवानघ ।\nयददुःखाय तत्प्राज्ञाः संश्रयन्तीह नेतरत् ॥४९॥\nअधिगतपरमार्थतामुपेत्य प्रसभमपास्य विकल्पजालमुच्चैः ।\nअधिगमय पदं तदद्वितीयं विततसुखाय सुषुप्तचित्तवृत्तिः ॥५०॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मो० स्थिति० दाशूरो० संसारनगरविकल्पयोगविचारो नाम त्रिपञ्चाशः सर्गः ॥५३॥"
  }
]
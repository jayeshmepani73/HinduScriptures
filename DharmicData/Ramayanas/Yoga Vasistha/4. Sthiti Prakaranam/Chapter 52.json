[
  {
    "text": "श्रीवसिष्ठ उवाच ।\nकदाचिदथ मार्गेण तेन कैलासवासिनीम् ।\nअहं स्नातुमदृश्यात्मा व्योमवीथीगतोऽगमम् ॥१॥\nनिर्गत्य नभसः सप्तमुनिमण्डलकोटरात् ।\nरात्रौ प्राप्तोऽस्मि सुमते दाशूरतरुमुन्नतम् ॥२॥\nयावच्छृणोमि विटपकुहरात्कानने वचः ।\nकुड्मलाम्भोजलग्नस्य षट्पदस्येव निःस्वनम् ॥३॥\nशृणु पुत्र महाबुद्धे वस्तुतोऽस्य समामिमाम् ।\nवर्णयामि महाश्चर्यामेकामाख्यायिकां तव ॥४॥\nअस्ति राजा महावीर्यो विख्यातो भुवनत्रये ।\nनाम्ना खोत्थ इति श्रीमाञ्जगदाक्रमणक्षमः ॥५॥\nअस्यानुशासनं सर्वे भुवनेष्वपि नायकाः ।\nशिरोभिर्धारयन्त्युच्चैश्चूडामणिमिवार्थिनः ॥६॥\nयः साहसैकरसिको नानाश्चर्यविहारवान् ।\nकेनचित्त्रिषु लोकेषु न महात्मा वशीकृतः ॥७॥\nयस्यारम्भसहस्राणि सुखदुःखप्रदान्यलम् ।\nसंख्यातुं केन शक्यन्ते कल्लोला जलधेरिव ॥८॥\nयस्य वीर्यं सुवीर्यस्य न शस्त्रैर्न च पावकैः ।\nकेनचिद्भुवने क्रान्तमाकाशमिव मुष्टिना ॥९॥\nयदीयां विततारम्भां लीलां निर्माणभासुराम् ।\nन मनागनुवर्तन्ते शक्रोपेन्द्रहरा अपि ॥१०॥\nत्रयस्तस्य महाबाहो देहा विहरणक्षमाः ।\nजगदाक्रम्य तिष्ठन्ति ह्युत्तमाधममध्यमाः ॥११॥\nव्योमन्येवातिवितते जातोऽसौ त्रिशरीरकः ।\nतत्रैव च स्थितिं यातः शब्दपातश्च पक्षिवत् ॥१२॥\nतत्रैवापारगगने नगरं तेन निर्मितम् ।\nचतुर्दशमहारथ्यं विभागत्रयभूषितम् ॥१३॥\nवनोपवनमालाढ्यं क्रीडाशिस्ररिसुन्दरम् ।\nमुक्तालताविवलितवापीसप्तकभूषितम् ॥१४॥\nशीतलोष्णात्मकाक्षीणदीपद्वयविराजितम् ।\nऊर्ध्वाधोगतिरूपेण वणिङ्मार्गेण संकुलम् ॥१५॥\nतस्मिन्नेवातिविपुले पत्तने तेन भूभृता ।\nसंसारिणो विरचिता मुग्धापवरका गणाः ॥१६॥\nऊर्ध्वं केचिदधः केचित्केचिन्मध्ये नियोजिताः ।\nकेचिच्चिरेण नश्यन्त केचिच्छीघ्रविनाशिनः ॥१७॥\nअसितच्छादनच्छन्ना नवद्वारविभूषिताः ।\nअनारतवहद्वाता बहुवातायनान्विताः ॥१८॥\nदीपपञ्चकसालोकास्त्रिस्थूणाः शुक्लदारवः ।\nमसृणालेपमृदवः प्रतोलीभुजसंकुलाः ॥१९॥\nमायया रचितास्तेन राज्ञा तेषु महात्मना ।\nरक्षितारो महायक्षा नित्यमालोकभीरवः ॥२०॥\nअथापवरकौघेषु चलत्सु स महीपतिः ।\nकरोति विविधां क्रीडां नीडेष्विव विहङ्गमः ॥२१॥\nत्रिशरीरशतेष्वन्तस्तैर्यक्षैः सह पुत्रक ।\nलीलावशमुषित्वा तु पुनर्निर्गम्य गच्छति ॥२२॥\nतस्येच्छा जायते वत्स कदाचिच्चलचेतसः ।\nपुरं भविष्यन्निर्माणं किंचिद्यामीति निश्चला ॥२३॥\nभूताविष्ट इवावेगात्तत उत्थाय धावति ।\nपुरं तदप्यथाप्नोति गन्धर्वैरिव निर्मितम् ॥२४॥\nतस्येच्छा जायते पुत्र कदाचिच्चलचेतसः ।\nविनाशं संप्रयामीति तेनाशु स विनश्यति ॥२५॥\nपुनरुत्पद्यते तूर्णं स्वात्मनोर्मिरिवाम्भसः ।\nव्यवहारं तनोत्युच्चैः पुनरारम्भमन्थरम् ॥२६॥\nस्वयैव व्यवहृत्याथ कदाचित्परिभूयते ।\nकिंकरोस्म्यहमज्ञोऽस्मि दुःखितोऽस्मीति शोचति ॥२७॥\nमुदमेत्य कदाचिच्च स्वयमायाति दीनताम् ।\nप्रावृड्वर्षकलोल्लासपूरादिव नदीरयः ॥२८॥\nजयति गच्छति वल्गति जृम्भते\nस्फुरति भाति न भाति च भासुरः ।\nसुत महामहिमा स महीपतिः\nपतिरपामिएव वातरयाकुलः ॥२९॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मो० स्थितिप्रकरणे दाशूरो० खोत्थविभववर्णनं नाम द्विपञ्चाशः सर्गः ॥५२॥"
  }
]
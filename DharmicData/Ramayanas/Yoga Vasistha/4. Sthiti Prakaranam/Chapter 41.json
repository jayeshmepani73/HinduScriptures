[
  {
    "text": "श्रीराम उवाच ।\nक्षीरोदकुक्षितुल्याभिः शीतलामलदीप्तिभिः ।\nतवोक्तिभिर्विचित्राभिर्गम्भीराभिरिवाभितः ॥१॥\nक्षणमान्ध्यमिवाप्नोमि क्षणं यामि प्रकाशताम् ।\nशान्तातपलवः प्रावृड्लोलाभ्र इव वासरः ॥२॥\nअनन्तस्याप्रमेयस्य सर्वस्यैकस्य भास्वतः ।\nअनस्तमितसारस्य कलना कथमागता ॥३॥\nश्रीवसिष्ठ उवाच ।\nयथाभूतार्थवाक्यार्थाः सर्वा एव ममोक्तयः ।\nनासमर्था विरूपार्थाः पूर्वापरविरोधदाः ॥४॥\nज्ञानदृष्टौ प्रसन्नायां प्रबोधे विततोदये ।\nयथावज्ज्ञास्यसि स्वस्थो मद्वाग्दृष्टिबलाबलम् ॥५॥\nउपदेश्योपदेशार्थं शास्त्रार्थप्रतिपत्तये ।\nशब्दार्थवाक्यरचनाभ्रमो मा तन्मयो भव ॥६॥\nयदा पुरा ज्ञास्यसि तत्सत्यमत्यन्तनिर्मलम्।\nवाच्यवाचकशब्दार्थभेदं त्यक्ष्यसि वै तदा ॥७॥\nभेदकृद्वाक्प्रपञ्चोऽयमुपदेश्येषु कल्पितः ।\nउपदेश्योपदेशार्थं शास्त्रार्थप्रतिपत्तये ॥८॥\nशब्दार्थवाक्प्रपञ्चोऽयमुपदेशेषु कल्पितः ।\nसदाऽज्ञेषु न तज्ज्ञेषु विद्यते पारमार्थिकः ॥९॥\nकलनामलमोहादि किंचिन्नात्मनि विद्यते ।\nनीरागं ब्रह्म परमं तदेवेदं जगत्स्थितम् ॥१०॥\nएतद्विचित्ररूपाभिर्युक्तिभिर्बहुशः पुनः ।\nविस्तरेणैव वक्तव्यं सिद्धान्तावसरेऽनघ ॥११॥\nवाक्प्रपञ्चं विना त्वेतदज्ञानमतुलं तमः ।\nभेत्तुमन्योन्यमुदितं यत्नं कर्तुं न शक्यते ॥१२॥\nअविद्ययैवोत्तमया स्वात्मनाशोद्यमेच्छया ।\nविद्या सा प्रार्थ्यते राम सर्वदोषापहारिणी ॥१३॥\nशाम्यति ह्यस्त्रमस्त्रेण मलेन क्षाल्यते मलः ।\nशमं विषं विषेणैति रिपुणा हन्यते रिपुः ॥१४॥\nईदृशी राम मायेयं यां स्वनाशेन हर्षदा ।\nन लक्ष्यते स्वभावोऽस्याः प्रेक्ष्यमाणैव नश्यति ॥१५॥\nविवेकमाच्छादयति जगन्ति जनयत्यलम् ।\nनच विज्ञायते कैषा पश्याश्चर्यमिदं जगत् ॥१६॥\nअप्रेक्ष्यमाणा स्फुरति प्रेक्षिता सु विनश्यति ।\nमायेयमपरिज्ञायमानरूपैव वल्गति ॥१७॥\nअहो नु खलु चित्रेयं माया संसारबन्धनी ।\nअसत्येवातिसत्येव स्वज्ञानं विहितं तया ॥१८॥\nअत्यभिन्नपदे तस्मिंस्तन्वाना भेदमाततम् ।\nसंसारमाया येनासौ तेनासौ पुरुषोत्तमः ॥१९॥\nनास्त्येषा परमार्थे न त्वेवं भावनयेद्धया ।\nज्ञो भूत्वा ज्ञेयसंप्राप्तो ज्ञास्यस्यस्यास्त्वमाशयम् ॥२०॥\nयावत्तु न प्रबुद्धस्त्वं तावन्मद्वचसैव ते ।\nनिश्चयो भवतूद्दामो नास्त्यविद्येति निश्चलः ॥२१॥\nयदिदं दृश्यतां यातं मानसं मननं महत् ।\nअसन्मात्रमिदं यस्मान्मनोमात्रविजृम्भितम् ॥२२॥\nसत्तद्ब्रह्मेति यस्यान्तर्निश्चयः सोऽपि मोक्षभाक् ।\nचलाचलाकृतिर्या या दृष्टिरावद्धभावना ॥२३॥\nसा समग्रजगद्भूतखगबन्धनवागुरा ।\nयः स्वप्नभूमिवद्भ्रान्तमसत्सद्ह्येकनिश्चयः ॥२४॥\nजगत्पश्यत्यसक्तात्मा न स दुःखे निमज्जति ।\nयस्यैतास्वस्वरूपासु भावना स्वात्मभावना ॥२५॥\nअस्वरूपस्य तस्यापि सा ह्यविद्यैव विद्यते ।\nविकारितादयो दोषा न केचन महात्मनि ॥२६॥\nपरमात्मनि विद्यन्ते पयसीवेह पांसवः ।\nभावनाशब्दशब्दार्थरञ्जनेयं जगद्गता ॥२७॥\nव्यवहारार्थमुत्पन्ना व्यतिरिक्ता च नात्मनः ।\nअनेन व्यवहारेण विनैताः शास्त्रदृष्टयः ॥२८॥\nसंस्थितिं नाधिगच्छन्ति पटा इव वितन्तवः ।\nउह्यमानो ह्यविद्यायामात्मा नेहोपलक्ष्यते ॥२९॥\nआत्मज्ञानादृते तच्च शास्त्रार्थात्समवाप्यते ।\nअविद्यासरितः पारमात्मलाभादृते किल ॥३०॥\nराम नासाद्यते तद्धि पदमक्षयमुच्यते ।\nयतःकुतश्चिज्जातेयमविद्या मलदायिनी ॥३१॥\nनूनं स्थितिमुपायाता समासाद्य पदं स्थिता ।\nकुतो जातेयमिति ते राम मास्तु विचारणा ॥३२॥\nइमां कथमहं हन्मीत्येषा तेऽस्तु विचारणा ।\nअस्तं गतायां क्षीणायामस्यां ज्ञास्यसि राघव ॥३३॥\nयत एषा यथा चैषा यथा नष्टेत्यखण्डितम् ।\nवस्तुतः किल नास्त्येषा विभात्येषा न वेक्षिता ॥३४॥\nअसतो भ्रान्तता सत्यरूपां जानातु कः कुतः ।\nजातेयं प्रौढिमापन्ना दोषायैवातताकृतिः ॥३५॥\nबलात्प्रणाशय त्वेनां परिज्ञास्यसि वै ततः ।\nअपि शूरा अतिप्राज्ञास्ते न सन्ति जगत्त्रये ॥३६॥\nअविद्यया ये पुरुषा न नाम विवशीकृताः ।\nतदस्या रोगशीलाया यत्नं कुरु विनाशने ॥३७॥\nयथैषा जन्मदुःखेषु न भूयस्त्वां नियोक्ष्यति ।\nसर्वापदामेकसखीमज्ञानतरुमञ्जरीम् ।\nअनर्थसार्थजननीमविद्यामलमुद्धर ॥३८॥\nभयविषाददुराधिविपत्प्रदां\nहृदयमोहमहापटलांकुराम् ।\nभृशमपास्य कुदृष्टिमिमां बला-\nद्भव भवार्णवपारमुपागतः ॥३९॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये मोक्षोपायेषु स्थितिप्रकरणे अविद्याकथनं नामैकचत्वारिशः सर्गः ॥४१॥"
  }
]
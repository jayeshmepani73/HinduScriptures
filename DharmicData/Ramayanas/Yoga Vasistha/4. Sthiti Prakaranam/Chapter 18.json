[
  {
    "text": "श्रीवसिष्ठ उवाच ।\nसर्वसंसृतिखण्डेषु भूतबीजकलात्मनः ।\nतन्मात्रप्रतिभासस्य प्रतिभासेन भिन्नता ॥१॥\nप्रवृत्तिर्वा निवृत्तिर्वा तन्मात्रावृत्तिपूर्वकम् ।\nसर्वस्य जीवजातस्य सुषुप्तत्वादनन्तरम् ॥२॥\nप्रवृत्तिभाजो ये जीवास्ते तन्मात्रप्रदर्शिनः ।\nतन्मात्रैकतया सर्गान्मिथः पश्यन्ति कल्पितान् ॥३॥\nतन्मात्रैक्यप्रणालेन चित्राः सर्गजलाशयाः ।\nपरस्परं संमिलन्ति घनतां यान्ति चाभितः ॥४॥\nकेचित्पृथक्स्थितिगताः पृथगेव लयं गताः ।\nकेचिन्मिथः संमिलिता जगद्गुञ्जा स्थिताक्षता ॥५॥\nजगद्रुञ्जासहस्राणि यत्रासंख्यान्यणावणौ ।\nअपरस्परलग्नानि काननं ब्रह्म नाम तत् ॥६॥\nमिथः संमिलनेनैता घनतां समुपागताः ।\nयद्यद्यत्र यथा रूढं तत्तत्पश्यति नेतरत् ॥७॥\nवर्तमानं मनोराज्यं नैष्फल्यं समुपागता ।\nसा कृत्तिर्मनसो ज्ञेया तस्य जीवपरम्परा ॥८॥\nपरस्परं संमिलतां सर्गाणां रूढभाविनाम् ।\nदेहसत्ता भृशं रूढा देहाभावस्तु विस्मृतिः ॥९॥\nदेहत्वपरिरूढत्वाच्चिद्धेम्ना विस्मृतात्मना ।\nमिथ्यानुभूताऽविद्या तु शुद्धा कटकतामिता ॥१०॥\nयथा शुद्धः प्राणमरुत्परप्राणादिवेदनात् ।\nवेत्ति वेद्यं मनोराज्यं तथा सर्गान्तराश्रयम् ॥१५॥\nसर्वेषां जीवराशीनामात्मावस्थात्रयं श्रितः ।\nजाग्रत्स्वप्नसुषुप्त्याख्यमत्र देहो न कारणम् ॥१२॥\nएवमात्मनि जीवत्वे सत्यवस्थात्रयात्मनि ।\nनचाम्भसीव वीचित्वमस्मिन्कचति देहता ॥१३॥\nचित्कलापदमासाद्य सुषुप्तान्तपदस्थितम् ।\nबुद्धो निवर्तेते जीवो मूढः सर्गे प्रवर्तते ॥१४॥\nद्वयोरेकस्वरूपैव स्वसौहार्दनिदर्शनात् ।\nअज्ञः सुषुप्तोऽसंबुद्धो जीवः कश्चित्स सर्गभाक् ॥१५॥\nसर्वगत्वाच्चितः कश्चित्परसर्गेण नीयते ।\nसर्गे सर्गे पृथग्रूपं सन्ति सर्गान्तराण्यपि ॥१६॥\nतेष्वप्यन्तस्थसर्गौघाः कदलीदलपीठवत् ।\nसर्वसर्गान्तरादूरं पत्रपीवरवृत्तिमत् ॥१७॥\nस्वभावशीतलं ब्रह्म कदलीदलमण्डपः ।\nकदल्यामन्यता नास्ति यथा पत्रशतेष्वपि ॥१८॥\nब्रह्मतत्त्वेऽन्यता नास्ति तथा सर्गशतेष्वपि ।\nबीजमेव रसात्फुल्लं भूत्वा बीजं पुनर्भवेत् ॥१९॥\nतथा ब्रह्म मनो भूत्वा बोधाद्ब्रह्म परं भवेत् ।\nरसकारणकं बीजं फलभावेन जृम्भते ॥२०॥\nब्रह्मकारणको जीवो जगद्रूपेण जृम्भते ।\nरसस्य कारणं किं स्यादिति वक्तुं न युज्यते ॥२१॥\nब्रह्मणः कारणं किं स्यादिति वक्तुं न युज्यते ।\nस्वभावो निर्विशेषत्वात्परो वक्तुं न युज्यते ॥२२॥\nनाकारणे कारणादि परे वस्त्वादिकारणे ।\nविचारणीयः सारो हि किमसारविचारणैः ॥२३॥\nबीजं जहद्बीजवपुः फलीभूतं विलोक्यते ।\nब्रह्माजहन्निजवपुः फलं बीजे च संस्थितम् ॥२४॥\nबीजस्याकृतिमत्सर्वं तेनानाकृतिमत्पदम् ।\nन युज्यते समीकर्तुं तस्मान्नास्त्युपमा शिवे ॥२५॥\nस्वमेव जायतेऽस्वाभं न च तज्जायतेऽन्यदृक् ।\nअतो न जातं नाजातं विद्धि ब्रह्म नभो जगत् ॥२६॥\nदृश्यं पश्यन्स्वमात्मानं न द्रष्टा संप्रपश्यति ।\nप्रपञ्चाक्रान्तसंवित्तेः कस्योदेति निजा स्थितिः ॥२७॥\nमृगतृष्णाजलभ्रान्तौ सत्यां कैव विदग्धता ।\nविदग्धतायां सत्यां तु कैवासौ मृगतृष्णिका ॥२८॥\nआकाशविशदो द्रष्टा सर्वाङ्गोऽपि न पश्यति ।\nनेत्रं निजमिवात्मानं दृशीभूतमहो भ्रमः ॥२९॥\nआकाशविशदो द्रष्टा सर्वाङ्गोऽपि न पश्यति ।\nतेषां निजमिवात्मानं दृशीभूतमिवाभ्रमः ॥३०॥\nआकाशविशदं ब्रह्म यत्नेनापि न लभ्यते ।\nदृश्ये दृश्यतया दृष्टे त्वस्य लाभः सुदूरतः ॥३१॥\nतादृग्भावस्वरूपेण विना यत्र न दृश्यते ।\nतत्रापि दूरोदस्तैव द्रष्टुः सूक्ष्मस्य दृश्यता ॥३२॥\nदृश्यं च दृश्यते तेन द्रष्टा राम न दृश्यते ।\nद्रष्टैव संभवत्येको नतु दृश्यमिहास्ति हि ॥३३॥\nद्रष्टा सर्वात्मको दृश्ये स्थितश्चेत्कैव द्रष्टृता ।\nसर्वशक्तिमता राज्ञा यद्यत्संपद्यते यथा ॥३४॥\nतत्तथानुभवत्याशु स एवोदेति तत्तथा ।\nयथा मधुरसोल्लासः खण्डो भवति भासुरः ॥३५॥\nरसतामजहच्चैव फलपुष्पलतोन्नतः ।\nचिदुल्लासस्तथा जीवो भूयो भवति देहकः ॥३६॥\nचिन्मात्रतां तामजहदेव दर्शनदृक्मयम् ।\nअन्तःस्वानुभवश्चैव जगत्स्वप्नं प्रपश्यति ॥३७॥\nअहंतादिरसे भौमे खण्डकत्वमिवात्मनि ।\nनानाखण्डसहस्रौघैरद्वितीयैर्निजात्मनः ॥३८॥\nयथोदेति रसो भौमश्चित्तथोदेत्यसंभ्रमम् ।\nचिद्रसोल्लासवृक्षाणां कचतामात्मनात्मनि ॥३९॥\nदृश्यशाखाशताड्यानामिह नान्तोऽवगम्यते ।\nखण्डः प्रत्येकमेवायं यथा रसचमत्कृतिम् ॥४०॥\nस्वादयत्येवमेषा चित्पृथक्पश्यति संस्थितिम् ।\nया योदेति यथा यस्या जीवशक्तेः स्वसंसृतिः ॥४१॥\nतां तां तथैति सा स्वात्मचिद्रूपभुवनस्थितिम् ।\nजीवसंसृतयः काश्चिन्प्रमिलन्ति परस्परम् ॥४२॥\nस्वयं विहृत्य संसारे शाम्यन्ति चिरकालतः ।\nसूक्ष्मया परया दृष्ट्या त्वं पश्य ज्ञानचेतसा ॥४३॥\nजगज्वालसहस्राणि परमाण्वन्तरेष्वपि ।\nचित्ते नभसि पाषाणे ज्वालायामनिले जले ॥४४॥\nसन्ति संसारलक्षाणि तिले तैलमिवाखिले ।\nसिद्धिमेति यदा चेतस्तदा जीवो भवेच्चितिः ॥४५॥\nशुद्धा च सा सर्वगता तेन तन्मेलनं मिथः ।\nसर्वेषां पद्मजादीनां स्वसत्ताभ्रमरूपकः ॥४६॥\nजगद्दीर्घमहास्वप्नः सोऽयमन्तः समुत्थितः ।\nस्वप्नात्स्वप्नान्तरं यान्ति काश्चिद्भूतपरम्पराः ॥४७॥\nतेनोपलम्भः कुड्यादावसौ दृढतरः स्थितः ।\nयद्यत्र चिद्भावयति तत्तत्राशु भवत्यलम् ॥४८॥\nतया स्वप्नेऽपि यदृष्टं तत्काले सत्यमेव तत् ।\nचिदणोरन्तरे सन्ति समस्तानुभवाणवः ॥४९॥\n[ यथा बीजान्तरे पत्रलतापुष्पफलाणवः ।\nपरमाणुजगत्यन्तर्मन्ये चित्परमाणवः ।\nलीनमाकाशमाकाशे द्वैतैक्यभ्रममुत्सृज ॥५०॥\nदेशकालक्रियाद्रव्यैः स्वैरेवाणुभिरेव चित् ।\nअणूननुभवत्यन्तरितराणि नसंभवात् ॥५१॥\nस्वयं सर्गस्य कचितः स्वप्ने चिदणुखण्डकः ।\nब्रह्मादेः कीटनिष्ठस्य देहदृष्ट्यानुभावितः ॥५२॥\nकचितं किंचिदेवेह वस्तुतस्तु न किंचन ।\nस्वयं सत्यं स्वादयन्ते द्वैतं चित्परमाणवः ॥५३॥\nस्वयं प्रकचति स्फारदेहश्चिदणुखण्डकः ।\nनेत्रादिकुसुमद्वारैः संविदामोदमुद्गिरन् ॥५४॥\nसंपश्यतितरां कश्चिद्वहीरूपेण चिद्धटः ।\nसर्वगत्वादनाशित्वादृश्यबीजस्य वै चितेः ॥५५॥\nअन्तरेवाखिलं कश्चित्पश्यत्यविमलं जगत् ।\nतत्रातिकालकलनादुन्मज्जति निमज्जति ॥५६॥\nस्वप्नात्स्वप्नान्तरं तत्र तथा पश्यन्पुनःपुनः ।\nमिथ्या वटेषु लुठति शिलेव शिखरच्युता ॥५७॥\nकेचित्संमिलिताः केचिदात्मन्येवाभ्रमे स्थिताः ।\nमग्नाः स्वसंवित्प्रसरे स्फुरन्तो देहखण्डकाः ॥५८॥\nस्वयमन्तः प्रपश्यन्ति ये जगज्जीवविभ्रमम् ।\nतैस्तैः कैश्चित्ततं दृश्यमसत्स्वप्नवदाश्रितम् ॥५९॥\nसर्वात्मत्वात्स्वभावस्य तद्दृश्यं सत्यमात्मनि ।\nसर्वगं विद्यते यत्र तत्र सर्वमुदेति हि ॥६०॥\nजीवान्तः प्रतिभासस्य सर्वस्य पुनरन्तरे ।\nजीवखण्ड उदेत्युच्चैस्तस्यान्तरितरोऽपि च ॥६१॥\nजीवान्तर्जायते जीवस्तस्यान्तरपि जीवकः ।\nसर्वत्र रम्भादलवज्जीवो जीवान्तरेव हि ॥६२॥\nदृश्यबुद्धिपरावृत्तौ सममेतदनन्तरम् ।\nहेम्नीव कटकादित्वं परिज्ञातं विनश्यति ॥६३॥\nविचारो यस्य नोदेति कोऽहं किमिदमित्यलम् ।\nतस्यान्तर्न विमुक्तोऽसौ दीर्घो जीवज्वरभ्रमः ॥६४॥\nविचारः सफलस्तस्य विज्ञेयो यस्य सन्मतेः ।\nदिनानुदिनमायाति तानवं भोगगृध्रता ॥६५॥\nयथा देहोपयुक्तं हि करोत्यारोग्यमौषधम् ।\nतथेन्द्रियजयेऽभ्यस्ते विवेकः फलितो भवेत् ॥६६॥\nविवेकोऽस्ति वचस्येव चित्रेऽग्निरिव भास्वरः ।\nयस्य तेनापरित्यक्ता दुःखायैवाविवेकिता ॥६७॥\nयथा स्पर्शेन पवनः सत्तामायाति नो गिरा ।\nतथेच्छातानवेनैव विवेकोऽस्य विबुध्यते ॥६८॥\nचित्रामृतं नामृतमेव विद्धि\nचित्रानलं नानलमेव विद्धि ।\nचित्राङ्गना नूनमनङ्गनेति\nवाचा विवेकस्त्वविवेक एव ॥६९॥\nपूर्वं विवेकेन तनुत्वमेति\nरागोऽथ वैरं च समूलमेव ।\nपश्चात्परिक्षीयत एव यत्नः\nस पावनो यत्र विवेकितास्ति ॥७०॥"
  },
  {
    "text": "इत्यार्षे श्रीवासिष्ठमहारामायणे वा० दे० मो० स्थितिप्रकरणे जीवनखण्डकावतारो नामाष्टादशः सर्गः ॥१८॥"
  }
]
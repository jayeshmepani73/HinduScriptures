[
  {
    "text": "श्रीराम उवाच ।\nमहाकल्पान्तसर्गादौ प्रथमोऽसौ प्रजापतिः ।\nस्मृत्यात्मा जायते मन्ये स्मृत्यात्मैव ततो जगत् ॥१॥\nश्रीवसिष्ठ उवाच ।\nमहाप्रलयसर्गादावेवमेतद्रघूद्वह ।\nस्मृत्यात्मैव भवत्यादौ प्रथमोऽसौ प्रजापतिः ॥२॥\nतत्संकल्पात्मकजगत्स्मृत्यात्मैवमिदं ततः ।\nभाति संकल्पनगरं स्थितं पूर्वं प्रजापतेः ॥३॥\nस्मृतिर्न संभवत्येव सर्गादौ परमात्मनः ।\nजन्माभावात्कथं कुत्र नभसीव महाद्रुमः ॥४॥\nश्रीराम उवाच ।\nन संभवति किं ब्रह्मन्सर्गादौ प्राक्तनी स्मृतिः ।\nमहाप्रलयसंमोहैर्नश्यति प्राक्स्मृतिः कथम् ॥५॥\nश्रीवसिष्ठ उवाच ।\nये महाप्रलये प्राज्ञाः सर्वे ब्रह्मादयः पुरा ।\nकिल निर्वाणमायातास्तेऽवश्यं ब्रह्मतां गताः ॥६॥\nप्राक्तनः कः स्मृतेः कर्ता तस्मात्कथय सुव्रत ।\nस्मृतिर्निर्मूलतां याता स्मर्तुर्मुक्ततया यतः ॥७॥\nअतः स्मर्तुरभावेन स्मृतिर्वोदेति किं कथम् ।\nअवश्यं हि महाकल्पे सर्वे मोक्षैकभागिनः ॥८॥\nनानुभूतेऽनुभूते च स्वतश्चिद्व्योम्नि या स्मृतिः ।\nसा जगद्भूरिति प्रौढा दृश्या सास्त्येव चित्प्रभा ॥९॥\nभाति संवित्प्रभैवेयमनाद्यन्तावभासिनी ।\nयत्तदेतज्जगदिति स्वयंभूरिति च स्थितम् ॥१०॥\nअनादिकालसंसिद्धं यद्भानं ब्रह्मणो निजम् ।\nस आतिवाहिको देहो विराजो जगदाकृतिः ॥११॥\nपरमाणाविदं भाति त्रिजगत्सवनाभ्रखम् ।\nदेशकालक्रियाद्रव्यदिनरात्रिक्रमान्वितम् ॥१२॥\nपरमाणुः प्रविततस्तस्यास्ते तादृगेव च ।\nभाति भासुरताकारि तादृग्गिरिकुलं पुनः ॥१३॥\nतत्रापि तादृगाकारमेव प्रत्यनुसंततम् ।\nदृश्यमाभाति भारूपमेतदङ्ग न वास्तवम् ॥१४॥\nइत्यस्त्यन्तो नं सद्दृष्टेरसद्दृष्टेश्च वा क्वचित् ।\nअस्यास्त्वभ्युदितं बुद्धं नाबुद्धं प्रति वानघ ॥१५॥\nबुद्धं प्रतीदं ब्रह्मैव केवलं शान्तमव्ययम् ।\nअबुद्धं प्रति बुद्ध्यैतद्भासुरं भुवनान्वितम् ॥१६॥\nयथेदं भासुरं भाति जगदण्डकजृम्भितम् ।\nयथा कोटिसहस्राणि भान्त्यन्यान्यप्यणावणौ ॥१७॥\nयथा स्तम्भे पुत्रिकान्तस्तस्याः स्वाङ्गेषु पुत्रिका ।\nतस्याश्च पुत्रिकास्त्यङ्गे तथा त्रैलोक्यपुत्रिका ॥१८॥\nनाभिन्ना नापि संख्येया यथाद्रौ परमाणुकाः ।\nतथा ब्रह्म बृहन्मेरौ त्रैलोक्यपरमाणवः ॥१९॥\nसूर्याद्यंशुषु संख्यातुं शक्यन्ते लघवोऽणवः ।\nउत्पद्यन्ते चिदादित्ये त्रैलोक्यपरमाणवः ॥२०॥\nयथाणवो वहन्त्यर्कदीप्तिष्वप्सु रजःसु च ।\nतथा वहन्ति चिद्व्योम्नि त्रैलोक्यपरमाणवः ॥२१॥\nशून्यानुभवमात्रात्म भूताकाशमिदं यथा ।\nसर्गानुभवमात्रात्म चिदाकाशमिदं तथा ॥२२॥\nसर्गस्तु सर्गशब्दार्थतया बुद्धो नयत्यधः ।\nस ब्रह्मशब्दार्थतया बुद्धः श्रेयो भवत्यलम् ॥२३॥\nविज्ञानात्मा शासिता विश्वबीजं\nब्रह्मैवालं स्वं चिदाकाशमात्रम् ।\nयस्माज्जातं यत्तदेवेति विद्या-\nद्वेद्यं स्वान्तर्बोधसंबोधमात्रम् ॥२४॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मो० स्थितिप्रकरणे जगदानन्त्यवर्णनं नाम तृतीयः सर्गः ॥३॥"
  }
]
[
  {
    "text": "श्रीवसिष्ठ उवाच ।\nमनो हि भावनामात्रं भावना स्पन्दधर्मिणी ।\nक्रिया तद्भावितारूपं फलं सर्वोऽनुधावति ॥१॥\nश्रीराम उवाच ।\nविस्तरेण मम ब्रह्मन् जडस्याप्यजडाकृतेः ।\nरूपमारूढसंकल्पं मनसो वक्तुमर्हसि ॥२॥\nश्रीवसिष्ठ उवाच ।\nअनन्तस्यात्मतत्त्वस्य सर्वशक्तेर्महात्मनः ।\nसंकल्पशक्ति रचितं यद्रूपं तन्मनो विदुः ॥३॥\nभावः सदसतोर्मध्ये नृणां चलति यश्चलः ।\nकलनोन्मुखतां यातस्तद्रूपं मनसो विदुः ॥४॥\nनाहं वेदावभासात्मा कुर्वाणोऽस्मीति निश्चयः ।\nतस्मादेकान्तकलनस्तद्रूपं मनसो विदुः ॥५॥\nकल्पनात्मिकया कर्मशक्त्या विरहितं मनः ।\nन संभवति लोकेऽस्मिन्गुणहीनो गुणी यथा ॥६॥\nयथा वह्न्यौष्ण्ययोः सत्ता न संभवति भिन्नयोः ।\nतथैव कर्ममनसोस्तथात्ममनसोरपि ॥७॥\nस्वेनैव चित्तरूपेण कर्मणा फलधर्मिणा ।\nसंकल्पैकशरीरेण नानाविस्तरशालिना ॥८॥\nइदं ततमनेकात्म मायामयमकारणम् ।\nविश्वं विगतविन्यासं वासनाकल्पनाकुलम् ॥९॥\nया येन वासना यत्र सतेवारोपिता यथा ।\nसा तेन फलसूस्तत्र तदेव प्राप्यते तथा ॥१०॥\nकर्म बीजं मनःस्पन्दः कथ्यतेऽथानुभूयते ।\nक्रियास्तु विविधास्तस्य शाखाश्चित्रफलास्तरोः ॥११॥\nमनो यदनुसंधत्ते तत्कर्मेन्द्रियवृत्तयः ।\nसर्वाः संपादयन्त्येतास्तस्मात्कर्म मनः स्मृतम् ॥१२॥\nमनो बुद्धिरहंकारश्चित्तं कर्माथ कल्पना ।\nसंसृतिर्वासना विद्या प्रयत्नः स्मृतिरेव च ॥१३॥\nइन्द्रियं प्रकृतिर्माया क्रिया चेतीतरा अपि ।\nचित्राः शब्दोक्तयो ब्रह्मन्संसारभ्रमहेतवः ॥१४॥\nकाकतालीययोगेन त्यक्तस्फारदृगाकृतेः ।\nचितेश्चेत्यानुपातिन्याः कृताः पर्यायवृत्तयः ॥१५॥\nश्रीराम उवाच ।\nपरायाः संविदो ब्रह्मन्नेताः पर्यायवृत्तयः ।\nकल्प्यमानविचित्रार्थाः कथं रूढिमुपागताः ॥१६॥\nश्रीवसिष्ठ उवाच ।\nगतेव सकलङ्कत्वं कदाचित्कल्पनात्मकम् ।\nउन्मेषरूपिणी नाना तदैव हि मनःस्थिता ॥१७॥\nभावनामनुसंधानं यदा निश्चित्य संस्थिता ।\nतदैषा प्रोच्यते बुद्धिरियत्ताग्रहणक्षमा ॥१८॥\nयदा मिथ्याभिमानेन सत्तां कल्पयति स्वयम् ।\nअहंकाराभिमानेन प्रोच्यते भवबन्धनी ॥१९॥\nइदं त्यक्त्वेदमायाति बालवत्पेलवा यदा ।\nविचारं संपरित्यज्य तदा सा चित्तमुच्यते ॥२०॥\nयदा स्पन्दैकधर्मत्वात्कर्तुर्या शून्यशंसिनी ।\nआधावति स्पन्दफलं तदा कर्मेत्युदाहृता ॥२१॥\nकाकतालीययोगेन त्यक्त्वैकघननिश्चयम् ।\nयदेहितं कल्पयति भावं तेनेह कल्पना ॥२२॥\nपूर्वदृष्टमदृष्टं वा प्राग्दृष्टमिति निश्चयैः ।\nयदैवेहां विधत्तेऽन्तस्तदा स्मृतिरुदाहृता ॥२३॥\nयदा पदार्थशक्तीनां संभुक्तानामिवाम्बरे ।\nवसत्यस्तमितान्येहा वासनेति तदोच्यते ॥२४॥\nअस्त्यात्मतत्त्वं विमलं द्वितीया दृष्टिरङ्किता ।\nजाता ह्यविद्यमानैव तदा विद्येति कथ्यते ॥२५॥\nस्फुरत्यात्मविनाशाय विस्मारयति तत्पदम् ।\nमिथ्याविकल्पजालेन तन्मलं परिकल्प्यते ॥२६॥\nश्रुत्वा स्पृष्ट्वा च दृष्ट्वा च भुक्त्वा घ्रात्वा विमृश्य च ।\nइन्द्रमानन्दयत्येषा तेनेन्द्रियमिति स्मृतम् ॥२७॥\nसर्वस्य दृश्यजालस्य परमात्मन्यलक्षिते ।\nप्रकृतत्वेन भावानां लोके प्रकृतिरुच्यते ॥२८॥\nसदसत्तां नयत्याशु सत्तां वा सत्त्वमञ्जसा ।\nसत्तासत्ताविकल्पोऽयं तेन मायेति कथ्यते ॥२९॥\nदर्शनश्रवणस्पर्शरसनघ्राणकर्मभिः ।\nक्रियेति कथ्यते लोके कार्यकारणतां गता ॥३०॥\nचितेश्चेत्यानुपातिन्या गतायाः सकलङ्कताम् ।\nप्रस्फुरद्रूपधर्मिण्या एताः पर्यायवृत्तयः ॥३१॥\nचित्ततामुपयाताया गतायाः प्रकृतं पदम् ।\nस्वैरेव संकल्पशतैर्भृशं रूढिमुपागताः ॥३२॥\nचेतनीयकलङ्काङ्काज्जाड्यजालानुपातिनी ।\nसंख्याविभागकलना स्ववैकल्याकुलेव चित् ॥३३॥\nजीव इत्युच्यते लोके मन इत्यपि कथ्यते ।\nचित्तमित्युच्यते सैव बुद्धिरित्युच्यते तथा ॥३४॥\nनानासंकल्पकलिलं पर्यायनिचयं बुधाः ।\nवदन्त्यस्याः कलङ्किन्याश्च्युतायाः परमात्मनः ॥३५॥\nश्रीराम उवाच ।\nमनः किं स्याज्जडं ब्रह्मंस्तथा वापि च चेतनम् ।\nइत्येको मम तत्त्वज्ञ निश्चयोऽन्तर्न जायते ॥३६॥\nश्रीवसिष्ठ उवाच ।\nमनो हि न जडं राम नापि चेतनतां गतम् ।\nम्लानाऽजडा तदा दृष्टिर्मन इत्येव कथ्यते ॥३७॥\nमध्ये सदसतो रूपं प्रतिभूतं यदाविलम् ।\nजगतः कारणं नाम तदेतच्चित्तमुच्यते ॥३८॥\nशाश्वतेनैकरूपेण निश्चयेन विना स्थितिः ।\nयेन सा चित्तमित्युक्ता तस्माज्जातमिदं जगत् ॥३९॥\nजडाजडदृशोर्मध्ये दोलारूपं स्वकल्पनम् ।\nयच्चितो म्लानरूपिण्यास्तदेतन्मन उच्यते ॥४०॥\nचिन्निःस्पन्दो हि मलिनः कलङ्कविकलान्तरम् ।\nमन इत्युच्यते राम न जडं न च चिन्मयम् ॥४१॥\nतस्येमानि विचित्राणि नामानि कलितान्यलम् ।\nअहंकारमनोबुद्धिजीवाद्यानीतराण्यपि ॥४२॥\nयथा गच्छति शैलूषो रूपाण्यलं तथैव हि ।\nमनो नामान्यनेकानि धत्ते कर्मान्तरं व्रजत् ॥४३॥\nचित्राधिकारवशतो विचित्रा विकृताभिधाः ।\nयथा याति नरः कर्मवशाद्याति तथा मनः ॥४४॥\nया एताः कथिताः संज्ञा मया राघव चेतसः ।\nएता एवान्यथा प्रोक्ता वादिभिः कल्पनाशतैः ॥४५॥\nस्वभावाभिमतां बुद्धिमारोप्य मनसा कृताः ।\nमनोबुद्धीन्द्रियादीनां विचित्रा नामरीतयः ॥४६॥\nमनो हि जडमन्यस्य भिन्नमन्यस्य जीवतः ।\nतथाहंकृतिरन्यस्य बुद्धिरन्यस्य वादिनः ॥४७॥\nअहंकारमनोबुद्धिदृष्टयः सृष्टिकल्पनाः ।\nएकरूपतया प्रोक्ता या मया रघुनन्दन ॥४८॥\nनैयायिकैरितरथा तादृशैः परिकल्पिताः ।\nअन्यथा कल्पिताः सांख्यैश्चार्वाकैरपि चान्यथा ॥४९॥\nजैमिनीयैश्चार्हतैश्च बौद्धैर्वैशेषिकैस्तथा ।\nअन्यैरपि विचित्रैस्तैः पाञ्चरात्रादिभिस्तथा ॥५०॥\nसर्वैरेव च गन्तव्यं तैः पदं पारमार्थिकम् ।\nविचित्रं देशकालोत्थैः पुरमेकमिवाध्वगैः ॥५१॥\nअज्ञानात्परमार्थस्य विपरीतावबोधतः ।\nकेवलं विवदन्त्येते विकल्पैरारुरुक्षवः ॥५२॥\nस्वमार्गमभिशंसन्ति वादिनश्चित्रया दृशा ।\nविचित्रदेशकालोत्था मार्गं स्वं पथिका इव ॥५३॥\nतैर्मिथ्या राघव प्रोक्ताः कर्ममानसचेतसाम् ।\nस्वविकल्पार्पितैरर्थैः स्वाः स्वा वैचित्र्ययुक्तयः ॥५४॥\nयथैव पुरुषः स्नानदानादानादिकाः क्रियाः ।\nकुर्वंस्तत्कर्तृवैचित्र्यमेति तद्वदिदं मनः ॥५५॥\nविचित्रकार्यवशतो नामभेदेन कर्तृता ।\nमनः संप्रोच्यते जीववासनाकर्मनामभिः ॥५६॥\nचित्तमेवेदमखिलं सर्वेणैवानुभूयते ।\nअचित्तो हि नरो लोकं पश्यन्नपि न पश्यति ॥५७॥\nश्रुत्वा स्पृष्ट्वा च दृष्ट्वा च भुक्त्वा घ्रात्वा शुभाशुभम् ।\nअन्तर्हर्षं विषादं च समनस्को हि विन्दति ॥५८॥\nआलोक इव रूपाणामर्थानां कारणं मनः ।\nबध्यते बद्धचित्तो हि मुक्तचित्तो हि मुच्यते ॥५९॥\nतज्जडानां परं विद्धि जडं येनोच्यते मनः ।\nन चावगच्छति जडं मनो यस्य हि चेतनम् ॥६०॥\nन चेतनं न च जडं यदिदं प्रोत्थितं मनः ।\nविचित्रसुखदुःखेहं जगदभ्युदितं तदा ॥६१॥\nएकरूपे हि मनसि संसारः प्रविलीयते ।\nउपाविलं कारणं तैर्भ्रान्त्या जगदुपस्थितम् ॥६२॥\nअजडं हि मनो राम संसारस्य न कारणम् ।\nजडं चोपलधर्मापि संसारस्य न कारणम् ॥६३॥\nन चेतनं न च जडं तस्माज्जगति राघव ।\nमनः कारणमर्थानां रूपाणामिव भासनम् ॥६४॥\nचित्तादृतेऽन्यद्यद्यस्ति तदचित्तस्य किं जगत् ।\nसर्वस्य भूतजातस्य समग्रं प्रविलीयते ॥६५॥\nनानाकर्मवशावेशान्मनो नानाभिधेयताम् ।\nएकं विचित्रतामेति कालो नाना यथर्तुमिः ॥६६॥\nयदि नामामनस्कारमहंकारेन्द्रियक्रियाः ।\nक्षोभयन्ति शरीरं तत्सन्तु जीवादयः परे ॥६७॥\nदर्शनेषु तु ये प्रोक्ता भेदा मनसि तर्कतः ।\nक्वचित्कचिद्वादकरैरपवादकरैः किल ॥६८॥\nते हि राम न बुध्यन्ते विशिष्यन्ते न च क्वचित् ।\nसर्वा हि शक्तयो देवे विद्यन्ते सर्वगा यतः ॥६९॥\nयदैव खलु शुद्धाया मनागपि हि संविदः ।\nजडेव शक्तिरुदिता तदा वैचित्र्यमागतम् ॥७०॥\nऊर्णनाभाद्यथा तन्तुर्जायते चेतनाज्जडः ।\nनित्यप्रबुद्धात्पुरुषाद्ब्रह्मणः प्रकृतिस्तथा ॥७१॥\nअविद्यावशतश्चित्तभावनाः स्थितिमागताः ।\nचिति पर्यायशब्दा हि भिन्नास्ते नेह वादिनाम् ॥७२॥\nजीवो मनश्च ननु बुद्धिरहंकृतिश्चेत्येवं प्रथामुपगतेयमनिर्मला चित् ।\nसैषोच्यते जगति चेतनचित्तजीवसंज्ञागणेन किल नास्ति विवाद एषः ॥७३॥\nइत्यार्षे श्रीवासिष्ठमहारामायणे वाल्मीकीये उत्पत्तिप्रकरणे मनःसंज्ञाविचारो नाम षण्णवतितमः सर्गः ॥९६॥"
  }
]
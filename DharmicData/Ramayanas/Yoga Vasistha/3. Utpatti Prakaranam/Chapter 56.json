[
  {
    "text": "श्रीवसिष्ठ उवाच ।\nएतस्मिन्नन्तरे राजा परिवृत्ताक्षितारकः ।\nबभूवैकतनुप्राणशेषः शुष्कसिताधरः ॥१॥\nजीर्णपर्णसवर्णाभः क्षीणपाण्डुमुखच्छविः ।\nभृङ्गध्वनितसच्छायश्वासकूजाविकूणितः ॥२॥\nमहामरणमूर्च्छान्धकूपे निपतिताशयः ।\nअन्तर्निलीननिःशेषनेत्रादीन्द्रियवृत्तिमान् ॥३॥\nचित्रन्यस्त इवाकारमात्रदृश्यो विचेतनः ।\nनिःस्पन्दसर्वावयवः समुत्कीर्ण इवोपले ॥४॥\nबहुनात्र किमुक्तेन तनुदेशेन तं जहौ ।\nप्राणः पिपतिषुं वृक्षं स्वं पक्षीवान्तरिक्षगः ॥५॥\nते तं ददृशतुर्बाले दिव्यदृष्टी नभोगतम् ।\nजीवं प्राणमयी संविद्गन्धलेशमिवानिले ॥६॥\nसा जीवसंविद्गगने वातेन मिलिता सती ।\nखे दूरं गन्तुमारेभे वासनानुविधायिनी ॥७॥\nतामेवानुससाराथ स्त्रीद्वयं जीवसंविदम् ।\nभ्रमरीयुगलं वातलग्नां गन्धकलामिव ॥८॥\nततो मुहूर्तमात्रेण शान्ते मरणमूर्च्छने ।\nअम्बरे बुबुधे संविद्गन्धलेखेन वायुना ॥९॥\nअपश्यत्पुरुषान्याम्यान्नीयमानं च तैर्वपुः ।\nबन्धुपिण्डप्रदानेन शरीरं जातमात्मनः ॥१०॥\nमार्गे कर्मफलोल्लासमतिदूरतरे स्थितम् ।\nवैवस्वतपुरं प्राप जन्तुभिः परिवेष्टितम् ॥११॥\nप्राप्तं वैवस्वतपुरमादिदेश ततो यमः ।\nअस्य कर्माण्यशुभ्राणि नैव सन्ति कदाचन ॥१२॥\nनित्यमेवावदातानां कर्तायं शुभकर्मणाम् ।\nभगवत्याः सरस्वत्या वरेणायं विवर्धितः ॥१३॥\nप्राक्तनोऽस्य शवीभूतो देहोऽस्ति कुसुमाम्बरे ।\nप्रविशत्वेष तं गत्वा त्यज्यतामिति चेतसा ॥१४॥\nततस्त्यक्तो नभोमार्गे यन्त्रोपल इव च्युतः ।\nअथ जीवकला लीला ज्ञप्तिश्चेति त्रयं नभः ॥१५॥\nपुप्लुवे जीवलेखा तु रूपिण्यौ ते न पश्यति ।\nतामेवानुसरन्त्यौ ते समुल्लङ्घ्य नभस्तलम् ॥१६॥\nलोकान्तराण्यतीत्याशु विनिर्गत्य जगद्गृहात् ।\nद्वितीयं जगदासाद्य भूमण्डलमुपेत्य च ॥१७॥\nते द्वे संकल्परूपिण्यौ संगते जीवलेखया ।\nपद्मराजपुरं प्राप्य लीलान्तःपुरमण्डपम् ॥१८॥\nक्षणाद्विविशतुः स्वैरं वातलेखा यथाम्बुजम् ।\nसूर्यभासो यथाम्भोजं सुरभिः पवनं यथा ॥१९॥\nश्रीराम उवाच ।\nब्रह्मन्प्राप्तः कथमसौ शवस्य निकटं गृहम् ।\nकथं तेन परिज्ञातो मार्गो मृतशरीरिणा ॥२०॥\nश्रीवसिष्ठ उवाच ।\nतस्य स्ववासनान्तःस्थशवस्य किल राघव ।\nतत्सर्वं हृद्गतं कस्मान्नासौ प्राप्नोति तद्गृहम् ॥२१॥\nभ्रान्तिमात्रमसंख्येयं जगज्जीवकणोदरे ।\nवटधानातरुमिव स्थितं को वा न पश्यति ॥२२॥\nयथा जीवद्वपुर्बीजमङ्कुरं हृदि पश्यति ।\nस्वभावभूतं चिदणुस्त्रैलोक्यनिचयं तथा ॥२३॥\nनरो यथैकदेशस्थो दूरदेशान्तरस्थितम् ।\nसंपश्यति निधानं स्वं मनसानारतं सदा ॥२४॥\nतथा स्ववासनान्तस्थमभीष्टं परिपश्यति ।\nजीवो जातिशताढ्योऽपि भ्रमे परिगतोऽपि सन् ॥२५॥\nश्रीराम उवाच ।\nभगवन्पिण्डदानादिवासनारहिताकृतिः ।\nकीदृक्संपद्यते जीवः पिण्डो यस्मै न दीयते ॥२६॥\nश्रीवसिष्ठ उवाच ।\nपिण्डोऽथ दीयते मावा पिण्डो दत्तो मयेति चित् ।\nवासना हृदि संरूढा तत्पिण्डफलभाङ्गरः ॥२७॥\nयच्चित्तं तन्मयो जन्तुर्भवतीत्यनुभूतयः ।\nसदेहेषु विदेहेषु न भवत्यन्यथा क्वचित् ॥२८॥\nसपिण्डोस्मीति संवित्त्या निष्पिण्डोपि सपिण्डवान्\nनिष्पिण्डोस्मीति संवित्त्या सपिण्डोपि नपिण्डवान्॥२९॥\nयथाभावनमेतेषां पदार्थानां हि सत्यता ।\nभावना च पदार्थेभ्यः कारणेभ्य उदेति हि ॥३०॥\nयथा वासनया जन्तोर्विषमप्यमृतायते ।\nअसत्यः सत्यतामेति पदार्थो भावनात्तथा ॥३१॥\nकारणेन विनोदेति न कदाचन कस्यचित् ।\nभावना काचिदपि नो इति निश्चयवान्भव ॥३२॥\nकारणेन विना कार्यमा महाप्रलयं क्वचित् ।\nन दृष्टं न श्रुतं किंचित्स्वयं त्वेकोदयादृते ॥३३॥\nचिदेव वासना सैव धत्ते स्वप्न इवार्थताम् ।\nकार्यकारणतां याति सैवागत्येव तिष्ठति ॥३४॥\nश्रीराम उवाच ।\nधर्मो नास्ति ममेत्येव यः प्रेतो वासनान्वितः ।\nतस्य चेत्सुहृदा भूरिधर्मः कृत्वा समर्पितः ॥३५॥\nतत्तदात्र स किं धर्मो नष्टः स्यादुत वा न वा ।\nसत्यार्था वाप्यसत्यार्था भावना किं बलाधिका ॥३६॥\nश्रीवसिष्ठ उवाच ।\nदेशकालक्रियाद्रव्यसंपत्त्योदेति भावना ।\nयत्रैवाभ्युदिता सा स्यात्स द्वयोरधिको जयी ॥३७॥\nधर्मदातुः प्रवृत्ता चेद्वासना तत्तया क्रमात् ।\nआपूर्यते प्रेतमतिर्न चेत्प्रेतधियाशुभा ॥३८॥\nएवं परस्परजयाज्जयत्यत्रातिवीयेवान् ।\nतस्माच्छुभेन यत्नेन शुभाभ्यासमुदाहरेत् ॥३९॥\nश्रीराम उवाच ।\nदेशकालादिना ब्रह्मन्वासना समुदेति चेत् ।\nतन्महाकल्पसर्गादौ देशकालादयः कुतः ॥४०॥\nकारणे समुदेतीदं तैस्तदा सहकारिभिः ।\nसहकारिकारणानामभावे वासना कुतः ॥४१॥\nश्रीवसिष्ठ उवाच ।\nएवमेतन्महाबाहो सत्यात्मन्न कदाचन ।\nमहाप्रलयसर्गादौ देशकालौ न कौचन ॥४२॥\nसहकारिकारणानामभावे सति दृश्यधीः ।\nनेयमस्ति न चोत्पन्ना न च स्फुरति काचन ॥४३॥\nदृश्यस्यासंभवादेव किंचिद्यद्दृश्यते त्विदम् ।\nतद्ब्रह्मैव स्वचिद्रूपं स्थितमित्थमनामयम् ॥४४॥\nएतच्चाग्रे युक्तिशतैः कथयिष्याम एव ते ।\nएतदर्थं प्रयत्नोऽयं वर्तमानकथां श्रृणु ॥४५॥\nएवं ददृशतुः प्राप्ते मन्दिरं सुन्दरोदरम् ।\nकीर्णं पुष्पोपहारेण वसन्तमिव शीतलम् ॥४६॥\nप्रशान्ताचारसंरम्भराजधान्या समन्वितम् ।\nमन्दारकुन्दमाल्यादिशवं तत्र समं स्थितम् ॥४७॥\nमन्दारकुन्दस्रग्दामवृताम्वरबृहच्छवम् ।\nशवशय्याशिरःस्थाग्र्यपूर्णकुम्भादिमङ्गलम् ॥४८॥\nअनिवृत्तगृहद्वारगवाक्षकठिनार्गलम् ।\nप्रशाम्यद्दीपकालोकश्यामलामलभित्तिकम् ।\nगृहैकदेशसंसुप्तमुखश्वाससमीकृतम् ॥४९॥\nसंपूर्णचन्द्रसकलोदयकान्तिकान्तं\nसौन्दर्यनिर्जितपुरन्दरमन्दिरर्द्धि ।\nवैरिञ्चपद्ममुकुलान्तरचारुशोभं\nनिःशब्दमन्दमिव निर्मलमिन्दुकान्तम् ॥५०॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये उत्पत्तिप्र० लीलो० मरणशयनानन्तरप्रेतव्यवस्था नाम षट्पञ्चाशः सर्गः ॥५६॥"
  }
]
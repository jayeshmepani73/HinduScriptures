[
  {
    "text": "प्रबुद्धलीलोवाच ।\nयथैव जन्तुर्म्रियते जायते च यथा पुनः ।\nतन्मे कथय देवेशि पुनर्बोधविवृद्धये ॥१॥\nश्रीदेव्युवाच ।\nनाडीप्रवाहे विधुरे यदा वातविसंस्थितिम् ।\nजन्तुः प्राप्नोति हि तदा शाम्यतीवास्य चेतना ॥२॥\nशुद्धं हि चेतनं नित्यं नोदेति न च शाम्यति ।\nस्थावरे जङ्गमे व्योम्नि शैलेऽग्नौ पवने स्थितम् ॥३॥\nकेवलं वातसंरोधाद्यदा स्पन्दः प्रशाम्यति ।\nमृत इत्युच्यते देहस्तदासौ जडनामकः ॥४॥\nतस्मिन्देहे शवीभूते वाते चानिलतां गते ।\nचेतनं वासनामुक्तं स्वात्मतत्त्वेऽवतिष्ठति ॥५॥\nजीव इत्युच्यते तस्य नामाणोर्वासनावतः ।\nतत्रैवास्ते स च शवागारे गगनके तथा ॥६॥\nततोऽसौ प्रेतशब्देन प्रोच्यते व्यवहारिभिः ।\nचेतनं वासनामिश्रमामोदानिलवत्स्थितम् ॥७॥\nइदं दृश्यं परित्यज्य यदास्ते दर्शनान्तरे ।\nस स्वप्न इव संकल्प इव नानाकृतिस्तदा ॥८॥\nतस्मिन्नेव प्रदेशेऽन्तः पूर्ववत्स्मृतिमान्भवेत् ।\nतदैव मृतिमूर्च्छान्ते पश्यत्यन्यशरीरकम् ॥९॥\nआत्मन्यस्ति घटापुष्टमन्यस्य व्योम केवलम् ।\nआकाशभूतले साकं साकाशशशिवासरम् ॥१०॥\nभवन्ति षड्विधाः प्रेतास्तेषां भेदमिमं श्रृणु ।\nसामान्यपापिनो मध्यपापिनः स्थूलपापिनः ॥११॥\nसामान्यधर्मा मध्यमधर्मा चोत्तमधर्मवान् ।\nएतेषां कस्यचिद्भेदो द्वौ त्रयोऽप्यथ कस्यचित् ॥१२॥\nकश्चिन्महापातकवान्वत्सरं स्मृतिमूर्च्छनम् ।\nविमूढोऽनुभवत्यन्तः पाषाणहृदयोपमः ॥१३॥\nततः कालेन संबुद्धो वासनाजठरोदितम् ।\nअनुभूय चिरं कालं नारकं दुःखमक्षयम् ॥१४॥\nभुक्त्वा योनिशतान्युच्चैर्दुःखाद्दुःखान्तरं गतः ।\nकदाचिच्छममायाति संसारस्वप्नसंभ्रमे ॥१५॥\nअथवा मृतिमोहान्ते जडदुःखशताकुलाम् ।\nक्षणाद्वृक्षादितामेव हृत्स्थामनुभवन्ति ते ॥१६॥\nस्ववासनानुरूपाणि दुःखानि नरके पुनः ।\nअनुभूयाथ योनीषु जायन्ते भूतले चिरात् ॥१७॥\nअथ मध्यमपापो यो मृतिमोहादनन्तरम् ।\nसशिलाजठरं जाड्यं कंचित्कालं प्रपश्यति ॥१८॥\nततः प्रबुद्धः कालेन केनचिद्वा तदैव वा ।\nतिर्यगादिक्रमैर्भुक्त्वा योनीः संसारमेष्यति ॥१९॥\nमृत एवानुभवति कश्चित्सामान्यपातकी ।\nस्ववासनानुसारेण देहं संपन्नमक्षतम् ॥२०॥\nस स्वप्न इव संकल्प इव चेतति तादृशम् ।\nतस्मिन्नेव क्षणे तस्य स्मृतिरित्थमुदेति च ॥२१॥\nये तूत्तममहापुण्या मृतिमोहादनन्तरम् ।\nस्वर्गविद्याधरपुरं स्मृत्या स्वनुभवन्ति ते। ॥२२॥\nततोऽन्यकर्मसदृशं भुक्त्वान्यत्र फलं निजम् ।\nजायन्ते मानुषे लोके सश्रीके सज्जनास्पदे ॥२३॥\nये च मध्यमधर्माणो मृतिमोहादनन्तरम् ।\nते व्योमवायुवलिताः प्रयान्त्योषधिपल्लवम् ॥२४॥\nतत्र चारुफलं भुक्त्वा प्रविश्य हृदयं नृणाम् ।\nरेतसामधितिष्ठन्ति गर्भे जातिक्रमोचिते ॥२५॥\nस्ववासनानुसारेण प्रेता एतां व्यवस्थितिम् ।\nमूर्च्छान्तेऽनुभवन्त्यन्तः क्रमेणैवाक्रमेण च ॥२६॥\nआदौ मृता वयमिति बुध्यन्ते तदनुक्रमात् ।\nबन्धुपिण्डादिदानेन प्रोत्पन्ना इति वेदिनः ॥२७॥\nततो यमभटा एते कालपाशान्विता इति ।\nनीयमानः प्रयाम्येभिः क्रमाद्यमपुरं त्विति ॥२८॥\nउद्यानानि विमानानि शोभनानि पुनःपुनः ।\nस्वकर्मभिरुपात्तानि दिव्यानीत्येव पुण्यवान् ॥२७॥\nहिमानीकण्टकश्वभ्रशस्त्रपत्रवनानि च ।\nस्वकर्मदुष्कृतोत्थानि संप्राप्तानीति पापवान् ॥३०॥\nइयं मे सौम्यसंपाता सरणिः शीतशाद्वला ।\nस्निग्धच्छाया सवापीका पुरःसंस्थेति मध्यमः ॥३१॥\nअयं प्राप्तो यमपुरमहमेष स भूतपः ।\nअयं कर्मविचारोऽत्र कृत इत्यनुभूतिमान् ॥३२॥\nइति प्रत्येकमभ्येति पृथुः संसारखण्डकः ।\nयथासंस्थितनिःशेषपदार्थाचारभासुरः ॥३३॥\nआकाश इव निःशून्ये शून्यात्मैव विबोधवान् ।\nदेशकालक्रियादैर्घ्यभासुरोऽपि न किंचन ॥३४॥\nइतोऽयमहमादिष्टः स्वकर्मफलभोजने ।\nगच्छाम्याशु शुभं स्वर्गमितो नरकमेव च ॥३५॥\nयः स्वर्गोऽयं मया भुक्तो भुक्तोऽयं नरकोऽथ वा ।\nइमास्ता योनयो भुक्ता जायेऽहं संसृतौ पुनः ॥३६॥\nअयं शालिरहं जातः क्रमात्फलमहं स्थितः ।\nइत्युदर्कप्रबोधेन बुध्यमानो भविष्यति ॥३७॥\nसंसुप्तकरणस्त्वेवं बीजतां यात्यसौ नरे\nतद्बीजं योनिगलितं गर्भो भवति मातरि ॥३८॥\nस गर्भो जायते लोके पूर्वकर्मानुसारतः ।\nभव्यो भवत्यभव्यो वा बालको ललिताकृतिः ॥३९॥\nततोऽनुभवतीन्द्वाभं यौवनं मदनोन्मुखम् ।\nततो जरां पद्ममुखे हिमाशनिमिव च्युतम् ॥४०॥\nततोऽपि व्याधिमरणं पुनर्मरणमूर्च्छनाम् ।\nपुनः स्वप्नवदायातं पिण्डैर्देहपरिग्रहम् ॥४१॥\nयाम्यं याति पुनर्लोकं पुनरेव भ्रमक्रमम् ।\nभूयो भूयोऽनुभवति नानायोन्यन्तरोदये ॥४२॥\nइत्याजवं जवीभावमामोक्षमतिभासुरम् ।\nभूयो भूयोऽनुभवति व्योम्न्येव व्योमरूपवान् ॥४३॥\nप्रबुद्धलीलोवाच ।\nआदिसर्गे यथा देवि भ्रम एष प्रवर्तते ।\nतथा कथय मे भूयः प्रसादाद्वोधवृद्धये ॥४४॥\nश्रीदेव्युवाच ।\nपरमार्थघनं शैलाः परमार्थघनं द्रुमाः ।\nपरमार्थघनं पृथ्वी परमार्थघनं नभः ॥४५॥\nसर्वात्मकत्वात्स यतो यथोदेति चिदीश्वरः ।\nपरमाकाशशुद्धात्मा तत्र तत्र भवेत्तथा ॥४६॥\nसर्गादौ स्वप्नपुरुषन्यायेनादिप्रजापतिः ।\nयथा स्फुटं प्रकचितस्तथाद्यापि स्थिता स्थितिः ॥४७॥\nप्रथमोऽसौ प्रतिस्पन्दः पदार्थानां हि बिम्बकम् ।\nप्रतिबिम्बितमेतस्माद्यत्तदद्यापि संस्थितम् ॥४८॥\nयन्नाम सुषिरं स्थानं देहानां तद्गतोऽनिलः ।\nकरोत्यङ्गपरिस्पन्दं जीवतीत्युच्यते ततः ॥४९॥\nसर्गादावेवमेवैषा जङ्गमेषु स्थिता स्थितिः ।\nचेतना अपि निःस्पन्दास्तेनैते पादपादयः ॥५०॥\nचिदाकाशोऽयमेवांशं कुरुते चेतनोदितम् ।\nस एव संविद्भवति शेषं भवति नैव तत् ॥५१॥\nनरोपाधिपुरं प्राप्तं चेतत्यक्षिपुटं नयत् ।\nतत्तस्या नाक्षिचिज्जीवं नो जीवत्येव सर्गतः ॥५२॥\nतथा खं खं तथा भूमिर्भूमित्वेनाप्त्ववज्जलम् ।\nयद्यथा चेतति स्वैरं तद्वेत्त्येव तथा वपुः ॥५३॥\nइति सर्वशरीरेण जंगमत्वेन जंगमम् ।\nस्थावरं स्थावरत्वेन सर्वात्मा भावयन् स्थितः ॥५४॥\nतस्माद्यज्जङ्गमं नाम तत्स्वबोधनरूपवत् ।\nतेन बुद्धं ततस्तद्बत्तदेवाद्यापि संस्थितम् ॥५५॥\nयद्वृक्षाभिधमाबुद्धं स्थावरत्वेन वै पुनः ।\nजडमद्यापि संसिद्धं शिलातरुतृणादि च ॥५६॥\nन तु जाड्यं पृथक्किंचिदस्ति नापि च चेतनम् ।\nनात्र भेदोऽस्ति सर्गादौ सत्तासामान्यकेन च ॥५७॥\nवृक्षाणामुपलानां या नामान्तःस्थाः स्वसंविदः ।\nबुद्ध्यादिविहितान्येव तानि तेषामिति स्थितिः ॥५८॥\nविदोन्तःस्थावरादेर्यास्तस्या बुद्ध्यास्तथा स्थितेः ।\nअन्याभिधानास्थानार्थाः संकेतैरपरैः स्थिताः ॥५९॥\nकृमिकीटपतङ्गानां या नामान्तःस्वसंविदः ।\nतान्येव तेषां बुद्ध्यादीन्यभिधार्थानि कानिचित् ॥६०॥\nयथोत्तराब्धिजनता दक्षिणाब्धिजनं स्थितम् ।\nन किंचिदपि जानाति निजसंवेदनादृते ॥६१॥\nस्वसंज्ञानुभवे लीनास्तथा स्थावरजङ्गमाः ।\nपरस्परं यदा सर्वे स्वसंकेतपरायणाः ॥६२॥\nयथा शिलान्तःसंस्थानां बहिष्ठानां च वेदनम् ।\nअसज्जडं च भेकानां मिथोऽन्तस्तस्थुषां तथा ॥६३॥\nसर्वं सर्वगतं चित्तं चिद्व्योम्ना यत्प्रचेतितम् ।\nसर्गादौ चोपनं वायुः स इहाद्यापि संस्थितः ॥६४॥\nचेतितं यत्तु सौषिर्यं तन्नभस्तत्र मारुतः ।\nस्पन्दात्मेत्यादिसर्गेहाः पदार्थेष्विव चोपनम् ॥६५॥\nचित्तं तु परमार्थेन स्थावरे जंगमे स्थितम् ।\nचोपनान्यनिलैरेव भवन्ति न भवन्ति च ॥६६॥\nएवं भ्रान्तिमये विश्वे पदार्थाः संविदंशवः ।\nसर्गादिषु यथैवासंस्तथैवाद्यापि संस्थिताः ॥६७॥\nयथा विश्वपदार्थानां स्वभावस्य विजृम्भितम् ।\nअसत्यमेव सत्याभं तदेतत्कथितं तव ॥६८॥\nअयमस्तं गतः प्रायः पश्य राजा विदूरथः ।\nमालाशवस्य पद्मस्य पत्युस्ते याति हृद्गतम् ॥६९॥\nप्रबुद्धलीलोवाच ।\nकेन मार्गेण देवेशि यात्येष शवमण्डपम् ।\nएनमेवाशु पश्यन्त्यावावां गच्छाव उत्तमे ॥७०॥\nश्रीदेव्युवाच ।\nमनुष्यवासनान्तस्थं मार्गमाश्रित्य गच्छति ।\nएषोऽहमपरं लोकं दूरं यामीति चिन्मयः ॥७१॥\nमार्गेणैवमनेनैव यावस्तेयेन (?) संमतम् ।\nपरस्परेच्छाविच्छित्तिर्न हि सौहार्दबन्धनी ॥७२॥\nश्रीवसिष्ठ उवाच ।\nइति विहितकथागतक्लमायां\nपरमदृशि प्रसृते विबोधभानौ ।\nनृपतिवरसुतामनस्युदारे\nविगलितचित्तजडो विदूरथोऽभूत् ॥७३॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये मोक्षोपायेषूत्पत्तिप्रकरणे लीलो० संसारमरणावस्थावर्णनं नाम पञ्चपञ्चाशः सर्गः ॥५५॥"
  }
]
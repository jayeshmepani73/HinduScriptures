[
  {
    "text": "श्रीवसिष्ठ उवाच ।\nचित्तमेतदुपायातं ब्रह्मणः परमात्पदात् ।\nअतन्मयं तन्मयं च तरङ्गः सागरादिव ॥१॥\nप्रबुद्धानां मनो राम ब्रह्मैवेह हि नेतरत् ।\nजलसामान्यबुद्धीनामब्धेर्नान्यस्तरङ्गकः ॥२॥\nमनो रामाप्रबुद्धानां संसारभ्रमकारणम् ।\nअपश्यतोऽम्बुसामान्यमन्यताम्बुतरङ्गयोः ॥३॥\nअप्रबुद्धदृशां पक्षे तत्प्रबोधाय केवलम् ।\nवाच्यवाचकसंबन्धकृतो भेदः प्रकल्प्यते ॥४॥\nसर्वशक्ति परं ब्रह्म नित्यमापूर्णमव्ययम् ।\nन तदस्ति न तस्मिन्यद्विद्यते विततात्मनि ॥५॥\nसर्वशक्तिर्हि भगवान्यैव तस्मै हि रोचते ।\nशक्तिं तामेव विततां प्रकाशयति सर्वगः ॥६॥\nचिच्छक्तिर्ब्रह्मणो राम शरीरेष्वभिदृश्यते ।\nस्पन्दशक्तिश्च वातेषु जडशक्तिस्तथोपले ॥७॥\nद्रवशक्तिस्तथाम्भःसु तेजःशक्तिस्तथाऽनले ।\nशून्यशक्तिस्तथाकाशे भावशक्तिर्भवस्थितौ ॥८॥\nब्रह्मणः सर्वशक्तिर्हि दृश्यते दशदिग्गता ।\nनाशशक्तिर्विनाशेषु शोकशक्तिश्च शोकिषु ॥९॥\nआनन्दशक्तिर्मुदिते वीर्यशक्तिस्तथा भटे ।\nसर्गेषु सर्गशक्तिश्च कल्पान्ते सर्वशक्तिता ॥१०॥\nफलपुष्पलतापत्रशाखाविटपमूलवान् ।\nवृक्षबीजे यथा वृक्षस्तथेदं ब्रह्मणि स्थितम् ॥११॥\nप्रतिभासवशादेव मध्यस्थं चित्तजाड्ययोः ।\nजीवेतराभिधं चित्तमन्तर्ब्रह्मणि दृश्यते ॥१२॥\nनानातरुलतागुल्मजालपल्लवशालयः ।\nनिर्विकल्पकचिन्मात्रं नानाऽनिर्ज्ञातकल्पना ॥१३॥\nब्रह्मैवेदमहंतत्त्वं जगत्पश्याद्य राघव ।\nस आत्मा सर्वगो नाम नित्योदितमहावपुः ॥१४॥\nयन्मनाड्मननीं शक्तिं धत्ते तन्मन उच्यते ।\nपिच्छभ्रान्तिर्यथा व्योम्नि पयस्यावर्तधीर्यथा ॥१५॥\nप्रतिभासकलामात्रं मनो जीवस्तथात्मनि ।\nयदेतन्मनसो रूपमुदितं मननात्मकम् ॥१६॥\nब्राह्मी शक्तिरसौ तस्माद्ब्रह्मैव तदरिंदम ।\nइदं तदहमित्येव विभागः प्रतिभासजः ॥१७॥\nमनसो ब्रह्मणोऽन्यच्च मोहे परमकारणम् ।\nयद्यच्चैतन्मनस्येव किंचित्सदसदात्मकम् ॥१८॥\nव्याशब्दितं सर्वशक्तेस्तां शक्तिं ब्रह्मतां विदुः ।\nमनः सत्तात्मकं नाम यथैतन्मनसि स्थितम् ॥१९॥\nयथर्तोः शक्तयस्तद्वज्जीवेहा ब्रह्मणि स्थिताः ।\nव्याप्तसर्वर्तुकुसुमा क्ष्मादेशविधिभेदतः ॥२०॥\nयथा दधाति पुष्पाणि तथा चित्तानि लोककृत् ।\nक्वचित्क्वचित्कदाचिद्धि तस्मादायान्ति शक्तयः ॥२१॥\nदेशकालादिवैचित्र्यात्क्ष्मातलादिव शालयः ।\nन जातं प्रतिभासेन तेनैवान्येन पश्यति ॥२२॥\nप्रतियोगिव्यवच्छेदसंख्यारूपादयश्च ये ।\nमनःशब्दैः प्रकल्प्यन्ते ब्रह्मजान्ब्रह्म विद्धि तान् ॥२३॥\nयथा यथास्य मनसः प्रतिभासः प्रवर्तते ।\nतथा तथैव भवति दृष्टान्तोऽत्र किलैन्दवाः ॥२४॥\nस्वयमक्षुब्धविमले यथा स्पन्दो महाम्भसि ।\nसंसारकारणं जीवस्तथायं परमात्मनि ॥२५॥\nज्ञस्य सर्वं चितं राम ब्रह्मैवावर्तते सदा ।\nकल्लोलोर्मितरङ्गौघैरब्धेर्जलमिवात्मनि ॥२६॥\nद्वितीया नास्ति सत्तैका नामरूपक्रियात्मिका ।\nपरे नानातरङ्गेऽब्धौ कल्पनेव जलेतरा ॥२७॥\nजायते नश्यति तथा यदिदं याति तिष्ठति ।\nतदिदं ब्रह्मणि ब्रह्म ब्रह्मणा च विवर्तते ॥२८॥\nस्वात्मन्येवातपस्तीव्रो मृगतृष्णिकया यथा ।\nविचित्रेण विचित्रोऽपि प्रस्फुरत्यात्मना तथा ॥२९॥\nकरणं कर्म कर्ता च जननं मरणं स्थितिः ।\nसर्वं ब्रह्मैव नह्यस्ति तद्विना कल्पनेतरा ॥३०॥\nन लोभोऽस्ति न मोहोऽस्ति न तृष्णास्ति न रञ्जना ।\nक आत्मन्यात्मनोलोभस्तृष्णामोहोऽथवाकुतः ॥३१॥\nआत्मैवेदं जगत्सर्वमात्मैव कलनाक्रमः ।\nहेमाङ्गदतयेवायमात्मोदेति मनस्तया ॥३२॥\nअबुद्धं यत्परं धाम तच्चित्तं जीव उच्यते ।\nअपरिज्ञात एवाशु बन्धुरायात्यबन्धुताम् ॥३३॥\nचिन्मयेनात्मनाऽज्ञेन स्वसंकल्पनया स्वयम् ।\nशून्यता गगनेनेव जीवता प्रकटीकृता ॥३४॥\nआत्मैवानात्मवदिह जीवो जगति राजते ।\nद्वीन्दुत्वमिव दुर्दृष्टेः सच्चासच्च समुत्थितम् ॥३५॥\nमोहार्थशब्दार्थदृशोरेतयोरत्यसंभवात् ।\nसत्यत्वादात्मनश्चैव क्वात्मा बद्धः क्व मुच्यते ॥३६॥\nनित्यासंभवबन्धस्य बद्धोऽस्मीति कुकल्पना ।\nयस्य काल्पनिकस्तस्य मोक्षो मिथ्या न तत्त्वतः ॥३७॥\nश्रीराम उवाच ।\nमनो यं निश्चयं याति तत्तद्भवति नान्यथा ।\nतेन काल्पनिको नास्ति बन्धः कथमिह प्रभो ॥३८॥\nश्रीवसिष्ठ उवाच ।\nमिथ्या काल्पनिकीवेयं मूर्खाणां बन्धकल्पना ।\nमिथ्यैवाभ्युदिता तेषामितरा मोक्षकल्पना ॥३९॥\nएवमज्ञानकादेव बन्धमोक्षदृशोऽस्मृतेः ।\nवस्तुतस्तु न बन्धोऽस्ति न मोक्षोऽस्तिमहामते ॥४०॥\nकल्पनाया अवस्तुत्वं संप्रबुद्धमतिं प्रति ।\nरज्ज्वहेरिव हे प्राज्ञ तत्त्वबुद्धमतिं प्रति ॥४१॥\nबन्धमोक्षादिसंमोहो न प्राज्ञस्यास्ति कश्चन ।\nसंमोहबन्धमोक्षादि ह्यज्ञस्यैवास्ति राघव ॥४२॥\nआदौ मनस्तदनु बन्धविमोक्षदृष्टी\nपश्चात्प्रपञ्चरचना भुवनाभिधाना ।\nइत्यादिका स्थितिरियं हि गता प्रतिष्ठा-\nमाख्यायिका सुभग बालजनोदितेव ॥४३॥\nइत्यार्षे श्रीवासिष्ठमहारामायणे वाल्मीकीये उत्पत्तिप्रकरणे चित्तचिकित्सापूर्वकं चित्तोत्पत्तिवर्णनं नाम शततमः सर्गः ॥१००॥"
  }
]
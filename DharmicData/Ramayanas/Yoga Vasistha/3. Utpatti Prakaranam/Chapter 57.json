[
  {
    "text": "श्रीवसिष्ठ उवाच ।\nततो ददृशतुस्तत्र शवशय्यैकपार्श्वगाम् ।\nलीलां विदूरथस्याग्रे मृतां ते प्रथमागताम् ॥१॥\nप्राग्वेषां प्राक्समाचारां प्राग्देहां प्राक्सवासनाम् ।\nप्राक्तनाकारसदृशीं सर्वरूपाङ्गसुन्दरीम् ॥२॥\nप्राग्रूपावयवस्पन्दां प्रागम्बरपरीवृताम् ।\nप्राग्भूषणभरच्छन्नां केवलं तत्र संस्थिताम् ॥३॥\nगृहीतचामरां चारु वीजयन्तीं महीपतिम् ।\nउद्यच्चन्द्रामिव दिवं भूषयन्तीं महीतलम् ॥४॥\nमौनस्थां वामहस्तस्थवदनेन्दुतया नताम् ।\nभूषणांशुलतापुष्पैः फुल्लामिव वनस्थलीम् ॥५॥\nकुर्वाणां वीक्षितैर्दिक्षु मालत्युत्पलवर्षणम् ।\nसृजन्तीमात्मलावण्यादिन्दुमिन्दुं नभोदितम् ॥६॥\nनरपालात्मनो विष्णोर्लक्ष्मीमिव समागताम् ।\nउदितां पुष्पसंभारादिव पुष्पाकरश्रियम् ॥७॥\nभर्तुर्वदनके न्यस्तदृष्टिमिष्टविचेष्टिताम् ।\nकिंचित्प्रम्लानवदनां म्लानचन्द्रां निशामिव ॥८॥\nताभ्यां सा ललना दृष्टा तया ते तु न लक्षिते ।\nयस्मात्ते सत्यसंकल्पे सा न तावत्तथोदिता ॥९॥\nश्रीराम उवाच ।\nतस्मिन्प्रदेशे सा पूर्वलीला संस्थाप्य देहकम् ।\nध्यानेन ज्ञप्तिसहिता गताभूदिति वर्णितम् ॥१०॥\nकिमिदानीं स लीलाया देहस्तत्र न वर्णितः ।\nकिंसंपन्नः क्व वा यात इति मे कथय प्रभो ॥११॥\nश्रीवसिष्ठ उवाच ।\nक्वासील्लीलाशरीरं तत्कुतस्तस्यास्ति सत्यता ।\nकेवला भ्रान्तिरेवाभूज्जलबुद्धिर्मराविव ॥१२॥\nआत्मैवेदं जगत्सर्वं कुतो देहादिकल्पना ।\nब्रह्मैऽवानन्दरूपं सद्यत्पश्यसि तदेव चित् ॥१३॥\nयथैव बोधे लीलासौ परिणाममिता क्रमात् ।\nपरे तथैव तस्मात्तद्धिमवद्गलितं वपुः ॥१४॥\n( आतिवाहिकदेहस्य कालेनाभ्युदितो भ्रमः ।\nआधिभौतिकदेहोऽहमिति रज्जुभुजंगवत् ॥१॥)\nआतिवाहिकदेहेन दृश्यं यदवलोकितम् ।\nभूम्यादि नाम तस्यैव कृतं तच्चाधिभौतिकम् ॥१५॥\nवास्तवेन तु रूपेण भूम्याद्यात्माधिभौतिकः ।\nन शब्देन न चार्थेन सत्यात्मा शशश्रृङ्गवत् ॥१६॥\nपुंसो हरिणकोऽस्मीति स्वप्ने यस्योदिता मतिः ।\nस किमन्विष्यति मृगं स्वमृगत्वपरिक्षये ॥१७॥\nउदेत्यसत्यमेवाशु तथा सत्यं विलीयते ।\nभ्रान्तिर्भ्रमवतो रज्वामपि सर्पभ्रमे गते ॥१८॥\nसमस्तस्याप्रबुद्धस्य मनोजातस्य कस्यचित् ।\nबीजं विना मृषैवेयं मिथ्यारूढिमुपागता ॥१९॥\nस्वप्नोपलम्भं सर्गाख्यं स सर्वोऽनुभवन्स्थितः ।\nचिरमावृत्तदेहात्मा भूचक्रभ्रमणं यथा ॥२०॥\nश्रीराम उवाच ।\nब्रह्मँल्लोकैः पुरस्थस्य गच्छतो योगिनो निजम् ।\nआतिवाहिकतां देहः कीदृशोऽयं विलोक्यते ॥२१॥\nश्रीवसिष्ठ उवाच ।\nदेहाद्देहान्तरप्राप्तिः पूर्वदेहं विना सदा ।\nआतिवाहिकदेहेऽस्मिन्स्वप्नेष्विव विनश्वरी ॥२२॥\nयथातपे हिमकणः शरद्व्योम्नि सितोऽम्बुदः ।\nदृश्यमानोऽप्यदृश्यत्वमित्येवं योगिदेहकः ॥२३॥\nद्रागित्येवाथवा कश्चिद्योगिदेहो न लक्ष्यते ।\nयोगिभिश्च पुरो वेगात्प्रोड्डीन इव खे खगः ॥२४॥\nस्ववासनाभ्रमेणैव क्वचित्केचित्कदाचन ।\nमृतोऽयमिति पश्यन्ति केचिद्योगिनमग्रगाः ॥२५॥\nभ्रान्तिमात्रं तु देहात्मा तेषां तदुपशाम्यति ।\nसत्यबोधेन रज्जूनां सर्पबुद्धिरिवात्मनि ॥२६॥\nको देहः कस्य वा सत्ता कस्य नाशः कथं कुतः ।\nस्थितं तदेव यदभूदबोधः केवलं गतः ॥२७॥\nश्रीराम उवाच ।\nआतिवाहिकतामेति आधिभौतिक एव किम् ।\nउतान्य इति मे ब्रूहि येनोह्य इव भोः प्रभो ॥२८॥\nश्रीवसिष्ठ उवाच ।\nबहुशो ह्युक्तमेतत्ते न गृह्णासि किमुत्तम ।\nआतिवाहिक एवास्ति नास्त्येवेहाधिभौतिकः ॥२९॥\nतस्यैवाभ्यसतोऽप्येति साधिभौतिकतामतिः ।\nयदा शाम्यति सैवास्य तदा पूर्वा प्रवर्तते ॥३०॥\nतदा गुरुत्वं काठिन्यमिति यश्च मुधा ग्रहः ।\nशाम्येत्स्वप्ननरस्येव बोद्धुर्बोधान्निरामयात् ॥३१॥\nलघुतूलसमापत्तिस्ततः समुपजायते ।\nस्वप्ने स्वप्नपरिज्ञानादिव देहस्य योगिनः ॥३२॥\nस्वप्ने स्वप्नपरिज्ञानाद्यथा देहो लघुर्भवेत् ।\nतथा बोधादयं देहः स्थूलवत्प्लुतिमान्भवेत् ॥३३॥\nअनेकदिनसंकल्पदेहे परिणतात्मनाम् ।\nअस्मिन्देहे शवे दग्धे तत्रैवास्थितिमीयुषाम् ॥३४॥\nलघुदेहानुभवनमवश्यं भावि वै तथा ।\nप्रबोधातिशयादेति जीवतामपि योगिनाम् ॥३५॥\nउदितायां स्मृतौ तत्र संकल्पात्माहमित्यलम् ।\nयादृशः स भवेद्देहस्तादृशोऽयं प्रबोधतः ॥३६॥\nभ्रान्तिरेवमियं भाति रज्ज्वामिव भुजङ्गता ।\nकिं नष्टमस्यां नष्टायां जातायां किं प्रजायते ॥३७॥\nश्रीराम उवाच ।\nअनन्तर ये वास्तव्या लीलां पश्यन्ति ते यदि ।\nतत्सत्यसंकल्पतया बुध्यन्ते किमतः प्रभो ॥३८॥\nश्रीवसिष्ठ उवाच ।\nएवं ज्ञास्यन्ति ते राज्ञी स्थितेयमिह दुःखिता ।\nवयस्या काचिदन्येयं कुतोऽप्यस्या उपागता ॥३९॥\nसंदेहः क इवात्रैषां पशवो ह्यविवेकिनः ।\nयथादृष्टं विचेष्टन्ते कुत एषां विचारणा ॥४०॥\nयथा लोष्टो लुठद्वृक्षं वञ्चयित्वाशु गच्छति ।\nअज्ञानत्वेऽजपशवस्तथा ह्यस्ति पुरादिकम् ॥४१॥\nयथा स्वप्नवपुर्बोधान्न जाने क्वेव गच्छति ।\nअसत्यमेव तद्यस्मात्तथैवेहाधिभौतिकम् ॥४२॥\nश्रीराम उवाच ।\nभगवन्स्वप्नशिखरी प्रबोधे क्वेव गच्छति ।\nइति मे संशयं छिन्धि शरदभ्रमिवानिलः ॥४३॥\nश्रीवसिष्ठ उवाच ।\nस्वप्नभ्रमेऽथ संकल्पे पदार्थाः पर्वतादयः ।\nसंविदोऽन्तर्मिलन्त्येते स्पन्दनान्यनिले यथा ॥४४॥\nअस्पन्दस्य यथा वायोः सस्पन्दोऽन्तर्विशत्यलम् ।\nअनन्यात्मा तथैवायं स्वप्नार्थः संविदो मलम् ॥४५॥\nस्वप्नाद्यर्थावभासेन संविदेव स्फुरत्यलम् ।\nअस्फुरन्ती तु तेनैव यात्येकत्वं तदात्मिका ॥४६॥\nसंवित्स्वप्नार्थयोर्द्वित्वं न कदाचन लभ्यते ।\nयथा द्रवत्वपयसोर्यथा वा स्पन्दवातयोः ॥४७॥\nयस्तत्र स्यादिवाबोधस्तदज्ञानमनुत्तमम् ।\nसैषासंसृतिरित्युक्ता मिथ्याज्ञानात्मिकोदिता ॥४८॥\nसहकारिकारणानामभावे किल कीदृशी ।\nसंवित्स्वप्नपदार्थानां द्विता स्वप्ने निरर्थिका ॥४१॥\nयथा स्वप्नस्तथा जाग्रदिदं नास्त्यत्र संशयः ।\nस्वप्ने पुरमसद्भाति सर्गादौ भात्यसज्जगत् ॥५०॥\nन चार्थो भवितुं शक्यः सत्यत्वे स्वप्नतोदितः ।\nसंविदो नित्यसत्यत्वं स्वप्नार्थानामसत्यता ॥५१॥\nझटित्येव यथाकाशं भवति स्वप्नपर्वतः ।\nक्रमेण वा तथा बोधे खं भवत्याधिभौतिकम् ॥५२॥\nउड्डीनोऽयं मृतो वेति पश्यन्ति निकटस्थिताः ।\nज्ञमातिवाहिकीभूतं स्वस्वभावहता यतः ॥५३॥\nमिथ्यादृष्टय एवेमाः सृष्टयो मोहदृष्टयः ।\nमायामात्रदृशो भ्रान्तिः शून्याः स्वप्नानुभूतयः ॥५४॥\nस्वप्नानुभूतय इमा मरणान्तबोधे\nभ्रान्त्येतरभ्रमदृशः स्फुटसर्गभासः ।\nभान्त्यातिवाहिकशरीरगताः समस्ता\nमिथ्योदिता मृगनदीसरणक्रमेण ॥५५॥"
  },
  {
    "text": "इत्यार्षे श्रीवासिष्ठमहारामायणे मोक्षोपाये उत्पत्तिप्रकरणे लीलो० स्वप्नार्थस्य विचारो नाम सप्तपञ्चाशः सर्गः ॥५७॥"
  }
]
[
  {
    "text": "श्रीवसिष्ठ उवाच ।\nएतत्ते कथितं सर्वं मयाख्यानमनिन्दितम् ।\nकर्कट्या हिमराक्षस्या यथावदनुपूर्वशः ॥१॥\nश्रीराम उवाच ।\nहिमवद्गह्वरे प्रोत्था सा कथं कृष्णराक्षसी ।\nबभूव कर्कटी नाम्ना यथावद्वद मे प्रभो ॥२॥\nश्रीवसिष्ठ उवाच ।\nकुलानि सन्त्यनेकानि राक्षसानां स्वभावतः ।\nतानि शुक्लानि कृष्णानि हरितान्युज्ज्वलानि च ॥३॥\nकर्कटप्राणिसादृश्यात्कर्कटो नाम राक्षसः ।\nबभूव तज्जा सा कृष्णा कर्कटी कर्कटाकृतिः ॥४॥\nकर्कटीप्रश्नसंस्मृत्या मयैषा कथिता तव ।\nअध्यात्मोक्तिप्रसङ्गेन विश्वरूपनिरूपणे ॥५॥\nसंपन्नमेव मे कस्मादसंपन्नमिव स्फुटम् ।\nइदं जगदनाद्यन्तात्पदात्परमकारणात् ॥६॥\nप्लाविन्यो वीचयो वारिण्यन्यानन्याः स्थिता यथा ।\nवर्तमाना अपि परे सृष्टयः संस्थितास्तथा ॥७॥\nअज्वलन्नेव काष्ठेषु वह्निरर्थक्रियां यथा ।\nकरोति मर्कटादीनां शीतापहरणादिकम् ॥८॥\nसमं सौम्यत्वमजहदेव नित्योदयस्थिति ।\nतथा ब्रह्म करोतीदं नाना कर्तेव सज्जगत् ॥९॥\nअप्यनागत एवायमेवं सर्ग उपागतः ।\nभोः शालभञ्जिकासंविद्दारुण्येव मुधोदिता ॥१०॥\nबीजे यथाऽनन्यदपि फलाद्यन्यदिवोदितम् ।\nचितौ तथाऽनन्यदपि चेत्यमन्यदिवोदितम् ॥११॥\nअच्छेदादेकसत्ताया न भेदः फलबीजयोः ।\nचिच्चेत्ययोश्च वार्यूर्म्योरिव वस्तुनि कश्चन ॥१२॥\nअविचारात्कुतो भेदो नैतयोरुपपद्यते ।\nयतःकुतश्चिदुदितः स विचारेण नश्यति ॥१३॥\nभ्रान्तिरेषा यथाऽऽयाता तथा यातु रघूद्वह ।\nज्ञास्यसे तत्प्रबुद्धस्त्वमेनां केवलमुत्सृज ॥१४॥\nभ्रान्तिग्रन्थौ वित्रुटिते मदुक्तिश्रवणात्ततः ।\nज्ञानशब्दार्थभेदानां वस्तु ज्ञास्यस्यलं स्वयम् ॥१५॥\nचित्तादियमनर्थश्रीस्तच्च सा चेतरा च ते ।\nमदुक्तिश्रवणादेव शान्तिमेष्यत्यसंशयम् ॥१६॥\nब्रह्मणः सर्वमुत्पन्नं सर्वं ब्रह्मैवमेति च ।\nमद्गीर्भिः संप्रबुद्धः सन् ज्ञास्यस्यलमनिन्दितम् ॥१७॥\nश्रीराम उवाच ।\nतस्मादियमिति ब्रहन्व्यतिरेकार्थपञ्चमी ।\nननु किं विद्धि देवेशादभिन्नं सर्वमित्यपि ॥१८॥\nश्रीवसिष्ठ उवाच ।\nउपदेशाय शास्त्रेषु जातः शब्दोऽथवार्थजः ।\nप्रतियोगिव्यवच्छेदसंख्यालक्षणपक्षवान् ॥१९॥\nभेदो दृश्यत एवायं व्यवहारान्न वास्तवः ।\nवेतालो बालकस्येव कार्यार्थं परिकल्पितः ॥२०॥\nद्वैतैक्यमपि नो यस्यां तथा भूतार्थसंस्थितौ ।\nअस्ति तस्यामीदृशः स्यात्कुतः संकल्पविप्लवः ॥२१॥\nकार्यकारणभावो हि तथा स्वस्वामिलक्षणम् ।\nहेतुश्च हेतुमांश्चैवावयवावयविक्रमः ॥२२॥\nव्यतिरेकाव्यतिरेकौ परिणामादिविभ्रमः ।\nतथा भावविलासादि विद्याविद्ये सुखासुखे ॥२३॥\nएवमादिमयी मिथ्यासंकल्पकलना मिता ।\nअज्ञानामवबोधार्थं नतु भेदोऽस्ति वस्तुनि ॥२४॥\nअविबोधादयं वादो ज्ञाते द्वैतं न विद्यते ।\nज्ञाते संशान्तकलनं मौनमेवावशिष्यते ॥२५॥\nसर्वमेकमनाद्यन्तमविभागमखण्डितम् ।\nइति ज्ञास्यसि सिद्धान्तं काले बोधमुपागतः ॥२६॥\nविवदन्ते ह्यसंबुद्धाः स्वविकल्पविजृम्भितैः ।\nउपदेशादयं वादो ज्ञाते द्वैतं न विद्यते ॥२७॥\nवाच्यवाचकसंबोधो विना द्वैतं न सिद्ध्यति ।\nनच द्वैतं संभवति मौनं वापादयत्यलम् ॥२८॥\nमहावाक्यार्थनिष्ठान्तां बुद्धिं कृत्वा रघूद्वह ।\nवचोभेदमनादृत्य यदिदं वच्मि ते श्रृणु ॥२९॥\nयतःकुतश्चिदुच्छ्रायं गन्धर्वपुरवन्मनः ।\nभ्रान्तिमात्रं तनोतीदं जगदाख्यं स्वजृम्भणम् ॥३०॥\nयथा चेतस्तनोतीमां जगन्मायां तथानघ ।\nश्रृणु त्वं कथयामीदं दृष्टान्तं दृष्टिवेदनम् ॥३१॥\nयं श्रुत्वा सर्वमेवेदं भ्रान्तिमात्रमिति स्वयम् ।\nराम निश्चयवान्भूत्वा दूरे त्यक्ष्यसि वासनाम् ॥३२॥\nमनोमनननिर्माणमात्रमेव जगत्त्रयम् ।\nसर्वमुत्सृज्य शान्तात्मा स्वात्मन्येव निवत्स्यसि ॥३३॥\nमद्वाक्यार्थावधानस्थो मनोव्याधिचिकित्सने ।\nविवेकौषधलेशेन प्रयत्नं च करिष्यसि ॥३४॥\nएवं स्थिते जगद्रूपं चित्तमेवेह जृम्भते ।\nन विद्यते शरीरादि सिकतान्तरतैलवत् ॥३५॥\nचित्तमेव हि संसारो रागादिक्लेशदूषितम् ।\nतदैव तैर्विनिर्मुक्तं भवान्त इति कथ्यते ॥३६॥\nचित्तं साध्यं पालनीयं विचार्यं कार्यमार्यवत् ।\nआहार्यं व्यवहार्यं च संचार्यं धार्यमादरात् ॥३७॥\nसर्वमभ्यन्तरे चित्तं बिभर्ति त्रिजगन्नभः ।\nअहमापूरमिव तद्यथाकालं विजृम्भते ॥३८॥\nयोऽयं चित्तस्य चिद्भागः सैषा सर्वार्थबीजता ।\nयश्चास्य जडभागश्च तज्जगत्सोऽङ्ग संभ्रमः ॥३९॥\nअविद्यमानमेवेदमादिसर्गे धरादिकम् ।\nनिराकृतिरजः स्वप्नं पश्यतीव न पश्यति ॥४०॥\nसर्गादिदीर्घसंवित्या शैलादिजडसंविदा ।\nसूक्ष्मं सूक्ष्मविदा चेति देहं शून्यं न वास्तवम् ॥४१॥\nसर्वगेनात्मना व्याप्तं स्वचेत्यात्मवपुर्मनः ।\nआततं सौम्य विमलं वारीव रवितेजसा ॥४२॥\nचित्तबालो जगद्यक्षं मिथ्या पश्यत्यबोधतः ।\nबोधितोऽसौ परं रूपं स्वं पश्यति निरामयम् ॥४३॥\nयथात्मा दृश्यतामेति द्वित्वैक्यभ्रमदायिनीम् ।\nश्रृणु तत्ते प्रवक्ष्यामि वक्ष्यमाणकथागमैः ॥४४॥\nयत्कथ्यते हि हृदयंगमयोपमान-\nयुक्त्या गिरा मधुरयुक्तपदार्थया च ।\nश्रोतुस्तदङ्ग हृदयं परितो विसारि\nव्याप्नोति तैलमिव वारिणि वार्य शङ्काम् ॥४५॥\nत्यक्तोपमानममनोज्ञपदं दुरापं\nक्षुब्धं धराविधुरितं विनिगीर्णवर्णम् ।\nश्रोतुर्न याति हृदयं प्रविनाशमेति\nवाक्यं किलाज्यमिव भस्मनि हूयमानम् ॥४६॥\nआख्यानकानि भुवि यानि कथाश्च या या\nयद्यत्प्रमेयमुचितं परिपेलवं वा ।\nदृष्टान्तदृष्टिकथनेन तदेति साधो\nप्राकाश्यमाशु भुवनं सितरश्मिनेव ॥४७॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे सूच्युपाख्याने मनोङ्कुरोत्पत्तिकथनं नाम चतुरशीतितमः सर्गः ॥८४॥"
  }
]
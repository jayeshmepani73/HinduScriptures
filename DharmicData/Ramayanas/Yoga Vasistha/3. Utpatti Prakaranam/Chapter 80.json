[
  {
    "text": "श्रीवसिष्ठ उवाच ।\nमहानिशि महारण्ये महाराक्षसकन्यया ।\nइति प्रोक्ते महाप्रश्ने महामन्त्री गिरं ददौ ॥१॥\nमन्त्र्युवाच ।\nशृणु तोयदसंकाशे प्रश्नमेतं भिनद्मि ते ।\nअनुक्रमात्मकं मत्तं गजेन्द्रमिव केसरी। ॥२॥\nभवत्या परमात्मैष कथितः कमलेक्षणे ।\nअनयैव वचोभङ्ग्या प्रश्नविद्बोधयोग्यया ॥३॥\nअनाख्यत्वादगम्यत्वान्मनः षष्ठेन्द्रियस्थितेः ।\nचिन्मात्रमेवमात्माणुराकाशादपि सूक्ष्मकः ॥४॥\nचिदणोः परमस्यान्तः सदिवासदिवापि वा ।\nबीजेऽन्तर्द्रुमसत्तेव स्फुरतीदं जगत्स्थितम् ॥५॥\nसत्किंचिदनुभूतित्वात्सर्वात्मकतया स्वतः ।\nतदात्मकतया पूर्वं भावाः सत्तां किलागताः ॥६॥\nआकाशं बाह्यशून्यत्वादनाकाशं तु चित्त्वतः ।\nअतीन्द्रियत्वान्नो किंचित्स एवाणुरनन्तकः ॥७॥\nसर्वात्मकत्वाद्भुक्ते च तेन किंचिन्न किंचन ।\nचिदणोः प्रतिभा सा स्यादेकस्यानेकतोदिता ।\nअसत्येव यथा हेम्नः कटकादि तथा परे ॥८॥\nएषोऽणुः परमाकाशः सूक्ष्मत्वादप्यलक्षितः ।\nमनःषष्ठेन्द्रियातीतः स्थितः सर्वात्मकोऽपि सन् ॥९॥\nसर्वात्मकत्वान्नैवासौ शून्यो भवति कर्हिचित् ।\nयदस्ति न तदस्तीति वक्ता मन्ता इति स्मृतः ॥१०॥\nकयाचिदपि युक्त्येह सतोऽसत्त्वं न युज्यते ।\nसर्वात्मा स्वात्मगुप्तेन अपूरेणेव दृश्यते ॥११॥\nचिन्मात्राणुः स एवेह सर्वं किंचिन्मनःस्थितम् ।\nन किंचिदिन्द्रियातीत रूपत्वादमलः स्थितः ॥१२॥\nस एव चैकोऽनेकश्च सर्वसत्त्वात्मवेदनात् ।\nस एवेदं जगद्धत्ते जगत्कोशस्तथैव हि ॥१३॥\nइमाश्चित्तमहाम्भोधौ त्रिजगल्लववीचयः ।\nप्रज्ञास्तस्मिन्कचन्त्यप्सु द्रवत्वाच्चक्रता इव ॥१४॥\nचित्तेन्द्रियाद्यलभ्यत्वात्सोऽणुः शून्यस्वरूपवत् ।\nस्वसंवेदनलभ्यत्वादशून्यं व्योमरूप्यपि ॥१३॥\nसोऽहं भवानेव भवान्संपन्नोऽद्वैतवेदनात् ।\nस भवान्न भवेन्नाहं जातो बोधबृहद्वपुः ॥१६॥\nत्वंताहंतात्मकं सर्वं विनिगीर्यावबोधतः ।\nन त्वं नाहं न सर्वं च सर्वं वा भवति स्वयम् ॥१७॥\nगच्छन्न गच्छत्येषोऽणुर्योजनौघगतोऽपि सन् ।\nसंवित्त्या योजनौघत्वं तस्याणोरन्तरे स्थितम् ॥१८॥\nन गच्छत्येष यातोऽपि संप्राप्तोऽपि च नागतः ।\nस्वसत्ताकाशकोशान्तर्वासित्वाद्देशकालयोः ॥१९॥\nगम्यं यस्य शरीरस्थं क्व किलासौ प्रयाति हि ।\nकुचकोटरगः पुत्रः किं मात्रान्यत्र वीक्ष्यते ॥२०॥\nगम्यो यस्य महादेशो यावत्संभवमक्षयः ।\nअन्तस्थः सर्वकर्तुर्हिं स कथं क्वेव गच्छति ॥२१॥\nयथा देशान्तरप्राप्ते कुम्भे वक्त्रसमुद्रिते ।\nतदाकाशस्य गमनागमने न तथात्मनः ॥२२॥\nचित्तता स्थाणुता स्वान्तर्यदा स्तोऽनुभवात्मिके ।\nचेतनस्य जडस्यैव तदासौ द्वयमेव च ॥२३॥\nयदा चेतनपाषाणसत्तैकात्मैकचिद्वपुः ।\nतदा चेतन एवासौ पाषाण इव राक्षसि ॥२४॥\nपरमव्योम्न्यनाद्यन्ते चिन्मात्रपरमात्मना ।\nविचित्रं त्रिजगच्चित्रं तेनेदमकृतं कृतम् ॥२५॥\nतत्संवित्त्या वह्निसत्ता तेनात्यक्तानलाकृतिः ।\nसर्वगोऽप्यदहत्येव स जगद्द्रव्यपावकः ॥२६॥\nप्रज्वलद्भास्वराकारान्निर्मलाद्गगनादपि ।\nप्रज्वलच्चेतनैकात्मा तस्मादग्निः स जायते ॥२७॥\nसंवेदनाद्यदर्कादिप्रकाशस्य प्रकाशकः ।\nन नश्यत्यात्मभारूपो महाकल्पाम्बुदैरपि ॥२८॥\nअनेत्रलभ्योऽनुभवरूपो हृद्गृहदीपकः ।\nसर्वसत्ताप्रदोऽनन्तः प्रकाशः परमः स्मृतः ॥२९॥\nप्रवर्ततेऽस्मदालोको मनःषष्ठेन्द्रियातिगात् ।\nयेनान्तरापि वस्तूनां दृष्टा दृश्यचमत्कृतिः ॥३०॥\nलतागुल्माङ्कुरादीनामनक्षाणां च पोषकः ।\nउत्सेधवेदनाकारः प्रकाशोऽनुभवात्मकः ॥३१॥\nकालाकाशक्रियासत्ता जगत्तत्रास्ति वेदने ।\nस्वामी कर्ता पिता भोक्ता आत्मत्वाच्च न किंचन ॥३२॥\nअणुत्वमजहत्सोऽणुर्जगद्रत्नसमुद्गकः ।\nमातृमानप्रमेयात्म जगन्नास्तीति केवले ॥३३॥\nस एव सर्वजगति सर्वत्र कचति स्फुटम् ।\nयदा जगत्त्समुद्गेऽस्मिंस्तदासौ परमो मणिः ॥३४॥\nदुर्बोधत्वात्तमः सोऽणुश्चिन्मात्रत्वात्प्रकाशदृक् ।\nसोऽस्ति संवित्तिरूपत्वादक्षातीतस्तथा न सन् ॥३५॥\nदूरे सोऽनक्षलभ्यत्वाच्चिदूपत्वान्न दूरगः ।\nसर्वसंवेदनाच्छैलो ह्यसावेवाणुरेव सन् ॥३६॥\nतत्संवेदनमात्रं यत्तदिदं भासते जगत् ।\nन सत्यमस्ति शैलादि तेनाणावेव मेरुता ॥३७॥\nनिमेषप्रतिभासो हि निमेष इति कथ्यते ।\nकल्पेति प्रतिभासो हि कल्पशब्देन कथ्यते ॥३८॥\nकल्पक्रियाविलासो हि निमेषः प्रतिभासते ।\nबहुयोजनकोटिस्थं मनस्येव महापुरम् ॥३९॥\nनिमेषजठरे कल्पसंभवः समुदेति हि ।\nमहानगरनिर्माणं मुकुरेऽन्तरिवामले ॥४०॥\nनिमेषकल्पशैलादिपूरयोजनकोटयः ।\nयत्राऽणावेव विद्यन्ते तत्र द्वैतैक्यते कुतः ॥४१॥\nकृतवान्प्रागिदमहमिति बुद्धावुदेति हि ।\nक्षणात्सत्यमसत्यं च दृष्टान्तः स्वप्नविभ्रमः ॥४२॥\nदुःखे कालः सुदीर्घो हि सुखे लघुतरः सदा ।\nरात्रिर्द्वादशवर्षाणि हरिश्चन्द्रस्य चोदिता ॥४३॥\nनिश्चयो य उदेत्यन्तः सत्यात्मा सत्य एव च ।\nहेम्नीव कटकादित्वं स एव चिति राजते ॥४४॥\nन निमेषोऽस्ति नो कल्पो नादूरं न च दूरता ।\nचिदणुप्रतिभैवैवं स्थितान्यान्यान्यवस्तुवत् ॥४५॥\nप्रकाशतमसोर्दूरादूरयोः क्षणकल्पयोः ।\nएकचिद्देहयोरेव न भेदोऽस्ति मनागपि ॥४६॥\nप्रत्यक्षमक्षसारत्वादप्रत्यक्षं ततोऽतिगम् ।\nदृश्यत्वेनैष वोदेति चेता द्रष्टैव सद्वपुः ॥४७॥\nयावत्कटकसंवित्तिस्तावन्नास्तीव हेमता ।\nयावच्च दृश्यतापत्तिस्तावन्नास्तीव सा कला ॥४८॥\nकटकत्वेऽकृतेऽदृष्टे सुवर्णत्वमिवाततम् ।\nकेवलं निर्मलं शुद्धं ब्रह्मैव परिदृश्यते ॥४९॥\nसर्वत्वादेव सद्रूपो दुर्लक्ष्यत्वादसद्वपुः ।\nचेतनश्चेतनात्मत्वाच्चेत्यासंभवतस्त्वचित् ॥५०॥\nचिच्चमत्कारमात्रात्मन्यस्मिंश्चित्प्रतिभात्मनि ।\nजगत्यनिलवृक्षाभे चिच्चेत्यकलने कुतः ॥५१॥\nयथा तापस्य पीनस्य भासनं मृगतृष्णिका ।\nएवं पीवरमद्वैतं तथा चिद्भासनं जगत् ॥५२॥\nअर्कांशुभिः सूक्ष्मतरनिर्माणं यदनामयम् ।\nअस्तितानास्तिते तत्र कल्पादेरिव कैव धीः ॥५३॥\nमाययांशुकणाङ्के खे यथा कचति काञ्चनम् ।\nतथा जगदिदं भाति चिच्चेत्यकलने कुतः ॥५४॥\nस्वप्नगन्धर्वसंकल्पनगरे कुड्यवेदनम् ।\nन सन्नासद्यथा तद्वद्विद्धि दीर्घभ्रमं जगत् ॥५५॥\nतथा चैवंविधन्यायभावनाभ्यासनिर्मलात् ।\nचिदाकाशेन निर्याति यथा भूतार्थदर्शिनः ॥५६॥\nन कुड्याकाशयोर्भेदो दृश्यसंवेदनादृते ।\nआब्रह्मजीवकलनाद्यद्रूढं रूढमेव च ॥५७॥\nप्रतिभासाच्चिदाकाशे सत्त्वशून्यं भवन्ति ताः ।\nप्रकचन्ति ह्यनिर्भाव्याः प्रभापिण्ड इव प्रभाः ॥५८॥\nपृथक्तामतिभासस्य स्वचमत्कारयोगतः ।\nसर्वात्मिका हि प्रतिभा परा वृक्षात्मबीजवत् ॥५९॥\nबीजमन्तस्थवृक्षत्वं नानाऽनाना यथैकदृक् ।\nतथाऽसंख्यजगद्ब्रह्म शान्तमाकाशकोशवत् ॥६०॥\nबीजस्यान्तस्थवृक्षस्य व्योमाद्वैता स्थितिर्यथा ।\nब्रह्मणोऽन्तस्थजगतः साक्षित्वाच्चित्स्थितिस्तथा ॥६१॥\nशान्तं समस्तमजमेकमनादिमध्यं\nनेहास्ति काचन कलाकलना कथंचित् ।\nनिर्द्वन्द्वशान्तमतिरेकमनेकमच्छ-\nमाभासरूपमजमेकविकासमास्ते ॥६२॥"
  },
  {
    "text": "इत्यार्षे श्रीवासिष्ठमहारामायणे मोक्षोपायेषूत्पत्तिप्रकरणे क० प्रश्नभेदनं नामाशीतितमः सर्गः ॥८०॥"
  }
]
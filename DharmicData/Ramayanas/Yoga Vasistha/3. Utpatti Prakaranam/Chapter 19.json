[
  {
    "text": "श्रीदेव्युवाच ।\nवित्तवेषवयःकर्मविद्याविभवचेष्टितैः ।\nवसिष्ठस्यैव सदृशो नतु वासिष्ठचेष्टितः ॥१॥\nवसिष्ठ इति नाम्नासौ तस्याभूदिन्दुसुन्दरी ।\nनाम्ना त्वरुन्धती भार्या भूमिव्योमन्यरुन्धती ॥२॥\nवित्तवेषवयःकर्मविद्याविभवचेष्टितैः ।\nसमैव साप्यरुन्धत्या नतु चेतनसत्तया ॥३॥\nअकृत्रिमप्रेमरसा विलासालसगामिनी ।\nसास्य संसारसर्वस्वमासीत्कुमुदहासिनी ॥४॥\nस विप्रस्तस्य शैलस्य सानौ सरलशाद्वले ।\nकदाचिदुपविष्टः सन्ददर्शाधो महीपतिम् ॥५॥\nसमग्रपरिवारेण यान्तमाखेटकेच्छया ।\nमहता सैन्यघोषेण मेरोरिव बिभित्सया ॥६॥\nचामरैः कीर्णचन्द्रांशुपताकाभिर्लतावनम् ।\nकुर्वाणं खं सितच्छत्रमण्डलै रूप्यकुट्टिमम् ॥७॥\nअश्वपादूस्वनत्क्ष्माजरेणुपूरावृताम्बरम् ।\nहास्तिकोत्तम्भितकरवाताट्टालकगोपितम् ॥८॥\nमहाकलकलावर्तद्रवद्दिग्भूतमण्डलम् ।\nकचत्काञ्चनमाणिक्यहारकेयूरमण्डलम् ॥९॥\nतमालोक्य महीपालमिदं चिन्तितवानसौ ।\nअहो नु रम्या नृपता सर्वसौभाग्यभासिता ॥१०॥\nपदातिरथहस्त्यश्वपताकाच्छत्रचामरैः ।\nकदा स्यां दशदिक्कुञ्जपूरकोऽहं महीपतिः ॥११॥\nकदा मे वायवः कुन्दमकरन्दसुगन्धयः ।\nपास्यन्त्यन्तःपुरस्त्रीणां सुरतश्रमसीकरान् ॥१२॥\nकर्पूरेण पुरन्ध्रीणां पूर्णेन यशसा दिशाम् ।\nइन्दूदयावदातानि कदा कुर्यां मुखान्यहम् ॥१३॥\nइत्थं ततःप्रभृत्येष विप्रः संकल्पवानभूत् ।\nस्वधर्मनिरतो नित्यं यावज्जीवमतन्द्रितः ॥१४॥\nहिमाशनिरिवाम्भोजं जर्जरीकर्तुमादृता ।\nजले जर्जरितेवाथ जरा द्विजमुपाययौ ॥१५॥\nआसन्नमरणस्याथ भार्या म्लानिमुपाययौ ।\nतस्य शाम्यति पुष्पर्तौ लतेव ग्रीष्मभीतितः ॥१६॥\nमामथाराधितवती सा ततस्त्वमिवाङ्गना ।\nअमरत्वं सुदुष्प्रापं बुद्ध्वेमं सावृणोद्वरम् ॥१७॥\nदेवि स्वमण्डपादेव जीवो भर्तुर्मृतस्य मे ।\nमायासीदित्यतस्तस्याः स एवाङ्गीकृतो मया ॥१८॥\nअथ कालवशाद्विप्रः स पञ्चत्वमुपाययौ ।\nतस्मिन्नेव गृहाकाशे जीवाकाशतया स्थितः ॥१९॥\nसंपन्नः प्राक्तनानल्पसंकल्पवशतः स्वयम् ।\nआकाशवपुरेवैष पतिः परमशक्तिमान् ॥२०॥\nप्रभावजितभूपीठः प्रतापाक्रान्तविष्टपः ।\nकृपापालितपातालस्त्रिलोकविजयी नृपः ॥२१॥\nकल्पाग्निररिवृक्षाणां स्त्रीणां मकरकेतनः ।\nमेरुर्विषयवायूनां साध्वब्जानां दिवाकरः ॥२२॥\nआदर्शः सर्वशास्त्राणामर्थिनां कल्पपादपः ।\nपादपीठं द्विजाग्र्याणां राकाधर्मामृतत्विषः ॥२३॥\nस्वगृहाभ्यन्तराकाशे चित्ताकाशमयात्मनि ।\nतस्मिन्द्विजे शवीभूते भूताकाशशरीरिणि ॥२४॥\nसा तस्य ब्राह्मणी भार्या शोकेनात्यन्तकर्शिता ।\nशुष्केव माषशिम्बीका हृदयेन द्विधाभवत् ॥२५॥\nभर्त्रा सह शवीभूता देहमुत्सृज्य दूरतः ।\nआतिवाहिकदेहेन भर्तारं समुपाययौ ॥२६॥\nनदीनिखातमिव तं भर्तारमनुसृत्य सा ।\nआजगाम विशोकत्वं सा वासन्तीव मञ्जरी ॥२७॥\nतत्रास्य विप्रस्य गृहाणि सन्ति भूस्थावरादीनि धनानि सन्ति ।\nअद्याष्टमं वासरमाप्तमृत्योर्जीवो गिरिग्रामककन्दरस्थः ॥२८॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे लीलो० ब्राह्मणमरणं नामैकोनविंशः सर्गः ॥१९॥"
  }
]
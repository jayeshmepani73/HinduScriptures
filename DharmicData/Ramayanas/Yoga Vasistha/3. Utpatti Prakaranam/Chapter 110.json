[
  {
    "text": "श्रीवसिष्ठ उवाच ।\nपरमात्कारणादादौ चिच्चेत्यपदपातिनी ।\nकलनापदमासाद्य कला कलिलतां गता ॥१॥\nअसत्स्वेव विमोहेषु रामैवंप्रायवृत्तिषु ।\nघनेषु तुच्छतामेत्य चिराय परिमूर्च्छति ॥२॥\nअसदेव मनोवृत्तिर्म्लाना विस्तारयत्यलम्।\nदुःखं दोषसहस्रेण वेतालानिव बालिका ॥३॥\nसदेव हि महादुःखमसत्तां नयति क्षणात् ।\nनिष्कलङ्का मनोवृत्तिरन्धकारमिवार्करुक् ॥४॥\nनयत्यभ्याशतां दूरं दूरमभ्याशतां नयेत् ।\nमनो वल्गति भूतेषु बालो बालखगेष्विव ॥५॥\nअभयं भयमज्ञस्य चेतसो वासनावतः ।\nदूरतो मुग्धपान्थस्य स्थाणुर्याति पिशाचताम् ॥६॥\nशत्रुत्वं शङ्कते मित्रे कलङ्कमलिनं मनः ।\nमदाविष्टमतिर्जन्तुर्भ्रमत्पश्यति भूतलम् ॥७॥\nपर्याकुले हि मनसि शशिनो जायतेऽशनिः ।\nअमृतं विषभावेन भुक्तं याति विषक्रियाम् ॥८॥\nसुरपत्तननिर्माणमसत्सदिव पश्यति ।\nवासनावलितं चेतः स्वप्नवज्जाग्रदेव हि ॥९॥\nमोहैककारणं जन्तोर्मनसो वासनोल्वणा ।\nउत्खातव्या प्रयत्नेन मूलोच्छेदेन सैव च ॥१०॥\nवासनावागुराकृष्टो मनोहरिणको नृणाम् ।\nपरां विवशतामेति संसारवनगुल्मके ॥११॥\nयेन च्छिन्ना विचारेण जीवस्य ज्ञेयवासना ।\nनिरभ्रस्येव सूर्यस्य तस्यालोको विराजते ॥१२॥\nअतस्त्वं मन एवेदं नरं विद्धि न देहकम् ।\nजडो देहो मनश्चात्र न जडं नाजडं विदुः ॥१३॥\nयत्कृतं मनसा तात तत्कृतं विद्धि राघव ।\nयत्त्यक्तं मनसा तावत्तत्त्यक्तं विद्धि चानघ ॥१४॥\nमनोमात्रं जगत्कृत्स्नं मनः पर्यन्तमण्डलम् ।\nमनो व्योम मनो भूमिर्मनो वायुर्मनो महान् ॥१५॥\nमनो यदि पदार्थे तु तद्भावेन न योजयेत् ।\nततः सूर्योदयेऽप्येते न प्रकाशाः कदाचन ॥१६॥\nमनो मोहमुपादत्ते यस्यासौ मूढ उच्यते ।\nशरीरे मोहमापन्ने न शवो मूढ उच्यते ॥१७॥\nमनः पश्य भवत्यक्षि श्रृण्वच्छ्रवणतां गतम् ।\nत्वग्भावं स्पर्शनादेति घ्राणतामेति जिघ्रणात् ॥१८॥\nरसनाद्रसतामेति विचित्रास्तत्र वृत्तिषु ।\nनाटके नूटवद्देहे मन एवानुवर्तते ॥१९॥\nलघु दीर्घं करोत्येव सत्येऽसत्तां प्रयच्छति ।\nकटुतां नयति स्वादु रिपुं नयति मित्रताम् ॥२०॥\nय एव प्रतिभासोऽस्य चेतसो वृत्तिवर्तिनः ।\nततस्तदेव प्रत्यक्षं तथात्रानुभवादिह ॥२१॥\nप्रतिभासवशादेव स्वप्नाकुलितचेतसः ।\nहरिश्चन्द्रस्य संपन्ना रात्रिर्द्वादशवार्षिकी ॥२२॥\nचित्तानुभाववशतो मुहूर्तत्वे गतं युगम् ।\nइन्द्रद्युम्नस्य वैरिञ्च्यपुराभ्यन्तरवर्तिनः ॥२३॥\nमनोज्ञया मनोवृत्त्या सुखतां याति रौरवम् ।\nप्रातःप्राप्तव्यराज्यस्य सुबद्धस्येव बन्धनम् ॥२४॥\nजिते मनसि सर्वैव विजिता चेन्द्रियावलिः ।\nशीर्यते च यथा तन्तौ दग्धे मौक्तिकमालिका ॥२५॥\nसर्वत्र स्थितया स्वच्छरूपया निर्विकारया ।\nसमया सूक्ष्मया नित्यं चिच्छक्त्या साक्षिभूतया ॥२६॥\nसर्वभावानुगतया न चेत्यार्थविभिन्नया ।\nरामात्मसत्तया मूकमपि देहसमं जडम् ॥२७॥\nमनोऽन्तश्चलति व्यर्थं मननैषणमुह्यया ।\nबहिर्गिरिसरिद्व्योमसमुद्रपुरलीलया ॥२८॥\nजाग्रच्चाभिमतं वस्तु नयत्यमृतमृष्टताम् ।\nअनीहितं च विषतां नयत्यमृतमप्यलम् ॥२९॥\nअमृष्टसर्वभावानामलमात्मचमत्कृतिम् ।\nमनः स्वाभिमताकारं रूपं सृजति वस्तुषु ॥३०॥\nस्पन्देषु वायुतामेति प्रकाशेषु प्रकाशताम् ।\nद्रवेषु द्रवतामेति चिच्छक्तिस्फुरितं मनः ॥३१॥\nपृथ्व्यां कठिनतामेति शून्यतां शून्यदृष्टिषु ।\nसर्वत्रेच्छास्थितिं याति चिच्छक्तिस्फुरितं मनः ॥३२॥\nशुक्लं कृष्णीकरोत्येव कृष्णं नयति शुक्लताम् ।\nविनैव देशकालाभ्यां शक्तिं पश्यास्य चेतसः ॥३३॥\nमनस्यन्यत्र संसक्ते चर्वितस्यापि जिह्वया ।\nभोजनस्यापि मृष्टस्य न स्वादोऽस्यानुभूयते ॥३४॥\nयच्चित्तदृष्टं तद्दृष्टं न दृष्टं तदलोकितम् ।\nअन्धकारे यथा रूपमिन्द्रियं निर्मितं तथा ॥३५॥\nइन्द्रियेण मनो देहि मनसेन्द्रियमुन्मनः ।\nइन्द्रियाणि प्रसूतानि मनसो नेन्द्रियान्मनः ॥३६॥\nअत्यन्तभिन्नयोरैक्यं येषां चित्तशरीरयोः ।\nज्ञातज्ञेया महात्मानो मनस्यास्ते सुपण्डिताः ॥३७॥\nकुसुमोल्लासिधम्मिल्ला हेलाचलितलोचना ।\nकाष्ठकुड्योपमाङ्गेषु लग्नाप्यमनसोऽङ्गना ॥३८॥\nमनस्यन्यत्र संसक्ते वीतरागेण कानने ।\nक्रव्यादचर्वितोऽङ्कस्थः स्वकरोऽपि न लक्षितः ॥३९॥\nसुखीकर्तुं सुदुःखानि दुःखीकर्तुं सुखानि च ।\nसुखेनैवाशु युज्यन्ते मनसोऽतिशया मुनेः ॥४०॥\nमनस्यन्यत्र संसक्ते कथ्यमानापि यत्नतः ।\nलता परशुकृत्तेव कथा विच्छिद्यते बत ॥४१॥\nमनस्यद्रितटारूढे गृहस्थेनापि जन्तुना ।\nशुभ्राभ्रकन्दरभ्रान्तिदुःखं समनुभूयते ॥४२॥\nमनस्युल्लसिते स्वप्ने हृद्येव पुरपर्वताः ।\nआकाश इव विस्तीर्णे दृश्यन्ते निर्मिताः क्षमाः ॥४३॥\nमनो विलुलिते स्वप्ने हृद्येवाद्रिपुरावलिम् ।\nतनोति चलिताम्भोधिर्वीचीचयमिवात्मनि ॥४४॥\nअन्तरब्धिजलाद्यद्वत्तरङ्गापीडवीचयः ।\nदेहान्तर्मनसस्तद्वत्स्वप्नाद्रिपुरराजयः ॥४५॥\nअङ्कुरस्य यथा पत्रलतापुष्पफलश्रियः ।\nमनसोऽस्य तथा जाग्रत्स्वप्नविभ्रमभूमयः ॥४६॥\nव्यतिरिक्ता यथा हेम्नो न हेमवनिता तथा ।\nजाग्रत्स्वप्नक्रियालक्ष्मीर्व्यतिरिक्ता न चेतसः ॥४७॥\nधाराकणोर्मिफेनश्रीर्यथा संलक्ष्यतेऽम्भसः ।\nतथा विचित्रविभवा नानातेयं हि चेतसः ॥४८॥\nस्वचित्तवृत्तिरेवेह जाग्रत्स्वप्नदृशोदितम् ।\nरसावेशादुपादत्ते शैलूष इव भूमिकाम् ॥४९॥\nचण्डालत्वं हि लवणे प्रतिभासवशाद्यथा ।\nतथेदं जगदाभोगि मनो मननमात्रकम् ॥५०॥\nयद्यत्संवेद्यते किंचित्तेन तेनाशु भूयते ।\nमनो मनननिर्माणं यथेच्छसि तथा कुरु ॥५१॥\nनानापुरसरिच्छैलरूपतामेत्य देहिनाम् ।\nतनोत्यन्तःस्थमेवेदं जाग्रत्स्वप्नमयं मनः ॥५२॥\nसुरत्वाद्दैत्यतामेत्य नागत्वान्नगतामपि ।\nप्रतिभासवशाच्चित्तमापन्नं लवणो यथा ॥५३॥\nनरत्वादेति नारीत्वं पितृत्वात्पुत्रतां गतः ।\nयथा क्षिप्रं प्रति नरः स्वसंकल्पात्तथा मनः ॥५४॥\nसंकल्पतः प्रम्रियते संकल्पाज्जायते पुनः ।\nमनश्चिरन्तनाभ्यस्ताज्जीवतामेत्यनाकृति ॥५५॥\nमनो मननसंमूढमूढवासनमाततम् ।\nसंकल्पाद्योनिमायाति सुखदुःखे भयाभये ॥५६॥\nसुखं दुःखं च मनसि तिले तैलमिव स्थितम् ।\nतद्देशकालवशतो घनं वा तनु वा भवेत् ॥५७॥\nतैलं तिलस्य चाक्रान्त्या स्फुटतामेति शाश्वतीम् ।\nचेतसो मननासंगाद्घनीभूते सुखासुखे ॥५८॥\nदेशकालाभिधानेन राम संकल्प एव हि ।\nकथ्यते तद्वशाद्यस्माद्देशकालौ स्थितिं गतौ ॥५९॥\nप्रशाम्यत्युल्लसत्येति याति नन्दति वल्गति ।\nमनःशरीरसंकल्पे फलिते न शरीरकम् ॥६०॥\nनानास्फारसमुल्लासैः स्वसंकल्पोपकल्पितैः ।\nमनो वल्गति देहेऽस्मिन्साध्वीवान्तःपुराजिरे ॥६१॥\nचापले प्रसरस्तस्मादन्तर्येन नदीयते ।\nमनोविलयमादत्ते तस्यालान इव द्विपः ॥६२॥\nन स्पन्दते मनो यस्य शस्त्रस्तम्भ इवोत्तमः ।\nसद्वस्तुतोऽसौ पुरुषः शिष्टाः कर्दमकीटकाः ॥६३॥\nयस्याचपलतां यातं मन एकत्र संस्थितम् ।\nअनुत्तमपदेनासौ ध्यानेनानुगतोऽनघ ॥६४॥\nसंयमान्मनसः शान्तिमेति संसारविभ्रमः ।\nमन्दरेऽस्पन्दतां याते यथा क्षीरमहार्णवः ॥६५॥\nमानस्यो वृत्तयो या या भोगसंकल्पविभ्रभैः ।\nसंसारविषवृक्षस्य ता एवाङ्कुरयोनयः ॥६६॥\nचित्तं चलत्कुवलयं वलयन्त एते\nमूढा महाजडजवे मदमोहमन्दाः ।\nआवर्तवर्तिनि विलूनविशीर्णचिन्ता-\nचक्रभ्रमे पुरुषदुर्भ्रमराः पतन्ति ॥६७॥"
  },
  {
    "text": "इत्यार्षे श्रीवासिष्ठमहारामायणे मोक्षोपायेषूत्पत्तिप्रकरणे चित्तचिकित्सापूर्वकं चित्तवर्णनं नाम दशोत्तरशततमः सर्गः ॥११०॥"
  }
]
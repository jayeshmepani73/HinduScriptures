[
  {
    "text": "श्रीवसिष्ठ उवाच ।\nप्रथमं जातमात्रेण पुंसा किंचिद्विकसितबुद्धिनैव\nसत्संगमपरेण भवितव्यम् ॥१॥\nअनवरतप्रवाहपतितोऽयमविद्यानदीनिवहः\nशास्त्रसज्जनसंपर्कादृते न तरितुं शक्यते ॥२॥\nतेन विवेकतः पुरुषस्य हेयोपादेयविचार उपजायते ॥३॥\nतदासौ शुभेच्छाभिधां विवेकभुवमापतितो\nभवति ॥४॥\nततो विवेकवशतो विचारणायाम् ॥५॥\nसम्यग्ज्ञानेनासम्यग्वासनां त्यजतः संस्मारभा-\nवनातो मनस्तनुतामेति ॥६॥\nतेन तनुमानसां नाम विवेकभूमिमवतीर्णो भ-\nवति ॥७॥\nयदैव योगिनः सम्यग्ज्ञानोदयस्तदैव सत्त्वा-\nपत्तिः ॥८॥\nतद्वशाद्वासना तनुतां गता यदा तदैवासावसं-\nसक्त इत्युच्यते कर्मफलेन न बध्यत इति ॥९॥\nअथ तानववशादसत्ये भावनातानवमभ्यस्यति ॥१०॥\nयावन्न कुर्वन्नपि व्यवहरन्नप्यसत्येषु संसारव-\nस्तुषु स्थितोऽपि स्वात्मन्येव क्षीणमनस्त्वादभ्या-\nसवशाद्बाह्यं वस्तु कुर्वन्नपि न पश्यति नालम्बनेन\nसेवते नाभिध्यायति तनुवासनत्वाच्च केवलं मूढः\nसुप्तप्रबुद्ध इव कर्तव्यं करोति ॥११॥\nतनुभावितमनस्कस्तेन योगभूमिकां भावनामधिरूढः ॥१२॥\nइत्यन्तर्लीनचित्तः कतिचित्संवत्सरानभ्यस्य स-\nर्वथैव कुर्वन्नपि बाह्यपदार्थान्भावनां त्यजति तुर्यात्मा\nभवति ततो जीवन्मुक्त इत्युच्यते ॥१३॥\nनाभिनन्दति संप्राप्तं नाप्राप्तमभिशोचति ।\nकेवलं विगताशङ्कं संप्राप्तमनुवर्तते ॥१४॥\nत्वयापि राघव ज्ञातं ज्ञातव्यमखिलान्तरम् ।\nननु ते सर्वकार्येभ्यो वासना तनुतां गता ॥१५॥\nशरीरातीतवृत्तिस्त्वं शरीरस्थोऽथवा भव ।\nमागाः शोकं च हर्षं त्वं त्वमात्मा विगतामयः ॥१६॥\nत्वय्यात्मनि सिते स्वच्छे सर्वगे सर्वदोदिते ।\nकुतो दुःखसुखे राम कुतो मरणजन्मनी ॥१७॥\nअबन्धुरपि कस्मात्त्वं बन्धुदुःखानि शोचसि ।\nअद्वितीये स्थिते ह्यस्मिन्बान्धवाः क इवात्मनि ॥१८॥\nदृश्यते केवले देहे परमाणुचयः परम् ।\nदेशकालान्यतापत्तेर्नात्मोदेति न लीयते ॥१९॥\nअविनाशोऽपि कस्मात्त्वं विनश्यामीति शोचसि ।\nअमृत्युवसतौ स्वच्छे विनाशः क इवात्मनि ॥२०॥\nघटे कपालतां याते घटाकाशो न नश्यति ।\nयथा तथा शरीरेऽस्मिन्नष्टेऽपि न विनश्यति ॥२१॥\nमृगतृष्णातरङ्गिण्यां क्षीणायामातपो यथा ।\nन नश्यति तथा देहे नष्टे नात्मा विनश्यति ॥२२॥\nवाञ्छैवोदेति ते कस्माद्भ्रान्तिरन्तर्निरर्थिका ।\nअद्वितीयो द्वितीयं किं यद्वस्त्वात्माभिवाञ्छतु॥२३॥\nश्रव्यं स्पृश्यं तथा दृश्यं रस्यं घ्रेयं च राघव ।\nन किंचिदस्ति जगति व्यतिरिक्तं यदात्मनः ॥२४॥\nसर्वशक्ताविमास्तस्मिन्नात्मन्येवाखिलाः स्थिताः ।\nशक्तयो वितते व्यक्ते आकाश इव शून्यता ॥२५॥\nचित्ताद्राघव रूढेयं त्रिलोकीललनोदिता ।\nत्रिविधेन क्रमेणेह जन्मना जनितभ्रमा ॥२६॥\nमनःप्रशमने सिद्धे वासनाक्षयनामनि ।\nकर्मक्षयाभिधानैव मायेयं प्रविनश्यति ॥२७॥\nसंसारोग्रारघट्टेऽस्मिन्नारूढा यन्त्रवाहिनी ।\nरज्जुस्तां वासनामेतां छिन्धि राघव यत्नतः ॥२८॥\nअपरिज्ञायमानैषा महामोहप्रदायिनी ।\nपरिज्ञाता त्वनन्ताख्या सुखदा ब्रह्मदायिनी ॥२९॥\nआगता ब्रह्मणो भुक्त्वा संसारमिह लीलया ।\nपुनर्ब्रह्मैव संस्मृत्य ब्रह्मण्येव विलीयते ॥३०॥\nशिवाद्राघव नीरूपादप्रमेयान्निरामयात् ।\nसर्वभूतानि जातानि प्रकाशा इव तेजसः ॥३१॥\nरेखावृन्दं यथा पर्णे वीचिजालं यथा जले ।\nकटकादि यथा हेम्नि तथोष्णादि यथाऽनले ॥३२॥\nतदेतद्भावनारूपे तथेदं भुवनत्रयम् ।\nतस्मिन्नेव स्थितं जातं तस्मादेव तदेव च ॥३३॥\nस एव सर्वभूतानामात्मा ब्रह्मेति कथ्यते ।\nतस्मिञ्जाते जगज्ज्ञातं स ज्ञाता भुवनत्रये ॥३४॥\nशास्त्रसंव्यवहारार्थं तस्यास्य वितताकृतेः ।\nचिद्ब्रह्मात्मेति नामानि कल्पितानि कृतात्मभिः ॥३५॥\nविषयेन्द्रियसंयोगे हर्षामर्षविवर्जिता ।\nसैषा शुद्धानुभूतिर्हि सोऽयमात्मा चिदव्ययः ॥३६॥\nआकाशातितराच्छाच्छ इदं तस्मिंश्चिदात्मनि ।\nस्वाभोग एव हि जगत्पृथग्वत्प्रतिबिम्बति ॥३७॥\nबुद्धिस्तद्व्यतिरेकेण लोभमोहादयो हि तान् ।\nपात्यसद्व्यतिरेकेण ते च तस्मिंस्तदेव ते। ॥३८॥\nअदेहस्यैव ते राम निर्विकल्पचिदाकृतेः ।\nलज्जाभयविषादेभ्यः कुतो मोहः समुत्थितः ॥३९॥\nअदेहो देहजैरेभिर्लज्जादिभिरसन्मयैः ।\nकिं मूर्ख इव दुर्बुद्धिर्विकल्पैरभिभूयसे ॥४०॥\nअखण्डचितिरूपस्य देहे खण्डनमागते ।\nअसम्यग्दर्शिनोऽप्यस्ति न नाशः किमु सन्मतेः ॥४१॥\nआपतेदर्कमार्गेऽपि न निरुद्धगमागमम् ।\nचित्तं नाम स विज्ञेयः पुरुषो न शरीरकम् ॥४२॥\nशरीरे सत्यसति वा पुमानेव जगत्त्रये ।\nज्ञोऽप्यज्ञोऽपि स्थितो राम नष्टेदेहे न नश्यति ॥४३॥\nयानीमानि विचित्राणि दुःखानि परिपश्यसि ।\nतानि देहस्य सर्वाणि नाग्राह्यस्य चिदात्मनः ॥४४॥\nमनोमार्गादतीतत्वाद्यासौ शून्यमिव स्थिता ।\nचित्कथं नाम दुःखैर्वा सुरवेर्वा परिगृह्यते ॥४५॥\nस्वास्पदात्मानमेवासौ विनष्टाद्देहपञ्जरात् ।\nअभ्यस्तां वासनां यातः षट्पदः खमिवाम्बुजात् ॥४६॥\nअसच्चेदात्मतत्त्वं तदस्मिंस्ते देहपञ्जरे ।\nनष्टे किं नाम नष्टं स्याद्राम केनानुशोचसि ॥४७॥\nसत्यं भावय तेन त्वं मा मोहमनुभावय ।\nनिरिच्छस्यात्मनो नेच्छा काचिदप्यनघाकृतेः ॥४८॥\nसाक्षिभूते समे स्वच्छे निर्विकल्पे चिदात्मनि ।\nनिरिच्छं प्रतिबिम्बन्ति जगन्ति मुकुरे यथा ॥४९॥\nसाक्षिभूते समे स्वच्छे निर्विकल्पे चिदात्मनि ।\nस्वयं जगन्ति दृश्यन्ते सन्मणाविव रश्मयः ॥५०॥\nअनिच्छमपि संबन्धो यथा दर्पणबिम्बयोः ।\nतथैवेहात्मजगतोर्भेदाभेदौ व्यवस्थितौ ॥५१॥\nसूर्यसंनिधिमात्रेण यथोदेति जगत्क्रिया ।\nचित्सत्तामात्रकेणेदं जगन्निष्पद्यते तथा ॥५२॥\nपिण्डग्रहो निवृत्तोऽस्या एवं राम जगत्स्थितेः ।\nआकाशमेषा संपन्ना भवतामपि चेतसि ॥५३॥\nसत्तामात्रेण दीपस्य यथालोकः स्वभावतः ।\nचित्तत्त्वस्य स्वभावात्तु तथेयं जागती स्थितिः ॥५४॥\nपूर्वं मनः समुदितं परमात्मतत्त्वात्तेनाततं जगदिदं स्वविकल्पजालैः ।\nशून्येन शून्यमपि तेन यथाम्बरेण नीलत्वमुल्लसितचारुतरामिधानम् ॥५५॥\nसंकल्पसंक्षयवशाद्गलिते तु चित्ते संसारमोहमिहिका गलिता भवन्ति ।\nस्वच्छं विभाति शरदीव खमागतायां चिन्मात्रमेकमजमाद्यमनन्तमन्तः ॥५६॥\nकर्मात्मकं प्रथममेव मनोऽभ्युदेति संकल्पतः कमलजप्रकृतीस्तदेत्य ।\nनानाभिधं जगदिदं हिं मुधा तनोति वेतालदेहकलनामिव मुग्धबालः ॥५७॥\nअसन्मयं सदिव पुरो विलक्ष्यते पुनर्भवत्यथ परिलीयते पुनः ।\nस्वयं मनश्चिति चितसंस्फुरद्वपुर्महार्णवे जलवलयावली यथा ॥५८॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये देवदूतोक्ते मोक्षोपायेषूत्पत्तिप्रकरणे स्वरूपनिरूपणं नाम द्वाविंशत्युत्तरशततमः सर्गः ॥१२२॥"
  }
]
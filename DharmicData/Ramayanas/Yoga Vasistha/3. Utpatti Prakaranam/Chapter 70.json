[
  {
    "text": "श्रीवसिष्ठ उवाच ।\nअथ भूधरशृङ्गाभा सा महाकृष्णराक्षसी ।\nकज्जलाम्बुदलेखेव तानवं गन्तुमुद्यता ॥१॥\nबभूवाभ्रोपमाकारा ततो विटपरूपिणी ।\nपुंस्प्रमाणा ततोऽप्यासीदथाभूद्धस्तमात्रिका ॥२॥\nततः प्रादेशमात्रा सा ततोऽप्यङ्गुलिरूपिणी ।\nततो माषशमीतुल्या ततः सूची बभूव ह ॥३॥\nततः कौशेयसूचित्वं पद्मकेसरसुन्दरी ।\nप्राप सा शिखराकारा संकल्पाद्रिरिवाणुताम् ॥४॥\nरराज सूचिका कृष्णा सूक्ष्मायसमनायसी ।\nपुर्यष्टकेन चलिता व्योमगा व्योमवासिनी ॥५॥\nसूची दृश्यत एवासौ नत्वयो नाम विद्यते॥\nसंविद्भ्रमकुले चैषा स्वल्पसूचीव लक्ष्यते ॥६॥\nरत्नसूचीव मसृणा मनोमननसंयुता ।\nवैदूर्यरश्मिलेखेव भानुसंतानसुन्दरी। ॥७॥\nकज्जलाम्भोदसंकल्कलतेव पवनाहृता ।\nसूक्ष्मरन्ध्रेक्षणस्वच्छदृष्टज्योतिःकनीनिका ॥८॥\nसुमुखग्राह्यरूपेण श्लक्ष्णपुच्छशिखाणुना ।\nतदा वैपुल्यशान्त्यर्थं परं मौनव्रतं गता ॥९॥\nसुदूराद्दीपवदृष्टं खतन्मात्रत्वमागता ।\nदूरादेव मनोज्ञेन प्रोद्गिरन्ती मुखेन खम् ॥१०॥\nकुञ्चितेक्षणसंदृश्या दीर्घदीपांशुकोमला ।\nसद्यःस्नातसमुत्सन्नबालवालविलासिनी ॥११॥\nतन्तुर्बिसादिवोड्डीना बाह्यसंचारकौतुकात् ।\nब्रह्मनाडिरिवोद्युक्ता बहीरन्ध्रं सुसुन्दरी ॥१२॥\nनियतेन्द्रियशक्तिः सा जीवेनैव बहिःस्थिता ।\nबौद्धतार्किकविज्ञानसंतानवदलक्षिता ॥१३॥\nशून्यसिद्धार्थसविका रन्ध्रानीलमयाऽरवा ।\nअदृश्यया जीवसूच्या संततानुसृता स्थिता ॥१४॥\nकलाकलनधर्मिण्या वासनामात्रसारया ।\nक्षीणदीपांशुसूचीवत्तीक्ष्णयानुपलभ्यया ॥१५॥\nग्रासार्थं सूचितां याता सैवास्था नोपयुज्यते ।\nविचारितं तया नैतदहो मौर्ख्यविजृम्भितम् ॥१६॥\nसाग्रा संचिन्तयामास न सूचीरूपतुच्छताम्।\nचित्तमीहितमेवैकं पश्यन्त्यास्ते निरर्थकम् ॥१७॥\nअविचार्यैव सूचित्वं तया मूढधियाऽऽस्थितम्।\nनानर्थबुद्धेः स्फुरति पूर्वापरविचारणा ॥१८॥\nस्वार्थक्रियोग्रसामर्थ्याद्याति भावनयान्यताम् ।\nपदार्थोऽभिमतांशाढ्यो निःश्वासेनेव दर्पणः ॥१९॥\nसूचीभावं प्रपन्नायास्त्यजन्त्याः पीवरं वपुः ।\nमहामरणमप्यस्या राक्षस्याः सुसुखं स्थितम् ॥२०॥\nएकवस्त्वतिरागाणामहो नु विषमा गतिः ।\nदेहोऽपि तृणवत्त्यक्तो राक्षस्या निजयेच्छया ॥२१॥\nएकवस्त्वतिगन्धेन भ्रश्यन्त्यन्या हि संविदः ।\nराक्षस्या ग्रासगन्धेन देहनाशोऽपि नेक्षितः ॥२२॥\nनाशोऽपि सुखयत्यज्ञमेकवस्त्वतिरागिणम् ।\nसूचीभूता विदेहापि परितुष्टैव राक्षसी ॥२३॥\nअन्या वभूव लग्ना सा तथा जीवविषूचिका ।\nव्योमात्मिका निराकारा व्योमवृत्तिशरीरका ॥२४॥\nतेजस्तनुप्रवाहाभा प्राणतन्तुमयात्मिका ।\nमूलसंवेदनाकारा चन्द्रार्कांशुकसुन्दरी ॥२५॥\nपृथगेवासिधाराभा परमाण्ववलीय सा ।\nकौसुमी गन्धलेखेव कला कलनरूपिणी ॥२६॥\nपापात्मिका मनोवृत्तिः सो हि तस्यास्तथा स्थिता ।\nपरप्राणवशादेव परमार्थपरायणा ॥२७॥\nएवमस्यास्तनुर्जाता सूचीद्वयमयी हि सा ।\nनीहारांशुकवत्तन्वी कार्पासांशुसुपेलवा ॥२८॥\nतनुद्वयेन तेनासौ प्रविश्य हृदयं नृणाम् ।\nवेधयन्ती ततः क्रूरा प्रबभ्राम दिशो दश ॥२९॥\nसर्वः स्वसंकल्पवशाल्लघुर्भवति वा गुरुः ।\nकर्कट्योग्रं वपुस्त्यक्त्वा सूचीत्वमुररीकृतम् ॥३०॥\nतुच्छोऽप्यर्थोऽल्पसत्त्वानां गच्छति प्रार्थनीयताम् ।\nसूचीवृत्तपिशाचीत्वं राक्षस्या तपसा स्थितम् ॥३१॥\nअपि पुण्यशरीराणां जातिबन्धो न शाम्यति॥\nतनुसूचीपिशाचीत्वं राक्षस्या तपसार्जितम् ॥३२॥\nतस्यां दिगन्तभ्रमणे प्रवृत्तायां महानिलैः ।\nतत्रैव सा तनुः स्थूला गलिता शरदभ्रवत् ॥३३॥\nकस्यचिद्विवशाङ्गस्य क्षीणस्य विपुलस्य च ।\nप्रविश्यान्तर्वातसूचिर्भवत्यतिविषूचिका ॥३४॥\nकस्यचित्तनुदेहस्य स्वस्थस्य सुधियोऽपि वा ।\nप्रविश्य जीवसूचित्वे भवत्यन्तर्विषूचिका ॥३५॥\nएवं क्वचित्तृप्यति सा दुर्बुद्धिहृदयास्थिता ।\nक्वचिदुच्छेद्यते पुण्यैर्मन्त्रौषधितपःक्रमैः ॥३६॥\nआसीद्बहूनि वर्षाणि भ्रमणैकपरायणा ।\nदेहद्वयेन गच्छन्ती व्योम्नि भूमितले तथा ॥३७॥\nरजस्तिरोहिता भूमौ हस्तेऽङ्गुलितिरोहिता ।\nप्रभातिरोहिता व्योम्नि वस्त्रे सूत्रतिरोहिता ॥३८॥\nअन्तःस्थस्नायुसरिति दुर्भगे पांशुपाण्डुरे ।\nशुष्करेखासरित्खाते सूक्ष्मरेखाजरत्तृणे ॥३९॥\nअर्थहीने गतच्छाये शून्या उच्छ्वासकारिणी ।\nमक्षिकावातहरिते श्रीवृक्षपरिवर्जिते ॥४०॥\nस्थूलास्थिग्रन्थिवलिते नित्यकम्पस्फुरत्तमे ।\nअनात्मीयाच्छनीहारेऽशुद्धांशुककृतभ्रमे ॥४१॥\nकिणस्थाण्वङ्गविश्रान्तमक्षिकापिकवायसे ।\nरौक्षरूढरसद्वाते विलोलाङ्गुलिशाखिनि ॥४२॥\nमालाभ्रलेखासंसारे स्वाङ्गुलिव्रणगर्तके ।\nस्पन्दावश्यायपृषति पदवल्मीकपर्वते ॥४३॥\nकचत्याशु जलभ्रान्तौ नखाजगरकर्कशे ।\nक्वाचित्कविसरद्भीतभीतयूककुपान्थके ॥४४॥\nविरूपाशुष्कसंदष्टवीटिकापूतिपल्वले ।\nमध्यस्थलेखमार्गौघशीतश्वसनगोचरे ॥४५॥\nग्रस्तयूकानरौघासृक्पूर्णसृक्किनखास्यताम् ।\nदधताङ्गुष्ठपक्षेण क्रान्ते सर्वत्र यायिनी ॥४६॥\nनानाविरचनाचित्रपटपत्तनगामिनी ।\nगमागमपरिश्रान्ता तत्रात्यन्तचिराध्वगा ॥४७॥\nनगरानगरे व्यस्तसूत्रभाण्डैकभारिणी ।\nतप्ते कलेवरारण्ये बलीवर्दापवर्तिनी ॥४८॥\nगुप्ता विश्रमणायैव मनाक्करपरिच्युता ।\nतन्तुप्रोता मुखाकृष्टिः खिन्ना क्वापि विलीयते। ॥४९॥\nवेधनं कर्मसंश्लिष्टा कठिनापि न साकरोत् ।\nन हि तीक्ष्णो बहिः कार्यो निजत्वं विजहाति चेत् ॥५०॥\nसायःसूची मनःसूच्या वलिता विजहार ह ।\nदिक्ष्वाशेव शिलागुर्वी नावाङ्गपलिता सती ॥५१॥\nविससार दिगन्तेषु सान्तःकरणसत्तया ।\nतुषलेखेव पवनशक्त्या संसृतिरूपया ॥५२॥\nमुखेन सूक्ष्मसूत्रान्तं चरन्तीव परोम्भितम् ।\nपरपूरोद्यमेनाशु जातेव हृदयान्विता ॥५३॥\nपरपूररसेनैव सूच्या हृत्सुविकासितम् ।\nअनारतपतत्सूक्ष्मसूत्रान्त इव स्तम्भिता ॥५४॥\nतीक्ष्णैरपि चिरक्षीणं पूर्यते निर्विचारणा ।\nदृष्टान्तोऽत्र क्षणात्सूच्या पूरितो जर्जरः पटः ॥५५॥\nसूत्रांशुनिर्गमे योग्यं सूच्या हृदयमर्जितम् ।\nपरपूरणयैवाशु तेजश्च कवितार्करुक् ॥५६॥\nअकस्मात्तेन रूढेन क्षीणपूरेण रूपिणी ।\nहृदये राक्षसी सूचिः कर्मणा तप्यते च सा ॥५७॥\nवेधं पूररयेणेव करोति स्वं प्रचारिता ।\nप्रकृतेन निजेनापि वेधाय व्यवहारिता ॥५८॥\nसंचारयति वस्त्रेषु सूत्रं चतुरवेधनात् ।\nआदीर्घवासनातन्तुः शरीरेष्विव चेतनाम् ॥५९॥\nसंचार्यमाणवेधेन धावन्तीवाक्षिपातने ।\nअदर्शितमुखा एव दुर्जना मर्मवेधिनः ॥६०॥\nकण्ठवस्त्रदलप्रोता वेधाक्ष्णा मुखमीक्षते ।\nकथमेता भिनद्मीति तीक्ष्णानामेतदीप्सितम् ॥६१॥\nसममेव च कौशेये क्षौमे च वसने सृता ।\nजडः क इव वा नाम गुणागुणमपेक्षते ॥६२॥\nसा दधाना ततं सूत्रमङ्गुष्ठाङ्गुलिपीडिता ।\nआन्त्रतन्तुमिवामान्तमुद्गिरन्ती निरीक्षते ॥६३॥\nतीक्ष्णाप्यहृदयत्वेन सरसेष्वरसेष्ववित् ।\nसूत्रितापि पदार्थेषु विशत्यरसगामिनी ॥६४॥\nअगर्दती मुखप्रोता सुतीक्ष्णापि च तापिधीः ।\nसुवेधिताप्यहृदया राजपुत्र्यापि दुर्भगा ॥६५॥\nविना परापकारेण तीक्ष्णा मरणमीहते ।\nवेदनाद्रोधिता सूची कर्मपाशे प्रलम्बते। ॥६६॥\nशेते किंश्याममैत्र्येव दूरे करपरिच्युता ।\nस्वरूपसदृशं मित्रं कस्मै नाम न रोचते ॥६७॥\nमिश्रिता मूढचित्तानां वृत्तिभिः प्राकृते जने ।\nतिष्ठत्यात्मसमां को हि संगतिं त्यक्तुमिच्छति ॥६८॥\nभवत्ययस्कारवित्तौ संत्यज्यान्तर्धिगामिनी ।\nभस्त्रावातैर्विचलिता गगनादुत्पतोन्मुखी ॥६९॥\nप्राणापानप्रवाहस्थहृत्पद्मान्तरचारिणी ।\nदुःखशक्तिर्महाघोरा जीवशक्तिरिवोदिता ॥७०॥\nसमानवैपरीत्येन समानसमगामिनी ।\nउदानविपरीतत्वादुदानसमगामिनी ॥७१॥\nव्यानस्था व्याधिजननी सर्वाङ्गरसचारिणी ।\nहृत्कण्ठे शूलपवने वैवर्ण्योन्मादकारिणी ॥७२॥\nप्रायशोऽविकहस्तस्था सुप्तोर्णा गन्धकोटरे।\nबालहस्ताङ्गुलीतल्पवेधनैकविलासिनी ॥७३॥\nपादप्रविष्टा रुधिरपानोपार्जनविस्मिता ।\nतुष्यत्यतितरां गुच्छभोजना तुच्छभोजनैः ॥७४॥\nशेते कर्दमकोशस्था चिरकालमधोमुखी ।\nइच्छानुरूपमासाद्य क इवास्पदमुज्झति ॥७५॥\nक्रौर्येणापहतात्मानं दर्शयत्युपवेधनैः ।\nउत्सवादपि नीचानां कलहोऽपि सुखायते ॥७६॥\nकपर्दकार्धलाभेन कृपणो बहु मन्यते ।\nदुरुच्छेदा हि भूतानामहंकारचमत्कृतिः ॥७७॥\nसूचिकायुग्मलभ्येन मोहितेनात्मना नृणाम् ।\nमृतिमाशङ्कते चित्रा स्वार्थे नोदेति मूढता ॥७८॥\nवस्त्रतन्तुविभेदेन परमारणमाशु मे ।\nइदं संपद्यत इति भवत्यन्तर्हि निर्मला ॥७९॥\nस्थापिता मलमादत्ते यथा मृद्धर्षणं विना ।\nपरापराधविरहाद्व्याधिस्तस्याः प्रवर्तते ॥८०॥\nसूक्ष्माऽदृश्या चैव दात्री क्षणाद्विस्मृतिमेति सा ।\nतीक्ष्णभेदकरी क्रूरा सूची चेष्टेव दैविकी ॥८१॥\nतन्तुवेधनमात्रेण हतोऽन्य इति तोषिता ।\nदुर्जनो येन तेनैव नाशितेनैति हृष्टताम् ॥८२॥\nपङ्के मज्जति याति खं विहरति व्योमानिलैर्दिक्तटे\nशेते पांसुषु भूतलेष्विव वने पट्टे गृहेऽन्तःपुरे ।\nहस्ते श्रोत्रसरोरुहेऽथ मृदुनि स्वेच्छोर्णिकाखण्डके\nरन्ध्रे काष्ठमृदां च माति हृदये द्रव्यात्मशक्त्यैव सा ॥८३॥\nश्रीवाल्मीकिरुवाच ।\nइत्युक्तवत्यथ मुनौ दिवसो जगाम\nसायंतनाय विधयेऽस्तमिनो जगाम ।\nस्नातुं सभा कृतनमस्करणा जगाम\nश्यामक्षये रविकरैश्च सहाजगाम ॥८४॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे सूचिव्यवहारवर्णनं नाम सप्ततितमः सर्ग. ॥७०॥\nषष्ठो दिवसः ।"
  }
]
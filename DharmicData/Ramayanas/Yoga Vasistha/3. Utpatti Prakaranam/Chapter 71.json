[
  {
    "text": "श्रीवसिष्ठ उवाच ।\nअथ सा बहुकालेन कर्कटी नाम राक्षसी ।\nसर्वेषां नरमांसानां नतु तृप्तिमुपाययौ ॥१॥\nपूर्वेणैव किलाह्ना सा तृप्ता रुधिरबिन्दुना ।\nसूच्याः किमिव मात्यन्तस्तृष्णासूची सुदुर्भरा ॥२॥\nचिन्तयामास हा कष्टं किमहं सूचिता गता ।\nसूक्ष्मास्मि हतशक्तिश्च अपि ग्रासो न माति च ॥३॥\nक्व मे तानि विशालानि गतान्यङ्गानि दुर्धियः ।\nकालमेघविशालानि वने शीर्णानि पर्णवत् ॥४॥\nमय्यस्यां मन्दभाग्यायां मनागपि न माति हि ।\nस्वादुमांसरसग्रासो वसावासित आसयन् ॥५॥\nपङ्कान्तर्विनिमज्जामि पतामि धरणीतले ।\nहस्तास्मि जनपादौघैः शुक्रेण मलिनास्मि च ॥६॥\nहा हताहमनाथाहमनाश्वासा निरास्पदा ।\nदुःखाद्दुःखे निमज्जामि संकटात्संकटेऽपि च ॥७॥\nन सखी न च मे दासी न मे माता न मे पिता ।\nन मे बन्धुर्न मे भृत्या न मे भ्राता न मे सुतः ॥८॥\nन मे देहो न मे स्थानं न मे कश्चित्समाश्रयः ।\nनैकस्थाने समावासो भ्राम्यामि वनपर्णवत् ॥९॥\nआपदां धुरि तिष्ठामि निविष्टास्मि सुदारुणे ।\nअभावमपि वाञ्छामि सोऽपि संपद्यते न मे ॥१०\nस्वको देहः परित्यक्तो मूढचेतनया मया ।\nकाचबुद्ध्या विमूढेन हस्ताच्चिन्तामणिर्यथा ॥११॥\nआपतद्धि मनो मोहं पूर्वमापत्प्रयच्छति ।\nपश्चादनर्थविस्ताररूपेण परिजृम्भते ॥१२॥\nधूमेषु परितिष्ठामि मार्गे विलुलितास्मि च ।\nतृणेषु प्रेषितास्म्यन्तर्हा मे दुःखपरम्परा ॥१३॥\nपरप्रैषकरी नित्यं परसंचारचारिणी ।\nपरं कार्पण्यमायाता जाता परवशास्म्यलम् ॥१४॥\nभ्रान्तिं करोमि तुच्छे च सापि वेधनरूपिणी ।\nअहो ममाल्पभाग्याया दौर्भाग्यमपि दुर्भगम् ॥१५॥\nउत्थितः स्फारवेतालः कुर्वत्याः शान्तिमद्य मे ।\nसर्वनाशोऽवदातेन प्रवृत्ताया ममोदिता ॥१६॥\nकिं मन्दया मया तादृक्संत्यक्तं तन्महावपुः ।\nयथा नाशेन वा भाव्यं तथोदेत्यशुभा मतिः ॥१७॥\nमामवान्तरनिर्मग्नां सूक्ष्मां कीटतनोरपि ।\nउद्धरिष्यति को नाम पांसुराशिभिरावृताम् ॥१८॥\nविविक्तमनसां बुद्धौ क्व स्फुरन्ति हताशयाः ।\nग्राममार्गतृणानीव गिरेरुपरिवासिनाम् ॥१९॥\nस्थिताया अज्ञताम्भोधौ क्व ममाभ्युदयो भवेत् ।\nअन्धस्योदेति प्राकाश्यं नखद्योतानुसेविनः ॥२०॥\nअतः कियन्तं नो जाने कालमावलितापदम् ।\nमयापच्छ्वभ्रगर्तेषु लुठितव्यं हतेहया ॥२१॥\nकदा स्यामञ्जनमहाशैलपुत्रकरूपिणी ।\nद्यावापृथिव्योर्वैधुर्ये स्तम्भतामनुतिष्ठत ॥२२॥\nमेघमालासमभुजा चिरं विद्युत्पदेक्षणा ।\nनीहारजालवसना प्रोच्चकेशमिताम्बरा ॥२३॥\nलम्बोदराभ्रसंदर्शप्रनर्तितशिखण्डिनी ।\nलम्बलोलस्तनी श्यामा देहवातद्रवत्स्तनी ॥२४॥\nहासभस्मच्छटाच्छन्नसूर्यमण्डलरोधिनी ।\nकृतान्तग्रसनोद्युक्तकृत्यैकाकृतिधारिणी ॥२५॥\nकृशानूलूखलदृशा सूर्यस्रग्दामहारिणी ।\nपर्वतात्पर्वते शृङ्गे न्यस्य पादौ विहारिणी ॥२६॥\nकदा मे स्याद्गुरुश्वभ्रभासुरं तन्महोदरम् ।\nकदा मे स्याच्छरन्मेघमेदुरा नखरावली ॥२७॥\nकदा मे स्यान्महारक्षोविद्रावणकरं स्मितम् ।\nस्वस्फिग्वाद्यैररण्यान्यां कदा नृत्येयमुन्मदा ॥२८॥\nवसासवमहाकुम्भैर्मृतमांसास्थिसंचयैः ।\nकदा करिष्येऽविरतं मेदुरोदरपूरणम् ॥२९॥\nकदा पीतमहालोकरुधिरा क्षीबतां गता ।\nभवेयं मुदिता दृप्ता मुद्रिता निद्रया ततः ॥३०॥\nमयैव कुतपोवह्नौ तदन्यं भासुरं वपुः ।\nभस्मत्वं कनकेनेव सूचित्वमुररीकृतम् ॥३१॥\nक्व किलाञ्जनशैलाभं वपुर्भरितदिक्तटम् ।\nक्व प्राचिकाखुरसमं सूचित्वं तृणपेलवम् ॥३२॥\nत्यजत्याशु मृदित्यज्ञः प्राप्यापि कनकाङ्गदम् ।\nमया सूचित्वलोभेन संत्यक्तं भासुरं वपुः ॥३३॥\nहा महोदर विन्ध्याद्रिसनीहारगुहोपम ।\nअद्य नान्तं करोषि त्वं कथं सिंहेन हस्तिनाम् ॥३४॥\nहा भुजौ भरनिर्भग्नशिखरौ शशभृन्नखैः ।\nपुरोडाशधिया चन्द्रं कथमद्य न बाधतः ॥३५॥\nहा वक्षः काचवैधुर्यगिरीन्द्रतटसुन्दर ।\nनाद्य सिंहादि यौकं तद्धृतं रोमवनं तथा ॥३६॥\nहा नेत्रे कृष्णरजनीरजःशुष्केन्धनैजने ।\nकस्मान्न मे भूषयतो दृग्ज्वालामालया दिश ॥३७॥\nहा स्कन्ध बन्धो नष्टोऽसि निषिद्धोऽसि महीतले ।\nकालेन विनिपिष्टोऽसि निघृष्टोऽसि शिलातले ॥३८॥\nहा मुखेन्दो तपसि किं नाद्य त्वं मम रश्मिभिः ।\nकल्पान्तदावसंशान्तचन्द्रबिम्बमनोहर ॥३९॥\nहा हा हस्तौ महाकारौ तावद्य क्व गतौ मम ।\nसंपन्नास्मि महासूचिर्मक्षिकाखुरदोलिता ॥४०॥\nहा भगोग्रकरञ्जाढ्यसत्कन्दश्वभ्रशोभन ।\nविन्ध्याद्वरेण्यविपुलनितम्बामलबिम्बक ॥४१॥\nक्वाकारोऽम्बरपूरकः क्व च नवं तुच्छात्मसूचीवपू ।\nरोदोरन्ध्रसमं क्व वास्य कुहरं क्वेदं च सूचीमुखम् ।\nक्व ग्रासो बहुमांसभारबहुलः क्वाब्बिन्दुना भोजनं\nसूक्ष्मास्म्येतदहो मयैव रचितं स्वात्मक्षये नाटकम्"
  },
  {
    "text": "इत्यार्षे श्रीवासिष्ठमहारामायणे मोक्षोपाये उत्पत्तिप्रकरणे क० सूचिकापरिदेवनं नामैकसप्ततितमः सर्गः ॥७१॥"
  }
]
[
  {
    "text": "श्रीराम उवाच ।\nएवमेव मनः शुद्धं पृथ्व्यादिरहितं त्वया ।\nमनो ब्रह्मेति कथितं सत्यं पृथ्व्यादिवर्जितम् ॥१॥\nतदत्र प्राक्तनी ब्रह्मन्स्मृतिः कस्मान्न कारणम् ।\nयथा मम तवान्यस्य भूतानां चेति मे वद ॥२॥\nश्रीवसिष्ठ उवाच ।\nपूर्वदेहोऽस्ति यस्याद्य पूर्वकर्मसमन्वितः ।\nतस्य स्मृतिः संभवति कारणं संसृतिस्थितेः ॥३॥\nब्रह्मणः प्राक्तनं कर्म यदा किंचिन्न विद्यते ।\nप्राक्तनी संस्मृतिस्तस्य तदोदेति कुतः कथम् ॥४॥\nतस्मादकारण भाति वा स्वचित्तैककारणम् ।\nस्वकारणादनन्यात्मा स्वयंभूः स्वयमात्मवान् ॥५॥\nआतिवाहिक एवासौ देहोऽस्त्यस्य स्वयंभुवः ।\nन त्वाधिभौतिको राम देहोऽजस्योपपद्यते ॥६॥\nश्रीराम उवाच ।\nआतिवाहिक एकोऽस्ति देहोऽन्यस्त्वाधिभौतिकः ।\nसर्वासां भूतजातीनां ब्रह्मणोऽस्त्येक एव किम् ॥७॥\nश्रीवसिष्ठ उवाच ।\nसर्वेषामेव देहौ द्वौ भूतानां कारणात्मनाम् ।\nअजस्य कारणाभावादेक एवातिवाहिकः ॥८॥\nसर्वासां भूतजातीनामेकोऽजः कारणं परम् ।\nअजस्य कारणं नास्ति तेनासावेकदेहवान् ॥९॥\nनास्त्येव भौतिको देहः प्रथमस्य प्रजापतेः ।\nआकाशात्मा च भात्येष आतिवाहिकदेहवान् ॥१०॥\nचित्तमात्रशरीरोऽसौ न पृथ्व्यादिक्रमात्मकः ।\nआद्यः प्रजापतिर्व्योमवपुः प्रतनुते प्रजाः ॥११॥\nताश्च चिद्व्योमरूपिण्यो विनान्यैः कारणान्तरैः ।\nयद्यतस्तत्तदेवति सर्वैरेवानुभूयते ॥१२॥\nनिर्वाणमात्रं पुरुषः परो बोधः स एव च ।\nचित्तमात्रं तदेवास्ते नायाति वसुधादिताम् ॥१३॥\nसर्वेषां भूतजातानां संसारव्यवहारिणाम् ।\nप्रथमोऽसौ प्रतिस्पन्दश्चित्तदेहः स्वतोदयः ॥१४॥\nअस्मात्पूर्वात्प्रतिस्पन्दादनन्यैतत्स्वरूपिणी ।\nइयं प्रविसृता सृष्टिः स्पन्दसृष्टिरिवानिलात् ॥१५॥\nप्रतिभानाकृतेरस्मात्प्रतिभामात्ररूपधृक् ।\nविभात्येवमयं सर्गः सत्यानुभववान्स्थितः ॥१६॥\nदृष्टान्तोऽत्र भवत्स्वप्नपुरस्त्रीसुरतं यथा ।\nअसदप्यर्थसंपत्त्या सत्यानुभवभासुरम् ॥१७॥\nअपृथ्व्यादिमयो भाति व्योमाकृतिरदेहकः ।\nसदेह इव भूतेशः स्वात्मभूः पुरुषाकृतिः ॥१८॥\nसंवित्सकल्परूपत्वान्नोदेति समुदेति च ।\nस्वायत्तत्वात्स्वभावस्य नोदेति न च शाम्यति ॥१९॥\nब्रह्मा संकल्पपुरुषः पृथ्व्यादिरहिताकृतिः ।\nकेवलं चित्तमात्रात्मा कारणं त्रिजगत्स्थितेः ॥२०॥\nसंकल्प एष कचति यथा नाम स्वयंभुवः ।\nव्योमात्मैष तथा भाति भवत्संकल्पशैलवत् ॥२१॥\nआतिवाहिकमेवान्तर्विस्मृत्या दृढरूपया ।\nआधिभौतिकबोधेन मुधा भाति पिशाचवत् ॥२२॥\nइदं प्रथमतोद्योगसंप्रबुद्धं महाचितेः ।\nनोदेति शुद्धसंवित्त्वादातिवाहिकविस्मृतिः ॥२३॥\nआधिभौतिकजातेन नास्योदेति पिशाचिका ।\nअसत्या मृगतृष्णेव मिथ्या जाड्यभ्रमप्रदा ॥२४॥\nमनोमात्रं यदा ब्रह्मा न पृथ्व्यादिमयात्मकः ।\nमनोमात्रमतो विश्वं यद्यज्जातं तदेव हि ॥२५॥\nअजस्य सहकारीणि कारणानि न सन्ति यत् ।\nतज्जस्यापि न सन्त्येव तानि तस्मात्तु कानिचित् ॥२६॥\nकारणात्कार्यवैचित्र्यं तेन नात्रास्ति किंचन ।\nयादृशं कारणं शुद्धं कार्य तादृगिति स्थितम् ॥२७॥\nकार्यकारणता ह्यत्र न किंचिदुपपद्यते ।\nयादृगेव परं ब्रह्म तादृगेव जगत्त्रयम् ॥२८॥\nमनस्तामिव यातेन ब्रह्मणा तन्यते जगत् ।\nअनन्यादात्मनः शुद्धाद्द्रवत्वमिव वारिणः ॥२९॥\nमनसा तन्यते सर्वमसदेवेदमाततम् ।\nयथा संकल्पनगरं यथा गन्धर्वपत्तनम् ॥३०॥\nआधिभौतिकता नास्ति रज्ज्वामिव भुजङ्गता ।\nब्रह्मादयः प्रबुद्धास्तु कथं तिष्ठन्ति तत्र ते ॥३१॥\nआतिवाहिक एवास्ति न प्रबुद्धमतेः किल ।\nआधिभौतिकदेहस्य वाचो वात्र कुतः कथम् ॥३२॥\nमनोनाम्नो मनुष्यस्य विरिञ्च्याकारधारिणः ।\nमनोराज्यं जगदिति सत्यरूपमिव स्थितम् ॥३३॥\nमन एव विरिञ्चित्वं तद्धि संकल्पनात्मकम् ।\nस्ववपुः स्फारतां नीत्वा मनसेदं वितन्यते ॥३४॥\nविरिञ्चो मनसो रूपं विरिञ्चस्य मनो वपुः ।\nपृथ्व्यादि विद्यते नात्र तेन पृथ्व्यादि कल्पितम् ॥३५॥\nपद्माक्षे पद्मिनीवान्तर्मनो दृद्यस्ति दृश्यता ।\nमनोदृश्यदृशौ भिन्ने न कदाचन केनचित् ॥३६॥\nयथा चात्र तव स्वप्नः संकल्पश्चित्तराज्यधीः ।\nस्वानुभूत्यैव दृष्टान्तस्तस्माद्धृद्यस्ति दृश्यभूः ॥३७॥\nतस्माच्चित्तविकल्पस्थपिशाचो बालकं यथा ।\nविनिहन्त्येवमेषान्तर्द्रष्टारं दृश्यरूपिका ॥३८॥\nयथाङ्कुरोऽन्तर्बीजस्य संस्थितो देशकालतः ।\nकरोति भासुरं देहं तनोत्येवं हि दृश्यधीः ॥३९॥\nसच्चेन्न शाम्यति कदाचन दृश्यदुःखं\nदृश्ये त्वशाम्यति न बोद्धरि केवलत्वम् ।\nदृश्ये त्वसंभवति बोद्धरि बोद्धृभावः\nशाम्येत्स्थितोऽपि हि तदस्य विमोक्षमाहुः ॥४०॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे बन्धहेतुवर्णनं नाम तृतीयः सर्गः ॥३॥"
  }
]
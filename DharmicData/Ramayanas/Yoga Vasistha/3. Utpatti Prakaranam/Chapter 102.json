[
  {
    "text": "श्रीवसिष्ठ उवाच ।\nस्वसंकल्पवशान्मूढो मोहमेति न पण्डितः ।\nअक्षये क्षयसंकल्पान्मुह्यते शिशुरेव हि ॥१॥\nश्रीराम उवाच ।\nकोऽसौ संकल्पितः केन क्षयो ब्रह्मविदां वर ।\nअसतैव महामोहं येनादात्तत्सदैव हि ॥२॥\nश्रीवसिष्ठ उवाच ।\nअसता भूतसंघेन क्षयोऽहंकारनामधृक् ।\nवेतालः शिशुनेवेह मिथ्यैव परिकल्पितः ॥३॥\nएकस्मिन्नेव सर्वस्मिन्स्थिते परमवस्तुनि ।\nकुतः कोऽयमहं नाम कथं नाम किलोदितः ॥४॥\nवस्तुतो नास्त्यहंकारः परमात्मन्यभेदिनि ।\nअसम्यग्दर्शनान्मार्गीसरित्तीव्रातपे यथा ॥५॥\nमनोमणिमहारम्भः संसार इति लक्ष्यते ।\nआत्मनात्मानमाश्रित्य स्फुरत्यन्तर्यथाम्भसा ॥६॥\nअसम्यग्दर्शनं तेन त्यज राम निराश्रयम् ।\nसाश्रयं सत्यमानन्दि सम्यग्दर्शनमाश्रय ॥७॥\nधिया विचारधर्मिण्या मोहसंरम्भहीनया ।\nविचारयाधुना सत्यमसत्यं संपरित्यज ॥८॥\nअबद्धो बद्ध इत्युक्त्वा किं शोचसि मुधैव हि ।\nअनन्तस्यात्मतत्त्वस्य किं कथं केन बध्यते ॥९॥\nनानाऽनानात्वकलना त्वविभिन्नमहात्मनि ।\nसर्वस्मिन्ब्रह्मतत्त्वेऽस्मिन्किं बद्धं किं विमुच्यते ॥१०॥\nअनार्तोऽप्यार्तिमान्भाति च्छिन्नेऽङ्गे किंच ताम्यति ।\nभेदाभेदविकारार्तिः काचिन्नात्मनि विद्यते ॥११॥\nदेहे नष्टे क्षते क्षीणे कात्मनः क्षतिरागता ।\nभस्त्रायां परिदग्धायां भस्त्रापूरो न नश्यति ॥१२॥\nदेहः पततु वोदेतु का नः क्षतिरुपस्थिता ।\nको नष्टः प्रक्षते पुष्पे आमोदो व्योमसंश्रयः ॥१३॥\nआपतन्तु वपुःपद्मे सुखदुःखहिमश्रियः ।\nआकाशोडुयनालीनां का नः क्षतिरुपस्थिता ॥१४॥\nदेहः पततु वोदेतु यातु वा गगनान्तरम् ।\nतद्विलक्षणरूपस्य कासौ भवति मे क्षतिः ॥१५॥\nयथा पयोदमरुतोर्यथा षट्पदपद्मयोः ।\nतथा राघव संबन्धस्त्वच्छरीरत्वदात्मनोः ॥१६॥\nमनो राम शरीरं हि जगतः सकलस्य च ।\nआद्या शक्तिश्चिदध्यात्मा न नश्यति कदाचन ॥१७॥\nयोऽसावात्मा महाप्राज्ञ न नश्यति न गच्छति ।\nन नश्यति कदाचिच्च किं मुधा परितप्यसे ॥१८॥\nविशीर्णेऽभ्रे यथा वातः शुष्केऽब्जे षट्पदो यथा ।\nयात्यनन्तपदं व्योम तथात्मा देहसंक्षये ॥१९॥\nसंसारेऽस्मिन्विहरतो मनोऽपि हि न नश्यति ।\nज्ञानाग्निना विना जन्तोरात्मनाशे तु का कथा ॥२०॥\nयः कुण्डवदरन्यायो यो घटाकाशयोः क्रमः ।\nस्थितिर्देहात्मनोः सैव सविनाशाविनाशयोः ॥२१॥\nबदरं हस्तमायाति यथा स्फुटति कुण्डके ।\nआत्मा गगनमायाति तथा चलति देहके ॥२२॥\nकुम्भे गच्छत्यकुम्भत्वं कुम्भाकाशो यथाम्बरे ।\nतिष्ठत्येवमयं क्षीणे देहे देही निरामयः ॥२३॥\nमनोदेहो हि जन्तूनां देशकालतिरोहितः ।\nमुहुर्मृतिपटाच्छन्नः शठे किं परिदेवना ॥२४॥\nदेशकालतिरोधाने मूढोऽपि मरणे नरः ।\nकिं बिभेति महाबाहो नेह पश्यति कश्चन ॥२५॥\nअतस्त्वं वासनां राम मिथ्यैवाहमिति स्थिताम् ।\nत्यज पक्षीश्वरो व्योमगमनोत्क इवाण्डकम् ॥२६॥\nएषा हि मानसी शक्तिरिष्टानिष्टनिबन्धनी ।\nअनयैव मुधा भ्रान्त्या स्वप्नवत्परिकल्पना ॥२७॥\nअविद्यैषा दुरन्तैषा दुःखायैषा विवर्धते ।\nअपरिज्ञायमानैषा तनोतीदमसन्मयम् ॥२८॥\nएषा तुच्छवदाकाशं तुषारमलिनं यथा ।\nपरिपश्यति विभ्रान्ता स्वरूपस्य स्वभावतः ॥२९॥\nअसदेवेदमारम्भमन्थरं सदिवोत्थितम् ।\nकल्पितं जगदाभोगि दीर्घस्वप्न इवैतया ॥३०॥\nभावनामात्र एवास्याः स्वरूपं कर्तृतां गतम् ।\nजगन्नामाविलं चक्षुर्व्योम्नि बिम्बरुचामिव ॥३१॥\nलयमस्याः स्वरूपं त्वं नय राम विचारणात् ।\nयथा हिमशिलायास्तु तपनाद्दिवसाधिपः ॥३२॥\nहिमाभावार्थिनोऽर्कस्य स्वोदयेनेप्सितं यथा ।\nसिद्ध्यत्येवं विचारेण मनोनाशार्थिनोऽर्थितम् ॥३३॥\nअविद्याऽसंप्रबुद्धा हि विततानर्थदुर्गमा ।\nनानेन्द्रजालकलनां शम्बरो हेम वर्षति ॥३४॥\nस्वविनाशक्रियां चैतां मन एव करोत्यलम् ।\nमनो ह्यात्मवधं नाम नाटकं परिनृत्यति ॥३५॥\nआत्मानमीक्षते चेतः स्वविनाशाय केवलम् ।\nनहि जानाति दुर्बुद्धिर्विनाशं प्रत्युपस्थितम् ॥३६॥\nस्वयं संकल्पमात्रेण स्वविनाशदृशामिदम् ।\nमनः संसाधयत्याशु क्लेशो नात्रोपयुज्यते ॥३७॥ ।\nस्वसंकल्पविकल्पांशं विवेकोपहितं मनः ।\nसंत्यज्य रूपमाभोगि करोत्यात्मावबोधनम् ॥३८॥\nमहोदयो मनोनाशो महोच्छेदस्य तूदयः ।\nमनोनाशे प्रयत्नं त्वं कुरु मा मनसो जवे ॥३९॥\nअविरलसुखदुःखवृक्षखण्डे\nविषमकृतान्तमहोरगे वनेऽस्मिन् ।\nप्रभुरिदमखिले विवेकहीनं\nसुभग मनो महदापदेकहेतुः ॥४०॥\nइत्युक्तवत्यथ मुनौ दिवसो जगाम\nसायंतनाय विधयेऽस्तमिनो जगाम ।\nस्नातुं सभा कृतनमस्करणा जगाम\nश्यामाक्षये रविकरैश्च सहाजगाम ॥४१॥\nइत्यार्षे श्रीवासिष्ठमहारामायणे वाल्मीकीये उत्पत्तिप्रकरणे दे० मो० उपदेशकरणं नाम द्वि उत्तरशततमः सर्गः ॥१०२॥"
  }
]
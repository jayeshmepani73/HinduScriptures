[
  {
    "text": "श्रीवसिष्ठ उवाच ।\nसूची सा संभवद्वाणी चिन्तयित्वेत्यकम्पनम् ।\nपुनस्तद्देहलाभाय भवाम्याशु तपस्विनी ॥१॥\nइति संचिन्त्य चित्तस्थं संहृत्य जनमारणम् ।\nतदेव हिमवच्छृङ्गं जगाम तपसे स्थितम् ॥२॥\nअपश्यदेव सूचित्वं सा तन्मानसमात्मनि ।\nप्राणवातात्मिका प्राणैः प्रविश्य हृतमानसम् ॥३॥\nअथात्मन्येव सूचित्वं पश्यत्येव मनोमयम् ।\nप्राणवातशरीरासौ जगाम हिमवच्छिरः ॥४॥\nदृढदावानले तत्र सर्वभूतविवर्जिते ।\nमहामहाशिलाभाभारूक्षे पांसुविधूसरे ॥५॥\nतस्थावभ्युदितेवासौ निस्तृणे विपुले स्थले ।\nमरावकस्मात्संजातशुष्का तृणशिखा यथा ॥६॥\nसुसूक्ष्मस्यैकपादस्य सार्धेनैवाश्रितोर्वरा ।\nस्वसंविदेकपादात्म तपः कर्तुं प्रचक्रमे ॥७॥\nसूक्ष्मपादतलेनैषा वसुधारेणुसंकटी ।\nनिवार्य त्रिपदीं कृत्स्नाद्यत्नेनोर्ध्वमुखी स्थिता ॥८॥\nकृष्णत्वहिंस्रतातैक्ष्ण्यव्याप्तास्यपवनाशनैः ।\nयत्नात्पदं निबध्नन्ती रेण्वणूपलसंकटे ॥९॥\nअरण्ये क्षुभिता संपद्दूरालोकार्थमुत्थिताम् ।\nपुच्छाकोटिस्थितां वातालोलामनुचकार सा ॥१०॥\nमुखरन्ध्रविनिष्क्रान्ता तस्या भास्करदीधितिः ।\nसखी बभूव सूच्याभा पश्चाद्भागैकरक्षिणी ॥११॥\nक्षुद्रेऽपि स्वजने भूतेऽप्येति वत्सलतां जनः ।\nदीधित्यापि सखीवृत्तं सूच्यां शुचितया भृतम् ॥१२॥\nबभूव तस्याः स्वच्छाया द्वितीया तापसी सखी ।\nएवं सूचीव मलिना तया पश्चात्कृतेव सा ॥१३॥\nसूच्या तया सुनिर्गत्य सुपाताक्ष्या स्म कूणितैः ।\nपश्चात्सख्याभया साधुरन्योन्याचारकेवलम् ॥१४॥\nसूच्याभिप्रेक्षिते याता मतिं द्रुमलतादयः ।\nमहातपस्विनीं सूचीं दृष्ट्वा नोत्कण्ठयन्ति के ॥१५॥\nस्थिरबद्धपदामेनां स्वमनोवृत्तिमुत्थिताम् ।\nअनिलं भोजयांचक्रुर्मुखनिर्गतभांकृतैः ॥१६॥\nप्रसूतानि भविष्याणि गीर्वाणान्यानि वा चिरम् ।\nकौसुमानि रजांस्यस्या इत्यास्यं पर्यपूरयन् ॥१७॥\nततो महेन्द्रप्रहितं वातनुन्नामिषं रजः ।\nतया त्वभ्रत्वव्याजेन न निगीर्णं मुखे विशत् ॥१८॥\nन निगीर्णवती तानि रजांसि दृढनिश्चयात् ।\nअन्तःसारतया कार्यं लघवोऽप्याप्नुवन्ति हि ॥१९॥\nन पिबत्यास्यसंस्थानि तथा पुष्परजांस्यपि ।\nविस्मयं पवनः प्राप सुमेरून्मूलनाधिकम् ॥२०॥\nआशिरः पिहिता पङ्कैः पूरितापि महाजलैः ।\nविधूतापि बृहद्वातैर्दग्धापि वनवह्निभिः ॥२१॥\nभिन्नापि करकापातेर्भ्रामितापि तडिद्भ्रमैः ।\nउद्वेजितापि जलदैः क्षोभिताप्यतिगर्जितैः ॥२२॥\nअपि वर्षसहस्रैः सा चित्तस्थदृढनिश्चया ।\nपादाग्रं तु कुसुप्तेव नाकम्पत तपस्विनी ॥२३॥\nनिवृत्ताया बहिःस्पन्दाद्देशकाले बहौ गते ।\nविचारयन्त्यास्तस्याः स्वमात्मा सत्यं सुचेतनम् ॥२४॥\nज्ञानालोकः समुदभूत्सा परावरदर्शिनी ।\nबभूव निर्मला सूचिर्विषूची पावनं परम् ॥२५॥\nजाता विदितवेद्या सा स्वयमेव तया धिया ।\nतपसा दुष्कृते क्षीणे सूची स्वसुखसूचिनी ॥२६॥\nइति वर्षसहस्राणि साकरोद्दारुणं तपः ।\nसप्तसप्तमहालोकसंतापकरमुन्मुखी ॥२७॥\nतस्याः कल्पाग्निभीमेन तपसा हि महागिरिः ।\nबभूव तेन ज्वलितो जज्वालेव ततो जगत् ॥२८॥\nकस्येदं तपसाक्रान्तं जगदित्यथ वासवः ।\nनारदं परिपप्रच्छ स तस्याकथयच्च तत् ॥२९॥\nसप्तवर्षसहस्राणि सूची दीर्घतपस्विनी ।\nमहाविज्ञानदेहासौ तेनेदं ज्वलितं जगत् ॥३०॥\nनागाः श्वसन्ति विचलन्ति नगाः पतन्ति\nवैमानिका जलधिवारिधराः प्रयान्ति ।\nशोषं दिशोऽर्कसहिता मलिनीभवन्ति\nसूच्याः सुरेन्द्र तपसा क्षयमाययेव ॥३१॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे क० सूचीतपःप्रभावो नाम द्विसप्ततितमः सर्गः ॥७२॥"
  }
]
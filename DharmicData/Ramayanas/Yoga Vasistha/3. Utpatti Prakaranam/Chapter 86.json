[
  {
    "text": "श्रीभानुरुवाच ।\nकल्पनाम्नि महादेव ह्यस्तने दिवसे तव ।\nतले कैलासशैलस्य जम्बूद्वीपैककोणके ॥१॥\nसुवर्णजटनाम्ना यस्त्वत्पुत्रैर्जनितप्रजैः ।\nमण्डलं कल्पितं श्रीमदनल्पसुखसुन्दरम् ॥२॥\nतत्राभूदतिधर्मात्मा ब्राह्मणो ब्रह्मवित्तमः ।\nइन्दुनामातिशान्तात्मा कश्यपस्य कुलोद्भवः ॥३॥\nतस्मिंस्तदा निवसतो नित्यं स्वजनमण्डले ।\nतस्य प्राणसमा भार्या काचित्तस्यां महात्मनः ॥४॥\nन बभूवात्मजस्तस्य मरुभूमौ तृणं यथा ।\nन व्यराजत सा भार्या तस्य निष्फलपुष्पिता ॥५॥\nऋज्वी गौरी सुशुद्धापि शून्या शरलता यथा ।\nतौ ततो दंपती खिन्नौ पुत्रार्थे तपसे गिरेः ॥६॥\nकैलासस्यांशमारूढौ रूढाविव नवद्रुमौ ।\nभूतैरनावृते शून्ये तस्मिन्कैलासकुञ्जके ॥७॥\nतेपतुस्तौ तपो घोरं जलाहारौ तरुस्थिती ।\nएकं पानीयचुलकं पीत्वा दिवसपर्यये ॥८॥\nनिस्पन्दमुत्थितौ वार्क्षी वृत्तिमाश्रित्य संस्थितौ ।\nतस्थतुस्तौ तदा तत्र तावत्कालं तरुव्रतौ ॥९॥\nयावत्त्रेता द्वापरं च युगे द्वे एव ते गते ।\nततस्तुष्टोऽभवद्देवस्तयोः शशिकलाधरः ॥१०॥\nदिनातपातापितयोरिन्दुः कुमुदयोरिव ।\nआजगाम तमुद्देशं यत्र तौ विप्रदंपती ॥११॥\nसलतापादपं देशं पुष्पाकर इवेश्वरः ।\nदंपती तौ वृषारूढं सोमं सोमार्धशेखरम् ॥१२॥\nफुल्लाननौ ददृशतुः कुमुदे शशिनं यथा ।\nतौ तं प्रणेमतुर्देव तुषारामलमीश्वरम् ॥१३॥\nद्यावापृथिव्यावुदितं परिपूर्णमिवोहुपम् ।\nतर्जयन्पवनाधूतनववृक्षाननस्वरम् ॥१४॥\nमृदूहामस्मितस्पन्दि प्रोवाचाथ वचः शिवः ।\nईश्वर उवाच ।\nवरं विप्र गृहाणाशु तुष्टोऽस्मि तव वाञ्छितम् ॥१५॥\nमधुमासरसाक्रान्तवृक्षवन्मुदितो भव ।\nविप्र उवाच ।\nभगवन्देवदेवेश दश पुत्रा महाधियः ॥१६॥\nभव्या भवन्तु मे भूयः शोको येन न बाधते ।\nभानुरुवाच ।\nअथैवमस्त्विति प्रोच्य जगामान्तर्धिमीश्वरः ॥१७॥\nव्योम्नि वारिनिधिर्ह्रादं कृत्वेवोर्मिमहावपुः ।\nततस्तौ दम्पती तुष्टौ शिवलब्धवरौ गृहम् ॥१८॥\nगतौ गीर्वाणसदृशौ खमिवोमामहेश्वरौ ।\nतत्रासौ ब्राह्मणी गेहे बभूवोदारगर्भिणी ॥१९॥\nबभौ पूर्णोदरा श्यामा मेघलेखेव वारिणा ।\nकालेऽथ सुषुवे पुत्रान्प्रतिपच्चन्द्रकोमलान् ॥२०॥\nदशबालांस्ततो मुग्धान्वसुधेव नवाङ्कुरान् ।\nकृतब्राह्मणसंस्कारा वृद्धिमीयुर्महौजसः ॥२१॥\nस्वल्पेनैव हि कालेन प्रावृषेव नवाम्बुदाः ।\nते सप्तवर्षवयसो बभूवुर्ज्ञातवाङ्मयाः ॥२२॥\nविरेजुस्तेजसा तत्र नभसीवामला ग्रहाः ।\nअथ कालेन महता तेषां तौ पितरौ तदा ॥२३॥\nसंजग्मतुस्तनुं त्यक्त्वा स्वां गतिं गतिकोविदौ ।\nमातापितृभ्यां रहिता दश ते ब्राह्मणास्ततः ॥२४॥\nययुः कैलासशिखरं गृहं संत्यज्य खेदिनः ।\nतत्र संचिन्तयामासुरुद्विग्नास्ते वितन्धवाः ॥२५॥\nकिं स्यादिह परं श्रेय ऊचुश्चेदं परस्परम् ।\nकिमिह स्यात्समुचितं भ्रातरः किमदुःखदम् ॥२६॥\nकिं महत्त्वं किमैश्वर्यं किं महाविभवं शुभम् ।\nकिं तदेतज्जनैश्वर्यं सामन्तो हि महेश्वर ॥२७॥\nसामन्तसंपत्किंनाम राजानो हि महेश्वराः ।\nका नाम संपद्भूपानां सम्राडिह महेश्वरः ॥२८॥\nकिं नाम तन्महेन्द्रत्वं यन्मुहूर्तं प्रजापतेः ।\nविनश्यति न यत्कल्पे किं स्यात्तदिह शोभनम् ॥२९॥\nभाषमाणेष्वथैतेषु ज्येष्ठो भ्राता महामतिः ।\nगम्भीरवागुवाचेदं मृगयूथान्मृगो यथा ॥३०॥\nऐश्वर्याणां हि सर्वेषामाकल्पं न विनाशि यत् ।\nरोचते भ्रातरस्तन्मे ब्रह्मत्वमिह नेतरत् ॥३१॥\nएतदुक्तं तदखिला द्विजपुत्रास्त उत्तमाः ।\nवचोभिरैन्दवास्तत्र साधु साध्वित्यपूजयन् ॥३२॥\nऊचुश्चेदं कथं तात सर्वदुःखोपमार्जनम् ।\nपद्मासनं जगत्पूज्यं विरञ्चित्वमवाप्नुमः ॥३३॥\nभ्रात्रा तेन पुनः प्रोक्ता भ्रातरो भूरितेजसः ।\nमदुक्तं सर्व एवेमे भवन्तः पालयन्तु वै ॥३४॥\nपद्मासनगतो भास्वान्ब्रह्माहमिति तेजसा ।\nसृजामि संहरामीति ध्यानमस्तु चिराय वः ॥३५॥\nअग्रजेनेति कथिते बाढं कृत्वा त उत्तमाः ।\nध्यानाधीनधियस्तस्थुः सहैव ज्यायसा रसात् ॥३६॥\nलिपिकर्मार्पिताकारा ध्यानासक्तधियश्च ते ।\nअन्तस्थेनैव मनसा चिन्तयामासुरादृताः ॥३७॥\nअथ उत्फुल्लकमलकोशवक्रोन्नतासनः ।\nब्रह्माहं जगतां स्रष्टा कर्ता भोक्ता महेश्वरः ॥३८॥\nयज्ञक्रियाक्रमवतः साङ्गोपाङ्गा महर्षयः ।\nसरस्वत्याथ गायत्र्या युक्ता वेदा नरा इमे ॥३९॥\nलोकपालपराक्रान्तः संचरत्सिद्धमण्डलः ।\nअयमुद्दामसौभाग्यः स्वर्गः स्वरविभूषितः ॥४०॥\nपर्वतद्वीपजलधिकाननैः समलंकृतम् ।\nइदं भूमण्डलं चैव त्रिलोकीकर्णकुण्डलम् ॥४१॥\nएतत्पातालकुहरं दैत्यदानवभोजितम् ।\nअमृतस्त्रीगणाकीर्णं गृहं गगनकोटरम् ॥४२॥\nअयमिन्द्रो महाबाहुः प्रजालंकृतदोत्तमः ।\nत्रैलोक्यनगरीमेकः पाति पावनयज्ञभुक् ॥४३॥\nदीप्रजालवरत्राभिरवष्टभ्याथ दिग्गणम् ।\nक्रमेण प्रतपन्त्येते भानवो भूरिभानवः ॥४४॥\nलोकपाला इमे लोकं रक्षन्ति शुद्धवृत्तयः ।\nमर्यादाभिरतुच्छाभिर्गोपाला गोगणं यथा ॥४५॥\nउन्मज्जन्ति निमज्जन्ति प्रस्फुरन्ति पतन्ति च ।\nतरङ्गा इव तोयानामिमाः प्रतिदिनं प्रजाः ॥४६॥\nसृजामीममहं सर्गं संहरामि तथादृतः ।\nअयमात्मनि तिष्ठामि शाम्यामि भुवनेश्वरः ॥४७॥\nअयं संवत्सरो यात इदं परिणतं युगम् ।\nसृष्टेरयमसौ कालः स्वयं संहरणस्य च ॥४८॥\nअयमेव गतः कल्पो ब्राह्मी रात्रिरियं तता ।\nअयमात्मनि तिष्ठामि पूर्णात्मा परमेश्वरः ॥४९॥\nइति भावितया बुद्ध्या ते द्विजा अथ ऐन्दवाः ।\nदशाद्रिवृत्तयस्तस्थुः समुत्कीर्णा इवोपलात् ॥५०॥\nअधिगतकमलासनक्रमास्ते\nपरिगलितेतरतुच्छवृत्तिजालाः ।\nसततमतितरां कुशासनस्था-\nश्चिरमिति पङ्कजकल्पने विरेजुः ॥५१॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मो० ए० ऐन्दवसमाधानं नाम षडशीतितमः सर्गः ॥८६॥"
  }
]
[
  {
    "text": "श्रीसरस्वत्युवाच ।\nअस्मिन् रणवरे राजन्मर्तव्यं भवताधुना ।\nप्राप्तव्यं प्राक्तनं राज्यं सर्वं प्रत्यक्षमेव ते ॥१॥\nकुमार्या मन्त्रिणा चैव त्वया च प्राक्तनं पुरम् ।\nआगन्तव्यं शवीभूतं प्राप्तव्यं तच्छरीरकम् ॥२॥\nआवां यावो यथायातं वातरूपेण च त्वया ।\nआगन्तव्यः स देशस्तु कुमार्या मन्त्रिणापि च ॥३॥\nअन्यैव गतिरश्वस्य गतिरन्या खरोष्ट्रयोः ।\nमदस्विन्नकपोलस्य गतिरन्यैव दन्तिनः ॥४॥\nप्रस्तुतेति कथा यावन्मिथो मधुरभाषिणोः ।\nतावत्प्रविश्य संभ्रान्त उवाचोर्ध्वस्थितो नरः ॥५॥\nदेव सायकचक्रासिगदापीरघवृष्टिमत् ।\nमहत्परबलं प्राप्तमेकार्णव इवोद्धतः ॥६॥\nकल्पकालानिलोद्धूतकुलाचलशिलोपमम् ।\nगदाशक्तिभुशुण्डीनां वृष्टिं मुञ्चति तुष्टिमत् ॥७॥\nनगरे नगसंकाशे लग्नोऽग्निर्व्याप्तदिक्तटः ।\nदहंश्चटचटास्फोटैः पातयत्युत्तमां पुरीम् ॥८॥\nकल्पाम्बुदघटातुल्या व्योम्नि धूममहाद्रयः ।\nबलात्प्रोड्डयनं कर्तुं प्रवृत्ता गरुडा इव ॥९॥\nश्रीवसिष्ठ उवाच ।\nससंभ्रमं वदत्येवं पुरुषे परुषारवः ।\nउदभूत्पूरयन्नाशा बहिः कोलाहलो महान् ॥१०॥\nबलादाकर्णकृष्टानां धनुषां शरवर्षिणाम् ।\nबृंहतामतिमत्तानां कुञ्जराणां तरस्विनाम् ॥११॥\nपुरे चटचटास्फोटैर्दहतां जातवेदसाम् ।\nपौराणां दग्धदाराणां महाहलहलारवैः ॥१२॥\nतरतामग्निखण्डानां टांकारः कथितो रवैः ।\nज्वलितानां परिस्पन्दाद्धगद्धगिति चार्चिषाम् ॥१३॥\nअथ वातायनाद्देव्यौ मन्त्री राजा विदूरथः ।\nददृशुः प्रोल्लसन्नादं महानिशि महापुरम् ॥१४॥\nप्रलयानलसंक्षुब्धपूर्णैकार्णवरंहसा ।\nपूर्णं परबलेनोग्रहेतिमेघतरङ्गिणा ॥१५॥\nकल्पान्तवह्निविगलन्मेरुभूधरभासुरैः ।\nदह्यमानं महाज्वालाज्वालैरम्बरपूरकैः ॥१६॥\nमुष्टिग्राह्यमहामेघगर्जासंतर्जितोर्जितैः ।\nघोरं कलकलारावैर्मांसलैर्दस्युजल्पितैः ॥१७॥\nपुष्करावर्तसंकाशधूम्रूभ्रपिहिताम्बरम् ।\nप्रोड्डीनहेमाग्रनिभैर्ज्वालापुञ्जैर्निरन्तरम् ॥१८॥\nतरदुल्मुकखण्डोग्रतारातरलिताम्बरम् ।\nअन्योन्यदेशसद्मौघप्रज्वलज्ज्वलनाचलम् ॥१९॥\nहतसैन्यपुरापातं द्रुताङ्गाराभ्रकोटरैः ।\nकर्कशाक्रन्दनिर्दग्धलोकपूगोग्रगर्जितम् ॥२०॥\nकृशानुकणनाराचनिरन्तरतराम्बरम् ।\nबहुहेतिशिलाजाललुठद्दग्धपुरोत्करम् ॥२१॥\nरणद्द्विरदसंघट्टकुट्टितोद्भटसद्भटम् ।\nविद्रवत्तस्करच्छेदमार्गकीर्णमहाधनम् ॥२२॥\nअङ्गारराशिनिपतन्नरनार्युग्ररोदनम् ।\nस्फुटच्चटचटाशब्दप्रलुठत्स्फुटकाष्ठकम् ॥२३॥\nविपुलालातचक्रौघशतसूर्यनभस्तलम् ।\nअङ्गारशिखिराकीर्णसमस्तवसुधातलम् ॥२४॥\nदग्धाग्निकाष्ठक्रेकाररणज्जवलनवैणवम् ।\nदग्धजन्तुघनाक्रन्दरुदत्सकलसैनिकम् ॥२५॥\nपांसुशेषात्तराजश्रीवृद्धतृप्तहुताशनम् ।\nसकलग्रसनारम्भसोद्योगाग्निमहाशनम् ॥२६॥\nयदृच्छात्कारडात्कारकठिनाग्निरटद्गृहम् ।\nअनन्तजन्तुभोज्यान्नवह्निभुक्तेन्धनस्पृहम् ॥२७॥\nअथ शुश्राव तत्रासौ गिरो राजा विदूरथः ।\nयोधानां दग्धदाराणां पश्यतामभिधावताम् ॥२८॥\nहा मत्तमरुदूर्ध्वस्थानङ्गार गृहपादपान् ।\nरणत्खरखरं नीरजालामातपपन्थिनः ॥२९॥\nहा दग्धदाराः प्रालेयशीता देहेषु दन्तिनाम् ।\nमग्ना मनस्तु महतामिव विज्ञानसूक्तयः ॥२०॥\nहा तात हेतयो लग्नास्तरुणीकबरीतृणे ।\nज्वलन्ति शुष्कपर्णौघा इव वीरानिलेरिताः ॥३१॥\nआवर्तननदीदीर्घा वहत्यूर्ध्वतरङ्गिणी ।\nपश्येयं धूमयमुना व्योमगङ्गां प्रधावति ॥३२॥\nवहदुल्मुककाष्ठोर्ध्वगामिनी धूमनिम्नगा ।\nवैमानिकानन्धयति पश्याग्निकणबुद्बुदा ॥३३॥\nअस्या माता पिता भ्राता जामाता स्तनपाः सुते ।\nअस्मिन्सद्मनि निर्दग्धा दग्धैवासत्समिन्धने ॥३४॥\nहा हा हागच्छ ते शीघ्रमेतदङ्गारमन्दिरम् ।\nइतः प्रवृत्तं पतितुं सुमेरुः प्रलये यथा ॥३५॥\nअहो शरशिलाशक्तिकुन्तप्रासासिहेतयः ।\nजालसंध्याभ्रपटलं विशन्ति शलभा इव ॥३६॥\nहेतिप्रवाहा ज्वलनं नभस्यन्त्यां विशन्त्यहो ।\nवडवानलमुज्वालमर्णःपूरा इवार्णवात् ॥३७॥\nधूमायन्ति महाभ्राणि ज्वालाः शिखरिकोटिषु ।\nसरसान्यपि शुष्यन्ति हृदयानीव रागिणाम् ॥३८॥\nआलानत्वरुषेवैता दन्तिभिर्वृक्षपङ्क्तयः ।\nस्फुरत्कटकटारावं पात्यन्ते कृतचीत्कृतैः ॥३९॥\nपुष्टषुष्पफलस्कन्धा गतश्रीका गृहद्रुमाः ।\nगता निर्दग्धसर्वस्वा गृहस्था इव दीनताम् ॥४३॥\nमातापितृविनिर्मुक्ता बालकास्तिमिरावलीम् ।\nमग्नन्तोऽङ्गेषुरथ्यासु कुड्यपातेन हा हताः ॥४१॥\nवातविद्रावितात्त्रस्यन्कीरण्यो रणमूर्धनि ।\nपतदङ्गारकागारभारिणः कटुकूजितम् ॥४२॥\nहा कष्टमसिनिर्भिन्ने स्कन्धे सन्नदृढोल्मुके ।\nपतितो यन्त्रपाषाणः पुरुष्स्याशनिर्यथा ॥४३॥\nगवाश्वमहिषेभोष्ट्रश्वशृगालेडकैरहो ।\nघोरै रणमिवारब्धं मार्गरोधकमाकुलैः ॥४४॥\nपटैः पटपटाशब्दजलजालालिमालितैः ।\nआक्रन्दन्त्यः स्त्रियो यान्ति स्थलपद्माचिता इव ॥४५॥\nस्त्रीणां ज्वालालवाः पश्य लिहन्त्यलकवल्लरीः ।\nकुर्वन्तोऽशोकपुष्पाभां करभा इव पन्नगीः ॥४६॥\nहा हा हरिणशावाक्ष्याः पक्षलक्षणपक्ष्मसु ।\nकुमार्गेष्विव विश्रान्तिमेति कार्शानवी शिखा ॥४७॥\nदह्यमानो विनिर्याति न कलत्रं विना नरः ।\nअहो बत दुरुच्छेदाः प्राणिनां स्नेहवागुराः ॥४८॥\nकरी रभसनिर्लूनज्वलदङ्गारपादपः ।\nप्लुष्टपुष्करकः कोपान्मग्नः पुष्करदं सरः ॥४९॥\nधूमोऽम्बुदपदं प्राप्य विलोलान्तस्तडिल्लतः ।\nज्वलदङ्गारनाराचनिकरं परिवर्षति ॥५०॥\nदेव धूमस्फुरद्वह्निकण आवर्तवृत्तिमान् ।\nस्थित आपीडवात्तव्योम्नि रत्नपूर्ण इवार्णवः ॥५१॥\nगौरमम्बरमाभाति ज्वालाशिखरतेजसा ।॥\nमृत्युनेवोत्सवे दत्तः कुङ्कुमाक्तकरण्डकः ॥५२॥\nअहो नु विषमं चेदं वर्तते वृत्तवर्जितम् ।\nध्रियन्ते राजनार्योऽपि वैरिवीरैरुदायुधैः ॥५३॥\nलोलस्रग्दामकुसुमैर्मार्गप्राकारकारकैः ।\nअर्धनिर्दग्धकबरीकीर्णवक्षस्थलस्तनाः ॥५४॥\nआलोलाम्बरसंलक्ष्यनितम्बजघनस्थलाः ।\nपतन्माणिक्यवलयवलितावनिमण्डलाः ॥५५॥\nछिन्नहारलताजालविकीर्णामलमौक्तिकाः ।\nदृष्टादृष्टस्तनश्रेणीपार्श्वोद्यत्कनकप्रभाः ॥५६॥\nकुररीकर्कशाक्रन्दमन्दीकृतरणारवाः ।\nधारावाहास्रुतारावभिन्नपार्श्वविचेतनाः ॥५७॥\nरक्तकर्दमवाष्पाम्बुक्लिन्नग्रन्धितवाससः ।\nभुजमूलार्पितभुजैर्नीयमाना बलान्नृभिः ॥५८॥\nक इवास्मिन्परित्राता स्यादित्यादीनवीक्षितैः ।\nउत्पलालीव वर्षद्भिः परिरोदितसैनिकाः ॥५९॥\nमृणालकोमलाच्छोरुमूलजालैः सुनिर्मलैः ।\nस्वच्छाम्बरतलालक्ष्यैराकाशनलिनीनिभाः ॥६०॥\nआलोलमाल्यवसनाभरणाङ्गरागा\nबाष्पाकुलाततचलालकवल्लरीकाः ।\nआनन्दमन्दरनिरन्तरमथ्यमाना-\nत्कामार्णवात्समुदिता इव राजलक्ष्म्यः ॥६१॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे लीलो० अग्निदग्धगृहादिवर्णनं नाम त्रिचत्वारिंशः सर्गः ॥४३॥"
  }
]
[
  {
    "text": "श्रीवसिष्ठ उवाच\nएतस्मात्परमाच्छान्तात्पदात्परमपावनात् ।\nयथेदमुत्थितं विश्वं तच्छृणूत्तमया धिया ॥१॥\nसुषुप्तं स्वप्नवद्भाति भाति ब्रह्मैव सर्गवत् ।\nसर्वात्मकं च तत्स्थानं तत्र तावत्क्रमं श्रृणु ॥२॥\nतस्यानन्तप्रकाशात्मरूपस्यानन्तचिन्मणेः ।\nसत्तामात्रात्मकं विश्वं यदजस्रं स्वभावतः ॥३॥\nतदात्मनि स्वयं किंचिच्चेत्यतामिव गच्छति ।\nअगृहीतात्मकं संविदहंमर्शनपूर्वकम् ॥४॥\nभाविनामार्थकलनैः किंचिदूहितरूपकम् ।\nआकाशादणु शुद्धं च सर्वस्मिन्भाति बोधनम् ॥५॥\nततः सा परमा सत्ता सचेतश्चेतनोन्मुखी ।\nचिन्नामयोग्या भवति किंचिल्लभ्यतया तथा ॥६॥\nघनसंवेदना पश्चाद्भाविजीवादिनामिका ।\nसंभवत्यात्तकलना यदोज्झति परं पदम् ॥७॥\nसत्तैव भावनामात्रसारा संसरणोन्मुखी ।\nतदा वस्तुस्वभावेन त्वनुत्तिष्ठति तामिमाम् ॥८॥\nसमनन्तरमेवास्याः स्वसत्तोदेति शून्यता ।\nशब्दादिगुणबीजं सा भविष्यदभिधार्थदा ॥९॥\nअहंतोदेति तदनु सह वै कालसत्तया ।\nभविष्यदभिधार्थेन बीजं मुख्यजगत्स्थितेः ॥१०॥\nतस्याः शक्तेः परायास्तु स्वसंवेदनमात्रकम् ।\nएतज्जालमसद्रूपं सदिवोदेति विस्फुरत् ॥११॥\nएवंप्रायात्मिका संविद्बीजं संकल्पशाखिनः ।\nभवत्यहंकारकणस्ततः स्पन्दतया मरुत् ॥१२॥\nचिदहं तावती व्योमशब्दतन्मात्रभावनात् ।\nस्वतो घनीभूय शनैः स्वतन्मात्रं भवत्यलम् ॥१३॥\nभाविनामार्थरूपं तद्बीजं शब्दौघशाखिनः ।\nपदवाक्यप्रमाणाख्यं वेदवृन्दं विकासितम् ॥१४॥\nतस्मादुदेष्यत्यखिला जगच्छ्रीः परमात्मनः ।\nशब्दौघनिर्मितार्थौघपरिणामविसारिणः ॥१५॥\nचिदेवंपरिवारा सा जीवशब्देन कथ्यते ।\nभाविशब्दार्थजालेन बीजं रूपौघशाखिनः ॥१६॥\nचतुर्दशविधं भूतजालमावलितान्तरम् ।\nजगज्जठरगर्तौघं प्रसरिष्यति वै ततः ॥१७॥\nअसंप्राप्ताभिधाचारा चिज्जवात्प्रस्फुरद्वपुः ।\nसा चैव स्पर्शतन्मात्रं भावनाद्भवति क्षणात् ॥१८॥\nपवनस्कन्धविस्तारं बीजं स्पर्शौघशाखिनः ।\nसर्वभूतक्रियास्पन्दस्तस्मात्संप्रसरिष्यति ॥१९॥\nतत्रैव चिद्विलासेन प्रकाशोऽनुभवाद्भवेत् ।\nतेजस्तन्मात्रकं तत्तु भविष्यदभिधार्थकम् ॥२०॥\nतत्सूर्याग्निविजृम्भादिबीजमालोकशाखिनः ।\nतस्माद्रूपविभेदेन संसारः प्रसरिष्यति ॥२१॥\nभावयंस्तनुतामेव रसस्कन्ध इवाम्भसः ।\nस्वदनं तस्य सङ्घस्य रसतन्मात्रमुच्यते ॥२२॥\nभाविवारिविलासात्मा तद्बीजं रसशाखिनः ।\nअन्योन्यस्वदने तस्मात्संसारः प्रसरिष्यति ॥२३॥\nभविष्यद्रूपसंकल्पनामासौ कल्पनात्मकः ।\nसंकल्पात्मगुणैर्गन्धतन्मात्रत्वं प्रपश्यति ॥२४॥\nभाविभूगोलकत्वेन बीजमाकृतिशाखिनः ।\nसर्वाधारात्मनस्तस्मात्संसारः प्रसरिष्यति ॥२५॥\nचिता विभाव्यमानानि तन्मात्राणि परस्परम् ।\nस्वयं परिणतान्यन्तरम्बुनीव निरन्तरम् ॥२६॥\nतथैतानि विमिश्राणि विविक्तानि पुनर्यथा ।\nन शुद्धान्युपलभ्यन्ते सर्वनाशान्तमेव हि ॥२७॥\nसंवित्तिमात्ररूपाणि स्थितानि गगनोदरे ।\nभवन्ति वटजालानि यथा बीजकणान्तरे ॥२८॥\nप्रसवं परिपश्यन्ति शतशाखं स्फुरन्ति च ।\nपरमाण्वन्तरे भान्ति क्षणात्कल्पीभवन्ति च ॥२९॥\nविवर्तमेव धावन्ति निर्विवर्तानि सन्ति च ।\nचिद्वेधितानि सर्वाणि क्षणात्पिण्डीभवन्ति च ॥३०॥\nतन्मात्रगणमेतत्स्यात्सा संकल्पात्मिका चितिः ।\nवेदनात्रसरेण्वाभमनाकारैव पश्यति ॥३१॥\nबीजं जगत्सु ननु पञ्चकमात्रमेव\nबीजं पराव्यवहितस्थितिशक्तिराद्या ।\nबीजं तदेव भवतीति सदानुभूतं\nचिन्मात्रमेवमजमाद्यमतो जगच्छीः ॥३२॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे जगदुत्पत्तिवर्णनं नाम द्वादशः सर्गः ॥१२॥"
  }
]
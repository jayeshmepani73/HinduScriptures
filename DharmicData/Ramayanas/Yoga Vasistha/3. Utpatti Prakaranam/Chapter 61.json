[
  {
    "text": "श्रीराम उवाच ।\nअहं जगदिति भ्रान्तिः परस्मात्कारणं विना ।\nयथोदेति तथा ब्रह्मन्भूयः कथय साधु मे ॥१॥\nश्रीवसिष्ठ उवाच ।\nसमस्ताः समतैवान्ताः संविदो बुध्यते यतः ।\nसर्वथा सर्वदा सर्वं सर्वात्मकमजस्ततः ॥२॥\nसर्वा हि शब्दार्थदृशो ब्रह्मैवैताः पृथङ्ग तत् ।\nसर्वार्थशब्दार्थकलारूपमासां न विद्यते ॥३॥\nकटकत्वं पृथग्हेम्नस्तरङ्गत्वं पृथग्जलात् ।\nयथा न संभवत्येवं न जगत्पृथगीश्वरात् ॥४॥\nएष एव जगद्रूपं जगद्रूपं तु नेश्वरे ।\nहेमैव कटकादित्वं कटकत्वं न हेमनि ॥५॥\nयथावयविनो रूपमनेकावयवात्मकम् ।\nतथाऽनवयवायास्तु चितः सर्वात्मकं च यत् ॥६॥\nयत्तुल्यकालमखिलं तन्मात्रावेदनं परे ।\nअन्तस्थं तदिदं भाति जगदित्यहमित्यपि ॥७\nलेखौघानां यथा भेदसंनिवेशः शिलोदरे ।\nतथानन्यज्जगदहं चेत्यन्तश्चिद्धने घनम् ॥८॥\nस्थितास्तरङ्गाः सलिले यथान्तरतरङ्गिते ।\nसृष्टिशब्दार्थरहितास्तथान्तः सृष्टयः परे ॥९॥\nन सर्गे तिष्ठति परं सर्गस्तिष्ठति नो परे ।\nअवयवावयविवत्सत्तानवयवैस्तयोः ॥१०॥\nचिद्रूपेण स्वसंवित्त्या स्वचिन्मात्रं विभाव्यते ।\nस्वमेव रूपहृदयं वातेन स्पन्दनं यथा ॥११॥\nतत्कालमेष शब्दाणुश्चिच्चमत्काररूपधृक् ।\nचेतते खमिवैवान्तः संकल्प इव चेतसा ॥१२॥\nतदेवानिलतां वेत्ति निजसत्तात्मिकां स्वयम् ।\nअन्तर्गतस्पर्शरसां पवनस्पन्दतामिव ॥१३॥\nतदेवाभासतामेति निजसत्तात्मिकां स्वयम् ।\nकोशस्थितालोकलवां तेजः प्रगटतामिव ॥१४॥\nतदेवं जलतां याति निजसत्तात्मिकां स्वयम् ।\nअन्तःस्थितास्वादलवां सलिलं द्रवतामिव ॥१५॥\nतदेदावनितां वेत्ति स्वचित्तैकात्मतामयीम् ।\nअन्तःस्थगन्धतन्मात्रामुर्वी स्थैर्यकलामिव ॥१६॥\nतुल्यकालनिमेषांशलक्षभागप्रतीति यत् ।\nनिजं विदः प्रकचनं तत्सर्गौघपरम्परा ॥१७॥\nशुद्धं सकृत्प्रभातान्तर्दृश्यमध्यमनामयम् ।\nउदयास्तमयोन्मुक्तं ब्रह्म तिष्ठत्यनिष्ठितम् ॥१८॥\nबुद्धं सदपवर्गं तत्ससर्गमपि सत्समम् ।\nअबुद्धं सर्गरूपात्म विसर्गमपि तत्सदा ॥१९॥\nचिद्रह्म यद्यथा येन बुध्यते स्वात्मनात्मनि ।\nतत्तत्तथा नु भवति सर्वं सर्वाङ्गशक्तिमत् ॥२०॥\nतत्सत्यं चिद्विलासत्वान्नित्यानुभवरूपतः ।\nतदसत्यं मनः षष्ठात्सर्वाख्या निगतं यतः ॥२१॥\nयथैतत्सरणं वायौ तथा सर्गः स्थितः परे ।\nअसत्कल्पेऽपि संकल्पः सत्येऽसत्य इवापि च ॥२२॥\nअन्यरूपा यथानन्या तेजस्यालोकतोदरे ।\nतथा ब्रह्मणि विश्वश्रीः सत्यासत्यात्मिका चिति ॥२३॥\nअनुत्कीर्णा यथा पङ्के पुत्रिका चाथ दारुणि ।\nयथा वर्णा मषीकल्के तथा सर्गाः स्थिताः परे ॥२४॥\nअनन्यान्येव कचति ब्रह्मतत्त्वमरुस्थले ।\nअसत्यात्मनि सत्येव त्रिजगन्मृगतृष्णिका ॥२५॥\nब्रह्मणा चिन्मयेनात्मा सर्गात्मैव विभाव्यते ।\nन भाव्यते चानन्यत्वाद्बीजेनान्तरिव द्रुमः ॥२६॥\nयथा क्षीरस्य माधुर्यं तीक्ष्णत्वं मरिचस्य च ।\nद्रवत्वं पयसश्चैव स्पन्दनं पवनस्य च ॥२७॥\nस्थितोऽनन्यो यथान्यः सन्नास्ति तत्र तथात्मनि ।\nसर्गो निर्गलचिद्रूपः परमात्मात्मरूपभृत् ॥२८॥\nकचनं ब्रह्मरत्नस्य जगदित्येव यत्स्थितम् ।\nतदकारणकं यस्मात्तेन न व्यतिरिच्यते ॥२९॥\nवासना चित्तजीवादिवेदनं वेदनोदितम् ।\nनोदेत्यवेदनादेव यतनादेव पौरुषात् ॥३०॥\nनास्तमेति न चोदेति क्वचित्किंचित्कदाचन ।\nसर्वं शान्तमजं ब्रह्म चिद्धनं सुशिलाघनम् ॥३१॥\nपराणुं प्रति सर्गौघाश्चिताद्भान्तिसहस्रशः ।\nतेष्वप्यणावणावन्तः कैवात्रावासना कथम् ॥३२॥\nयथा जलान्त ऊर्म्याद्या गुप्तागुसाश्च शक्तयः ।\nजाग्रत्स्वप्नसुषुप्ताद्यास्तथा जीवेऽन्तरास्थिताः ॥३३॥\nजाता चेदरतिर्जन्तोर्भोगान्प्रति मनागपि ।\nतदसौ तावतैवोच्चैः पदं प्राप्त इति श्रुतिः ॥३४॥\nयतो यतो विरज्यते ततस्ततो विमुच्यते ।\nअतोऽहमित्यसंविदन्क एति जन्मसंविदम् ॥३५॥\nचितिं परापरामजामरूपिकामनामिकाम् ।\nचराचराऽधरामयीं विदन्ति ये जयन्ति ते ॥३६॥\nपरे चितिः स्वप्रकटाद्वितीया-\nस्वावर्तलेखेव जले द्रवान्तः ।\nसाहं तयेमानि जगन्ति धत्ते\nन सन्ति नासन्ति परात्मकानि ॥३७॥\nअहंमयी पद्मजभावना चित्\nसंकल्पभेदाद्वितनोति विश्वम् ।\nअन्तर्मुखैवानुभवत्यनन्त-\nनिमेषकोट्यंशविधौ युगान्तम् ॥३८॥"
  },
  {
    "text": "इत्यार्षे श्रीवासिष्ठमहारामायणे उत्पत्तिप्रकरणे लीलो० जगत्स्वरूपवर्णनं नामैकषष्टितमः सर्गः ॥६१॥"
  }
]
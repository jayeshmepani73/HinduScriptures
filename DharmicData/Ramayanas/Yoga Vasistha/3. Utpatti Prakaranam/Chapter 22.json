[
  {
    "text": "श्रीदेव्युवाच ।\nयथा स्वप्नपरिज्ञानात्स्वप्नदेहो न वास्तवः ।\nअनुभूतोऽप्ययं तद्वद्वासनातानवादसन् ॥१॥\nयथा स्वप्नपरिज्ञानात्स्वप्नदेहः प्रशाम्यति ।\nवासनातानवात्तद्वज्जाग्रद्देहोऽपि शाम्यति ॥२॥\nस्वप्नसंकल्पदेहान्ते देहोऽयं चेत्यते यथा ।\nतथा जाग्रद्भावनान्ते उदेत्येवातिवाहिकः ॥३॥\nस्वप्ने निर्वासनाबीजे यथोदेति सुषुप्तता ।\nजाग्रत्यवासनाबीजे तथोदेति विमुक्तता ॥४॥\nयेयं तु जीवन्मुक्तानां वासना सा न वासना ।\nशुद्धसत्त्वाभिधानं तत्सत्तासामान्यमुच्यते ॥५॥\nया सुप्तवासना निद्रा सा सुषुप्तिरिति स्मृता ।\nयत्सुप्तवासनं जाग्रद्धनोऽसौ मोह उच्यते ॥६॥\nप्रक्षीणवासना निद्रा तुर्यशब्देन कथ्यते ।\nजाग्रत्यपि भवत्येव विदिते परमे पदे ॥७॥\nप्रक्षीणवासना येह जीवतां जीवनस्थितिः ।\nअमुक्तैरपरिज्ञाता सा जीवन्मुक्ततोच्यते ॥८॥\nशुद्धसत्त्वानुपतितं चेतः प्रतनुवासनम् ।\nआतिवाहिकतामेति हिमं तापादिवाम्बुताम् ॥९॥\nआतिवाहिकतां यातं बुद्धं चित्तान्तरैर्मनः ।\nसर्गजन्मान्तरगतैः सिद्धैर्मिलति नेतरत् ॥१०॥\nयदा तेऽयमहंभावः स्वभ्यासाच्छान्तिमेष्यति ।\nतदोदेष्यति ते स्फारादृश्यान्ता बोधता स्वयम् ॥११॥\nआतिवाहिकताज्ञानं स्थितिमेष्यति शाश्वतीम् ।\nयदा तदा ह्यसंकल्पाँल्लोकान्द्रक्ष्यसि पावनान् ॥१२॥\nवासनातानवे तस्मात्कुरु यत्नमनिन्दिते ।\nतस्मिन्प्रौढिमुपायाते जीवन्मुक्ता भविष्यसि ॥१३॥\nयावन्न पूरितस्त्वेष शीतलो बोधचन्द्रमाः ।\nतावद्देहमवस्थाप्य लोकान्तरमवेक्ष्यताम् ॥१४॥\nमांसदेहो मांसदेहेनैव संश्लेषमेष्यति ।\nनतु चित्तशरीरेण व्यवहारेषु कर्मसु ॥१५॥\nयथानुभव मे वैतद्यथास्थितमुदाहृतम् ।\nआबालसिद्धसंसिद्धं न नाम वरशापवत् ॥१६॥\nअवबोधघनाभ्यासाद्देहस्यास्यैव जायते ।\nसंसारवासनाकार्श्ये नूनं चित्तशरीरता ॥१७॥\nउदेष्यन्ती च सैवात्र केनचिन्नोपलक्ष्यते ।\nकेवलं तु जनैर्देहो म्रियमाणोऽवलोक्यते ॥१८॥\nदेहस्त्वयं न म्रियते न च जीवति किंच ते ।\nके किल स्वप्नसंकल्पभ्रान्तौ मरणजीविते ॥१९॥\nजीवितं मरणं चैव संकल्पपुरुषे यथा ।\nअसत्यमेव भात्येव तस्मिन्पुत्रि शरीरके ॥२०॥\nलीलोवाच ।\nतदेतदुपदिष्टं मे ज्ञानं देवि त्वयाऽमलम् ।\nयस्मिञ्श्रुतिगते शान्तिमेति दृश्यविषूचिका ॥२१॥\nअत्रोपकुरु मे ब्रूहि कोऽभ्यासः कीदृशोऽथवा ।\nस कथं पोषमायाति पुष्टे तस्मिंश्च किं भवेत् ॥२२॥\nश्रीदेव्युवाच ।\nयद्येन क्रियते किंचिद्येन येन यदा यदा ।\nविनाभ्यासेन तन्नेह सिद्धिमेति कदाचन ॥२३॥\nतच्चिन्तनं तत्कथनमन्योन्यं तत्प्रबोधनम् ।\nएतदेकपरत्वं च तदभ्यासं विदुर्बुधाः ॥२४॥\nये विरक्ता महात्मानो भोगभावनतानवम् ।\nभावयन्त्यभवायान्तर्भव्या भुवि जयन्ति ते ॥२५॥\nउदितौदार्यसौन्दर्यवैराग्यरसरञ्जिता ।\nआनन्दस्पन्दिनी येषां मतिस्तेऽभ्यासिनः परे ॥२६॥\nअत्यन्ताभावसंपत्तौ ज्ञातृज्ञेयस्य वस्तुनः ।\nयुक्त्या शास्त्रैर्यतन्ते ये ते ब्रह्माभ्यासिनः स्थिताः ॥२७॥\nसर्गादावेव नोत्पन्नं दृश्यं नास्त्येव तत्सदा ।\nइदं जगदहं चेति बोधाभ्यास उदाहृतः ॥२८॥\nदृश्यासंभवबोधेन रागद्वेषादितानवे ।\nरतिर्बलोदिता यासौ ब्रह्माभ्यास उदाहृतः ॥२९॥\nदृश्यासंभवबोधेन विना द्वेषादितानवम् ।\nतप इत्युच्यते तस्मान्न ज्ञानं तच्च दुःखतत् ॥३०॥\nदृश्यासंभवबोधो हि ज्ञानं ज्ञेयं च कथ्यते ।\nतदभ्यासेन निर्वाणमित्यभ्यासो महोदयः ॥३१॥\nभवबहुलनिशानितान्तनिद्रा-\nसततविवेकविबोधवारिसेकैः ।\nप्रगलति हिमशीतलैरशेषा\nशरदि महामिहिकेव चेतसीति ॥३२॥\nइत्युक्तवत्यथ मुनौ दिवसो जगाम\nसायंतनाय विधयेऽस्तमिनो जगाम ।\nस्नातुं सभा कृतनमस्करणा जगाम\nश्यामाक्षये रविकरैश्च सहाजगाम ॥३३॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे विज्ञानाभ्यासवर्णनं नाम द्वाविंशः सर्गः ॥२२॥\nचतुर्थो दिवसः ।"
  }
]
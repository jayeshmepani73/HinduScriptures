[
  {
    "text": "श्रीराम उवाच ।\nय एष देवः कथितो यस्मिञ्ज्ञाते विमुच्यते ।\nवद क्वासौ स्थितो ब्रह्मन्कथमेनमहं लभे ॥१॥\nश्रीवसिष्ठ उवाच ।\nय एष देवः कथितो नैष दूरेऽवतिष्ठते ।\nशरीरे संस्थितो नित्यं चिन्मात्रमिति विश्रुतः ॥२॥\nएष सर्वमिदं विश्वं न विश्वं चैष सर्वगः ।\nविद्यते ह्येष एवैको न तु विश्वाभिधास्ति दृक् ॥३॥\nचिन्मात्रमेव शशिभृच्चिन्मात्रं गरुडेश्वरः ।\nचिन्मात्रमेव तपनश्चिन्मात्रं कमलोद्भवः ॥४॥\nश्रीराम उवाच ।\nबाला अपि वदन्त्येतद्यदि चेतनमात्रकम् ।\nजगदित्येव केवात्र नाम स्यादुपदेशता ॥५॥\nश्रीवसिष्ठ उवाच ।\nचिन्मात्रं चेतनं विश्वमिति यज्ज्ञातवानसि ।\nन किंचिदेव विज्ञातं भवता भवनाशनम् ॥६॥\nचेतनं राम संसारो जीव एष पशुः स्मृतः ।\nएतस्मादेव निर्यान्ति जरामरणभीतयः ॥७॥\nपशुरज्ञो ह्यमूर्तोऽपि दुःखस्यैवैष भाजनम् ।\nचेतनत्वाच्चेतनीयं मनोऽनर्थः स्वयं स्थितः ॥८॥\nचेत्यनिर्मुक्तता या स्यादचेत्योन्मुखताथवा ।\nअस्य सा भरितावस्था तां ज्ञात्वा नानुशोचति ॥९॥\nभिद्यते हृदयग्रन्थिश्छिद्यन्ते सर्वसंशयाः ।\nक्षीयन्ते चास्य कर्माणि तस्मिन्दृष्टे परावरे ॥१०॥\nतस्य चेत्योन्मुखत्वं तु चेत्यासंभवनं विना ।\nरोद्धुं न शक्यते दृश्यं चेत्यं शाम्यति वै कथम् ॥११॥\nअचेत्यचित्स्वरूपं यत्तच्चासंभवनं विना ।\nक्व स्वरूपोन्मुखत्वं हि केवलं चेत्यरोधतः ॥१२॥\nश्रीराम उवाच ।\nयस्मिञ्जीवे हि विज्ञाते न विनश्यति संसृतिः ।\nव्योमरूपी पशुस्त्वज्ञः स ब्रह्मन्कुत्र कीदृशः ॥१३॥\nसाधुसंगमसच्छास्त्रैः संसारार्णवतारकः ।\nदृश्यते परमात्मा यः स ब्रह्मन्वद कीदृशः ॥१४॥\nश्रीवसिष्ठ उवाच ।\nयदेतच्चेतनं जीवो विशीर्णो जन्मजङ्गले ।\nएतमात्मानमिच्छन्ति ये तेऽज्ञाः पण्डिता अपि ॥१५॥\nजीव एव हि संसारश्चेतना दुःखसंततिः ।\nअस्मिञ्ज्ञाते न विज्ञातं किंचिद्भवति कुत्रचित् ॥१६॥\nज्ञायते परमात्मा चेद्राम दुःखस्य संततिः ।\nक्षयमेति विषावेशशान्ताविव विषूचिका ॥१७॥\nश्रीराम उवाच ।\nरूपं कथय मे ब्रह्मन्यथावत्परमात्मनः ।\nयस्मिन्दृष्टे मनो मोहान्समग्रान्संतरिष्यति ॥१८॥\nश्रीवसिष्ठ उवाच ।\nदेशाद्देशान्तरं दूरं प्राप्तायाः संविदो वपुः ।\nनिमिषेणैव यन्मध्ये तद्रूपं परमात्मनः ॥१९॥\nअत्यन्ताभाव एवास्ति संसारस्य यथास्थितेः ।\nयस्मिन्बोधमहाम्भोधौ तद्रूपं परमात्मनः ॥२०॥\nद्रष्टृदृश्यक्रमो यत्र स्थितोऽप्यस्तमयं गतः ।\nयदनाकाशमाकाशं तद्रूपं परमात्मनः ॥२१॥\nअशून्यमिव यच्छून्यं यस्मिन्शून्यं जगत्स्थितम् ।\nसर्गौघे सति यच्छून्यं तद्रूपं परमात्मनः ॥२२॥\nयन्महाचिन्मयमपि बृहत्पाषाणवत्स्थितम् ।\nजडं वा जडमेवान्तस्तद्रूपं परमात्मनः ॥२३॥\nसबाह्याभ्यन्तरं येन सर्वं संप्राप्य संगमम् ।\nस्वरूपसत्तामाप्नोति तद्रूपं परमात्मनः ॥२४॥\nप्रकाशस्य यथालोकः शून्यत्वं नभसो यथा ।\nतथेदं संस्थितं यत्र तद्रूपं परमात्मनः ॥२५॥\nश्रीराम उवाच ।\nसद्रूपं परमात्मेति कथं नाम हि बुध्यते ।\nइयतोऽस्य जगन्नाम्नो दृश्यस्यासंभवः कथम् ॥२६॥\nश्रीवसिष्ठ उवाच ।\nभ्रमस्य जागतस्यास्य जातस्याकाशवर्णवत् ।\nअत्यन्ताभावसंबोधे यदि रूढिरलं भवेत् ॥२७॥\nतज्ज्ञातं ब्रह्मणो रूपं भवेन्नान्येन कर्मणा ।\nदृश्यात्यन्ताभावतस्तु ऋते नान्या शुभा गतिः ॥२८॥\nअत्यन्ताभावसंपत्तौ दृश्यस्यास्य यथा स्थितेः ।\nशिष्यते परमार्थोऽसौ बुध्यते जायते ततः ॥२९॥\nन विदः प्रतिबिम्बोऽस्ति दृश्याभावादृते क्वचित् ।\nक्वचिन्नाप्रतिबिम्बेन किलादर्शोऽवतिष्ठते ॥३०॥\nजगन्नाम्नोऽस्य दृश्यस्य स्वसत्तासंभवं विना ।\nबुध्यते परमं तत्त्वं न कदाचन केनचित् ॥३१॥\nश्रीराम उवाच ।\nइयतो दृश्यजातस्य ब्रह्माण्डस्य जगत्स्थितेः ।\nमुने कथमसत्तास्ति क्व मेरुः सर्षपोदरे ॥३२॥\nश्रीवसिष्ठ उवाच ।\nदिनानि कतिचिद्राम यदि तिष्ठस्यखिन्नधीः ।\nसाधुसंगमसच्छास्त्रपरमस्तदहं क्षणात् ॥३३॥\nप्रमार्जयामि ते दृश्यं बोधे मृगजलं यथा ।\nदृश्याभावे द्रष्टृता च शाम्येद्बोधोऽवशिष्यते ॥३४॥\nद्रष्टृत्वं सति दृश्येऽस्मिन्दृश्यत्वं सत्यथेक्षके ।\nएकत्वं सति हि द्वित्वे द्वित्वं चैकत्वयोजने ॥३५॥\nएकाभावे द्वयोरेव सिद्धिर्भवति नात्र हि ।\nद्वित्वैक्यद्रष्टृदृश्यत्वक्षये सदवशिष्यते ॥३६॥\nअहंतादिजगदृश्यं सर्वं ते मार्जयाम्यहम् ।\nअत्यन्ताभावसंवित्त्या मनोमुकुरतो मलम् ॥३७॥\nनासतो विद्यते भावो नाभावो विद्यते सतः ।\nयत्तु नास्ति स्वभावेन कः क्लेशस्तस्य मार्जने ॥३८॥\nजगदादावनुत्पन्नं यच्चेदं दृश्यते ततम् ।\nतत्स्वात्मन्येव विमले ब्रह्मचित्त्वात्स्वबृंहितम् ॥३९॥\nजगन्नाम्ना न चोत्पन्नं न चास्ति न च दृश्यते ।\nहेम्नीव कटकादित्वं किमेतन्मार्जने श्रमः ॥४०॥\nतथैतद्विस्तरेणाहं वक्ष्यामि बहुयुक्तिभिः ।\nअबाधितं यथा तत्त्वं स्वयमेवानुभूयते ॥४१॥\nआदावेव हि नोत्पन्नं यत्तस्येहास्तिता कुतः ।\nकुतो मरौ जलसरिद्द्वितीयेन्दौ कुतो ग्रहः ॥४२॥\nयथा वन्ध्यासुतो नास्ति यथा नास्ति मरौ जलम् ।\nयथा नास्ति नभोयक्षस्तथा नास्ति जगद्भ्रमः ॥४३॥\nयदिदं दृश्यते राम तद्वह्मैव निरामयम् ।\nएतत्पुरस्ताद्वक्ष्यामि युक्तितो न गिरैव च ॥४४॥\nयन्नाम युक्तिभिरिह प्रवदन्ति तज्ज्ञा-\nस्तत्रावहेलनमयुक्तमुदारबुद्धे ।\nयो यक्तियुक्तमवमत्य विमूढबुद्धिः\nकष्टाग्रहो भवति तं विदुरज्ञमेव ॥४५॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे जगदादिदृश्यासत्ताप्रतिज्ञा नाम सप्तमः सर्गः ॥७॥"
  }
]
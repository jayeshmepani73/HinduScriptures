[
  {
    "text": "श्रीराम उवाच ।\nकासौ महाटवी ब्रह्मन्कदा दृष्टा कथं मया ।\nके च ते पुरुषास्तत्र किं तत्कर्तुं कृतोद्यमाः ॥१॥\nश्रीवसिष्ठ उवाच ।\nरघुनाथ महाबाहो श्रृणु वक्ष्यामि तेऽखिलम् ।\nन सा महाटवी राम दूरे नैव च ते नराः ॥२॥\nयेयं संसारपदवी गम्भीराऽपारकोटरा ।\nतां तां शून्यां विकाराढ्यां विद्धि राम महाटवीम् ॥३॥\nविचारालोकलभ्येयं यदैकेनैव वस्तुना ।\nपूर्णा नान्येन संयुक्ता केवलेव तदैव सा ॥४॥\nतत्र ये ते महाकाराः पुरुषाः प्रभ्रमन्ति हि ।\nमनांसि तानि विद्धि त्वं दुःखे निपतितान्यलम् ॥५॥\nद्रष्टा योऽयमहं तेषां सविवेको महामते ।\nविवेकेन मया तानि दृष्टान्यन्येव नानघ ॥६॥\nमया तान्येव बोध्यन्ते विवेकेन मनांसि हि ।\nसततं सुप्रकाशेन कमलानीव भानुना ॥७॥\nमत्प्रबोधं समासाद्य मत्प्रसादान्महामते ।\nमनांसि कानि चित्तानि गतान्युपशमात्परम् ॥८॥\nकानिचिन्नाभिनन्दन्ति मां विवेकं विमोहतः ।\nमत्तिरस्कारवशतः कूपेष्वेव पतन्त्यधः ॥९॥\nये तेऽन्धकूपा गहना नरकास्ते रधूद्वह ।\nकदलीकाननं यानि संप्रविष्टानि तानि तु ॥१०॥\nस्वर्गैकरसिकानि त्वं मनांसि ज्ञातुमर्हसि ।\nप्रविष्टान्यन्धकूपान्तर्निर्गतानि न यानि तु ॥११॥\nमहापातकयुक्तानि तानि चित्तानि राघव ।\nकदलीकाननस्थानि निर्गतानि न यानि तु ॥१२॥\nपुण्यसंभारयुक्तानि तानि चित्तानि राघव ।\nकरञ्जवनयातानि निर्गतानि न यानि तु ॥१३॥\nतानि मानुष्यजातानि चित्तानि रघुनन्दन ।\nकानिचित्संप्रबुद्धानि तत्र मुक्तानि बन्धनात् ॥१४॥\nकानिचिद्बहुरूपाणि योनेर्योनिं विशन्ति हि ।\nमनांसि तानि तिष्ठन्ति निपतन्त्युत्पतन्ति च ॥१५॥\nयत्तत्करञ्जगहनं तत्कलत्ररसं विदुः ।\nदुःखकण्टकसंबाधं मानुष्यं विविधैषणम् ॥१६॥\nकरञ्जगहनं यानि प्रविष्टानि मनांसि तु ।\nमानुष्ये तानि जातानि तत्रैव रसिकानि च ॥१७॥\nकदलीकाननं यत्तच्छशाङ्ककरशीतलम् ।\nतन्मनोह्लादनकरं स्वर्गं विद्धि रघूद्वह ॥१८॥\nकानिचित्पुण्यभूतेन तपसा धारणात्मना ।\nधारयन्ति शरीराणि संस्थितान्युदितान्यपि ॥१९॥\nयैरहं पुंभिरबुधैर्बुद्धिचित्ततिरस्कृतः ।\nतैर्मनोभिरनात्मज्ञैः स्वविवेकस्तिरस्कृतः ॥२०॥\nत्वया दृष्टो विनष्टोऽस्मि त्वं मे शत्रुरिति द्रुतम् ।\nयदुक्तं तद्धि चित्तेन गलता परिदेवितम् ॥२१॥\nरुदितं यन्महाक्रन्दं पुंसा बह्नाशु राघव ।\nतद्भोगजालं त्यजता मनसा रोदनं कृतम् ॥२२॥\nअर्धप्राप्तविवेकस्य न प्राप्तस्यामलं पदम् ।\nचेतसस्त्यजतो भोगान्परितापो भृशं भवेत् ॥२३॥\nरुदताङ्गानि दृष्टानि कारुण्येनावबोधिना ।\nकष्टमेतानि संत्यज्य किं प्रयामीति चेतसा ॥२४॥\nअर्धप्राप्तविवेकस्य न प्राप्तस्यामलं पदम् ।\nचेतसस्त्यजतोऽङ्गानि परितापो हि वर्धते ॥२५॥\nहसितं तु यदानन्दि पुंसा मदवबोधतः ।\nपरिप्राप्तविवेकेन तत्तुष्टं राम चेतसा ॥२६॥\nपरिप्राप्तविवेकस्य त्यक्तसंसारसंस्थितेः ।\nचेतसस्त्यजतो रूपमानन्दो हि विवर्धते ॥२७॥\nहसताङ्गानि दृष्टानि पुंसा यान्युपहासतः ।\nतानि दृष्टानि मनसा विप्रलम्भपदानि ह ॥२८॥\nमिथ्याविकल्परचितैर्विप्रलब्धमहो चिरम् ।\nइत्यङ्गान्युपहासेन दृष्टानि स्वानि चेतसा ॥२९॥\nमनः प्राप्तविवेकं हि विश्रान्तं वितते पदे ।\nप्राक्तनादीनताधारं हसन्पश्यति दूरतः ॥३०॥\nयदसौ समवष्टभ्य मया पृष्टः प्रयत्नतः ।\nतद्विवेको बलाच्चित्तमादत्त इति दर्शितम् ॥३१॥\nयदङ्गानि विशीर्णानि गतान्यन्तर्धिमग्रतः ।\nतच्चित्तेन विनार्थाशा शाम्यतीति प्रदर्शितम् ॥३२॥\nसहस्रनेत्रहस्तत्वं यत्पुंसः परिवर्णितम् ।\nतदनन्ताकृतित्वं हि चेतसः परिदर्शितम् ॥३५॥\nयदात्मनि प्रहारौघैः पुमान्प्रहरति स्वयम् ।\nतत्तत्कुकल्पनाघातैः प्रहरत्यात्मनो मनः ॥३४॥\nपलायते यत्पुरुषः स्वात्मनः प्रहरन्स्वयम् ।\nस्ववासनाप्रहारेभ्यस्तन्मनः प्रपलायते ॥३५॥\nस्वयं प्रहरति स्वान्तं स्वयमेव स्वयेच्छया ।\nपलायते स्वयं चैव पश्याज्ञानविजृम्भितम् ॥३६॥\nस्ववासनोपतप्तानि सर्वाण्येव मनांसि हि ।\nस्वयमेव पलायन्ते गन्तुं युक्तानि तत्पदम् ॥३७॥\nयदिदं विततं दुःखं तत्तनोति स्वयं मनः ।\nस्वयमेवातिखिन्नं तु पुनस्तस्मात्पलायते ॥३८॥\nसंकल्पवासनाजालैः स्वयमायाति बन्धनम् ।\nमनो लालामयैर्जालैः कोशकारकृमिर्यथा ॥३९॥\nयथानर्थमवाप्नोति तथा क्रीडति चञ्चलम् ।\nभाविदुःखमपश्यन्स्वं दुर्लीलाभिरिवार्भकः ॥४०॥\nअपश्यन्काष्ठरन्ध्रस्थवृषणाक्रमणं यथा ।\nकीलोत्पाटी कपिर्दुःखमेतीदं हि तथा मनः ॥४१॥\nचिरपालनया चैव चिरभावनया तथा ।\nअभ्यासात्तुच्छतामेत्य न भूयः परिशोचति ॥४२॥\nमनःप्रमादाद्वर्धन्ते दुःखानि गिरिकूटवत् ।\nतद्वशादेव नश्यन्ति सूर्यस्याग्रे हिमं यथा ॥४३॥\nयावज्जीवमनिन्द्यया च रमते शास्त्रार्थसंजातया\nतुल्यं वासनया मनो हि मुनिवन्मौनेन रागादिषु ।\nपश्चात्पावनपावनं पदमजं तत्प्राप्य तच्छीतलं\nतत्संस्थेन न शोच्यते पुनरलं पुंसा महापत्स्वपि ॥४४॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये मोक्षोपाये उत्पत्तिप्रकरणे चित्तोपाख्यानं नामैकोनशततमः सर्गः ॥९९॥"
  }
]
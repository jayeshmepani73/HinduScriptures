[
  {
    "text": "श्रीसरस्वत्युवाच ।\nविदूरथस्ते भर्तैष तनुं त्यक्त्वा रणाङ्गणे ।\nतदेवान्तःपुरं प्राप्य तादृगात्मा भविष्यति ॥१॥\nश्रीवसिष्ठ उवाच ।\nइत्याकर्ण्य वचो देव्या लीला सा तत्पुरास्पदा ।\nपुरः प्रह्वा स्थितोवाच वचनं विहिताञ्जलिः ॥२॥\nद्वितीयलीलोवाच ।\nदेवी भगवती ज्ञप्तिर्नित्यमेवार्चिता मया ।\nस्वप्ने संदर्शनं देवी सा ददाति निशासु मे ॥३॥\nसा यादृश्येव देवेशि तादृश्येव त्वमम्बिके ।\nतन्मे कृपणकारुण्याद्वरं देहि वरानने ॥४॥\nश्रीवसिष्ठ उवाच ।\nइत्युक्ता सा तदा ज्ञप्तिः स्मृत्वा तद्भक्तिभावनम् ।\nइदं प्रसन्ना प्रोवाच तां लीलां तत्पुरास्पदाम् ॥५॥\nश्रीदेव्युवाच ।\nअनन्यया भावनया यावज्जीवमजीर्णया ।\nपरितुष्टास्मि ते वत्से गृहाणाभिमतं वरम् ॥६॥\nतद्देशलीलोवाच ।\nरणाद्देहं परित्यज्य यत्र तिष्ठति मे पतिः ।\nअनेनैव शरीरेण तत्र स्यामेतदङ्गना ॥७॥\nश्रीदेव्युवाच ।\nएवमस्तु त्वयाऽविघ्नं पूजितास्मि सुते चिरम् ।\nअनन्यभावया भूरि पुष्पधूपसपर्यया ॥८॥\nश्रीवसिष्ठ उवाच ।\nअथ तद्देशलीलायां फुल्लायां तद्वरोदयात् ।\nपूर्वलीलाब्रवीद्देवीं संदेहलुलिताशया ॥९॥\nपूर्वलीलोवाच ।\nये सत्यकामाः सन्त्येवंसंकल्पा ब्रह्मरूपिणः ।\nत्वादृशाः सर्वमेवाशु तेषां सिद्ध्यत्यभीप्सितम् ॥१०॥\nतत्तेनैव शरीरेण किमर्थं नाहमीश्वरि ।\nलोकान्तरमिदं नीता तं गिरिग्रामकं वद ॥११॥\nश्रीदेव्युवाच ।\nन किंचित्कस्यचिदहं करोमि वरवर्णिनि ।\nसर्व संपादयत्याशु स्वयं जीवः स्वमीहितम् ॥१२॥\nअहं हितं रटे ज्ञप्तिः संविन्मात्राधिदेवता ।\nप्रत्येकमस्ति चिच्छक्तिर्जीवशक्तिस्वरूपिणी ॥१३॥\nजीवस्योदेति या शक्तिर्यस्य यस्य यथा यथा ।\nभाति तत्फलदा नित्यं तस्य तस्य तथा तथा ॥१४॥\nमां समाराधयन्त्यास्तु जीवशक्तिस्तवोदिता ।\nतदा भवद्यदीह स्यां मुक्तास्मीति चिरं तदा ॥१५॥\nतेन तेन प्रकारेण त्वं मया संप्रबोधिता ।\nतया युक्त्यामलं भावं नीतासि वरवर्णिनि ॥१६॥\nअनयैव भावनया बोधितासि चिरं तदा ।\nतमेवाऽर्थं प्राप्तवती सदा स्वचितिशक्तितः ॥१७॥\nयस्य यस्य यथोदेति स्वचित्प्रयतनं चिरम् ।\nफलं ददाति कालेन तस्य तस्य तथा तथा ॥१८॥\nतपो वा देवता वापि भूत्वा स्यैव चिदन्यथा ।\nफलं ददात्यथ स्वैरं नभःफलनिपातवत् ॥१९॥\nस्वसंविद्यतनादन्यन्न किंचिच्च कदाचन ।\nफलं ददाति तेनाशु यथेच्छसि तथा कुरु ॥२०॥\nचिद्भाव एव ननु सर्गगतोऽन्तरात्मा\nयच्चेतति प्रयतते च तदैति तच्छ्रीः ।\nरम्यं ह्यरम्यमथवेति विचारयस्व\nयत्पावनं तदवबुध्य तदन्तरास्स्व ॥२१॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे ली० सत्यकामसत्यसङ्कल्पास्तिता नाम पञ्चत्वारिंशः सर्गः ॥४५॥"
  }
]
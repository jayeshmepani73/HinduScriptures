[
  {
    "text": "श्रीवसिष्ठ उवाच ।\nउत्तमाधममध्यानां पदार्थानामितस्ततः ।\nउत्पत्तीनां विभागोऽयं श्रृणु वक्ष्यामि राघव ॥१॥\nइदं प्रथमतोत्पन्नो योऽस्मिन्नेव हि जन्मनि ।\nइदंप्रथमतानाम्नी शुभाभ्याससमुद्भवा ॥२॥\nशुभलोकाश्रया सा च शुभकार्यानुबन्धिनी ।\nसा चेद्विचित्रसंसारवासनाव्यवहारिणी ॥३॥\nभवैः कतिपयैर्मोक्षमित्युक्ता गुणपीवरी ।\nतादृक्फलप्रदानैककार्याकार्यानुमानदा ॥४॥\nतेन राम ससत्त्वेति प्रोच्यते सा कृतात्मभिः ।\nअथ चेच्चित्रसंसारवासनाव्यवहारिणी ॥५॥\nअत्यन्तकलुषा जन्मसहस्रैर्ज्ञानभागिनी ।\nतादृक्फलप्रदानैकधर्माधर्मानुमानदा ॥६॥\nअसावधमसत्त्वेति तेन साधुभिरुच्यते ।\nसैव संख्यातिगानन्तजन्मवृन्दादनन्तरम् ॥७॥\nसंदिग्धमोक्षा यदि तत्प्रोच्यतेऽत्यन्ततामसी ।\nअनद्यतनजन्मा तु जातिस्तादृशकारिणी ॥८॥\nयोत्पत्तिर्मध्यमा पुंसो राम द्वित्रिभवान्तरा ।\nतादृक्कार्या तु सा लोके राजसी राजसत्तम ॥९॥\nअविप्रकृष्टजन्मापि सोच्यते कृतबुद्धिभिः ।\nसा हि तन्मृतिमात्रेण मोक्षयोग्या मुमुक्षुभिः ॥१०॥\nतादृक्कार्यानुमानेन प्रोक्ता राजससात्त्विकी ।\nसैव चेदितरैरल्पैर्जन्मभिर्मोक्षभागिनी ॥११॥\nतत्तादृशी हि सा तज्ज्ञैः प्रोक्ता राजसराजसी ।\nसैव जन्मशतैर्मोक्षभागिनी चेच्चिरैषिणी ॥१२॥\nत्वदुक्ता तादृगारम्भा सद्भी राजसतामसी ।\nसैव संदिग्धमोक्षा चेत्सहस्रैरपि जन्मनाम् ॥१३॥\nतदुक्ता तादृशारम्भा राजसात्यन्ततामसी ।\nभुक्तजन्मसहस्रा तु योत्पत्तिर्ब्रह्मणो नृणाम् ॥१४॥\nचिरमोक्षा हि कथिता तामसी सा महर्षिभिः ।\nतज्जन्मनैव मोक्षस्य भागिनी चेत्तदुच्यते ॥१५॥\nतज्ज्ञैस्तामससत्त्वेति तादृशारम्भशालिनी ।\nभवैः कतिपयैर्मोक्षभागिनी चेत्तदुच्यते ॥१६॥\nतमोराजसरूपेति तादृशैर्गुणबृंहितैः ।\nपूर्वजन्मसहस्राढ्या पुरोजन्मशतैरपि ॥१७॥\nमोक्षायोग्या ततः प्रोक्ता तज्ज्ञैस्तामसतामसी ।\nपूर्वं तु जन्मलक्षाढ्या जन्मलक्षैः पुरोऽपि चेत् ॥१८॥\nसंदिग्धमोक्षा तदसौ प्रोच्यतेऽत्यन्ततामसी ।\nसर्वा एताः समायान्ति ब्रह्मणो भूतजातयः ॥१९॥\nकिंचित्त्प्रचलिता भोगात्पयोराशेरिवोर्मयः ।\nसर्वा एव विनिष्क्रान्ता ब्रह्मणो जीवराशयः ॥२०॥\nस्वतेजःस्पन्दिताभोगाद्दीपादिव मरीचयः ।\nसर्वा एव समुत्पन्ना ब्रह्मणो भूतपङ्क्तयः ॥२१॥\nस्वमरीचिबलोद्भूता ज्वलिताग्नेः कणा इव ।\nसर्वा एवोत्थितास्तस्माद्ब्रह्मणो जीवराशयः ॥२२॥\nमन्दारमञ्जरीरूपाश्चन्द्रबिम्बादिवांशवः ।\nसर्वा एव समुत्पन्ना ब्रह्मणो दृश्यदृष्टयः ॥२३॥\nयथा विटपिनश्चित्रास्तद्रूपा विटपश्रियः ।\nसर्वा एव समुत्पन्ना ब्रह्मणो जीवपङ्क्तयः ॥२४॥\nकटकाङ्गदकेयूरयुक्तयः कनकादिव ।\nसर्वा एवोत्थिता राम ब्रह्मणो जीवराशयः ॥२५॥\nनिर्झरादमलोद्योतात्पयसामिव बिन्दवः ।\nअजस्यैवाखिला राम भूतसंततिकल्पनाः ॥२६॥\nआकाशस्य घटस्थालीरन्ध्राकाशादयो यथा ।\nसर्वा एवोत्थिता लोककलना ब्रह्मणः पदात् ॥२७॥\nसीकरावर्तलहरीबिन्दवः पयसो यथा ।\nसर्वा एवोत्थिता राम ब्रह्मणो दृश्यदृष्टयः ॥२८॥\nमृगतृष्णातरङ्गिण्यो यथा भास्करतेजसः ।\nसर्वा दृश्यदृशो द्रष्टुर्व्यतिरिक्ता न रूपतः ॥२९॥\nशीतरश्मेरित ज्योत्स्ना स्वालोक इव तेजसः ।\nएवमेता हि भूतानां जातयो विविधाश्च याः ॥३०॥\nयस्मादेव समायान्ति तस्मिन्नेव विशन्ति च ।\nकाश्चिज्जन्मसहस्रान्ते जातयश्चिरकालिकाः ।\nकाश्चित्कतिपयातीतजन्मरूपा व्यवस्थिताः ॥३१॥\nइत्थं जगत्सु विविधेषु विचित्ररूपा-\nस्तस्येच्छया भगवतो व्यवहारवत्यः ।\nआयान्ति यान्ति निपतन्ति तथोत्पतन्ति\nरूपश्रियः कणघटा इव पावकोत्थाः ॥३२॥"
  },
  {
    "text": "इत्यार्षे श्रीवासिष्ठमहारामायणे मोक्षोपायेषूत्पत्तिप्रकरणे ब्रह्मणः सर्वमुत्पद्यत इति कथनं नाम चतुर्नवतितमः सर्गः ॥९४॥"
  }
]
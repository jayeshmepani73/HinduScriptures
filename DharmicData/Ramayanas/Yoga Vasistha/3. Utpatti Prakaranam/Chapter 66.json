[
  {
    "text": "श्रीवसिष्ठ उवाच ।\nएवमेकं परं वस्तु राम नानात्वमेत्यलम् ।\nनानात्वमिव संजातं दीपाद्दीपशतं यथा ॥१॥\nयथाभूतमसद्रूपमात्मानं यदि पश्यति ।\nविचार्यतेऽन्तस्तदनुभावहीनं न शोचति ॥२॥\nचित्तमात्रं नरस्तस्मिन्गते शान्तमिदं जगत् ।\nउपानद्गूढपादस्य ननु चर्मास्तृतैव भूः ॥३॥\nपत्रमात्रादृते नान्यत्कदल्या विद्यते यथा ।\nभ्रममात्रादृते नान्यज्जगतो विद्यते तथा ॥४॥\nजायते बालतामेति यौवनं वार्धकं ततः ।\nमृतिं स्वर्गं च नरकं भ्रमाच्चेतो हि नृत्यति ॥५॥\nविचित्रबुद्बुदोल्लासे स्वात्मनो व्यतिरेकिणि ।\nयथा सुरायाः सामर्थ्यं तथा चित्तस्य संसृतौ ॥६॥\nयथा द्वित्वं शशाङ्कादौ पश्यत्यक्षिमलाविलम् ।\nचिच्चेतनकलाक्रान्ता तथैव परमात्मनि ॥७॥\nयथा मदवशाद्भ्रान्तान्क्षीबः पश्यति पादपान् ।\nतथा चेतनविक्षुब्धान्संसारांश्चित्प्रपश्यति ॥८॥\nयथा लीलाभ्रमाद्बालाः कुम्भकृच्चक्रवज्जगत् ।\nभ्रान्तं पश्यन्ति चित्तात्तु विद्धि दृश्यं तथैव हि ॥९॥\nयदा चिच्चेतति द्वित्वं तदा द्वैतैक्यविभ्रमः ।\nयदा न चेतति द्वैतं तदा द्वैतैक्ययोः क्षयः ॥१०॥\nयच्चेत्यते तदितरद्व्यतिरिक्तं चितोऽस्ति न ।\nकिंचिन्नास्तीतिसंशान्त्या चितः शाम्यति चेतनं ११\nचिद्धनेनैकतामेत्य यदा तिष्ठति निश्चलः ।\nशाम्यन्व्यवहरन्वापि तदा संशान्त उच्यते ॥१२॥\nतन्वी चेतयते चेत्यं घना चिन्नाङ्ग चेतति ।\nअल्पक्षीबः क्षोभमेति घनक्षीबो हि शाम्यति ॥१३॥\nचिद्धनैकप्रपातस्य रूढस्य परमे पदे ।\nनैरात्म्यशून्यवेद्याद्यैः पर्यायैः कथनं भवेत् ॥१४॥\nचिच्चेतनेन चेत्यत्वमेत्येवं पश्यति भ्रमम् ।\nजातो जीवामि पश्यामि संसरामीत्यसन्मयम् ॥१५॥\nस्वभावाद्व्यतिरिक्तं तु न चित्तस्यास्ति चेतनम् ।\nस्पन्दादृते यथा वायोरन्तः किं नाम चेत्यते ॥१६॥\nचेत्यत्वं संभवत्येवं किंचिद्यच्चेत्यते चिता ।\nरज्जुसर्पभ्रमाभासं तमविद्याभ्रमं विदुः ॥१७॥\nसंविन्मात्रचिकित्स्येऽस्मिन्व्याधौ संसारनामनि ।\nचित्तमात्रपरिस्पन्दे संरम्भो न च किंचन ॥१८॥\nयदि सर्वं परित्यज्य तिष्ठस्युत्क्रान्तवासनः ।\nअमुनैव निमेषेण तन्मुक्तोऽसि न संशयः ॥१९॥\nयथा रज्ज्वां भुजङ्गाभा विनश्यत्येव वीक्षणात् ।\nसंविन्मात्रविवर्तेन नश्यत्येव हि संसृतिः ॥२०॥\nयत्राभिलाषस्तन्नूनं संत्यज्य स्थीयते यदि ।\nप्राप्त एवाङ्ग तन्मोक्षः किमेतावति दुष्करम् ॥२१॥\nअपि प्राणांस्तृणमिव जयन्तीह महाशयाः ।\nयत्राभिलाषस्तन्मात्रत्यागे कृपणता कथम् ॥२२॥\nयत्राभिलाषस्तत्त्यक्त्वा चेतसा निरवग्रहम् ।\nप्राप्तं कर्मेन्द्रियैर्गृह्णस्त्यजन्नष्टं च तिष्ठ भोः ॥२३॥\nयथा करतले बिल्वं यथा वा पर्वतः पुरः ।\nप्रत्यक्षमेव तस्यालमजत्वं परमात्मनः ॥२४॥\nआत्मैव भाति जगदित्युदितस्तरङ्गैः\nकल्पान्त एक इव वारिधिरप्रमेयः ।\nज्ञातः स एव हि ददाति विमोक्षसिद्धिं\nत्वज्ञात एव मनसे चिरबन्धनाय ॥२५॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे लीलोपाख्याने संसृतिपरमयोगो नाम षटषष्टितमः सर्गः ॥६६॥"
  }
]
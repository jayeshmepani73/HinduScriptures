[
  {
    "text": "राजोवाच ।\nअस्ति तावदयं देशो नानावननदीयुतः ।\nवसुधामण्डलस्यास्य सहोदर इवानुजः ॥१॥\nअस्मिंश्चायमहं राजा पौराभिमतवृत्तिमान् ।\nइन्द्रः स्वर्ग इवास्यां तु सभायां मध्यसंस्थित ॥२॥\nयावदभ्यागतो दूरात्कश्चिच्छाम्बरिकस्त्वयम् ।\nरसातलादभ्युदितो मायी मय इव स्वयम् ॥३॥\nअनेन भ्रमिताद्येह पिच्छिका तेजसोर्जिता ।\nकल्पान्तपवनाभ्रेण शक्रचापलता यथा ॥४॥\nआलोक्यैतामहं लोलामस्याश्वस्य पुरः स्थितः ।\nपृष्ठमारूढवानेक आत्मना भ्रान्तमानसः ॥५॥\nततोऽद्रिं प्रलयक्षुब्धं पुष्करावर्तको यथा ।\nतथा चलन्तं चलितः स्वश्वमारूढवानहम् ॥६॥\nगन्तुं प्रवृत्तो मृगयामेकोऽहमतिरंहसा ।\nउर्वरामिव निर्भर्तुः कल्लोलः प्रलयाम्बुधेः ॥७॥\nतेनानिलविलोलेन दूरं नीतोऽस्मि वाजिना ।\nयोगाभ्यासजडेनाज्ञो मुग्धस्य मनसा यथा ॥८॥\nअकिंचनमनःशून्यं स्त्रीचित्तमिव निर्भरम् ।\nततः प्रलयनिर्दग्धजगदास्पदभीषणम् ॥९॥\nनिष्पक्षिक्षारनीहारं निर्वृक्षमजलं महत् ।\nसंप्राप्तोऽहमपर्यन्तमरण्यं श्रान्तवाहनः ॥१०॥\nतद्द्वितीयमिवाकाशं तथाष्टममिवाम्बुधिम् ।\nपञ्चमं सागरमिव संशुष्कं शून्यकोटरम् ॥११॥\nज्ञस्येव विततं चेतो मूर्खस्येव रुषाऽजवम् ।\nअदृष्टजनसंसर्गमजाततृणपल्लवम् ॥१२॥\nअरण्यमिदमासाद्य मतिर्मे खेदमागता ।\nललनेवैत्य दारिद्र्यं निरन्नफलबान्धवम् ॥१३॥\nकचन्मरुमरीच्यम्बुपुरःप्लुतककुम्मुखम् ।\nआसूर्यास्तं दिनं तत्र प्रक्रान्तं सीदता मया ॥१४॥\nतदरण्यं मयातीतमतिकृच्छ्रेण खेदिना ।\nविवेकिनेव संसारो मध्यशून्यतताकृति ॥१५॥\nयदेतेनातिवाह्याहं प्राप्तवाञ्जङ्गलं क्रमात् ।\nअस्ताद्रिसानुं खिन्नाश्वः शून्यभ्रान्त्येवभास्करः  ॥१६॥\nजम्बूकदम्बप्रायेषु कलालापाः पतत्रिणः ।\nयत्र स्फुरन्ति खण्डेषु पान्थानामिव बान्धवाः ॥१७॥\nयत्र शष्पशिखाश्रेण्यो दृश्यन्ते विरलाः स्थले ।\nकदर्थलक्ष्म्या जिह्मस्य हृदीवानन्दवृत्तयः ॥१८॥\nपूर्वादरण्यादरसात्तद्धि किंचित्सुखावहम् ।\nअत्यन्तदुःखान्मरणाद्वरं व्याधिर्हि जन्तुषु ॥१९॥\nतत्र जम्बीरखण्डस्य तलं संप्राप्तवानहम् ।\nमार्कण्डेय इवागेन्द्रमेकार्णवविहारतः ॥२०॥\nआलम्बिता मया तत्र स्कन्धसंसर्गिणी लता ।\nनीला जलदमालेव तापतप्तेन भूभृता ॥२१॥\nमयि प्रलम्बमानेऽस्यां प्रयातः स तुरङ्गमः ।\nगङ्गावलम्बिनि नरे यथा दुष्कृतसंचयः ॥२२॥\nचिरं दीर्घाध्वगः खिन्नस्तत्र विश्रान्तवानहम् ।\nभानुरस्ताचलोत्सङ्गे तले कल्पतरोरिव ॥२३॥\nयावत्समस्तसंसारव्यवहारभरैः समम् ।\nरविर्विश्रमणायेव निविष्टोऽस्ताचलाङ्गणे ॥२४॥\nशनैः श्यामिकया ग्रस्ते समस्ते भुवनोदरे ।\nरात्रिसंव्यवहारेषु संप्रवृत्तेषु जङ्गले ॥२५॥\nअहं तरुतृणे तस्मिन्पेलवे खण्डकोटरे ।\nनिलीनश्चिरलीनास्यः स्वनीडे विहगो यथा ॥२६॥\nविषदष्टविवेकस्य कीनाशस्य गलत्स्मृतेः ।\nविक्रीतस्येव दीनस्य मग्नस्येवान्धकूपके ॥२७॥\nतत्र कल्पसमा रात्रिर्मोहमग्नस्य मे गता ।\nएकार्णवोह्यमानस्य मार्कण्डेयमुनेरिव ॥२८॥\nन स्नातवान्नार्चितवान्न तदा भुक्तवानहम् ।\nकेवलं मे गता रात्रिः सापदां धुरि तिष्ठतः ॥२९॥\nविनिद्रस्य विधैर्यस्य स्फुरतः सह पल्लवैः ।\nसमं दुष्टातिदैर्घ्येण सा व्यतीयाय शर्वरी ॥३०॥\nततस्तिमिरलेखासु सह तारेन्दुकैरवैः ।\nमयीवापाद्यमानासु म्लानतामलमानने ॥३१॥\nशाम्यन्तीषु च वेतालक्ष्वेडासु जवजङ्गले ।\nसहशीतार्तिमद्दन्तपङ्क्तिटाङ्कारसीत्कतैः ॥३२॥\nमामेवार्तिविनिर्मग्नं हसन्तीमिव दृष्टवान् ।\nअहं पूर्वां दिशं प्राप्तमधुपानारुणामिव ॥३३॥\nक्षणादज्ञ इव ज्ञानं दरिद्र इव काञ्चनम् ।\nदृष्टवानहमर्कं खे वारणारोहणोन्मुखम् ॥३४॥\nउत्थायास्तरणं वस्त्रं तत्तदास्फोटितं मया ।\nहस्तिचर्मद्वरेणेव संध्यानृत्यानुरागिणा ॥३५॥\nप्रवृत्तस्तामहं स्फारां विहर्तुं जङ्गलस्थलीम् ।\nकालो जगत्कुटीं कल्पदग्धभूतगणामिव ॥३६॥\nन किंचिदृश्यते तत्र भूतं जरठजङ्गले ।\nअभिजातो गुणलवो यथा मूर्खशरीरके ॥३७॥\nकेवलं विगताशङ्कं खण्डभ्रमणचञ्चलम् ।\nचीचीकूचीतिवचना विहरन्ति विहङ्गमाः ॥३८॥\nअथाष्टभागमापन्ने व्योम्नो दिवसनायके ।\nशुष्कावश्यायलेशासु स्नातास्विव लतासु च ॥३९॥\nदृष्टा मया प्रभ्रमता दारिकौदनधारिणी ।\nगृहीतामृतसत्कुम्भा दानवेनेव माधवी ॥४०॥\nतरत्तारकनेत्रां तां श्यामामधवलाम्बराम् ।\nअहमभ्यागतस्तत्र शर्वरीमिव चन्द्रमाः ॥४१॥\nमह्यमोदनमाश्वेतद्बाले बलवदापदि ।\nदेहिदीनार्तिहरणात्स्फारतां यान्ति संपदः ॥४२॥\nक्षुदन्तर्महतीयं मे बाले वृद्धिमुपेयुषी ।\nकृष्णसर्पा प्रसूतेव कोटरस्था जरद्रुमे ॥४३॥\nयाच्चयापि तया मह्यमित्थं दत्तं न किंचन ।\nयत्नप्रार्थनया लक्ष्म्या यथा दुष्कृतिने धनम् ॥४४॥\nकेवलं चिरकालेन मयात्यन्तानुगामिना ।\nखण्डात्खण्डं निपतति च्छायाभूते पुरःस्थिते ॥४५॥\nतयोक्तं हारकेयूरिंश्चण्डालीं विद्धि मामिति ।\nराक्षसीमिव सुक्रूरा पुरुषाश्वगजाशनाम् ॥४६॥\nराजन्यार्चनमात्रेण मत्तो नाप्नोषि भोजनम् ।\nग्राम्यादनभिजातेहात्सौजन्यमिव सुन्दरम् ॥४७॥\nइत्युक्तवत्या गच्छन्त्या खेलया च पदेपदे ।\nकुञ्जकेषु निमज्जन्त्या लीलावनतयोदितम् ॥४८॥\nददामि भोजनमिदं भर्ता भवसि चेन्मम ।\nलोको नोपकरोत्यर्थैः सामान्यः स्निग्धतां विना ॥४९॥\nवाहयत्यत्र मे दान्तान्केदारे पुल्कसः पिता ।\nश्मशान इव वेतालः क्षुधितो धूलिधूसरः ॥५०॥\nतस्येदमन्नं भवति भर्तृत्वे दीयते स्थिते ।\nप्राणैरपि हि संपूज्या वल्लभाः पुरुषा यतः ॥५१॥\nअथोक्ता सा मया भर्ता भवामि तव सुव्रते ।\nकेनापदि विचार्यन्ते वर्णधर्मकुलक्रमाः ॥५२॥\nततस्तयौदनादर्धं मह्यमेकं समर्पितम् ।\nमाधव्येवामृतादर्धमिन्द्रायार्तिमहत्पुरा ॥५३॥\nजम्बूफलरसः पीतः स भुक्तः पक्कणौदनः ।\nविश्रान्तं च मया तत्र मोहापहृतचेतसा ॥५४॥\nमां तत्रार्कमिवापूर्य सा प्रावृट् श्यामला गता ।\nहस्तेन समुपादाय प्राणं बहिरिव स्थितम् ॥५५॥\nदुराकृतिं दुरारम्भमाससाद भयप्रदम् ।\nपितरं पीवराकारमवीचिमिव यातना ॥५६॥\nतया मदनुषङ्गिण्या स्वार्थस्तस्मै निवेदितः ।\nमातङ्गाय भ्रमर्येव निःस्वनेनालिलग्नया ॥५७॥\nअयं मम भवेद्भर्ता तात हे तव रोचताम् ।\nस तस्या बाढमित्युक्त्वा दिनान्ते समुपस्थिते ॥५८॥\nमुमोच दान्तावाबद्धौ कृतान्तः किङ्कराविव ।\nनीहाराभ्रकडारासु दिक्षु प्रोद्धूलितासु च ।\nवेतालबन्धनात्तस्माद्दिनान्ते चलिता वयम् ॥५९॥\nक्षणेन पक्कणं प्राप्ताः संध्यायां दीर्घजङ्गलात् ।\nश्मशानादिव वेतालाः श्मशानमितरन्महत् ॥६०॥\nविकर्तितविभागस्थकपिकुक्कुटवायसम् ।\nरक्तसिक्तोर्वराभागप्रभ्रमन्मक्षिकागणम् ॥६१॥\nशोषार्थं प्रसृतार्द्रान्त्रतन्त्रीजालपतत्खगम् ।\nनिष्कुटस्थितजम्बीरखण्डलग्नखगध्वनि ॥६२॥\nशुष्यद्गुरुवसापिण्डपूर्णालिन्दलसत्खगम् ।\nदृष्टिप्रसृतरक्ताक्तचर्मस्रवदसृग्लवम् ॥६३॥\nबालहस्तस्थितक्रव्यपिण्डक्वणितमक्षिकम् ।\nजर्जराधिष्ठचण्डालतर्जितारटितार्भकम् ॥६४॥\nतत्प्रविष्टा वयं कीर्णशिरान्त्र भीमपक्कणम् ।\nमृतभूतं जगत्कल्पे कृतान्तानुचरा इव ॥६५॥\nसंभ्रमोपहितानल्पकदलीदलपीठके ।\nअहमास्थितवांस्तत्र नवे श्वशुरमन्दिरे ॥६६॥\nश्वश्र्वा मे केकराक्ष्या तु तेनासृग्लवचक्षुषा ।\nजामातायमिति प्रोक्तं तया तदभिनन्दितम् ॥६७॥\nअथ विश्रम्य चण्डालभोजनान्यजिनासने ।\nसंचितान्युपभुक्तानि दुष्कृतानीव भूरिशः ॥६८॥\nअनन्तदुःखबीजानि न मनोज्ञतराण्यपि ।\nतानि प्रणयवाक्यानि श्रुतान्यसुभगान्यलम् ॥६९॥\nनिरभ्राम्बरनक्षत्रे कस्मिंश्चिद्दिवसे ततः ।\nतैस्तैरारम्भसंरम्भैस्तैर्वस्त्रविभवार्पणैः ॥७०॥\nदत्ताप्यनेन सा मह्यं कुमारी भयदायिनी ।\nसुकृष्णा कृष्णवर्णेन दुष्कृतेनेव यातना ॥७१॥\nसरभसमभितो विनेदुरत्र\nप्रसृतमहामदिरासवाः श्वपाकाः ।\nहतपटुपटहा विलासवन्तः\nस्वयमिव दुष्कृतराशयो महान्तः ॥७२॥"
  },
  {
    "text": "इत्यार्षे श्रीवासिष्ठमहारामायणे मो० उत्पत्तिप्रकरणे इन्द्रजालोपाख्याने चाण्डालीविवाहो नाम षडुत्तरशततमः सर्गः ॥१०६॥"
  }
]
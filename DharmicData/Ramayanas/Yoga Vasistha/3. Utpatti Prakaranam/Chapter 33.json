[
  {
    "text": "श्रीराम उवाच ।\nभगवन्युद्धमेतन्मे समासेन मनाग्वद ।\nश्रुतिराह्लाद्यते श्रोतुर्यस्मादेताभिरुक्तिमिः ॥१॥\nश्रीवसिष्ठ उवाच ।\nअथ तत्रैव ते देव्यौ संग्रामं तमवेक्षितुम् ।\nविमाने कल्पिते कान्ते रुद्धे रुरुहतुः स्थिरे ॥२॥\nएतस्मिन्नन्तरे तत्र लीलेशः प्रतिपक्षतः ।\nतमुत्सोढुमशक्तः सन्मुखव्यतिकरे रणे ॥३॥\nप्रलयार्णवकल्लोल इवोत्पत्त्योद्भये भटे ।\nजहौ सानाविव शिलां भटस्योरसि मुद्गरम् ॥४॥\nअथ प्रवृत्तः प्रसभं प्रलयार्णवरंहसा ।\nसेनयोः शस्त्रसंपातः किरन्ननलविद्युतः ॥५॥\nतरत्तरलधाराग्ररेखाङ्कितनभस्तलः ।\nध्वनत्कणकणाशब्दमध्यलक्षितटांकृतिः ॥६॥\nधीरहुंकारमिश्रोष्मघर्घरारवघस्मरः ।\nप्रवृत्तशरधाराग्रभास्करार्चिर्वितानकः ॥७॥\nनदत्कङ्कटटङ्कारप्रोड्डीनकणपावकः ।\nपरस्पराहतिच्छिन्नहेतिखण्डखगाम्बरः ॥८॥\nवीरदोर्द्रुमसंचारवहद्वननभस्थलः ।\nकोदण्डचक्रक्रेङ्कारद्रवद्वैमानिकाङ्गनः ॥९॥\nमहाहलहलारावभृङ्गीकृतघनध्वनिः ।\nनिर्विकल्पसमाधिस्थ इवैकघनतावशात् ॥१०॥\nनाराचासारधाराग्रलूनशूरशिरस्करः ।\nपरस्परांससंघट्टरणत्कङ्कटसंकटः ॥११॥\nहुंकारहतहेत्युग्रसंघट्टकटुटांकृतः ।\nतरद्धारातरङ्गाभ्रदन्तुराशेषदिङ्मुखः ॥१२॥\nहेतिसंघट्टविक्षोभमुष्टिग्राह्यझणज्झणः ।\nचिरमास्फोटकास्फोटलुठच्चटचटारवः ॥१३॥\nप्रवहत्खड्गसीत्कारज्वलत्कणसणध्वनिः ।\nसरच्छरभराध्वान्तशरत्खरखरारवः ॥१४॥\nधगद्धगितिविच्छिन्नकण्ठोत्थप्राणलोहितः ।\nछिन्नबाहुशिरःखड्गखण्डनिर्विवराम्बरः ॥१५॥\nकङ्कटोत्थस्फुरद्वह्निसटास्पृष्टशिरोरुहः ।\nरणत्पतदसिव्रातमत्तपीनझणज्झणः ॥१६॥\nकुन्तकुण्ठितमातङ्गतरङ्गोत्तुङ्गलोहितः ।\nदन्तिदन्तविनिष्पेषतारचीत्कारकर्कशः ॥१७॥\nमहामुसलसंपातपिष्टकष्टोद्धुरस्वरः ।\nतरच्छूरशिरःपद्मप्रकराच्छादिताम्बरः ॥१८॥\nव्योमन्यस्तभुजाहीन्द्रः पूर्णधूलिमयाम्बुदः ।\nछिन्नहेतिनरारब्धकेशाकेशिप्रतिक्रियः ॥१९॥\nनखानखिनिकृत्ताक्षिकर्णनासोष्ठकन्धरः ।\nछिन्नायुधमहामल्लहेलोल्लालनलब्धभूः ॥२०॥\nपतत्समदमातङ्गकम्पितोर्वीलुठद्रयः ।\nरणद्रथरयोत्पन्नक्षरद्रक्तसरित्पथः ॥२१॥\nरजोरचितनीहारः कचत्प्रवहदायुधः ।\nएकीकृतघनक्षोभसैन्यसागरगर्जितः ॥२२॥\nमत्तहासविलासेन मृत्युना परिचर्वितः ।\nगर्विताद्रीन्द्रनागेन्द्रखर्विताम्भोदगर्जितः ॥२३॥\nवृक्षश्वभ्रतटीच्छन्नचक्रशक्त्यृष्टिमुद्गरः ।\nशरोर्णातन्तुनीरन्ध्रघृष्टियोधाद्रिमेखलः ॥२४॥\nमेघविश्रान्तविच्छिन्नपताकापटचामरः ।\nयन्त्रपाषाणचक्रौघदूरविद्रुतखेचरः ॥२५॥\nमरणव्यग्रकृत्ताङ्गयोधाक्रन्दातिघर्घरः ।\nकुठाराघातसंघातविदलन्मस्तकव्रजः ॥२६॥\nदूरोड्डीनकचत्खड्गखण्डतारकिताम्बरः ।\nशक्तिनिर्मुक्तशक्त्यौघविभिन्नेभावृतावनिः ॥२७॥\nसैन्यव्याकुलवेतालललनोन्मुक्तमुद्गरः ।\nगगनोत्तम्भितोत्तुङ्गशूरतोमरतोरणः ॥२८॥\nभुशुण्डीभग्नखड्गौघखण्डालीव्योमकुन्तलः ।\nकुन्तवेणुवनन्यस्ततापाम्बरकचच्छविः ॥२९॥\nखड्गर्ष्टिवृष्टिसंपुष्टराजपूजितसैनिकः ।\nशूलोत्तम्भितसच्छूरग्रहणोद्यमिताप्सराः ॥३०॥\nगदातुषारविगलत्स्फुरिताङ्गददिङ्मुखः ।\nप्रासप्रसभसंपिष्टकष्टचेष्टतयोत्कटः ॥३१॥\nचक्रक्रकचसंचारच्छिन्नाश्वनरवारणः ।\nपरशुव्रातसंपातपतत्समदवारणः ॥३२॥\nलकुटोल्लोडनोड्डीनप्रोड्डामरचटद्भटः ।\nयन्त्रपाषाणसंपातपिष्टकेतुरथद्रुमः ॥३३॥\nकरवालविलूनाग्रच्छत्रपङ्कजपाण्डुरः ।\nक्षेपणक्षोभसंक्षीणसैन्यक्षोभोऽप्यलक्षणः ॥३४॥\nकबन्धबन्धसंनेतृपातसंपिष्टपार्श्वगः ।\nसाङ्कुशाङ्कितसंख्यस्थवीरवारितवारणः ॥३५॥\nपरशुव्रातसंपातपतत्समदवारणः ।\nपाशाप्राशिविशेषज्ञवीरातिपरिदेवनः ॥३६॥\nक्षुरिकाकुक्षिनिर्भेदगलत्पद्मपतज्जनः ।\nत्रिशूलवलनोन्मत्तशूवरसंकरनर्ततः ॥३७॥\nधावद्धानुष्कसंपूर्णकुलकूजितकाकलिः ।\nभिन्दिपालसटाटोपहुंकारारभटीनटः ॥३८॥\nवज्रमुष्टिविनिष्पिष्टपिष्टसद्भटसंकटः ।\nश्येनवद्व्योमपदवीप्रोत्पतत्पटुपट्टिशः ॥३९॥\nअङ्कुशाकृष्टशूरेशरथेभहयकेतनः ।\nहलाहलिहतालूनहेलाकुलकुलाचलः ॥४०॥\nसुतालोत्तालकुद्दालनिखातवनभूतलः ।\nधनुर्द्विगुणमात्रास्तलूनलोकशिलावलिः ॥४१॥\nक्रकचोभयपार्श्वेभच्छिन्नमत्तमतङ्गजः ।\nसंग्रामोलूखलक्षुण्णलोकतण्डुलमौसली ॥४२॥\nअस्त्राभाशृङ्खलाजालबद्धसेनाविहङ्गमः ।\nलोलासिवीरनिस्त्रिंशनीतवादिगृहाङ्गणाः ॥४३॥\nगणशो नीयमानाग्र्यश्वापदारावनिर्भरः ।\nनखाङ्गुष्ठखनत्पुङ्खप्रेङ्खारणरणारवैः ॥४४॥\nमरिचैर्व्यञ्जनानीव रञ्जयन्सकलारवान् ।\nसैन्यनिक्षिप्तकुम्भाग्निदग्धयोधेरितायुधः ।\nसैन्यनिक्षिप्तकुम्भाग्निदग्धयोधोज्झितायुधः ॥४५॥\nसैन्यनिक्षिप्तकुम्भस्थतप्ताङ्गारहतेक्षणः ।\nसैन्यनिक्षिप्तकुम्भस्थविषवारिदलज्जनः ॥४६॥\nनाराचवर्षवरवारिदवीरपूर-\nमत्ताभ्रसंभ्रमसनृत्तकबन्धबर्ही ।\nकल्पान्तकाल इव वेगविवर्तमान-\nमातङ्गशैलवलितो रणसंभ्रमोऽभूत् ॥४७॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे सेनयोः प्रथमपातवर्णनं नाम त्रयस्त्रिंशः सर्गः ॥३३॥"
  }
]
[
  {
    "text": "श्रीवसिष्ठ उवाच ।\nकर्कटीकटुवृत्तान्तं सर्वमाकर्ण्य वासवः ।\nनारदं परिपप्रच्छ पुनर्जातकुतूहलः ॥१॥\nशक्र उवाच ।\nसूचीवृत्तपिशाचत्वं तपसोपार्ज्य तत्तया ।\nकर्कट्या हिममर्कट्या के भुक्ता विभवा मुने ॥२॥\nश्रीनारद उवाच ।\nजीवसूच्याः पिशाचत्वं गतायाः शक्र पेलवम् ।\nआसीत्कार्ष्णायसी सूची तस्याः समवलम्बनम् ॥३॥\nतत्समालम्बनं त्यक्त्वा व्योमवातरथस्थया ।\nप्राणमारुतमार्गेण तया देहप्रविष्टया ॥४॥\nसर्वेषामान्त्रतन्त्रीणां स्नायुमेदोवसासृजाम् ।\nरन्ध्रेण पक्षिणेवान्तर्निलीनं मलिनात्मनाम् ॥५॥\nयस्यां नाड्यां नभोवायुर्माति तत्तामुपेतया ।\nतत्र शूलं कृतं स्थूलन्यग्रोधाग्र इवोत्कटम् ॥६॥\nतच्छरीरेन्द्रियैस्तानि तथान्यानि बहूनि च ।\nभुक्तानि नरमांसानि भोजनान्युचितानि च ॥७॥\nसुप्तं विवलितानल्पमालया मुग्धबालया ।\nकान्तवक्षःस्थलस्यूतसृष्टपत्रकपोलया ॥८॥\nविद्रुतं वीतशोकासु विहङ्गा वनवीथिषु ।\nकल्पद्रुमौघपुष्पाग्रद्विगुणाम्भोजपङ्क्तिषु ॥९॥\nपीत आमोदमन्दारमकरन्दकणासवः ।\nवनेष्वमरशैलानामलिन्यामलिलीलया ॥१०॥\nचर्वितानि शवाङ्गानि गृध्र्याऽऽगर्तानि वृद्धया ।\nखड्गपृष्ठ्येव संग्रामे वीराङ्गानि जवेद्धया ॥११॥\nसर्वाङ्गकोशनाडीषु दिक्ष्विवानिललेखया ।\nउड्डीनमवडीनं च काचौघव्योमवीथिषु ॥१२॥\nविराडात्महृदि प्राणवातस्पन्दाः स्फुरन्ति तु ।\nयथा तथा प्रस्फुरितं प्रतिदेहगृहं तया ॥१३॥\nसर्वप्राणिशरीरेषु भान्ति चिच्छक्तयस्तथा ।\nदीपप्रभाभासितया गृहिण्येव स्वसद्मसु ॥१४॥\nविहृतं रुधिरेष्वन्तर्द्रवशक्त्येव वारिषु ।\nअब्धिष्वावर्तवृत्त्येव जठरेषु विवल्गितम् ॥१५॥\nसुप्तं मेदःसु शुभ्रेषु शेषाङ्गेष्विव शौरिणा ।\nस्वादितश्चाङ्गगन्धोऽन्तः पीतशक्त्यामृतं यथा ॥१६॥\nतरुगुल्मौषधादीनां हृदौजान्यनिलश्रिया ।\nपरिभुक्तान्यशुक्लानि हिंसयोधीकृतानि च ॥१७॥\nअथो जीवमयी सूची स्यामिति स्थावरेण सा ।\nसंपन्ना तापसी सूची चेतना पावनी सिता ॥१८॥\nअदृश्यया तया चेह मारुतोग्रतुरंगया ।\nअयःसूच्याऽनिलतया वहन्त्या दिक्ष्वरुद्धया ॥१९॥\nपतिं भुक्तं विलसितं दत्तं दापितमाहृतम् ।\nनर्तितं गीतमुषितमनन्तैः प्राणिदेहकैः ॥२०॥\nअदृश्ययाऽशरीरिण्या मनःपवनदेहया ।\nकृतमाकाशरूपिण्या न तदस्ति न यत्तया ॥२१॥\nमत्तया शक्तयास्वादरसाच्चलितमेतया ।\nकालमालानमाश्रित्य करिण्येव विवल्गितम् ॥२२॥\nकल्लोलबहुलाधूतदेहदृष्टनदीष्वलम् ।\nवेगैर्वेधुर्यकारिण्या मत्तया मकरायितम् ॥२३॥\nअशक्तया निगिरितुं मेदोमांसं तथा हृदि ।\nनूनं रुदितमर्थाढ्यवृद्धातुरधिया यथा ॥२४॥\nअजोष्ट्रमृगहस्त्यश्वसिंहव्याघ्रादिनर्तितम् ।\nनर्तक्येव चिरं रङ्गे वलयाङ्गदमङ्गके ॥२५॥\nबहिरन्तश्च वायूनामेकत्वमनुजातया ।\nगन्धलेखिकयेवान्तः स्थितं दुर्बलया तथा ॥२६॥\nमन्त्रौषधितपोदानदेवपूजादिभिर्हता ।\nबहिर्गिरिनदीतुङ्गतरङ्गवदुपद्रुता ॥२७॥\nदीपप्रभेवाविज्ञातगतिर्गत्याशु लीयते ।\nअयःसूच्यां मातरीव तत्र निर्वृतिमेति सा ॥२८॥\nस्ववासनानुसारेण सर्व आस्पदमीहते ।\nसूचित्वमेव राक्षस्या सूचीत्वेनास्पदीकृतम् ॥२९॥\nसर्वा विहृत्यापि दिशः स्वमेवास्पदमापदि ।\nजीवसूची लोहसूचीमिवायाति जडो जनः ॥३०॥\nएवं प्रयतमाना सा विहरन्ती दिशो दश ।\nमानसीं तृप्तिमायाता न शारीरीं कदाचन ॥३१॥\nसति धर्मिणि धर्मा हि संभवन्तीह नासति ।\nशरीरं विद्यते यस्य तस्य तत्किल तृप्यति ॥३२॥\nअथ तृप्तस्य देहस्य स्मरणात्प्राक्तनस्य सा ।\nबभूव दुःखितस्वान्ता पूर्णोदरसुखार्थिनी ॥३३॥\nततः प्राक्तनदेहार्थं करिष्ये विपुलं तपः ।\nइति संचिन्त्य तपसे देशं निर्णीय सात्मना ॥३४॥\nविवेशाकाशगृध्रस्य हृदयं तरुणस्य सा ।\nप्राणमारुतमार्गेण खं खगीव बिलेशया ॥३५॥\nगृध्रः स्वामयसूचित्वं कश्चिदेतत्समाश्रितः ।\nनितान्तप्रेरितः सूच्या कर्तुं मन उपाददे ॥३६॥\nसूचीमादाय गृध्रोऽसौ ययौ तच्चिन्तितं गिरिम् ।\nअन्तःसूचिपिशाच्यन्ते नुन्नोऽब्द इव वायुना ॥३७॥\nतत्राजने महारण्ये स्थापयामास तामसौ ।\nसर्वसंकल्परहिते पदे योगीव चेतनाम् ॥३८॥\nएकेनैवाशु सा तेन पादप्रान्तेन सुस्थिता ।\nसंप्रतिष्ठापितेवाद्रिमूर्ध्नि गृध्रेण देवता ॥३९॥\nरजःकणगृहस्थाणुशिरस्येकेन सानुना ।\nपादेनातिष्ठदुद्ग्रीवं शिखीव गिरिमूर्धनि ॥४०॥\nउत्थितां स्थापितां सूचीं गृध्रेण जीवसूचिका ।\nदृष्ट्वा बहिर्विनिर्गन्तुं खगदेहात्प्रचक्रमे ॥४१॥\nखगदेहान्निर्जगाम सूची प्रोन्मुखचेतना ।\nपवनाद्गन्धलेखेव घ्राणवातलवोन्मुखी ॥४२॥\nजगाम गृध्रः स्वं देशं भारं त्यक्त्वेव भारिकः ।\nनिवृत्तव्याधिरिव स बभूवान्तरनाकुलः ॥४३॥\nअतः सूचिस्तयाधारस्तपसे परिकल्पिता ।\nदृढः सुसदृशोऽर्थानां विनियोगो हि राजते ॥४४॥\nन ह्यमूर्तस्य सिध्यन्ति विनाधारं किल क्रियाः ।\nइत्याधारैकनिष्ठत्वमाश्रित्यासौ तपःस्थिता ॥४५॥\nजीवसूची लोहसूचीं पिशाची शिंशपामिव ।\nसर्वतो वलयामास वात्येवामोदलेखिकाम् ॥४६॥\nततस्ततः प्रभृत्येषा सूची दीर्घतपस्विनी ।\nअरण्यान्यां स्थिता शक्र तत्र वर्षगणान्बहून् ॥४७॥\nतस्या वरार्थं यत्नं त्वं कुरु कर्तव्यकोविद ।\nचिरेण संभृतं लोकमलं दग्धुं हि तत्तपः ॥४८॥\nश्रीवसिष्ठ उवाच ।\nइति नारदतः श्रुत्वा शक्रः सूचीनिरीक्षणे ।\nमारुतं प्रेषयामास दशदिङ्मण्डलान्यथ ॥४९॥\nजगामाथ मरुत्संविदात्मना तामवेक्षितुम् ।\nअथामुच्य नभोमार्गं विचचार त्वरान्वितः ॥५०॥\nसा तस्य संवित्क्षिप्रार्धेनैव सर्वगता सती ।\nपरमार्चिरिवाविघ्नं सहसैव ददर्श ह ॥५१॥\nभूमेः सप्तसमुद्रान्ते निबद्धां विपुलस्थलीम् ।\nलोकालोकाद्रिरसनां ततो मणिमयोपमम् ॥५२॥\nस्वादूदकाब्धिवलयं सकोटरककुब्गणम् ।\nपुष्करद्वीपवलयं तदन्तर्गिरिमण्डले ॥५३॥\nमदिराम्भोधिवलयं तज्जलेचरसंस्थितम् ।\nगोमेदद्वीपकटकं तन्मध्यविषयव्रजम् ॥५४॥\nइक्षूदकाब्धिपरिखं शान्तं गिरिगणान्तरम् ।\nक्रौञ्चद्वीपोर्वरापीठं शान्तं गतगिरिक्रमम् ॥५५॥\nक्षीराब्धिमुक्तावलयं समध्यगतनायकम् ।\nश्वेताख्यद्वीपवलयं सभूतप्रविभागकम् ॥५६॥\nततो घृतोदवलयस्वान्तस्थपुरमन्दिरम् ।\nकुशद्वीपवृतिव्याप्तं समहाशैलकोटरम् ॥५७॥\nदध्यम्भोराशिरशनासान्ताम्बरपुरोदरम् ।\nशाकद्वीपोर्वराकारं सान्तस्थविषयान्तरम् ॥५८॥\nक्षाराम्भोराशिपरिधिं सान्तस्थविषयान्तरम् ।\nजम्बूद्वीपे महामेरुं कुलपर्वतसंकुलम् ॥५९॥\nवातस्कन्धेभ्य एवादौ पतितानिलवेदना ।\nक्रमेणानेन पर्यन्ते तेनैव प्रसृतोऽञ्जसा ॥६०॥\nवायुरालोकयन्नद्धा जम्बूद्वीपं निरीक्ष्य च ।\nतत्प्राप हिमवच्छृङ्गं यत्र सूची तपस्विनी ॥६१॥\nशृङ्गमूर्ध्नि महत्युग्रे सारण्यानीमवाप ताम् ।\nद्वितीयाकाशविततां वर्जितां प्राणिकर्मभिः ॥६२॥\nअसंजाततृणव्यूहां निकटत्वाद्विवस्वतः ।\nरजोमयीमेव ततां संसाररचनामिव ॥६३॥\nमृगतृष्णानदीसार्थपूरणीयाब्धितां गताम् ।\nशक्रकोदण्डसंकाशमृगतृष्णासरिच्छताम् ॥६४॥\nअमितानन्तपर्यन्तां लोकपालेक्षितैरपि ।\nकेवलं पवनस्पन्दप्रवहद्धूलिकुण्डलाम् ॥६५॥\nसूर्यांशुकुङ्कुमालिप्तां लग्नचन्द्रांशुचन्दनाम् ।\nविलासिनीमिव व्योम्नो वातसूत्कारपायिनीम् ॥६६॥\nसप्तद्वीपसमुद्रमुद्रणसमुच्छन्नैकदेशाश्रयं\nभूपीठं परितो विहृत्य पवनो दीर्घाध्वना जर्जरः ।\nतां प्राप्योग्रगिरिस्थलीमलिवपुर्व्योमाङ्गलग्नामिव\nव्याप्तानन्तदिगन्तपूरकबृहद्देहो विशश्राम सः ॥६७॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे सूचीतपोवर्णनं नाम त्रिसप्ततितमः सर्गः ॥७३॥"
  }
]
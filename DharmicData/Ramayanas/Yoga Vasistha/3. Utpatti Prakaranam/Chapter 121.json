[
  {
    "text": "चण्डाल्युवाच ।\nकेनचित्त्वथ कालेन ग्रामकेऽस्मिञ्जनेश्वर ।\nअवृष्टिदुःखमभवद्भीषणं भग्नमानवम् ॥१॥\nमहतानेन दुःखेन सर्वे ते ग्रामका जनाः ।\nविनिर्गत्य गता दूरं सर्वे पञ्चत्वमागताः ॥२॥\nतेनेमा दुःखभागिन्यः शून्या वयमिह प्रभो ।\nसौम्य शोचाम सद्वाष्पमाचान्तेक्षणधारया ॥३॥\nइत्याकर्ण्याङ्गनावक्त्राद्राजा विस्मयमागतः ।\nमन्त्रिणां मुखमालोक्य चित्रार्पित इवाभवत् ॥४॥\nभूयो विचारयामास तदाश्चर्यमनुत्तमम् ।\nभूयो भूयोऽथ पप्रच्छ बभूवाश्चर्यवानिति ॥५॥\nतेषां समुचितैर्दानसन्मानैर्दुःखसंक्षयम् ।\nकृत्वा करुणयाविष्टो इष्टलोकपरावरः ॥६॥\nस्थित्वा तत्र चिरं कालं विमृश्य नियतेर्गतीः ।\nआजगाम गृहं पौरैर्वन्दितः प्रविवेश ह ॥७॥\nप्रातस्तत्र सभास्थाने मामपृच्छदसौ नृपः ।\nकथमेवं मुने स्वप्नः प्रत्यक्षमिति विस्मितः ॥८॥\nयथावस्तुतया तस्य तत उक्तः स तादृशः ।\nसंशयो हृदयान्नुन्नो वातेनेवाम्बुदो दिवः ॥९॥\nइत्येवं राघवाविद्या महती भ्रमदायिनी ।\nअसत्सत्तां नयत्याशु सच्चासत्तां नयत्यलम् ॥१०॥\nश्रीराम उवाच ।\nकथमेवं वद ब्रह्मन्स्वप्नः सत्यत्वमागतः ।\nभ्रमोदार इवैषोऽर्थो न मे गलति चेतसि ॥११॥\nश्रीवसिष्ठ उवाच ।\nसर्वमेतदविद्यायां संभवत्येव राघव ।\nघटेषु पटता दृष्टा स्वप्नसंभ्रमितादिषु ॥१२॥\nदूरं निकटवद्भाति मुकुरेऽन्तरिवाचलः ।\nचिरं शीघ्रत्वमायाति पुनः श्रेष्ठेव यामिनी ॥१३॥\nअसंभवश्च भवति स्वप्ने स्वमरणं यथा ।\nअसच्च सदिवाभाति स्वप्नेष्विव नभोगतिः ॥१४॥\nसुस्थितं सुष्ठ चलति भ्रमे भूपरिवर्तवत् ।\nअचलं चलतामेति मदविक्षुब्धचित्तवत् ॥१५॥\nवासनावलितं चेतो यद्यथा भावयत्यलम् ।\nतत्तथानुभवत्याशु न तदस्ति न वाप्यसत् ॥१६॥\nयदैवाभ्युदिता विद्या त्वहंत्वादिमयी मुधा ।\nतदैवानादिमध्यान्ता भ्रमस्यानन्ततोदिता ॥१७॥\nप्रतिभासवशादेव सर्वो विपरिवर्तते ।\nक्षणः कल्पत्वमायाति कल्पश्च भवति क्षणः ॥१८॥\nविपर्यस्तमतिर्जन्तुः पश्यत्यात्मानमेडकम् ।\nबिभर्ति सिंहतामेडो वासनावशतः स्वयम् ॥१९॥\nविषमभ्रमदाविद्यामोहाहन्तादयः समाः ।\nसर्वे चित्तविपर्यासफलसंपत्तिहेतुतः ॥२०॥\nकाकतालीयवच्चेतोवासनावशतः स्वतः ।\nसंवदन्ति महारम्भा व्यवहाराः परस्परम् ॥२१॥\nवृत्तं प्राक्पक्कणे राज्ञः कस्यचिल्लवणस्य यत् ।\nप्रतिभातं तदेतस्य सद्वासद्वा मनोगतम् ॥२२॥\nविस्मरत्यपि विस्तीर्णां कृतां चेतःक्रियां यथा ।\nतथा कृतामप्यकृतामिति स्मरति निश्चितम् ॥२३॥\nतथा न भुक्तवानस्मि भुक्तवानिति चेतसि ।\nस्वप्ने देशान्तरगमे प्राकृतोऽप्यवबुद्ध्यते ॥२४॥\nविन्ध्यपुष्कससुग्रामे व्यवहारोऽयमीदृशः ।\nप्रतिभासागतस्तस्य स्वप्ने पूर्वकथा यथा ॥२५॥\nअथवा लवणेनाशु दृष्टो यः स्वप्नविभ्रमः ।\nस एव संविदं प्राप्तो विन्ध्यपुष्कसचेतसि ॥२६॥\nलावणी प्रतिभाऽऽरूढा विन्ध्यापुष्कसचेतसि ।\nविन्ध्यपुष्कससंविद्वाऽऽरूढा पार्थिवचेतसि ॥२७॥\nयथा बहूनां सदृशं वचनं नाम मानसम् ।\nतथा स्वप्नेऽपि भवति कालो देशः क्रियापि च ॥२८॥\nव्यवहारगतेस्तस्याः सत्तास्ति प्रतिभासतः ।\nसत्ता सर्वपदार्थानां नान्या संवेदनादृते ॥२९॥\nसंवेदनेतरा भाति वीचिर्वा जलसंगतिः ।\nभूतभव्यभविष्यस्था तरुबीजे तरुर्यथा ॥३०॥\nतस्याः सत्त्वमसत्त्वं च न सन्नासदिति स्थितम् ।\nसत्सदेव हि संवित्तेरसंवित्तेरसन्मयम् ॥३१॥\nनाविद्या विद्यते किंचित्तैलादि सिकतास्विव ।\nहेम्नः किं कटकादन्यत्पदं स्याद्धेमतां विना ॥३२॥\nअविद्ययात्मतत्त्वस्य संबन्धो नोपपद्यते ।\nसंबन्धः सदृशानां च यः स्फुटः स्वानुभूतितः ॥३३॥\nजतुकाष्ठादिसंबन्धो यः समासमयोगतः ।\nनान्योन्यानुभवायासौ तदेकस्पन्दमात्रकम् ॥३४॥\nपरमार्थमयं सर्वं यथा तेनोपलादयः ।\nचिता समभिचेत्यन्ते संबन्धवशतः समाः ॥३५॥\nयदा चिन्मात्रसन्मात्रमयाः सव जगद्गताः ।\nभावास्तदा विभान्त्येते मिथः स्वानुभवस्थितेः ॥३६॥\nन संभवति संबन्धो विषमाणां निरन्तरः ।\nन परस्परसंबन्धाद्विनानुभवनं मिथः ॥३७॥\nसदृशे सदृशं वस्तु क्षणाद्गत्वैकतामलम् ।\nरूपमास्फारयत्येकमेकत्वादेव नान्यथा ॥३८॥\nचिच्चेत्यमिलिता दृश्यरूपयोदेति चेतनः ।\n[ जडं जडेन मिलितं घनं संपद्यते जडम् ।]\nन च चिज्जडयोरैक्यं वैलक्षण्यात्क्वचिद्भवेत् ॥३९॥\nचिज्जडौ चित्र एकत्र न तौ संमिलतः क्वचित् ।\nचिन्मयत्वाच्चिदालम्भश्चिदालम्भेन वेदनम् ॥४०॥\nदारुपाषाणभेदानां नतु ह्येते चिदात्मकाः ।\nपदार्थो हि पदार्थेन परिणाम्यनुभूयते ॥४१॥\nजिह्वयैव रसास्वादः सजातीयामलोदयः ।\nऐक्यं च विद्धि संबन्धं नास्त्यसावसमानयोः ॥४२॥\nजडचेतनयोस्तेन नोपलादि जडं मतम् ।\nचिदेवोपलकुड्यादिरूपिणीति मिता चिता ॥४३॥\nएकीभावं गता द्रष्टदृश्यादि कुरुते भ्रमम् ।\nकाष्ठोपलाद्यशेषं हिं परमार्थमयं यतः ॥४४॥\nतदात्मना तत्संबन्धे दृश्यत्वेनोपलभ्यते ।\nसर्वं सर्वप्रकाराढ्यमनन्तमिव यत्नतः ॥४५॥\nविश्वं सन्मात्रमेवैतद्विद्धि तत्त्वविदां वर ।\nअसत्तात्यागनिष्ठेन विश्वं लक्षशतभ्रमैः ॥४६॥\nपूरितं चिच्चमत्कारो नच किंचन पूरितम् ।\nसंकल्पनागरा नॄणां मिथः स्पन्दन्ति नो यथा ॥४७॥\nन देशकालरोधाय तथा सर्गेष्विति स्थितिः ।\nभेदबोधे हि सर्गत्वमहंत्वादिभ्रमोदयः ॥४८॥\nहेमसंवित्परित्यागे कटकादिभ्रमो यथा ।\nकटकादिभ्रमो हेम्नि देशाद्देशं भवाद्भवम् ॥४९॥\nदृग्दर्शनपरित्यागे नाविद्यास्ति पृथक्सदा ।\nकटकादिमहाभेदमेकं हेम यथामलम् ॥५०॥\nबोधैकत्वादयं सर्गस्तदेवासन्नयत्यलम् ।\nसेना मृत्संविदा चित्रा मृन्मात्रमिव मृन्मयी ॥५१॥\nजलमेकं तरङ्गादि दार्वेकं शालभञ्जिका ।\nमृन्मात्रमेकं कुम्भादि ब्रह्मैकं त्रिजगद्भ्रमः ॥५२॥\nसंबन्धे दृश्यदृष्टीनां मध्ये द्रष्टुर्हि यद्वपुः ।\nद्रष्टृदर्शनदृश्यादिवर्जितं तदिदं परम् ॥५३॥\nदेशाद्देशं गते चित्ते मध्ये यच्चेतसो वपुः ।\nअजाड्यसंविन्मननं तन्मयो भव सर्वदा ॥५४॥\nअजाग्रत्स्वप्ननिद्रस्य यत्ते रूपं सनातनम् ।\nअचेतनं चाजडं च तन्मयो भव सर्वदा ॥५५॥\nजडतां वर्जयित्वैकां शिलाया हृदयं हि तत् ।\nअक्षुब्धो वाथवा क्षुब्धस्तन्मयो भव सर्वदा ॥५६॥\nकस्यचित्किंचनापीह नोदेति न विलीयते ।\nअक्षुब्धो वाथवाक्षुब्धः स्वस्थस्तिष्ठ यथासुखम् ॥५७॥\nनाभिवाञ्छति नो द्वेष्टि देहे किंचित्क्वचित्पुमान् ।\nस्वस्थस्तिष्ठ निराशङ्कं देहवृत्तिषु मा पत ॥५८॥\nभविष्यद्ग्रामकग्राम्यकार्यव्यवसितो यथा ।\nचित्तवृत्तिषु मा तिष्ठ तथा सत्यात्मतां गतः ॥५९॥\nयथा देशान्तरनरो यथा काष्ठं यथोपलः ।\nतथैव पश्य चित्तं त्वमचित्तैव यदात्मना ॥६०॥\nयथा दृषदि नास्त्यम्बु यथाम्भस्यनलस्तथा ।\nस्वात्मन्येवास्ति नो चित्तं परमात्मनि तत्कुतः ॥६१॥\nप्रेक्ष्यमाणं न यत्किंचित्तेन यत्क्रियते क्वचित् ।\nकृतं भवति तन्नेति मत्वा चित्तातिगो भवेत् ॥६२॥\nअत्यन्तानात्मभूतस्य यश्चित्तस्यानुवर्तते ।\nपर्यन्तवासिनः कस्मान्न म्लेच्छस्यानुवर्तते ॥६३॥\nनिरन्तरमनादृत्य त्वमाराच्चित्तपुष्कसम् ।\nस्वस्थमास्स्व निराशङ्कं पङ्केनेव कृतो जडः ॥६४॥\nचित्तं नास्त्येव मे भूतं मृतमेवाद्य वेत्ति वा ।\nभव निश्चयवान्भूत्वा शिलापुरुषनिश्चलः ॥६५॥\nप्रेक्षायामस्ति नो चित्तं तद्विहीनोऽसि तत्त्वतः ।\nस किमर्थमनर्थेन तद्व्यर्थेन कदर्थ्यसे ॥६६॥\nअसता चित्तयक्षेण ये मुधा स्ववशे कृताः ।\nतेषां पेलवबुद्धीनां चन्द्रादशनिरुत्थितः ॥६७॥\nचित्तं दूरे परित्यज्य योऽसि सोऽसि स्थिरो भव ।\nभव भावनया मुक्तो युक्त्या परमयान्वितः ॥६८॥\nअसतो येऽनुवर्तन्ते चेतसोऽसत्यरूपिणः ।\nव्योममारणकर्मैकनीतकालान्धिगस्तु तान् ॥६९॥\nव्यपगलितमना महानुभावो\nभव भवपारगतो भवामलात्मा ।\nसुचिरमपि विचारितं न लब्धं\nमलममलात्मनि मानसात्म किंचित् ॥७०॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये मोक्षोपायेषूत्पत्तिप्रकरणे चित्ताभावप्रतिपादनं नामैकविंशत्युत्तरशततमः सर्गः ॥१२१॥"
  }
]
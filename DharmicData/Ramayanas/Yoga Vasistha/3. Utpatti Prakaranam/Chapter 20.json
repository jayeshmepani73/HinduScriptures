[
  {
    "text": "श्रीदेव्युवाच ।\nस ते भर्ताद्य संपन्नो द्विजो भूपत्वमागतः ।\nया सावरुन्धती नाम ब्राह्मणी सा त्वमङ्गने ॥१॥\nइहेमौ कुरुतो राज्यं तौ भवन्तौ सुदम्पती ।\nचक्रवाकाविव नवौ भुवि जातौ शिवाविव ॥२॥\nएष ते कथितः सर्वः प्राक्तनः संसृतिक्रमः ।\nभ्रान्तिमात्रकमाकाशमेवं जीवस्वरूपधृक् ॥३॥\nभ्रमादस्माच्चिदाकाशे भ्रमोऽयं प्रतिबिम्बितः ।\nअसत्य एव वा सत्यो भवतोर्भवभङ्गदः ॥४॥\nतस्माद्भान्तिमयः कः स्यात्कोवा भ्रान्त्युज्झितो भवेत् ।\nसर्गो निरर्गलानर्थबोधान्नान्यो विजृम्भते ॥५॥\nश्रीवसिष्ठ उवाच ।\nइत्याकर्ण्य चिरं चारु विस्मयोत्फुल्ललोचना ।\nभूत्वोवाच वचो लीला लीलालसपदाक्षरम् ॥६॥\nलीलोवाच ।\nदेवि भोस्त्वद्वचो मिथ्या कथं संपन्नमीदृशम् ।\nक्व विप्रजीवः स्वगृहे क्वेमे वयमिह स्थिताः ॥७॥\nतादृग्लोकान्तरं सा भूस्ते शैलास्ता दिशो दश ।\nकथं भान्ति गृहस्यान्तर्मद्भर्ता येष्ववस्थितः ॥८॥\nमत्त ऐरावतो बद्धः सर्षपस्येव कोटरे ।\nमशकेन कृतं युद्धं सिंहौघैरणुकोटरे ॥९॥\nपद्माक्षे स्थापितो मेरुर्निगीर्णो भृङ्गसूनुना ।\nस्वप्नाब्दगर्जितं श्रुत्वा चित्रं नृत्यन्ति बर्हिणः ॥१०॥\nअसमंजसमेवैतद्यथा सर्वेश्वरेश्वरि ।\nतथा गृहान्तः पृथिवी शैलाश्चेत्यसमञ्जसम् ॥११॥\nयथावदेतद्देवेशि कथयामलया धिया ।\nप्रसादानुगृहीते हि नोद्विजन्ते महौजसः ॥१२॥\nश्रीदेव्युवाच ।\nनाहं मिथ्या वदामीदं यथावच्छृणु सुन्दरि ।\nभेदनं नियतीनां हि क्रियते नास्मदादिभिः ॥१३॥\nविभिद्यमानामन्येन स्थापयाम्यहमेव याम् ।\nमर्यादां तां मया भिन्नां कोऽपरः पालयिष्यति ॥१४॥\nसग्रामद्विजजीवात्मा तस्मिन्नेव स्वसद्मनि ।\nव्योम्न्येवेदं महाराष्ट्रं व्योमात्मैव प्रपश्यति ॥१५॥\nप्राक्तनी सा स्मृतिर्लुप्ता युवयोरुदितान्यथा ।\nस्वप्ने जाग्रत्स्मृतिर्यद्वदेतन्मरणमङ्गने ॥१६॥\nयथा स्वप्ने त्रिभुवनं संकल्पे त्रिजगद्यथा ।\nयथा कथार्थसंग्रामो मरुभूमौ जलं यथा ॥१७॥\nतस्य ब्राह्मणगेहस्य सशैलवनपत्तना ।\nइयमन्तः स्थिता भूमिः संकल्पादर्शयोरिव ॥१८॥\nअसत्यैवेयमाभाति सत्येव घनसर्गता ।\nतस्मात्सत्यावभासस्य चिद्व्योम्नः कोशकोटरे ॥१९॥\nअसत्याद्यत्समुत्पन्नं स्मृत्या नाम तदप्यसत् ।\nमृगतृष्णातरङ्गिण्यां तरङ्गोऽपि न सद्यतः ॥२०॥\nइदं त्वदीयं सदनं तद्गेहाकाशकोशगम् ।\nविद्धि मां त्वां च सर्वं च तच्चिद्व्योमैव केवलम् ॥२१॥\nस्वप्नसंभ्रमसंकल्पस्वानुभूतिपरम्पराः ।\nप्रमाणान्यत्र मुख्यानि संबोधाय प्रदीपवत् ॥२२॥\nस्थितो ब्राह्मणगेहान्तर्द्विजजीवस्तदम्बरे ।\nससमुद्रवना पृथ्वी स्थिताब्ज इव षट्पदः ॥२३॥\nतस्याः कस्मिंश्चिदेकस्मिन्पेलवे कोणकोटरे ।\nइदं पत्तनदेहादि केशोण्ड्रक इवाम्बरे ॥२४॥\nतस्मिन्नस्मिन्पुरे तन्वि तदेव सदनं स्थितम् ।\nतस्मात्किं त्रसरेण्वन्तर्जगद्वृन्दमिव स्थितम् ॥२५॥\nपरमाणौ परमाणौ सन्ति वत्से चिदात्मनि ।\nअन्तरन्तर्जगन्तीति किंत्वेतन्नाम शङ्क्यते ॥२६॥\nलीलोवाच ।\nअष्टमे दिवसे विप्रः स मृतः परमेश्वरि ।\nगतो वर्षगणोऽस्माकं मातः कथमिदं भवेत् ॥२७॥\nश्रीदेव्युवाच ।\nदेशदैर्घ्यं यथा नास्ति कालदैर्घ्यं तथाङ्गने ।\nनास्त्येवेति यथान्यायं कथ्यमानं मया शृणु ॥२८॥\nयथैतत्प्रतिभामात्रं जगत्सर्गावभासनम् ।\nतथैतत्प्रतिभामात्रं क्षणकल्पावभासनम् ॥२९॥\nक्षणकल्पं जगत्सर्वं त्वत्तामत्तात्मजन्मनाम् ।\nयथावत्प्रतिभासस्य वक्ष्ये क्रममिमं शृणु ॥३०॥\nअनुभूय क्षणं जीवो मिथ्यामरणमूर्च्छनम् ।\nविस्मृत्य प्राक्तनं भावमन्यं पश्यति सुव्रते ॥३१॥\nतदेवोन्मेषमात्रेण व्योम्न्येव व्योमरूप्यपि ।\nआधेयोऽयमिहाधारे स्थितोऽहमिति चेतति ॥३२॥\nहस्तपादादिमान्देहो ममायमिति पश्यति ।\nयदेव चेतति वपुस्तदेवेदं स पश्यति ॥३३॥\nएतस्याहं पितुः पुत्रो वर्षाण्येतानि सन्ति मे ।\nइमे मे बान्धवा रम्या ममेदं रम्यमास्पदम् ॥३४॥\nजातोऽहमभवं बालो वृद्धिं यातोऽहमीदृशः ।\nबान्धवाश्चास्य मे सर्वे तथैव विचरन्त्यमी ॥३५॥\nचित्ताकाशघनैकत्वात्स्वेऽप्यन्येऽपि भवन्ति ते ।\nएवं नामोदितेऽप्यस्य चित्ते संसारखण्डके ॥३६॥\nन किंचिदप्यभ्युदितं स्थितं व्योमैव निर्मलम् ।\nस्वप्ने द्रष्टरि यद्वच्चित्तद्वद्दृश्ये चिदेव सा ॥३७॥\nसर्वगैकतया यस्मात्सा स्वप्ने दृष्टदर्शना ।\nयथा स्वप्ने तथोदेति परलोकदृगादिभिः ॥३८॥\nपरलोके यथोदेति तथैवेहाभ्युदेति सा ।\nतत्स्वप्नपरलोकेह लोकानामसतां सताम् ॥३९॥\nन मनागपि भेदोऽस्ति वीचीनामिव वारिणि ।\nअतो जातमिदं विश्वमजातत्वादनाशि च ॥४०॥\nस्वरूपत्वात्तु नास्त्येव यच्च भाति चिदेव सा ।\nयथैव चेत्यनिर्हीणा परमव्योमरूपिणी ॥४१॥\nसचेत्यापि तथैवैषा परमव्योमरूपिणी ।\nतस्माच्चेत्यमतो नान्यद्वीचित्वादीव वारितः ॥४२॥\nवीचित्वं च रसे नास्ति शशशृङ्गवदेव हि ।\nसैव चेत्यमिवापन्ना स्वभावादच्युताप्यलम् ॥४३॥\nतस्मान्नास्त्येव दृश्योऽर्थः कुतोऽतो द्रष्टृदृश्यधीः ।\nनिमिषेणैव जीवस्य मृतिमोहादनन्तरम् ॥४४॥\nत्रिजगद्दृश्यसर्गश्रीः प्रतिभामुपगच्छति ।\nयथादेशं यथाकालं यथारम्भं यथाक्रमम् ॥४५॥\nयथोत्पादं यथामातृ यथापितृ यथौरसम् ।\nयथावयो यथासंविद्यथास्थानं यथेहितम् ॥४६॥\nयथाबन्धु यथाभृत्यं यथेहास्तमयोदयम् ।\nअजात एव जातोऽहमिति चेतति चिद्वपुः ॥४७॥\nदेशकालक्रियाद्रव्यमनोबुद्धीन्द्रियादि च ।\nझटित्येव मृतेरन्ते वपुः पश्यति यौवने ॥४८॥\nएषा माता पिता ह्येष बालोऽभूवमहं त्विति ।\nनानुभूतोऽनुभूतो वा यः स्यात्स्मृतिमयः क्रमः ॥४९॥\nपश्चादुदेत्यसौ तस्य पुष्पस्येव फलोदयः ।\nनिमिषेणैव मे कल्पो गत इत्यनुभूयते ॥५०॥\nरात्रिर्द्वादशवर्षाणि हरिश्चन्द्रे तथा ह्यभूत् ।\nकान्ताविरहिणामेकं वासरं वत्सरायते ॥५१॥\nमृतो जातोऽहमन्यो मे पितेति स्वप्नतास्विव ।\nअभुक्तस्यैव भोगस्य भुक्तधीरुपजायते ॥५२॥\nभुक्तेऽप्यभुक्तधीर्दृष्टमित्यलङ्कितवादिषु ।\nशून्यमाकीर्णतामेति तुल्यं व्यसनमुत्सवैः ।\nविप्रलम्भोऽपि लाभश्च मदस्वप्नादिसंविदि ॥५३॥\nतैक्ष्ण्यं यथा मरिचबीजकणे स्थितं स्वं\nस्तम्भेषु चारचितपुत्रकजालमन्तः ।\nदृश्यं त्वनन्यदिदमेवमजेऽस्ति शान्तं\nतस्यास्तिबन्धनविमोक्षदृशः कुतः काः ॥५४॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे लीलोपाख्याने परमार्थवर्णनं नाम विंशः सर्गः ॥२०॥"
  }
]
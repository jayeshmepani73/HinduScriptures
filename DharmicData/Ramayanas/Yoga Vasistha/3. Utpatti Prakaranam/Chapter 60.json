[
  {
    "text": "श्रीवसिष्ठ उवाच ।\nएतत्ते कथितं राम दृश्यदोषनिवृत्तये ।\nलीलोपाख्यानमनघं घनतां जगतस्त्यज ॥१॥\nशान्तैव दृश्यसत्तास्याः शमनं नोपयुज्यते ।\nसतो हि मार्जनक्लेशो नासतस्तु कदाचन ॥२॥\nज्ञानेनाकाशरूपेण दृश्यं ज्ञेयस्वरूपकम् ।\nइत्येकीभूतमालोक्य ज्ञस्तिष्ठत्यम्बरोपमः ॥३॥\nपृथ्व्यादिरहितेनेदं चिद्भासैव स्वयंभुवा ।\nसाधितं यदि सिद्धेन ततः स्वात्मनि साधितम् ॥४॥\nसंविद्यथा या यतते तथा सैव व्यवस्थिता ।\nविसृष्टा सृष्टिविन्नद्यां यावद्यत्नान्न रोधिता ॥५॥\nचिदाकाशावभासोऽयं जगदित्यवबुध्यते ।\nचिद्व्योम्न्येवात्मनि स्वच्छे परमाणुकणं प्रति ॥६॥\nएवमस्या मुधाभ्रान्तेः का सत्ता केव वासना ।\nका वास्था का च नियतिः कावश्यंभावितोच्यताम् ॥७॥\nसर्वं चैतद्यथादृष्टं स्थितमित्थमखण्डितम् ।\nमायैवेयमनन्तेयं न च मायास्ति काचन ॥८॥\nश्रीराम उवाच ।\nअहो नु परमा दृष्टिर्दर्शिता भगवंस्त्वया ।\nदावाग्निदग्धकक्षाणां दाहशान्तौ कलैन्दवी ॥९॥\nअहो नु सुचिरेणाद्य ज्ञातं ज्ञातव्यमक्षतम् ।\nमया यथेदं यच्चेदं यादृग् ज्ञेयं यतो यदा ॥१०॥\nशाम्यामीव द्विजश्रेष्ठ निर्वामीव विकल्पयन् ।\nएतदाख्यानमाश्चर्यं व्याख्यानं शास्त्रदृष्टिषु ॥११॥\nइमं मे भगवन्ब्रूहि संशयं सर्वकोविद ।\nतव पातुं न तृप्तोऽस्मि श्रोत्रपात्रैर्वचोमृतम् ॥१२॥\nस सर्गत्रितये कालो लीलाभर्तुर्हि योगतः ।\nस क्वचित्किमहोरात्रः क्वचित्किं मासमात्रकः ॥१५॥\nक्वचित्किं बहुवर्षाणि कस्यचित्किमु पेलवः ।\nकस्यचित्किं महादीर्घः कस्यचित्किं क्षणः स्थितः ॥१४॥\nइति मे भगवन्बूहि त्वं यथावदनुग्रहात् ।\nसकृच्छ्रुतं न विश्रान्तिमेति लोष्टे यथा जलम् ॥१५॥\nश्रीवसिष्ठ उवाच ।\nयेन येन यथा यद्यद्यदा संवेद्यतेऽनघ ।\nतेन तेन तथा तत्तत्तदा समनुभूयते ॥१६॥\nअमृतत्वं विषं याति सदैवामृतवेदनात् ।\nशत्रुर्मित्रत्वमायाति मित्रसंवित्तिवेदनात् ॥१७॥\nयथा भावितमेतेषां पदार्थानां निजं वपुः ।\nतदेव हि चिराभ्यासान्नियतेर्वशमायतम् ॥१८॥\nकचनैकात्मिकैषा चिद्यथा कचति यादृशम् ।\nतथा तथाशु भवति तत्स्वभावैककारणात् ॥१९॥\nनिमेषे यदि कल्पौघसंविदं परिविन्दति ।\nनिमेष एव तत्कल्पो भवत्यत्र न संशयः ॥२०॥\nकल्पे यदि निमेषत्वं वेत्ति कल्पोऽप्यसौ ततः ।\nनिमेषीभवति क्षिप्रं तादृग्रूपात्मिका हि चित् ॥२१॥\nदुःखितस्य निशा कल्पः सुखितस्यैव च क्षणः ।\nक्षणः स्वप्ने भवेत्कल्पः कल्पश्च भवति क्षणः ॥२२॥\nयथा च मृत्वा जातोऽहं तरुणो यौवनस्थितः ।\nयातोऽस्मि योजनशतं स्वप्न इत्यनुभूयते ॥२३॥\nरात्रिं द्वादशवर्षाणि हरिश्चन्द्रोऽनुभूतवान् ।\nलवणो भुक्तवानायुरेकरात्र्या समाः शतम् ॥२४॥\nयन्मुहूर्तः प्रजेशस्य स मनोर्जीवितं मुनेः ।\nजीवितं यद्विरिञ्चस्य तद्दिनं किल चक्रिणः ॥२५॥\nविष्णोर्यज्जीवितं राम तद्वृषाङ्कस्य वासरः ।\nध्यानप्रक्षीणचित्तस्य न दिनानि न रात्रयः ॥२६॥\nन पदार्था न च जगत्सत्यमात्मनि योगिनः ।\nमधुरं कटुतामेति कटुभावेन चिन्तितम् ॥२७॥\nकटु चायाति माधुर्यं मधुरत्वेन चिन्तितम् ।\nमित्रबुद्ध्या द्विषन्मित्रं रिपुबुद्ध्या रिपुः सुहृत् ॥२८॥\nभवतीति महाबाहो यथासंवेदनं जगत् ।\nअनभ्यस्ताः पदार्था ये शास्त्रपाठजपादयः ॥२९॥\nतेषां संवेदनाभ्यासान्नूनमभ्येति साम्यता ।\nनौयायिनां भ्रमार्तानां वेदनाद्भूर्विवर्तते ॥३०॥\nअवेदनाभ्रमार्तानामपि नैषां विवर्तते ।\nशून्यमाकीर्णतामेति वेदनात्स्वप्नदृक्ष्विव ॥३१॥\nवेदनात्पीतमानीलं शुक्लं वाप्यनुभूयते ।\nआपद्वदुत्सवः खेदं करोति परिमोहतः ॥३२॥\nकुड्येऽपि ख इवाचारो दृष्टो नन्वविचारिणः ।\nअसद्यक्षो विमूढानां प्राणानप्यपकर्षति ॥३३॥\nवेदनात्स्वप्नवनिता जाग्रतीव रतिप्रदा ।\nयद्यथाभासमायातं तत्तथा स्थिरतां गतम् ॥३४॥\nअसदेव नभश्चैव नभ एव चिदात्मनि ।\nशतहस्ताम्बुदच्छायानटनृत्तमिवाततम् ॥३५॥\nगगने मानसं स्पन्दं जगद्विद्धि न वस्तु तत् ।\nमिथ्याज्ञानपिशाचस्य स्पन्ददर्शनमाकृति ॥३६॥\nमायामात्रकमेवेदमरोधकमभित्तिमत् ।\nइदं भास्वरमाभातं स्वप्नसंदर्शनं स्थितम् ॥३७॥\nअपूर्वमेवासुप्तस्य नरस्येवोदितं विदुः ।\nअचेता चेतति स्तम्भो यादृशं शालभञ्जिकाम् ॥३८॥\nपरमार्थमहास्तम्भः सृष्टिं चेतति सादृशम् ।\nयादृशो मे नरः पार्श्वे स्वप्ने क्षुब्धो महाभटैः ॥३९॥\nतादृशो ब्रह्मणः स्वर्गो बुद्ध एव सुषुप्तवत् ।\nतृणगुल्मलतायुक्तः शिशिरान्ते यथा रसः ॥४०॥\nवासन्तः संस्थितो भूमौ तथा सर्गः परे पदे ।\nयथा द्रवत्वं कनके स्थितमन्तरनुन्मिषत् ॥४१॥\nतथा स्थितः परे सर्ग आत्मवर्गादणावणौ ।\nसंनिवेशो यथाङ्गानामङ्गिनोऽनन्य आत्मनः ॥४२॥\nजगदेवमनङ्गस्य स्वात्मनो ब्रह्मणस्तथा ।\nयादृगेकनरः स्वप्ने युद्धमन्यं नरं प्रति ॥४३॥\nतादृशं सदसद्रूपं स्वात्मेदं व्योमगं जगत् ।\nमहाकल्पान्तसर्गादौ चित्स्वभावमिदं जगत् ॥४४॥\nकारणत्वं मिथः पश्चादसदेति न वास्तवम् ।\nमुक्तेऽस्मिन्ब्रह्मणि यदि ब्रह्मान्यः स्मृतिजो भवेत् ।\nतत्स्मृतिज्ञप्तिजे सर्गे स्थितैव ज्ञप्तिमात्रता ॥४५॥\nश्रीराम उवाच ।\nपौराणां मन्त्रिमुख्यानां विदूरथकुलक्रमः ।\nसममेव कथं तत्र सर्वेषां प्रतिभासितः ॥४६॥\nश्रीवसिष्ठ उवाच ।\nचितः समनुवर्तन्ते मुख्यायाः सर्वसंविदः ।\nयथा विपुलवात्यायाः सामान्या वातलेखिकाः ॥४७॥\nपरस्परानुसारेण तथारूपेण संविदः ।\nकचितास्ताः प्रजापालप्रजावास्तव्यमन्त्रिणः ॥४८॥\nएवंरूपात्कुलाज्जातो राजास्माकमयं त्वसौ ।\nकचिता इव वास्तव्यविदो वैदूरथे पुरे ॥४९॥\nकचने चित्स्वभावस्य न च कारणमार्गणम् ।\nयुक्तं महामणेर्भासामिवान्यत्र स्वभावतः ॥५०॥\nअहमेवं कुलाचारे राजा स्यामेवमित्यपि ।\nविदूरथविदो रत्नादुदिता प्रतिभा यथा ॥५१॥\nयावन्तो जन्तवो यस्मिन्ये ये सर्गे यदा यदा ।\nते सर्वगत्वाच्चिद्धातोरन्योन्यादर्शतां गताः ॥५२॥\nतीव्रवेगवती या स्यात्तत्र संविदकम्पिता ।\nसैवायाति परं स्थैर्यमामोक्षं त्वेकरूपिणी ॥५३॥\nबलवच्चिद्विलासानामनुवृत्त्या परस्परम् ।\nस्वभावाः प्रतिबिम्बन्ति चिदादर्शे स्वभावतः ॥५४॥\nतत्रातियत्नाज्जयति सत्याः संविद आत्मसात् ।\nकुर्वन्ति सरिदम्भोधिगामिनी सरितो यथा ॥५५॥\nये समास्तत्र ते तावद्यतन्ते चित्स्वभावतः ।\nयावदेको जयत्यत्र द्वितीयः स निमज्जति ॥५६॥\nजायमानेषु नश्यत्सु वर्तमानेषु भूरिशः ।\nएवं सर्गसहस्रेषु परमाणुकणं प्रति ॥५७॥\nन किंचित्केनचिद्ध्याप्तं न किंचित्केनचित्स्थितम् ।\nचिदाकाशमिदं शान्तमतः सर्वमभित्तिमत् ॥५८॥\nअयमाभासते स्वप्नो निर्निद्रो दृष्टिवर्जितः ।\nअवश्यंभाविबोधस्तु स्वनुभूतोऽप्यसन्मयः ॥५९॥\nपत्रपुष्पफलांशात्मा यथैकः स्वास्थितो द्रुमः ।\nअनन्तसर्वशक्त्यात्मा ह्येक एव तथा विभुः ॥६०॥\nमातृमेयप्रमाणादिमायात्मकमजं पदम् ।\nबुद्धं विस्मृतिमायाति न कदाचन कस्यचित् ॥६१॥\nशून्योदयास्तमयवस्तु तमःप्रकाशं\nदिक्कालरूप्यपि सदैकमनादिशुद्धम् ।\nआद्यन्तमध्यरहितं स्थितमच्छमम्बु\nसौम्यत्ववीचिवलनाढ्यमिवैकमेव ॥६२॥\nअहंत्वमित्यादिजगत्स्वरूपा\nविशुद्धबोधैकविभा विभाति ।\nआकाशकोशे निजशून्यतेव\nद्वैतैक्यसंकल्पविकल्पनाच्च ॥६३॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये मोक्षोपायेषूत्पत्तिप्रकरणे लीलो० प्रयोजनवर्णनं नाम षष्टितमः सर्गः ॥६०॥"
  }
]
[
  {
    "text": "श्रीवसिष्ठ उवाच ।\nयस्त्वबुद्धमतिर्मूढो रूढो न वितते पदे ।\nवज्रसारमिदं तस्य जगदस्त्यसदेव सत् ॥१॥\nयथा बालस्य वेतालो मृतिपर्यन्तदुःखदः ।\nअसदेव सदाकारं तथा मूढमते जगत् ॥२॥\nताप एव यथा वारि मृगाणां भ्रमकारणम् ।\nअसत्यमेव सत्याभं तथा मूढमतेर्जगत् ॥३॥\nयथा स्वप्नमृतिर्जन्तोरसत्या सत्यरूपिणी ।\nअर्थक्रियाकरी भाति तथा मूढधियां जगत् ॥४॥\nअव्युत्पन्नस्य कनके कानके कटके यथा ।\nकटकज्ञप्तिरेवास्ति न मनागपि हेमधीः ॥५॥\nतथाऽज्ञस्य पुणुराजगनागेश्वमेखसुर् ।\nइयं दृश्यदृगेवास्ति न त्वन्या परमाथदृक् ॥६॥\nयथा नभसि मुक्तालीपिच्छकेशोण्ड्रकादयः ।\nअसत्याः सत्यतां याता भात्येवं दुर्दशां जगत् ॥७॥\nदीर्मस्वप्नमिदं विश्वं विद्ध्यहन्तादिसंयुतम् ।\nअत्रान्ये स्वप्नपुरुषा यथा सत्यास्तथा शृणु ॥८॥\nअस्ति सर्वगतं शान्तं परमार्थघनं शुचि ।\nअचेत्यचिन्मात्रवपुः परमाकाशमाततम् ॥९॥\nतत्सर्वगं सर्वशक्ति सर्वं सर्वात्मकं स्वयम् ।\nयत्र यत्र यथोदेति तथास्ते तत्र तत्र वै ॥१०॥\nतेन स्वप्नपुरे द्रष्टा यान्वेत्ति पुरवासिनः ।\nनरानिति नरा एव क्षणात्तस्य भवन्ति ते ॥११॥\nयद्द्रष्टुश्चित्स्वरूपं तत्स्वप्नाकाशान्तरस्थितम् ।\nस्वप्नाकाशचित्ताभं हि नरानामेति भावितम् ॥१२॥\nवेदितृत्वैक्यवशतो नरतेवावबुध्यते ।\nआत्मन्यतश्चिद्बलेन द्वयोरप्येति सत्यता ॥१३॥\nश्रीराम उवाच ।\nस्वप्नेऽपि स्वप्नपुरुषा न सत्याः स्युर्मुने यदि ।\nवद तत्को भवेद्दोषो मायामात्रशरीरिणि ॥१४॥\nश्रीवसिष्ठ उवाच ।\nस्वप्ने न पुरवास्तव्या वस्तुतः सत्यरूपिणः ।\nप्रमाणमत्र शृणु मे प्रत्यक्षं नाम नेतरत् ॥१५॥\nसर्गादावात्मभूर्भाति स्वप्नाभानुभवात्मकः ।\nतत्संकल्पकलं विश्वमेव स्वप्नाभमेव तत् ॥१६॥\nएवं विश्वमिदं स्वप्नस्तत्र सत्यं भवान्मम ।\nयथैव त्वं तथैवान्ये स्वप्ने स्वप्नवरा नृणाम् ॥१७॥\nस्वप्ने नगरवास्तव्याः सत्या न स्युरिमे यदि ।\nतदिहापि तदाकारे न सत्यं मे मनागपि ॥१८॥\nयथाहं तव सत्यात्मा सत्यं सर्व भवेन्मम ।\nस्वप्नोपलम्भे संसारे मिथः सिद्ध्यै प्रमेदृशी ॥१९॥\nसंसारे विपुले स्वप्ने यथा सत्यमहं तव ।\nयथा त्वमपि मे सत्यं सर्वं स्वप्नेष्विति क्रमः ॥२०॥\nश्रीराम उवाच ।\nस्वप्नद्रष्टरि निर्निद्रे तद्द्रष्टुः स्वप्नपत्तनम् ।\nसद्रूपत्वात्तथैवास्ते ममेति भगवन्मतिः ॥२१॥\nश्रीवसिष्ठ उवाच ।\nएवमेतत्तथैवास्ते सत्यत्वात्स्वप्रपत्तनम् ।\nस्वप्नद्रष्टरि निर्निद्रेऽप्याकाशविशदाकृति ॥२२॥\nएतदास्तामिदं तावद्यज्जाग्रदिव मन्यसे ।\nविद्धि तत्स्वप्नमेवान्तर्देशकालाद्यपूरकम् ॥२३॥\nएवं सर्वमिदं भाति न सत्यं सत्यवत्स्थितम् ।\nरञ्जयत्यपि मिथ्यैव स्वप्नस्त्रीसुरतोपमम् ॥२४॥\nसर्वत्र विद्यते सर्वं देहस्यान्तर्बहिस्तथा ।\nयत्तु वेत्ति यथा संवित्तत्तथा स्वैव पश्यति ॥२५॥\nयत्कोशे विद्यते द्रव्यं तद्द्रष्ट्रा लभ्यते यथा ।\nतथास्ति सर्वं चिद्व्योम्नि चेत्यते तत्त्वनेन वै ॥२६॥\nअनन्तरमुवाचेदं देवी ज्ञप्तिर्विदूरथम् ॥\nकृत्वा बोधामृतासेकैर्विवेकाङ्कुरसुन्दरम् ॥२७॥\nएतदेव मया राजँल्लीलार्थमुपवर्णितम् ।\nस्वस्ति तेऽस्तु गमिष्यावो दृष्टा दृष्टान्तदृष्टयः ॥२८॥\nश्रीवसिष्ठ उवाच ।\nइति प्रोक्ते सरस्वत्या गिरा मधुरवर्णया ।\nउवाच वचनं धीमान्भूमिपालो विदूरथः ॥२९॥\nविदूरथ उवाच ।\nममापि दर्शनं देवि मोघं भवति नार्थिनि ।\nमहाफलप्रदायास्तु कथं तव भविष्यति ॥३०॥\nअहं देहं समुत्सृज्य लोकान्तरमितोऽपरम् ।\nनिजमायामि हे देवि स्वप्नात्स्वप्नान्तरं यथा ॥३१॥\nपश्यादिशाशु मां मातः प्रपन्नं शरणागतम् ।\nभक्तेऽवहेला वरदे महतां न विराजते ॥३२॥\nयं प्रदेशमहं यामि तमेवायात्वयं मम ।\nमन्त्री कुमारी चैवेयं बालेति कुरु मे दयाम् ॥३३॥\nश्रीसरस्वत्युवाच ।\nआगच्छ राज्यमुचितार्थविलासचारु\nप्राग्जन्ममण्डलपते कुरु निर्विशङ्कम् ।\nअस्माभिरर्थिजनकामनिराकृतिर्हि\nदृष्टा न काचन कदाचिदपीति विद्धि ॥३४॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे लीलो० स्वप्नपुरुषसत्यत्वनिरूपणं नाम द्विचत्वारिंशः सर्गः ॥४२॥"
  }
]
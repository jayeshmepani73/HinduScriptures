[
  {
    "text": "श्रीराम उवाच ।\nकीदृश्यो भगवन्योगभूमिकाः सप्तसिद्धिदाः ।\nसमासेनेति मे ब्रूहि सर्वतत्त्वविदांवर ॥१॥\nश्रीवसिष्ठ उवाच ।\nअज्ञानभूः सप्तपदा ज्ञभूः सप्तपदैव हि ।\nपदान्तराण्यसंख्यानि भवन्त्यन्यान्यथैतयोः ॥२॥\nस्वयत्नसाधकरसान्महासत्ताभरोन्नतेः ।\nएते प्रतिपदं बद्धमूले संफलतः फलम् ॥३॥\nतत्र सप्तप्रकारा त्वमज्ञानस्य भुवं श्रृणु ।\nततः सप्तप्रकारां त्वं श्रोष्यसि ज्ञानभूमिकाम् ॥४॥\nस्वरूपावस्थितिर्मुक्तिस्तद्भ्रंशोऽहंत्ववेदनम् ।\nएतत्संक्षेपतः प्रोक्तं तज्ज्ञत्वाज्ञत्वलक्षणम् ॥५॥\nशुद्धसन्मात्रसंवित्तेः स्वरूपान्न चलन्ति ये ।\nरागद्वेषोदयाभावात्तेषां नाज्ञत्वसंभवः ॥६॥\nयत्स्वरूपपरिभ्रंशाच्चेत्यार्थे चितिमज्जनम् ।\nएतस्मादपरो मोहो न भूतो न भविष्यति ॥७॥\nअर्थादर्थान्तरं चित्ते याति मध्ये हि या स्थितिः ।\nनिरस्तमनना यासौ स्वरूपस्थितिरुच्यते ॥८॥\nसंशान्तसर्वसंकल्पा या शिलान्तरिव स्थितिः ।\nजाड्यनिद्राविनिर्मुक्ता सा स्वरूपस्थितिः स्मृता ॥९॥\nअहंतांशे क्षते शान्ते भेदे निःस्पन्दतां गते ।\nअजडा या प्रकचति तत्स्वरूपमिति स्थितम् ॥१०॥\nतत्रारोपितमज्ञानं तस्य भूमीरिमाः श्रृणु ।\nबीजजाग्रत्तथा जाग्रन्महाजाग्रत्तथैव च ॥११॥\nजाग्रत्स्वप्नस्तथा स्वप्नः स्वप्नजाग्रत्सुषुप्तकम् ।\nइति सप्तविधो मोहः पुनरेव परस्परम् ॥१२॥\nश्लिष्टो भवत्यनेकाख्यः श्रृणु लक्षणमस्य च ।\nप्रथमे चेतनं यत्स्यादनाख्यं निर्मलं चितः ॥१३॥\nभविष्यच्चित्तजीवादिनामशब्दार्थभाजनम् ।\nबीजरूपं स्थितं जाग्रद्बीजजाग्रत्तदुच्यते ॥१४॥\nएषा ज्ञप्तेर्नवावस्था त्वं जाग्रत्संसृतिं श्रृणु ।\nनवप्रसूतस्य परादयं चाहमिदं मम ॥१५॥\nइति यः प्रत्ययः स्वस्थस्तज्जाग्रत्प्रागभावनात् ।\nअयं सोऽहमिदं तन्म इति जन्मान्तरोदितः ॥१६॥\nपीवरः प्रत्ययः प्रोक्तो महाजाग्रदिति स्फुरन् ।\nअरूढमथ वा रूढं सर्वथा तन्मयात्मकम् ॥१७॥\nयज्जाग्रतो मनोराज्यं जाग्रत्स्वप्नः स उच्यते ।\nद्विचन्द्रशुक्तिकारूप्यमृगतृष्णादिभेदतः ॥१८॥\nअभ्यासात्प्राप्य जाग्रत्त्वं स्वप्नोऽनेकविधो भवेत् ।\nअल्पकालं मया दृष्टमेवं नो सत्यमित्यपि ॥१९॥\nनिद्राकालानुभूतेऽर्थे निद्रान्ते प्रत्ययो हि यः ।\nस स्वप्नः कथितस्तस्य महाजाग्रत्स्थितेर्हृदि ॥२०॥\nचिरसंदर्शनाभावादप्रफुल्लवृहद्वपुः ।\nस्वप्नो जाग्रत्तया रूढो महाजाग्रत्पदं गतः ॥२१॥\nअक्षतेवाक्षते देहे स्वप्नजाग्रन्मतं हि तत् ।\nषडवस्थापरित्यागे जडा जीवस्य या स्थितिः ॥२२॥\nभविष्यद्दुःखबोधाढ्या सौषुप्ती सोच्यते गतिः ।\nएते तस्यामवस्थायां तृणलोष्टशिलादयः ॥२३॥\nपदार्थाः संस्थिताः सर्वे परमाणुप्रमाणिनः ।\nसप्तावस्था इति प्रोक्ता मयाऽज्ञानस्य राघव ॥२४॥\nएकैका शतशाखात्र नानाविभवरूपिणी ।\nजाग्रत्स्वप्नश्चिरं रूढो जागृतावेव गच्छति ॥२५॥\nनानापदार्थभेदेन सविकासं विजृम्भते ।\nअस्यामप्युदरे सन्ति महाजाग्रद्दशादृशः ॥२६॥\nतासामप्यन्तरे लोको मोहान्मोहान्तरं व्रजेत् ।\nअन्तःपातिजलावर्त इव धावति नौर्भ्रमम् ॥२७॥\nकाश्चित्संसृतयो दीर्घ स्वप्नजाग्रत्तया स्थिताः ।\nकाश्चित्पुनः स्वप्नजाग्रज्जाग्रत्स्वप्नास्तथेतराः ॥२८॥\nअज्ञानभूमिरिति सप्तपदा मयोक्ता\nनानाविकारजगदन्तरभेदहीना ।\nअस्याः समुत्तरसि चारुविचारणाभि-\nर्दृष्टे प्रबोधविमले स्वयमात्मनोति ॥२९॥"
  },
  {
    "text": "इत्यार्षे श्रीवासिष्ठमहारामायणे वा० मोक्षोपायेषूत्पत्तिप्रकरणे अज्ञानभूमिकावर्णनं नाम सप्तदशोत्तरशततमः सर्गः ॥११७॥"
  }
]
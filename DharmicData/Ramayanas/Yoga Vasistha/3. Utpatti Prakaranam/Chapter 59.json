[
  {
    "text": "श्रीवसिष्ठ उवाच ।\nसरस्वती तथेत्युक्त्वा तत्रैवान्तर्धिमाययौ ।\nप्रभाते पङ्कजैः सार्धं बुबुधे सकलो जनः ॥१॥\nआलिलिङ्ग च तां लीलां लीला च दयितं क्रमात् ।\nपुनःपुनर्महानन्दान्मृतं प्रोज्जीवितं पुनः ॥२॥\nतदासीद्राजसदनं मदमन्मथमन्थरम् ।\nआनन्दमत्तजनतं वाद्यगेयरवाकुलम् ॥३॥\nजयमङ्गलपुण्याहघोषघुंघुमघर्घरम् ।\nतुष्टपुष्टजनापूर्णं राजलोकवृताङ्गणम् ॥४॥\nसिद्धविद्याधरोन्मुक्तपुष्पवर्षसहस्रभृत् ।\nध्वनन्मृदङ्गमुरजकाहलाशङ्खदुन्दुभि ॥५॥\nऊर्ध्वीकृतबृहद्धस्तहास्तिकस्तनितोत्कटम् ।\nउत्तालताण्डवस्त्रैणपूर्णाङ्गणलसद्ध्वनि ॥६॥\nमिथःसंघट्टनिपतज्जनोपायनदन्तुरम् ।\nपुष्पशेखरसंभारमयसंसारसुन्दरम् ॥७॥\nविकीर्णापादितक्षौमं मन्त्रिसामन्तनागरैः ।\nस्थूलपद्ममयं व्योम रक्तैस्ताण्डविनीकरैः ॥८॥\nमत्तस्त्रीकन्धरावृत्तलीलान्दोलितकुण्डलम् ।\nप्रवृत्तपादसंपातप्रोल्लसत्पुष्पकर्दमम् ॥९॥\nपट्टवासःशरन्मेघवितानकवितानकम् ।\nवराङ्गनामुखैर्नृत्यच्चन्द्रलक्षगृहाजिरम् ॥१०॥\nपरलोकादुपानीता राज्ञी सा पतिरेव च ।\nइति निर्वृत्तगाथाभिर्जगुर्देशान्तरे जनाः ॥११॥\nपद्मो भूमिपतिः श्रुत्वा वृत्तान्तं कथितं मनाक् ।\nचक्रे स्नानं समानीतैश्चतुःसागरवारिभिः ॥१२॥\nततोऽभिषिषिचुर्विप्रा मन्त्रिणो भूभुजश्च तम् ।\nलब्धोदयमनन्तेहममरेन्द्रमिवामराः ॥१३॥\nलीला लीला च राजा च जीवन्मुक्तमहाधियः ।\nरेमिरे पूर्ववृत्तान्तकथनैः सुरतैरिव ॥१४॥\nसरस्वत्याः प्रसादेन स्वपौरुषकृतेन तत् ।\nप्राप्तं लोकत्रयश्रेयः पद्मेनेति महीभुजा ॥१५॥\nस ज्ञप्तिज्ञानसंबुद्धो राजा लीलाद्वयान्वितः ।\nचक्रे वर्षायुतान्यष्टौ तत्र राज्यमनिन्दितः ॥१६॥\nजीवन्मुक्तास्त इत्येवं राज्यं वर्षायुताष्टकम् ।\nकृत्वा विदेहमुक्तत्वमासेदुः सिद्धसंविदः ॥१७॥\nयदुदयविशदं विदग्धमुग्धं\nसमुचितमात्महितं च पेशलं च ।\nतदखिलजनतोषदं स्वराज्यं\nचिरमनुपाल्य सुदंपती विमुक्तौ ॥१८॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये लीलोपाख्याने पद्मनिर्वाणं नामैकोनषष्टितमः सर्गः ॥५९॥"
  }
]
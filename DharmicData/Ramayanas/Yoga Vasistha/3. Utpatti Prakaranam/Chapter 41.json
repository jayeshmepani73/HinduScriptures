[
  {
    "text": "श्रीवसिष्ठ उवाच ।\nतयोः प्रविष्टयोर्देव्योः पद्मसद्म बभूव तत् ।\nचन्द्रद्वयोदयोद्द्योतधवलोदरसुन्दरम् ॥१॥\nकोमलामलसौगन्ध्यमृदुमन्दारमारुतम् ।\nतत्प्रभावेन निद्रालुनृपेतरनराङ्गनम् ॥२॥\nसौभाग्यनन्दनोद्यानं विद्रुतव्याधिवेदनम् ।\nसवसन्तं वनमिव फुल्लं प्रातीरवाम्बुजम् ॥३॥\nतयोर्देहप्रभापूरैः शशिनिस्यन्दशीतलैः ।\nआह्लादितोऽसौ बुबुधे राजोक्षित इवामृतैः ॥४॥\nआसनद्वयविश्रान्तं स ददर्शाप्सरोद्वयम् ।\nमेरुशृङ्गद्वये चन्द्रबिम्बद्वयमिवोदितम् ॥५॥\nनिमेषमिव संचिन्त्य स विस्मितमना नृपः ।\nउत्तस्थौ शयनाच्छेषादिव चक्रगदाधरः ॥६॥\nपरिसंयमितालम्बिमाल्यहाराधराम्बरः ।\nपुष्पाहार इवोत्फुल्लं जग्राह कुसुमाञ्जलिम् ॥७॥\nउपधानप्रदेशस्थात्स्वयं पटलकोटरात् ।\nबद्धपद्मासनो भूमौ भूत्वोवाचेदमानतः ॥८॥\nजयतां जन्मदोस्थित्यदाहदोषशशिप्रभे ।\nदेव्यौ बाह्यान्तरतमोविद्रावणरविप्रभे ॥९॥\nतयोरुक्त्वेति तत्याज पादयोः कुसुमाञ्जलिम् ।\nतीरद्रुमो विकसितः पद्मिन्यो पद्मयोरिव ॥१०॥\nलीलायै भूपजन्माथ वक्तुं मन्त्रिणमीश्वरी ।\nबोधयामास पार्श्वस्थं संकल्पेन सरस्वती ॥११॥\nप्रबुद्धोप्सरसौ दृष्ट्वा प्रणम्य कुसुमाञ्जलिम् ।\nतयोः पादेषु संत्यज्य विवेश पुरतो नतः ॥१२॥\nउवाच देवी हे राजन्कस्त्वं कस्य सुतः कदा ।\nइह जात इति श्रुत्वा स मन्त्री वाक्यमब्रवीत् ॥१३॥\nदेव्यौ युष्मत्प्रसादोऽयं भवत्योरपि यत्पुरः ।\nवक्तुं शक्नोमि तद्देव्यौ श्रूयेतां जन्म मत्प्रभोः ॥१४॥\nआसीदिक्ष्वाकुवंशोत्थो राजा राजीवलोचनः ।\nश्रीमान्कुन्दरथो नाम दोश्छायाच्छादितावनिः ॥१५॥\nतस्याभूदिन्दुवदनः पुत्रो भद्ररथाभिधः ।\nतस्य विश्वरथः पुत्रस्तस्य पुत्रो बृहद्रथः ॥१६॥\nतस्य सिन्धुरथः पुत्रस्तस्य शैलरथः सुतः ।\nतस्य कामरथः पुत्रस्तस्य पुत्रो महारथः ॥१७॥\nतस्य विष्णुरथः पुत्रस्तस्य पुत्रो नभोरथः ।\nअयमस्मत्प्रभुस्तस्य पुत्रः पूर्णामलाकृतिः ॥१८॥\nअमृतापूरितजनः क्षीरोदस्येव चन्द्रमाः ।\nमहद्भिः पुण्यसंभारैर्विदूरथ इति श्रुतः ॥१९॥\nजातो मातुः सुमित्राया गौर्या गुह इवापरः ।\nपितास्य दशवर्षस्य दत्त्वा राज्यं वनं गतः ॥२०॥\nपालयत्येष भूपीठं ततः प्रभृति धर्मतः ।\nभवत्यावद्यसंप्राप्ते फलिते सुकृतद्रुमे ॥२१॥\nदेव्यौ दीर्घतपःक्लेशशतैर्दुष्प्रापदर्शने ।\nइत्ययं वसुधाधीशो विदूरथ इति श्रुतः ॥२२॥\nअद्य युष्मत्प्रसादेन परां पावनतां गतः ।\nइत्युक्त्वा संस्थिते तूष्णीं मन्त्रिण्यवनिपे तथा ॥२३॥\nकृताञ्जलौ नतमुखे बद्धपद्मासनेऽवनौ ।\nराजन्स्मर विवेकेन पूर्वजातिमिति स्वयम् ॥२४॥\nवदन्ती मूर्ध्नि पस्पर्श तं करेण सरस्वती ।\nअथ हार्दं तमो मायापद्मस्य क्षयमाययौ ॥२५॥\nसुविकासं च हृदयं ज्ञप्तिस्पर्शोदयेऽभवत् ।\nसस्मार पूर्ववृत्तान्तमन्तः स्फुरदिव स्थितम् ॥२६॥\nत्यक्तदेहैकराज्यत्वं लीलाविलसितान्वितम् ।\nज्ञात्वा प्रज्ञप्तिवृत्तान्तं लीलायास्तु विजृम्भितम् ॥२७॥\nआत्मोदन्तं बभूवासावुह्यमान इवार्णवे ।\nउवाचात्मनि संसारे बत मायेयमातता ॥२८॥\nपरिज्ञाता प्रसादेन देव्योरिह मयाधुना ।\nराजोवाच ।\nहे देव्यौ किमिदं नाम दिनमेकं मृतस्य मे ॥२९॥\nगतमद्येह जातानि वयो वर्षाणि सप्ततिः ।\nस्मराम्यनेककार्याणि स्मरामि प्रपितामहम् ॥३०॥\nस्मरामि बाल्यं तारुण्यं मित्रं बन्धुपरिच्छदम् ।\nज्ञप्तिरुवाच ।\nराजन्मृतिमहामोहमूर्च्छायाः समनन्तरम् ॥३१॥\nतस्मिँल्लोकान्तरेऽतीते तस्मिन्नेव मुहूर्तके ।\nतस्मिन्नेव गृहे चास्मिन्नेव व्योम्न्यपि सद्मनि ॥३२॥\nअयं तस्य गृहस्यान्तर्व्योमन्येव किल स्थिते ।\nगिरिग्रामकविप्रस्य गृहेऽन्तर्भूप मण्डपः ॥३३॥\nतस्यान्तरेऽयमाभाति प्रत्येकं च जगद्गृहम् ।\nकिल ब्राह्मणगेहान्तर्जीवस्ते मदुपास्थितः ॥३४॥\nतत्रैव तस्य भूपीठं तस्मिंश्च किल मण्डपे ।\nतस्यैव च गृहस्यान्तरिदं संसारमण्डलम् ॥३५॥\nतन्नैवेदं तव गृहं स्थितमारम्भमन्थरम् ।\nतत्रैव चेतसि तव निर्मलाकाशनिर्मले ॥३६॥\nप्रतिभामागतमिदं व्यवहारभ्रमाततम् ।\nयथेदं नाम मे जन्म तथेक्ष्वाकुकुलं मम ॥३७॥\nएवंनामान एते मे पुराभूवन्पितामहाः ।\nजातोऽहमभवं बालो दशवर्षस्य मे पिता ॥३८॥\nपरिव्राड्विपिनं यात इह राज्येऽभिषिच्य माम् ।\nततो दिग्विजयं कृत्वा कृत्वा राज्यमकण्टकम् ॥३९॥\nअमीभिर्मन्त्रिभिः पौरैः पालयामि वसुन्धराम् ।\nयज्ञक्रियाक्रमवतो धर्मे पालयतः प्रजाः ॥४०॥\nवयसः समतीतानि मम वर्षाणि सप्ततिः ।\nइदं परबलं प्राप्तं मम दारुणविग्रहः ॥४१॥\nयुद्धं कृत्वेदमायातो गृहमस्मिन्यथास्थितम् ।\nइमे देव्यौ गृहे प्राप्ते ममैते पूजयाम्यहम् ॥४२॥\nपूजिता हि प्रयच्छन्ति देवताः स्वसमीहितम् ।\nममेयमेतयोरेका ज्ञानं जातिस्मृतिप्रदम् ॥४३॥\nइह दत्तवती देवी भाब्जस्येव विकासनम् ।\nइदानीं कृतकृत्योऽस्मि जातोऽस्मि गतसंशयः ॥४४॥\nशाम्यामि परिनिर्वामि सुखमासे च केवलम् ।\nइतीयमातता भ्रान्तिर्भवतो भूरिसंभ्रमा ॥४५॥\nनानाचारविहाराढ्या सलोकान्तरसंचरा ।\nयस्मिन्नेव मुहूर्ते त्वं मृतिमभ्यागतः पुरा ॥४६॥\nतदैव प्रतिभैषा ते स्वयमेवोदिता हृदि ।\nएकामावर्तचलनां त्यक्त्वा दत्ते यथाऽपराम् ॥४७॥\nक्षिप्रमेव नदीवाहो वित्प्रवाहस्तथैव च ।\nआवर्तान्तरसंमिश्रो यथावर्तः प्रवर्तते ॥४८॥\nकदाचिदेवं सर्गश्रीर्मिश्राऽमिश्रा च वर्धते ।\nतस्मिन्मृतिमुहूर्ते ते प्रतिभानमुपागतम् ॥४९॥\nएतज्जालमसद्रूपं चिद्भानोः समुपस्थितम् ।\nयथा स्वप्नमुहूर्तेऽन्तः संवत्सरशतभ्रमः ॥५०॥\nयथा संकल्पनिर्माणे जीवनं मरणं पुनः ।\nयथा गन्धर्वनगरे कुड्यमण्डनवेदनम् ॥५१॥\nयथा नौयानसंरम्भे वृक्षपर्वतवेपनम् ।\nयथा स्वधातुसंक्षोभे पूर्वपर्वतनर्तनम् ॥५२॥\nयथा समञ्जसं स्वप्ने स्वशिरःप्रविकर्तनम् ।\nमिथ्यैवैवमियं प्रौढा भ्रान्तिराततरूपिणी ॥५३॥\nवस्तुतस्तु न जातोऽसि न मृतोऽसि कदाचन ।\nशुद्धविज्ञानरूपस्त्वं शान्त आत्मनि तिष्ठसि ॥५४॥\nपश्यसीवैतदखिलं न च पश्यसि किंचन ।\nसर्वात्मकतया नित्यं प्रकचस्यात्मनात्मनि ॥५५॥\nमहामणिरिवोदार आलोक इव भास्वरः ।\nवस्तुतस्तु न भूपीठमिदं न च भवानयम् ॥५६॥\nन चेमे गिरयो ग्रामा न चैते न च वै वयम् ।\nगिरिग्रामकविप्रस्य मण्डपाकाशके किल ॥५७॥\nतल्लीलाभर्तृदाराढ्यं जगदाभाति भास्वरम् ।\nतत्र लीलाराजधानी मण्डपामण्डिताकृतिः ॥५८॥\nभाति तस्योदरे व्योम्नि तदेवं विदितं जगत् ।\nतस्मिञ्जगति गेहेऽन्तर्यस्मिन्वयमिह स्थिताः ॥५९॥\nएवं तेषां मण्डपानां व्योमाव्योमैव निर्मलम् ।\nतथैव मण्डपेष्वस्ति न मही न च पत्तनम् ॥६०॥\nन वनानि न शैलौघा न मेघसरिदर्णवाः ।\nकेवलं तत्र निःशून्ये विहरन्ति गृहे जनाः ॥६१॥\nन पश्यन्ति जना नापि पार्थिवा न च भूधराः ।\nविदूरथ उवाच ।\nएवं चेत्तत्कथं देवि ममेहानुचरा इमे ॥६२॥\nसंपन्ना आत्मना सन्ति ते किमात्मनि नोऽथवा ।\nजगत्स्वप्नार्थवद्भाति तस्य स्वप्ननरादयः ॥६३॥\nकथमात्मनि सत्याः स्युर्न सत्या वेति मे वद ।\nश्रीसरस्वत्युवाच ।\nराजन्विदितवेद्येषु शुद्धबोधैकरूपिषु ॥६४॥\nन किंचिदेतत्सद्रूपं चिद्व्योमात्मसु जागतम् ।\nशुद्धबोधात्मनो भाति कृतो नाम जगद्भ्रमः ॥६५॥\nरज्ज्वां सर्पभ्रमे शान्ते पुनः सर्पभ्रमः कुतः ।\nअसद्भावे परिज्ञाते कुतः सत्ता जगद्भ्रमे ॥६६॥\nपरिज्ञाते मृगजले पुनर्जलमतिः कुतः ।\nस्वप्नकाले परिज्ञाते स्वे स्वप्नमरणं कुतः ।\nस्वस्वप्ने स्वप्नमृतिभीरमृतस्यैव जायते ॥६७॥\nबुद्धस्य शुद्धस्य शरन्नभःश्रीः\nस्वच्छावदातातितताशयस्य ।\nअहं जगच्चेति कुशब्दकार्थो\nन वस्तुतः सोऽङ्ग हि वाचिकं तत् ॥६८॥\nइत्युक्तवत्यथ मुनौ दिवसो जगाम\nसायंतनाय विधयेऽस्तमिनो जगाम ।\nस्नातुं सभा कृतनमस्करणा जगाम\nश्यामाक्षये रविकरैश्च सहाजगाम ॥६९॥\nइत्यार्षे श्रीवासिष्ठमहारामायणे वाल्मीकीये उत्पत्तिप्रकरणे लीलोपाख्याने भ्रान्तिविचारवर्णनं नामैकचत्वारिशः सर्गः ॥४१॥\nपञ्चमदिनम् ।"
  }
]
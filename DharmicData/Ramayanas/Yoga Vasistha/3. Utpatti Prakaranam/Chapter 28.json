[
  {
    "text": "श्रीराम उवाच ।\nवज्राङ्गसाराद्ब्रह्माण्डकुड्यान्निबिडमण्डलात् ।\nकोटियोजनसंपुष्टात्कथं ते निर्गतेऽबले ॥१॥\nश्रीवसिष्ठ उवाच ।\nक्व ब्रह्माण्डं क्व तद्भित्तिः क्वात्रासौ वज्रसारता ।\nकिलावश्यं स्थिते देव्यावन्तःपुरवराम्बरे ॥२॥\nतस्मिन्नेव गिरिग्रामे तस्मिन्नेवालयाम्बरे ।\nब्राह्मणः स वसिष्ठाख्य आस्वादयति राजताम् ॥३॥\nतमेव मण्डपाकाशकोणकं शून्यमात्रकम् ।\nचतुःसमुद्रपर्यन्तं भूतलं सोऽनुभूतवान् ॥४॥\nआकाशात्मनि भूपीठं तस्मिंस्तद्राजपत्तनम् ।\nराजसद्मानुभवति स च सा चाप्यरुन्धती ॥५॥\nलीलाभिधाना सा जाता तया च ज्ञप्तिरर्चिता ।\nज्ञप्त्या सह समुल्लङ्घ्य खमाश्चर्यमनोहरम् ॥६॥\nप्रादेशमात्रे नभसि सा तत्रैवगृहोदरे।\nब्रह्माण्डान्तरमासाद्य गिरिग्रामकमन्दिरे ॥७॥\nब्रह्माण्डात्परिनिर्गत्य स्वगृहे स्थितिमाययौ ।\nस्वप्नात्स्वप्नान्तरं प्राप्य यथा तल्पगतः पुमान् ॥८॥\nप्रतिभामात्रमेवैतत्सर्वमाकाशमात्रकम् ।\nन ब्रह्माण्डं न संसारो न कुड्यादि न दूरता ॥९॥\nस्वचित्तमेव कचति तयोस्तादृङ्मनोहरम् ।\nवासनामात्रसोल्लेखं क्व ब्रह्माण्डं क्व संसृतिः ॥१०॥\nनिरावरणमेवेदं ज्ञप्त्याकाशमनन्तकम् ।\nकिंचित्स्वचित्तेनोन्नीतं स्पन्दयुक्त्येव मारुतः ॥११॥\nचिदाकाशमजं शान्तं सर्वत्रैव हि सर्वदा ।\nचित्त्वाज्जगदिवाभाति स्वयमेवात्मनात्मनि॥\nयेन बुद्धं तु तस्यैतदाकाशादप शून्यकम् ।\nन बुद्धं येन तस्यैतद्वज्रसाराचलोपमम् ॥१३॥\nगृह एव यथा स्वप्ने नगरं भाति भासुरम् ।\nतथैतदसदेवान्तश्चिद्धातौ भाति भास्वरम् ॥१४॥\nयथा मरौ जलं बुद्धं कटकत्वं च हेमनि ।\nअसत्सदिव भातीदं तथा दृश्यत्वमात्मनि ॥१५॥\nएवमाकथयन्त्यौ ते ललने ललिताकृती ।\nगृहान्निर्ययतुर्बाह्यं चारुचक्रमणक्रमैः ॥१६॥\nआदृश्ये ग्रामलोकेन प्रेक्षमाणे पुरोगिरिम् ।\nचुम्बिताकाशकुहरं संस्पृष्टादित्यमण्डलम् ॥१७॥\nनानावर्णाखिलोत्फुल्लविचित्रवननिर्मलम् ।\nनानानिर्झरनिर्ह्रादकूजद्वनविहंगमम् ॥१८॥\nविचित्रमञ्जरीपुञ्जपिञ्जराम्बुदमण्डलम् ।\nस्वभ्रमच्छगुलुच्छाग्रविश्रान्तखगसारसम् ॥१९॥\nसारवञ्जुलविस्तारगुप्ताखिलसरित्तटम् ।\nअसमाप्तशिलाश्वभ्रलतावर्तनमारुतम् ॥२०॥\nपुष्पाग्रपिहिताकाशकोशकुड्यकवारिदम् ।\nपतद्दीर्घसरित्स्रोतः स्फुरन्मुक्ताकलापकम् ॥२१॥\nचलद्वृक्षवनव्यूहवातवेल्लिसरित्तटम् ।\nनानावनाकुलोपान्तच्छायासततशीतलम् ॥२२॥\nअथ ते ललने तत्र तदा ददृशतुः स्वयम् ।\nतं गिरिग्रामकं व्योम्नः स्वर्गखण्डमिव च्युतम् ॥२३॥\nरटत्प्रणालीपटलं पूर्णपुष्करिणीगणम् ।\nद्विजैः कुचकुचैः कूजत्स्वलीलाश्वभ्रकच्छकम् ॥२४॥\nगच्छद्गोवृन्दहुंकारकरालाखिलकुञ्जकम् ।\nकुञ्जगुल्मकखण्डाढ्यं सच्छायघनशाद्वलम् ॥२०॥५\nदुष्प्रवेशार्ककिरणं दृशन्नीहारधूसरम् ।\nउदग्रमञ्जरीपुञ्जजटालं विशिखान्तरम् ॥२६॥\nशिलाकुहरवाःस्फालप्रोच्चलन्मुक्तनिर्झरैः ।\nस्मारिताचलनिर्धूत्क्षीरोदकजलश्रियम् ॥२७॥\nफलमाल्यमहाभारभासुरैरजिरद्रुमैः ।\nआनीय पुष्पसंभारं तिष्ठद्भिरिव संकुलम् ॥२८॥\nतरत्तरङ्गझांकारकारिमारुतकम्पितैः ।\nकीर्णपुष्पसमावृष्टं द्रुमैरपि रसाकुलैः ॥२९॥\nअशङ्कितशिलाकूटस्रवदब्बिन्दुटंकृतैः ।\nकिंचित्कृतरवं गुप्तैरशङ्कैः शङ्कितैः खगैः ॥३०॥\nउत्फाललहरीश्रान्तसीकरास्वादनाकुलैः ।\nनद्यामुडुपरावर्तवृत्तिभिर्विहगैर्वृतम् ॥३१॥\nउत्तालतालविश्रान्तकाकालोकनशङ्कितैः ।\nबालैः प्रगोपितामिक्षाखण्डं जीर्णस्वभुक्तकैः ॥३२॥\nपुष्पशेखरसंभारवसनग्रामबालकम् ।\nखर्जूरनिम्बजम्बीरगहनोपान्तशीतलम् ॥३३॥\nक्षौमाग्रहस्ताम्बरया मञ्जरीपूर्णकर्णया ।\nक्षुत्क्षीणयाक्रान्तरथ्यं ग्रामकीटककान्तया ॥३४॥\nसरित्तरङ्गसंघट्टसंरावाश्रुतसंकथम् ।\nकर्मजाड्यघनत्रासवाञ्छितैकान्तसंस्थितम् ॥३५॥\nदधिलिप्तास्यहस्तांसैः स्निग्धपुष्पलताधरैः ।\nनग्नैर्गोमयपङ्काङ्कैर्बालैराकुलचत्वरम् ॥३६॥\nतीरशाद्वलवल्लीनां दोलान्दोलनकारिभिः ।\nतरङ्गैर्वाह्यमानस्य लेखिकाङ्कितसैकतम् ॥३७॥\nदधिक्षीरघनामोदमत्तमन्थरमक्षिकम् ।\nकामभुक्तार्थतोद्वाष्पजर्जराबलबालकम् ॥३८॥\nगोमयासिक्तवलयकरनारीकृतक्रुधम् ।\nधम्मिल्लवलनाव्यग्रत्रस्तस्त्रीविहसज्जनम् ॥३९॥\nदान्तपुष्पच्छदोत्सन्नपतत्ककुदवायसम्।\nगृहरथ्यागणद्वारकीर्णक्रूरकुरण्टकम् ॥४०॥\nगृहपार्श्वस्थितश्वभ्रकुञ्जैः कुसुमितप्रभैः ।\nप्रत्यहं प्रातरागुल्फमाकीर्णकुसुमाजिरम् ॥४१॥\nचरच्चमरसारङ्गजालजङ्गलखण्डकम् ।\nगुञ्जानिकुञ्जसंजातशष्पसुप्तमृगार्भकम् ॥४२॥\nएकान्तसुप्तवत्सैककर्णस्पन्दास्तमक्षिकम् ।\nगोपोच्छिष्टीकृतदधिखसृक्किस्पन्दिमक्षिकम् ॥४३॥\nसमस्तसद्मसंक्षीणमक्षिकाक्षिप्तमाक्षिकम् ।\nफुल्लाशोकद्रुमोद्यानकृतलाक्षिकमन्दिरम् ॥४४॥\nसीकरासारमरुता नित्यार्द्रविकचद्रुमम् ।\nकदम्बमुकुलप्रोतसमस्तच्छादनतृणम् ॥४५॥\nप्रतिकृत्तलताफुल्लकेतकोत्करपाण्डुरम्।\nवहत्प्राणालपटलीरणद्गुरुगुरारवम् ॥४६॥\nवातायनगुहानिर्यत्सोधविश्रान्तवारिदम् ।\nपूर्णपुष्करिणीपङ्क्तिपूर्णराजपृथूत्तरम् ॥४७॥\nनीरन्ध्रविटपिच्छायाशीतलामलशाद्वलम् ।\nसर्वशष्पाग्रवार्बिन्दुप्रतिबिम्बिततारकम् ॥४८॥\nअनारतपतत्फुल्लहिमवर्षसितालयम् ।\nविचित्रमञ्जरीपुष्पपत्रसत्फलपादपम् ॥४९॥\nगृहकक्षान्तरालीनमेघसुप्तचिरण्टिकम् ।\nसौधस्थमेघविद्युद्भिरनादेयप्रदीपकम् ॥५०॥\nकन्दरानिलभांकारघनघुंघुममण्डपम् ।\nचरच्चकोरहारीतहरिणीहारिमन्दिरम् ॥५१॥\nउन्निद्रकन्दलोद्वान्तमांसलामोदमन्थरैः ।\nमरुद्भिर्मन्दमायातुमारब्धैर्लोलपल्लवम् ॥५२॥\nलावकालापलीलायामालीनललनागणम् ।\nकोककोकिलकाकोलकोलाहलसमाकुलम् ॥५३॥\nशालतालतमालाब्जनीलतत्फलमालिनम् ।\nवल्लीवलयविन्यासविलासवलितद्रुमम् ॥५४॥\nआलोलपल्लवलतावलितायनाना-\nमुत्फुल्लकन्दलशिलीन्ध्रसुगन्धितानाम् ।\nतालीतमालदलताण्डवमण्डपाना-\nमारामफुल्लकुसुमद्रुमशीतलानाम् ॥५५॥\nसाराववारिचलनाकुलगोकुलाना-\nमानीलसस्यकुसुमस्थलशोभितानाम् ।\nतीरद्रुमप्रकरगुप्तसरिद्रयाणां\nनीरन्ध्रपुष्पितलताग्रवितानकानाम् ॥५६॥\nउद्यानकुन्दमकरन्दसुगन्धितानां\nगन्धान्धषट्पदकुलान्तरिताम्बुजानाम् ।\nसौन्दर्यतर्जितपुरन्दरमन्दिराणां\nराजीवराजिरजसारुणिताम्बराणाम् ॥५७॥\nरंहोवहद्गिरिनदीरवघर्घराणां\nकुन्दावदातजलदद्युतिभासुराणाम् ।\nसौधस्थितोल्लसितफुल्ललतालयानां\nलीलावलोलकलकण्ठविहङ्गमानाम् ॥५८॥\nउल्लासिकौसुमदलास्तरणस्थयूना-\nमापादमावलितमाल्यविलासिनीनाम् ।\nसर्वत्र सुन्दरनवाङ्कुरदन्तुराणां\nशोभोल्लसद्वरलताकुलमार्गणानाम् ॥५९॥\nसंजातकोमललतोत्पलसंकुलानां ।\nतिष्ठत्पयोदपटसंवलितालयानाम् ।\nनीहारहारहरितस्थलविश्रुतानां\nसौधस्थमेघतडिदाकुलिताङ्गनानाम् ॥६०॥\nनीलोत्पलोल्लसितसौरभसुन्दराणां\nहुंकारहारिहीरतोन्मुखगोकुलानाम् ।\nविश्रब्धमुग्धमृगसारगृहाजिराणा-\nमुन्नृत्यबर्हिघनसीकरनिर्झराणाम् ॥६१॥\nसौगन्ध्यमत्तपवनाहतविक्लवानां\nवप्रौषधिज्वलनविस्मृतदीपकानाम् ।\nकोलाहलाकुलकुलायकुलाकुलानां\nकुल्याकुलाकलकलाश्रुतसंकथानाम् ॥६२॥\nमुक्ताफलप्रकरसुन्दरबिन्दुपात-\nशीताखिलद्रुमलतातृणपल्लवानाम् ।\nलक्ष्मीमनस्तमितपुष्पविकासभाजां\nशक्नोति कः कलयितुं गिरिमन्दिराणाम् ॥६३॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे लीलोपाख्याने गिरिग्रामवर्णनं नामाष्टाविंशः सर्गः ॥२८॥"
  }
]
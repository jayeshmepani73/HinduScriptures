[
  {
    "text": "श्रीराम उवाच ।\nभगवन्मुनिशार्दूल किमिवेह मनोभ्रमे ।\nविद्यते कथमुत्पन्नं मनो मायामयं कुतः ॥१॥\nउत्पत्तिमादाविति मे समासेन वद प्रभो ।\nप्रवक्ष्यसि ततः शिष्टं वक्तव्यं वदतां वर ॥२॥\nश्रीवसिष्ठ उवाच ।\nमहाप्रलयसंपत्तावसतां समुपागते ।\nअशेषदृश्यसर्गादौ शान्तमेवावशिष्यते ॥३॥\nआस्तेऽनस्तमितो भास्वानजो देवो निरामयः ।\nसर्वदा सर्वकृत्सर्वः परमात्मा महेश्वरः ॥४॥\nयतो वाचो निवर्तन्ते यो मुक्तैरवगम्यते ।\nयस्य चात्मादिकाः संज्ञाः कल्पिता न स्वभावजाः ॥५॥\nयः पुमान्सांख्यदृष्टीनां ब्रह्म वेदान्तवादिनाम् ।\nविज्ञानमात्रं विज्ञानविदामेकान्तनिर्मलम् ॥६॥\nयः शून्यवादिनां शून्यो भासको योऽर्कतेजसाम् ।\nवक्ता मन्ता ऋतं भोक्ता द्रष्टा कर्ता सदैव सः ॥७॥\nसन्नप्यसद्यो जगति यो देहस्थोऽपि दूरगः ।\nचित्प्रकाशो ह्ययं यस्मादालोक इव भास्वतः ॥८॥\nयस्माद्विष्ण्वादयो देवाः सूर्यादिव मरीचयः ।\nयस्माज्जगन्त्यनन्तानि बुद्बुदा जलधेरिव ॥९॥\nयं यान्ति दृश्यवृन्दानि पयांसीव महार्णवम् ।\nय आत्मानं पदार्थं च प्रकाशयति दीपवत् ॥१०॥\nय आकाशे शरीरे च दृषत्स्वप्सु लतासु च ।\nपांसुष्वद्रिषु वातेषु पातालेषु च संस्थितः ॥११॥\nयः प्लावयति संरब्धं पुर्यष्टकमितस्ततः ।\nयेन मूकीकृता मूढाः शिला ध्यानमिवास्थिताः ॥१२॥\nव्योम येन कृतं शून्यं शैला येन घनीकृताः ।\nआपो द्रुताः कृता येन दीपो यस्य वशो रविः ॥१३॥\nप्रसरन्ति यतश्चित्राः संसारासारवृष्टयः ।\nअक्षयामृतसंपूर्णादम्भोदादिव वृष्टयः ॥१४॥\nआविर्भावतिरोभावमयास्त्रिभुवनोर्मयः ।\nस्फुरन्त्यतितते यस्मिन्मराविव मरीचयः ॥१५॥\nनाशरूपो विनाशात्मा योऽन्तःस्थः सर्वजन्तुषु ।\nगुप्तो योऽप्यतिरिक्तोऽपि सर्वभावेषु संस्थितः ॥१६॥\nप्रकृतिव्रततिर्व्योम्नि जाता ब्रह्माण्डसत्फला ।\nचित्तमूलेन्द्रियदला येन नृत्यति वायुना ॥१७॥\nयश्चिन्मणिः प्रकचति प्रतिदेहसमुद्गके ।\nयस्मिन्निन्दौ स्फुरन्त्येता जगज्जालमरीचयः ॥१८॥\nप्रशान्ते चिद्धने यस्मिस्फुरन्त्यमृतवर्षिणि ।\nधाराजलानि भूतानि सृष्टयस्तडितः स्फुटाः ॥१९॥\nचमत्कुर्वन्ति वस्तूनि यदालोकतया मिथः ।\nअसज्जातमसद्येन येन सत्सत्त्वमागतम् ॥२०॥\nचलतीदमनिच्छस्य कायो यो यस्य संनिधौ ।\nजडं परमरक्तस्य शान्तमात्मनि तिष्ठतः ॥२१॥\nनियतिर्देशकालौ च चलनं स्पन्दनं क्रिया ।\nइति येन गताः सत्तां सर्वसत्तातिगामिना ॥२२॥\nशुद्धसंविन्मयत्वाद्यः खं भवेद्व्योमचिन्तया ।\nपदार्थचिन्तयार्थत्वमिव तिष्ठत्यधिष्ठितः ॥२३॥\nकुर्वन्नपीह जगतां महतामनन्त-\nवृन्दं न किंचन करोति न काश्चनापि ।\nस्वात्मन्यनस्तमयसंविदि निर्विकारे\nत्यक्तोदयस्थितिमति स्थित एक एव ॥२४॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे मूलकारणदेवस्वरूपवर्णनं नाम पञ्चमः सर्गः ॥५॥"
  }
]
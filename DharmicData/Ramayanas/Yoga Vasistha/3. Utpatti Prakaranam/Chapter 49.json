[
  {
    "text": "श्रीवसिष्ठं उवाच ।\nववुर्वलितनीहारा विकीर्णवनपल्लवाः ।\nवायवो धूतवृक्षौघाः सल्लीलापीडपांसवः ॥१॥\nपक्षिवद्भ्रान्तवृक्षौघाः पतनोत्पातनोद्भटाः ।\nविकुट्टिताट्टालखण्डाश्चाभ्रभित्तिविभेदिनः ॥२॥\nतेनातिभीमवातेन विदूरथरथोऽप्यथ ।\nउह्यमानोऽभवन्नद्या यथा जर्जरपल्लवः ॥३॥\nविदूरथोऽथ तत्याज पार्वतास्त्रं महास्त्रवित् ।\nव्योमापि घनतोयेन समादातुमिवोद्यतम् ॥४॥\nतेन शैलास्त्रघातेन विराट् प्राणसमीरणः ।\nशमं चैतन्यशान्त्येव प्रययौ वायुराततः ॥५॥\nअन्तरिक्षगता वृक्षपङ्क्तयः पतिता भुवि ।\nनानाजनशवव्यूहे काकानामिव कोटयः ॥६\nशेमुः सूत्त्कारडान्कारभांकारोत्कारका दिशाम् ।\nप्रलापा इव विध्वस्ताः पूर्ग्रामवनवीरुधाम् ॥७॥\nगिरीनपश्यन्नभसः पततः पत्रवर्णवत् ।\nसिन्धुः सिन्धुरिवोत्पक्षान्मैनाकादीनितस्ततः ॥८॥\nवज्रास्त्रमसृजद्दीप्तं चेरुर्वज्रगणास्ततः ।\nपिबन्तोऽद्रीन्द्रतिमिरमग्निदाहमिवाग्नयः ॥९॥\nते गिरीणां तथा क्षिप्ताः कोटितुण्डावखण्डनैः ।\nशिरांसि पातयामासुः फलानीवोल्बणानिलाः ॥१०॥\nविदूरथोऽथ वज्रास्त्रशान्त्यै ब्रह्मास्त्रमत्यगात् ।\nततो ब्रह्मास्त्रवज्रास्त्रे समं प्रशममागते ॥११॥\nश्यामाश्यामं पिशाचास्त्रमथ सिन्धुरचोदयत् ॥\nतेनोदगुः पिशाचानां पङ्क्तयोऽत्यन्तभीतिदाः ॥१२॥\nसंध्यायामथ भीत्येव दिवसः श्यामतां ययौ ।\nपिशाचा भुवनं जग्मुरन्धकारभरा इव ॥१३॥\nभस्मनः स्तम्भसदृशास्तालोत्तालविलासिनः ।\nदृश्यमानमहाकारा मुष्टिग्राह्या न किंचन ॥१४॥\nऊर्ध्वकेशाः कृशाङ्गाश्च केचिच्च श्मश्रुला अपि ।\nकृष्णाङ्गा मलिनाङ्गाश्च ग्राम्या इव नभश्चराः ॥१५॥\nसभया मूढदृष्टाश्च यत्किंचनकराश्चलाः ।\nदीना वज्रासिनः क्रूरा दीना ग्राम्यजना इव ॥१६॥\nतरुकर्दमरथ्यान्तः शून्यगेहगृहाश्चलाः ।\nलेलिहानाः प्रेतरूपा कृष्णाङ्गाश्चपला इव ॥१७॥\nजगृहुस्ते तदा मत्ता हतशिष्टमरेर्बलम् ।\nआसंस्तत्सैनिकास्तत्र भिन्नास्त्रक्षुब्धचेतनाः ॥१८॥\nत्यक्तायुधतनुत्राणास्त्रस्तप्राणाः स्खलद्गमाः ।\nनेत्रैरङ्गेर्मुखैः पादैर्विकारभरकारिणः ॥१९॥\nत्यक्तकौपीनवसना निमग्नावसनोत्तराः ।\nविष्ठां मूत्रं च कुर्वन्तः स्थिरमारब्धनर्तनाः ॥२०॥\nपिशाचराजी राजानं तस्य यावद्विदूरथम् ।\nसमाक्रामति तावत्तां मायां स बुबुधे बुधः ॥२१॥\nपिशाचसंग्रामकरीं मायां वेत्ति स भूमिपः ।\nतया पिशाचसैन्यं तत्परसैन्ये न्ययोजयत् ॥२२॥\nततः स्वसैनिकाः स्वस्थाः परयोधाः पिशाचिनः ।\nतस्याशु रूपिकास्त्रं च ददावन्यदसौ रुषा ॥२३॥\nउदगुर्भूतलाद्व्योम्नो रूपिका ऊर्ध्वमूर्धजाः ।\nनिर्मग्नविकरालाक्ष्यश्चलच्छ्रोणिपयोधराः ॥२४॥\nउद्भिन्नयौवना वृद्धाः पीवराङ्ग्योऽथ जर्जराः ।\nस्वरूपारूपजघना दुर्नाभ्यो विकसद्भगाः ॥२५॥\nनररक्तशिरोहस्ताः संध्याभ्रारुणगात्रिकाः ।\nअर्धचर्वितमांसासृक्स्रवत्सृक्क्याकुलाननाः ॥२६॥\nनानाङ्गवलना नानानमन्नमनसत्तमाः ।\nशिलाभुजगवक्रोरुकटिपार्श्वकराङ्गिकाः ॥२७॥\nनारीकृतार्भकशवा हस्ताकृष्टान्त्ररज्जवः ।\nश्वकाकोलूकवदना निम्नवक्त्रहनूदराः ॥२८॥\nजगृहुस्तान्पिशाचांस्ता दुर्बलान्दुःशिशूनिव ।\nपिशाचरूपिकासैन्यं तदासीदेकतां गतम् ॥२९॥\nनिर्मग्ननर्तनोत्तानवदनाङ्गविलोचनम् ।\nपरस्पराक्रान्तिकरं प्रधावच्च परस्परम् ॥३०॥\nनिष्कासितमहाजिह्व नानामुखविकारदम् ।\nशरभाराढ्यमन्योन्यं ह्रियमाणशवाङ्गकम् ॥३१॥\nरुधिराम्भसि मज्जं तदुन्मज्जद्धृल्लसत्तनु ।\nलम्बोदरं लम्बभुजं लम्बकर्णोष्ठनासिकम् ॥३२॥\nरक्तमांसमहापङ्केष्वन्योन्यं वेल्लनाभ्यसत् ।\nमन्दरोद्धूतदुग्धाब्धिलसत्कलकलाकुलम् ॥३३॥\nयथैव मायासंचारस्तेन तस्य कृतः पुरा ।\nतेनापि तस्याशु तथा कृतो बुद्ध्वा स लाघवात् ॥३४॥\nवेतालास्त्रं ततो दत्ते तेनोत्तस्थुः शवव्रजाः ।\nअमूर्धानः समूर्धानो वेताला वेशवल्लिताः ॥३५॥\nततः पिशाचवेतालरूपिकोग्रकबन्धवत् ।\nतद्बभूव बलं भीममुर्वीनिगरणक्षमम् ॥३६॥\nअथेतरोऽपि भूपालो मायां संचार्य तां गुरौ ।\nराक्षसास्त्रं ससर्जाथ त्रैलोक्यग्रहणोन्मुखम् ॥३७॥\nउदगुः पर्वताकाराः सर्वतः स्थूलराक्षसाः ।\nदेहमाश्रित्य निष्क्रान्ताः पातालान्नरका इव ॥३८॥\nअथोदभूद्बलं भीमं ससुरासुरभीतिदम् ।\nगर्जद्रक्षोमहानादवाद्यनृत्यत्कबन्धकम् ॥३९॥\nमेदोमांसोपदंशाढ्यं रुधिरासवसुन्दरम् ।\nक्षीबकूश्माण्डवेतालयक्षताण्डवसुन्दरम् ॥४०॥\nकूश्माण्डकोत्ताण्डवदण्डपाद-\nक्षुब्धासृगुत्क्षिप्ततरङ्गसिक्तैः ।\nसंध्याभ्ररागोत्करकोटिकान्ति\nभूतैरसृक्स्रोतसि दत्तसेतु ॥४१॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे लीलो० तृतीयास्त्रयुद्धं नामैकोनपञ्चाशः सर्गः ॥४९॥"
  }
]
[
  {
    "text": "श्रीवसिष्ठ उवाच ।\nअत्र ते श्रृणु वक्ष्यामि वृत्तान्तमिममुत्तमम् ।\nजागतीहेन्द्रजालश्रीश्चित्तायत्ता यथा स्थिता ॥१॥\nअस्त्यस्मिन्वसुधापीठे नानावनसमाकुलः ।\nउत्तरापाण्डवो नाम स्फीतो जनपदो महान् ॥२॥\nनीरन्ध्रघनगम्भीरवनविश्रान्ततापसः ।\nविद्याधरीकृतलतादोलोपवनपत्तनः ॥३॥\nवातोद्धूताञ्जकिञ्जल्कपुञ्जपिञ्जरपर्वतः ।\nलसत्कुसुमसंभारवनमालावतंसकः ॥४॥\nकरञ्जमञ्जरीकुञ्जगुच्छपर्यन्तजङ्गलः ।\nखर्जूरान्तरितग्रामो घुंघुमध्वनिताम्बरः ॥५॥\nएकपिङ्गशिलाश्रेणीशालिकेदारपिङ्गलः ।\nनीलकण्ठारवोद्दामवनजङ्गलमण्डितः ॥६॥\nसारसारवसंरम्भरणत्कनककाननः ।\nतमालपाटलीनीलगिरिग्रामककुण्डलः ॥७॥\nविचित्रविहगव्यूहविरावकृतकाकलिः ।\nनदीपरिसरोन्निद्रपारिभद्रद्रुमारुणः ॥८॥\nगायत्कलमकेदारदारिकाहृतमन्मथः ।\nपुष्पफलचलद्वातव्याधूतकुसुमाम्बुदः ॥९॥\nदरीगृहविनिष्क्रान्तसिद्धचारणबन्दिकम् ।\nस्वर्गादिव समानीय लावण्यमभिनिर्मितः ॥१०॥\nगायत्किन्नरगन्धर्वकदलीखण्डमण्डपः ।\nमन्दानिलरवोद्भूतः पुष्पोपवनपाण्डुरः ॥११॥\nतत्रास्ति लवणो नाम राजा परमधार्मिकः ।\nहरिश्चन्द्रकुलोद्भूतो भूमाविव दिवाकरः ॥१२॥\nयद्यशःकुसुमोत्तंसपाण्डुरस्कन्धमण्डलाः ।\nतत्र शैला विराजन्ते हाराः प्रोद्धूलिता इव ॥१३॥\nकृपाणशकलोत्कृत्तनिःशेषारातिमण्डलः ।\nअरातिलोकः प्राप्नोति यदनुस्मरणाज्ज्वरम् ॥१४॥\nयस्योदारसमारम्भमार्यलोकानुपालनम् ।\nचरितं संस्मरिष्यन्ति हरेरिव चिरं जनाः ॥१५॥\nयस्याप्सरोमिरद्रीन्द्रमूर्धस्वमरसद्मसु ।\nविकासिपुलकोल्लासं गीयन्ते गुणगीतयः ॥१६॥\nयस्य स्वःसुन्दरीगीता लोकपालचिरश्रुताः ।\nविरिञ्चिहंसैर्ध्वन्यन्ते स्वभ्यासाद्गुणगीतयः ॥१७॥\nस्वप्नेष्वपि न सामान्या यस्योदारचमत्कृतिः ।\nराम दृष्टा श्रुता वापि दैन्यदोषमयी क्रिया ॥१८॥\nजिह्मतां यो न जानाति न दृष्टा येन धृष्णुता ।\nउदारता येन धृता ब्रह्मणेवाक्षमालिका ॥१९॥\nदिनाष्टभागमाकाशमागते दिवसाधिपे ।\nस कदाचित्सभास्थाने सिंहासनगतोऽभवत् ॥२०॥\nसुखोपविष्टे तत्रास्मिन्राजनीन्दाविवाम्बरे ।\nप्रविशन्तीषु सामन्तसेनासु च ससंभ्रमम् ॥२१॥\nगायन्तीष्वथ कान्तासु सूपविष्टेषु राजसु ।\nमनो हरति साह्लादे वीणावंशकलारवे ॥२२॥\nचारुचामरहस्तासु सविलासासु राजनि ।\nदेवासुरगुरुप्रख्ये विश्रान्ते मन्त्रिमण्डले ॥२३॥\nप्रस्तुतेषु प्रविष्टेषु राजकार्येषु मन्त्रिभिः ।\nप्रोक्तासु देशवार्तासु निपुणैश्चारुमन्त्रिभिः ॥२४॥\nइतिह्यसमये पुण्ये वाच्यमाने च पुस्तके ।\nपठत्सु च स्तुतीः पुण्याः पुरः प्रह्वेषु वन्दिषु ॥२५॥\nसभां विवेश साटोपः कश्चित्तामैन्द्रजालिकः ।\nवर्षेणाहितसंरम्भो वसुधामिव वारिदः ॥२६॥\nस ननाम महीपालं शिखरोदारकन्धरम् ।\nपादोपान्तगतः कान्तं शैलं फलतरुर्यथा ॥२७॥\nसच्छायस्योन्नतांसस्य फलिनः पुष्पभासिनः ।\nस विवेश पुरो राज्ञस्तरोरग्रे कपिर्यथा ॥२८॥\nचपलो लम्पटोऽर्थानामामोदसुखमारुतम् ।\nउवाचोत्कन्धरं भूपं सपद्ममिव षट्पदः ॥२९॥\nविलोकय विभो तावदेकामिह खरोलिकाम् ।\nपीठस्थ एव साश्चर्यां व्योम्नि चन्द्र इवावनिम् ॥३०॥\nइत्युक्त्वा पिच्छिका तेन भ्रामिता भ्रमदायिनी ।\nनानाविरचनाबीजं मायेव परमात्मनः ॥३१॥\nतां ददर्श महीपालस्तेजोरेणुविराजिताम् ।\nशक्रः सुरविमानस्थः स्वकार्मुकलतामिव ॥३२॥\nसभां सैन्धवसामन्तो विवेशास्मिन्क्षणे तदा ।\nतारापरिकरापूर्णां व्योमवीथीमिवाम्बुदः ॥३३॥\nतं चैवानुजगामाश्वः सौम्यः परमवेगवान् ।\nदेवलोकोन्मुखं तुष्टं शक्रमुच्चैःश्रवा इव ॥३४॥\nस तमश्वमुपादाय पार्थिवं समुवाच ह ।\nसोच्चैःश्रवा इव क्षीरसागरो मरुतां पतिम् ॥३५॥\nइदमुच्चैःश्रवःप्रख्यं हयरत्नं महीपते ।\nजवोडुयनशीलेन मूर्तिमानिव मारुतः ॥३६॥\nअश्वोऽयमस्मत्प्रभुणा प्रभो संप्रहितस्त्वयि ।\nराजते हि पदार्थश्रीर्महतामर्पणाच्छुभा ॥३७॥\nइत्युक्तवति तस्मिंस्तु प्रत्युवाचैन्द्रजालिकः ।\nजलदस्तनिते शान्ते चातकोऽम्बुधरं यथा ॥३८॥\nसदश्वमेनमारुह्य भुवनं विहर प्रभो ।\nस्वप्रतापाहितानल्पशोभामुर्वीं रविर्यथा ॥३९॥\nअश्वमालोकयामास तेनोक्त इति पार्थिवः ।\nनिर्घातस्तनितं मेघं मयूर इव सूत्करः ॥४०॥\nअथानिमेषया दृष्ट्या राजा चित्रोपमाकृतिः ।\nबभूवालोकयन्नश्वं लिपिकर्मार्पितोपमः ॥४१॥\nक्षणमालोक्य पीठस्थस्तस्थौ संस्थगितेक्षणः ।\nदृष्ट्याऽऽक्षुब्धः समुद्रोऽद्रिमीनकैः करवो यथा ॥४२॥\nतस्थौ मुहूर्तयुग्मं स ध्यानासक्त इवात्मनि ।\nवीतरागो मुनिः क्षुब्धः परानन्द इव स्थितः ॥४३॥\nबोधितः केनचिन्नासौ स्वप्रतापजितोर्जितः ।\nधिया कामप्ययं भूयश्चिन्तां चिन्तयतीति च ॥४४॥\nबभूवुः केवलं तत्र निःस्पन्दसितचामराः ।\nचामरिण्यो हि शर्वर्यः स्तम्भितेन्दुकरा इव ॥४५॥\nविरेजुर्विस्मयापूर्णा निःस्पन्दास्ते सभासदः ।\nनिःस्पन्दकिञ्जल्कदलाः पद्माः पङ्ककृता इव ॥४६॥\nप्रशशाम सभास्थाने जनकोलाहलः शनैः ।\nप्रशान्तप्रावृषि व्योमन्याम्भोदमिव गर्जितम् ॥४७॥\nसंदेहसागरे मग्ना जग्मुश्चिन्तां सुमन्त्रिणः ।\nविषीदति गदापाणावसुराजाविवामराः ॥४८॥\nविततविस्मितजिह्नितया तया\nजनतया भयमोहविषण्णया ।\nस्तिमितचक्षुषि भूमिपतौ स्थिते\nमुकुलिताज्जवनस्य धृता द्युतिः ॥४९॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे इन्द्रजालोपाख्याने नृपव्यामोहो नाम चतुरुत्तरशततमः सर्गः ॥१०४॥"
  }
]
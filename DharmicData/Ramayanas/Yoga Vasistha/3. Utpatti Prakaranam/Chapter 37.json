[
  {
    "text": "श्रीवसिष्ठ उवाच ।\nरणे रभसनिर्लूननरवारणदारुणे ।\nअहंपूर्वमहंपूर्वमिति वृन्दानुपातिनि ॥१॥\nएते चान्ये च बहवस्तत्र भस्मत्वमागताः ।\nप्रविशन्तः प्रयत्नेन शलभा इव पावके ॥२॥\nअत्रान्ये मध्यदेशीया जना नोदाहृता मया ।\nतानिमाञ्छृणु वक्ष्यामि पक्षाँल्लीलामहीभृतः ॥३॥\nतद्देहिकाः शूरसेना गुडा अश्वघनायकाः ।\nउत्तमज्योतिभद्राणि मदमध्यमिकादयः ॥४॥\nसालूकाकोद्यमालास्या दौज्ञेयाः पिप्पलायनाः ।\nमाण्डव्याः पाण्डुनगराः सौग्रीवाद्या गुरुग्रहाः ॥५॥\nपारियात्राः कुराष्ट्राश्च यामुनोदुम्बरा अपि ।\nराज्याह्वा उज्जिहानाश्च कालकोटिकमाथुराः ॥६॥\nपाञ्चाला धर्मारण्याश्च तथैवोत्तरदक्षिणाः ।\nपाञ्चालकाः कुरुक्षेत्रास्तथा सारस्वता जनाः ॥७॥\nअवन्तीस्यन्दनश्रेणीकुन्तिपाञ्चनदेरितैः ।\nस्पन्दमाना विद्रवन्ती निपपात महाभृगौ ॥८॥\nकोशब्रह्मावसानाश्च च्छिन्ना वस्त्रवतीजनैः ।\nभूमौ निपतिताः सन्तो मिलिता मत्तवारणैः ॥९॥\nशूरा दाशपुराः शस्त्रनिकृत्तोदरकन्धराः ।\nबाणक्षितिभिराक्रम्य योजिता योजने ह्रदे ॥१०॥\nदीर्णोदरविनिर्यातस्वान्त्रतन्त्रीनियन्त्रिताः ।\nशान्तिकाःशान्तसंचाराः पिशाच्चैश्चर्विता निशि ॥११॥\nउद्रवैर्भद्रगिरिभिः संग्रामाध्वरदीक्षितैः ।\nक्षोणिगर्तेषु निक्षिप्ता मरगाः कमठा इव ॥१२॥\nप्रद्रुता विद्रवद्रक्ता विद्रावितमहारयः ।\nदण्डिकास्थानिलोद्धूता हैहयैर्हरिणा इव ॥१३॥\nदन्तिदन्तविनिर्भिन्ना दरदा दलितारयः ।\nनीता रक्तमहानद्या द्रुमाणां पल्लवा इव ॥१४॥\nनाराचैश्चर्विताश्चीना जीर्णा जर्जरजीविताः ।\nजहुर्जलनिधौ देहान्भारभूतानिव स्थितान् ॥१५॥\nकर्णाटसुभटोड्डीनकुन्ताकलितकन्धराः ।\nभग्ना नलदशूराश्च तारकानिकरा इव ॥१६॥\nकरीन्द्रमकरव्यूहरंहःसंहतहेतयः ।\nकेशाकेशिकृतारम्भा विनेदुर्दाशकाः शकाः ॥१७॥\nदशार्णाः पाशनिर्मुक्तश्रृङ्खला जालभीरवः ।\nनिलीना रक्तजम्बाले वैतसास्तिमयो यथा ॥१८॥\nगुर्जरानीकनाशेन गुर्जरीकेशलुञ्चनम् ।\nविहितं तङ्गणोत्तुङ्गनासिशङ्कुशतै रणे ॥१९॥\nसिषिचुः शस्त्रकर्णौघाद्विन्दुभ्यो निगडा गुहान् ।\nशरधारावनानीव वीरहेतिप्रभाम्बुदाः ॥२०॥\nभुशुण्डीमण्डलोद्द्योतश्यामार्कोत्पातभीरुषु ।\nआभीरेष्वरयः पेतुर्गोगणा हरितेष्विव ॥२१॥\nकान्तकाञ्चनकान्तासीत्ताम्रसंग्रामवाहिनी ।\nभुक्ता गौडभटेनाङ्ग नखकेशनिकर्षणैः ॥२२॥\nरणे नगनयासंख्यकवच्चक्रनिकृन्तनैः ।\nतङ्गणाः कणशः कीर्णाः कङ्कगृध्रेषुभासकैः ॥२३॥\nलगुडालोडनोड्डीनं गौडं गुडुगुडारवम् ।\nश्रुत्वा गान्धारगावोऽग्रे दुद्रुवुर्द्रविडा इव ॥२४॥\nआकाशगार्णवप्रख्यो वहच्छककदम्बकः ।\nअकरोत्पारसीकानां घननैशतमोभ्रमम् ॥२५॥\nमन्दराहननोड्डीनस्वच्छक्षीरार्णवोदरे ।\nवनानीवायुधान्यासञ्छत्रुप्रालेयसानुनि ॥२६॥\nयदम्बुदैरिवोड्डीनं शस्त्रवृन्दैर्नभोङ्गणे ।\nतद्दृष्टं वीचिवलनैर्लोलैः प्लुतमिवार्णवे ॥२७॥\nशतचन्द्रं सितच्छत्रैः शरैः शलभनिर्भरम् ।\nशक्तिभिः किल नीरन्ध्रं दृष्टमाकाशकाननम् ॥२८॥\nवीरासवसमाक्रन्दकारिणः केकयैः कृताः ।\nकङ्कैः कङ्ककुलाक्रान्तव्योमोद्धूलितमस्तकाः ॥२९॥\nकिरातसैन्यकन्यानां कामं कलकलारवैः ।\nअङ्गैरनङ्गतां नीत्वा भैरवैरिव गर्जितम् ॥३०॥\nकाशैस्तद्देहकाः क्रांता अदृश्यैर्मायया खगैः ।\nनिर्धूतपक्षैः क्षुभितैः पवनैरिव पांसवः ॥३१॥\nउन्मत्ताः सुविनिर्धूतास्त्यक्तहेतिरणाम्बराः ।\nनार्मदा नर्मनिर्मातृ ननृतुर्जहसुर्जगुः ॥३२॥\nप्रक्वणत्किंकिणीजालं शक्तिवर्षमुपागतम् ।\nसाल्वबाणानिलोद्भूतमगमत्पृषदाकृति ॥३३॥\nशैव्यास्तु खण्डिताः कौन्तैर्भ्रमत्कुन्तैर्विघट्टिताः ।\nशवीभूता दिवं नीता दृष्टा विद्याधरा इव ॥३४॥\nधराधरणधर्मिण्या धीरया हीनसेनया ।\nलुण्ठिताः पाण्डुनगराश्चलनोल्लासमात्रतः ॥३५॥\nत देहकाः पाञ्चनदैर्दलिता मत्तकाशिभिः ।\nकुन्तदन्तद्रुमोद्दामा नगा इव मतङ्गजैः ॥३६॥\nब्रह्मावत्सनका नीपैश्चक्रैः कृत्ता गता महीम् ।\nसहयाः क्रकचोन्कृत्ता वृक्षाः कुसुमिता इव ॥३७॥\nश्वेतकाकाननं लूनं कुठारैर्जठरेरितैः ।\nएतद्ददाह पार्श्वस्थो भद्रेशः शरवह्निना ॥३८॥\nकाष्ठयोधे निरालानं मग्ना जीर्णा मतङ्गजाः ।\nलयमाजग्मुरायुद्धमिद्धेग्नाविन्धनं यथा ॥३९॥\nमित्रगर्तास्त्रिगर्तात्ता भ्रमित्वोर्ध्वं तृणोपमम् ।\nविविशुर्व्यस्तमूर्धानः पातालान्तं पलायितुम् ॥४०॥\nमन्दानिलचलाम्भोधिभासुरे मागधे बले ।\nनिर्मग्ना वनिला मन्दाः पङ्के जीर्णगजा इव ॥४१॥\nचेदयश्चेतनां जह्रुस्तङ्गणानां रणाङ्गणे ।\nपुष्पाणां पथि शीर्णानां सौकुमार्यमिवातपाः ॥४२॥\nकौसलाः पौरवारावमसहन्तोऽन्तका इव ।\nतैरुन्मुक्तगदाप्रासशरशक्त्यतिवृष्टयः ॥४३॥\nबभूवुर्भल्लकृत्ताङ्गाऽविस्मया विद्रुमद्रुमाः ।\nइवाद्रौ विद्रवन्त्यार्द्रसान्द्रासृक्सूर्यमूर्तयः ॥४४॥\nनाराचौघमहाहेतिमारुताधूतमूर्तयः ।\nबभ्रमुर्भ्रमरानीकभासुरा जलदा इव ॥४५॥\nशरधाराधरा मेघाः शरोर्णापूर्णमेषकाः ।\nशरपत्रावृता वृक्षा भ्रमुस्तद्गर्जनागजाः ॥४६॥\nवनराज्यजराजीर्णाः कन्दाकस्थलजन्तवः ।\nअत्रुटन्परमाकृष्टाः पेलवा इव तन्तवः ॥४७॥\nरथेषु ध्वस्तचक्रेषु निखातेऽमुत्र मूर्धसु ।\nनिपेतुर्जनसंघाता मेघा इव वनाद्रिषु ॥४८॥\nशालतालवनं प्राप्य जनतावलनं वनम् ।\nभुजावकर्तनं चासीदुत्तालं स्थाणुकाननम् ॥४९॥\nननर्दुर्नन्दनोद्यानसुन्दर्यो मत्तयौवनाः ।\nवनोपवनदेशेषु मेरोर्वीरवराश्रिताः ॥५०॥\nतावत्तारारवं रेजे सैन्यकाननमुत्तमम् ।\nयावन्न परपक्षेण प्राप्तं कल्पानलार्चिषा ॥५१॥\nछिन्नाः पिशाचसंयुक्ता भूतापहृतहेतयः ।\nपातयित्वा ययुः कर्णान्दशार्णास्तर्णका इव ॥५२॥\nजहुर्भग्नेश्वराः कान्ति तां जिगीषवनौजसा ।\nकासयः कमलानीव शुष्कस्रोतस्विनौजसा ॥५३॥\nतुषाका मेसलैः कीर्णाः शरशक्त्यसिमुद्गरैः ।\nविद्रुता नरकैः क्षिप्ताः कटकच्छलना अपि ॥५४॥\nकौन्तक्षेत्राः प्रस्थवासैः स्थित्वा योधिभिरावृताः ।\nगुणा इव खलाक्रान्ता गता व्यक्तमशक्तताम् ॥५५॥\nद्विपयो बाहुधानानां क्षणेनादाय मस्तकम्।\nभल्लैः पलाय्याशु गता विलूनकमला इव ॥५६॥\nमिथः सारस्वता नीत्वा आदिनान्तं कृताजयः ।\nपण्डिता इव वादेषु नोद्विग्ना न पराजिताः ॥५७॥\nखर्वगाः खदिताः क्षुद्रा यातुधानैः परावृताः ।\nतेजः परममाजग्मुः शान्ताग्नय इवेन्धनैः ॥५८॥\nकियदाख्यायत एत-\nज्जिह्वानिचयैः किलालमाकुलितः ।\nवासुकिरपि वर्णयितुं\nन समर्थो रणवरं राम ॥५९॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे मो० लीलो० जनपदवर्णनं नाम सप्तत्रिंशः सर्गः ॥३७॥"
  }
]
[
  {
    "text": "श्रीवसिष्ठ उवाच ।\nएतस्मिन्वर्तमाने तु घोरे समरसंगमे ।\nलीलाद्वयमुवाचेदं ज्ञप्तिं भगवतीं पुनः ॥१॥\nलीलाद्वयमुवाच ।\nदेवि कस्मादकस्मान्नौ भर्ता जयति नौ रणे ।\nवद त्वय्यपि तुष्टायामस्मिन्विद्रुतवारणे ॥२॥\nश्रीसरस्वत्युवाच ।\nचिरमाराधितानेन विदूरथनृपारिणा ।\nअहं पुत्रि जयार्थेन न विदूरथभूभृता ॥३॥\nतेनासावेव जयति जीयते च विदूरथः ।\nज्ञप्तिरन्तर्गता संविदेतां मां यो यदा यथा ॥४॥\nप्रेरयत्याशु तत्तस्य तदा संपादयाम्यहम् ।\nयो यथा प्रेरयति मां तस्य तिष्ठामि तत्फला ॥५॥\nन स्वभावोऽन्यतां धत्ते वह्नेरौष्ण्यमिवैष मे ।\nअनेन मुक्त एव स्यामहमित्यस्मि भाविता ॥६॥\nप्रतिभारूपिणी तेन बाले मुक्तो भविष्यति ।\nएतदीयः स्वयं शत्रुः सिन्धुर्नाम महीपतिः ॥७॥\nजयाम्यहं स्यां संग्राम इत्यनेनास्मि पूजिता ।\nतस्माद्विदूरथो देहं तत्प्राप्य सह भार्यया ॥८॥\nत्वयानया च कालेन बाले मुक्तो भविष्यति ।\nएतदीयः स्वयं शत्रुः सिन्धुर्नाम महीपतिः ॥९॥\nहत्वैनं वसुधापीठे जयी राज्यं करिष्यति ।\nश्रीवसिष्ठ उवाच ।\nएवं देव्यां वदन्त्या तु बलयोर्युध्यमानयोः ॥१०॥\nरविर्द्रष्टुमिवाश्चर्यमाजगामोदयाचलम् ।\nचेलुस्तिमिरसंघाता बलानीवारिरूपिणः ॥११॥\nअसृजन्जीवसङ्घान्ये संध्यायां तारका इव ।\nशनैः प्रकटतां जग्मुर्नीलाकाशाद्रिभूमयः ॥१२॥\nभुवनं कज्जलाम्भोधेरिवोत्क्षिप्तमराजत ।\nपेतुः कनकनिःस्यन्दसुन्दरा रविरश्मयः ॥१३॥\nशैलेषु वरवीरेषु रणे रक्तच्छटा इव ।\nअदृश्यत ततो व्योम तथा रणमहीतलम् ॥१४॥\nबाहुभिर्भ्रान्तभुजगं प्रभाभिः कीर्णकाञ्चनम् ।\nकुण्डलैः कीर्णरत्नौघं शिरोभिर्दृष्टपङ्कजम् ॥१५॥\nआयुधैः खड्गनीरन्ध्रं शरैः शलभनिर्भरम् ।\nरक्ताभास्थिरसंध्याढ्यं ससिद्धपुरुषं शवैः ॥१६॥\nहारैः ससर्पनिर्मोकं कटैरिद्धं सुसंकुलम् ।\nलसल्लतं पताकाभिरुरुभिः कृततोरणम् ॥१७॥\nहस्तैः पादैः पल्लवितं शरैः शरवणोपमम् ।\nशस्त्रांशुशाद्वलश्यामं शस्त्रपूरैः सकैतकम् ॥१८॥\nकीर्णमायुधमालाभिरुन्मत्तमिव भैरवम् ।\nफुल्लाशोकवनाकारं शस्त्रसंघट्टवह्निभिः ॥१९॥\nउदघुंघुमहाशब्दैर्विद्रवत्सिद्धनायकैः ।\nसौवर्णनगराकारं बालार्ककचितायुधैः ॥२०॥\nप्रासासिशक्तिचक्रर्ष्टिमुद्गरारणिताम्बरम् ।\nवहद्रक्तनदीरंहः प्रोह्यमानशवोत्करम् ॥२१॥\nभुशुण्डीशक्तिकुन्तासिशूलपाषाणसंकुलम् ।\nशूलशस्त्राहतिच्छन्नकबन्धपतनान्वितम् ॥२२॥\nकालताण्डववेतालकुलारब्धहलारवम् ।\nशून्ये रणाङ्गणे दीप्तौ पद्मसिन्ध्वो रथौ चलौ ॥२३॥\nअदृश्येतां नभश्चिह्नौ चन्द्रसूर्यौ दिवीव तौ ।\nचक्रशूलभुशुण्ड्यृष्टिप्रासायुधसमाकुला ॥२४॥\nसहस्रेण सहस्रेण वीराणां परिवारितौ ।\nविचरन्तौ यथाकामं मण्डलैर्विततारवैः ॥२५॥\nसचीत्कारमहाचक्रपिष्टानेकमृतामृतौ ।\nतरन्तौ रक्तसरितौ मत्तवारणलीलया ॥२६॥\nकेशशैवलसंपन्ने चक्रचक्रजलेन्दुके ।\nवहच्चक्राहतिक्षोभपातिताकुलवारणौ ॥२७॥\nमणिमुक्ताझणत्काररणत्कूबरकारवौ ।\nवाताहतपताकाग्रपटत्पटपटारवौ ॥२८॥\nअनुयातौ महावीरैर्भूरिमिर्भीरुसैनिकैः ।\nधारा वमद्भिः कुन्तानां शराणां धनुषामपि ॥२९॥\nशक्तीनां प्रासशङ्कूनां चक्राणां कचतां रणे ।\nतत्र तौ क्षणमावृत्ये मण्डले भूमिकुण्डले ॥३०॥\nउभौ व्यतिबभूवाते संमुखावायुधावुभौ ।\nनाराचधारानिकरविक्षेपकरकध्वनौ ॥३१॥\nअन्योन्यमपि गर्जन्तौ मत्ताब्धिजलदाविव ।\nतयोः प्रहरतोर्बाणा वसुधानरसिंहयोः ॥३२॥\nपाषाणमुसलाकारा व्योमविस्तारिणोऽभवन् ।\nकरवालमुखाः केचिन्मुद्गराननकाः परे ॥३३॥\nशितचक्रमुखाः केचित्केचित्परशुवक्त्रकाः ।\nकेचिच्छक्तिमुखाः केचित्केचिच्छूलशिलामुखाः ।\nत्रिशूलवदनाः केचित्स्थूला इव महाशिलाः ॥३४॥\nप्रलयपवनपातिताः शिलौघा\nइव निपतन्ति शिलीमुखास्तदा स्म ।\nप्रमिलितमभवत्तयोस्तदानीं\nप्रलयविजृम्भितसिन्धुसंभ्रमेण ॥३५॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे ली० विदूरथसिन्धुसमागमो नाम सप्तचत्वारिंशः सर्गः ॥४७॥"
  }
]
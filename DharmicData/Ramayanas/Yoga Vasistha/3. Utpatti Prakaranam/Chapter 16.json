[
  {
    "text": "श्रीवसिष्ठ उवाच ।\nभूतलाप्सरसा सार्धमनन्यदयितापतिः ।\nअकृत्रिमप्रेमरसं स रेमे कान्तया तया ॥१॥\nउद्यानवनगुल्मेषु तमालगहनेषु च ।\nपुष्पमण्डपरम्येषु लतावलयसद्मसु ॥२॥\nपुष्पान्तःपुरशय्यासु पुष्पसंभारवीथिषु ।\nवसन्तोद्यानदोलासु क्रीडापुष्करिणीषु च ॥३॥\nचन्दनद्रुमशैलेषु संतानकतलेषु च ।\nकदम्बनीपगेहेषु पारिभद्रोदरेषु च ॥४॥\nविकसत्कुन्दमन्दारमकरन्दसुगन्धिषु ।\nवसन्तवनजालेषु कूजत्कोकिलपक्षिषु ॥५॥\nनानारण्यतृणानां च स्थलेषु मृदुदीप्तिषु ।\nनिर्झरेषु तरत्तारसीकरासारवर्षिषु ॥६॥\nशैलानां मणिमाणिक्यशिलानां फलकेषु च ।\nदेवर्षिमुनिगेहेषु दूरपुण्याश्रमेषु च ॥७॥\nकुमुद्वतीषु फुल्लासु स्मेरासु नलिनीषु च ।\nवनस्थलीषु कृष्णासु फुल्लासु फलिनीषु च  ॥८॥\nसुरतैः सुरतारुण्यैः सुन्दरः सुन्दरेहितैः ।\nईहितैः पेशलान्योन्यघनप्रेमरसाधिकैः ॥९॥\nप्रहेलिकाभिराख्यानैस्तथा चाक्षरमुष्टिभिः ।\nअष्टापदैर्बहुद्यूतैस्तथा गूढचतुर्थकैः ॥१०॥\nनाटिकाख्यायिकाभिश्च श्लोकैर्विन्दुमतिक्रमैः ।\nदेशकालविभागैश्च नगरग्रामचेष्टितैः ॥११॥\nस्रग्दाममालावलितैर्नानाभरणयोजनैः ।\nलीलाविलोलचलनैर्विचित्ररसभोजनैः ॥१२॥\nआर्द्रकुङ्कुमकर्पूरताम्बूलीदलचर्वणैः ।\nफुल्लपुष्पलतागुञ्जादेहगोपनखव्रणैः ॥१३॥\nसमालम्भनलीलाभिर्मालाप्रहरणक्रमैः ।\nगृहे कुसुमदोलाभिरन्योन्यं दोलनक्रमैः ॥१४॥\nनौयानयुग्महस्त्यश्वदान्तोष्ट्रादिगमागमैः ।\nजलकेलिविलासेन परस्परसमुक्षणैः ॥१५॥\nनृत्यगीतकलालास्यतालताण्डवमण्डनैः ।\nसंगीतकैः संकथनैर्वीणामुरजवादनैः ॥१६॥\nउद्यानेषु सरित्तीरवृक्षेषु वरवीथिषु ।\nअन्तःपुरेषु हर्म्येषु फुल्लदोलावदोलनैः ॥१७॥\nसा तथा सुखसंवृद्धा तस्य प्रणयिनी प्रिया ।\nएकदा चिन्तयामास सुभ्रूः संकल्पशालिनी ॥१८॥\nप्राणेभ्योऽपि प्रियो भर्ता ममैष जगतीपतिः ।\nयौवनोल्लासवान्श्रीमान्कथं स्यादजरामरः ॥१९॥\nभर्त्रानेन सहोत्तुङ्गस्तनी कुसुमसद्मसु ।\nकथं स्वैरं चिरं कान्ता रमे युगशतान्यहम् ॥२०॥\nतथा यते यत्नमतस्तपोजपयमेहितैः ।\nरजनीशमुखो राजा यथा स्यादजरामरः ॥२१॥\nज्ञानवृद्धांस्तपोवृद्धान्विद्यावृद्धानहं द्विजान् ।\nपृच्छामि तावन्मरणं कथं न स्यान्नृणामिति ॥२२॥\nइत्यानीयाथ संपूज्य द्विजान्पप्रच्छ सा नता ।\nअमरत्वं कथं विप्रा भवेदिति पुनःपुनः ॥२३॥\nविप्रा ऊचुः ।\nतपोजपयमैर्देवि समस्ताः सिद्धसिद्धयः ।\nसंप्राप्यन्तेऽमरत्वं तु न कदाचन लभ्यते ॥२४॥\nइत्याकर्ण्य द्विजमुखाच्चिन्तयामास सा पुनः ।\nइदं स्वप्रज्ञयैवाशु भीता प्रियवियोगतः ॥२५॥\nमरणं भर्तुरग्रे मे यदि दैवाद्भविष्यति ।\nतत्सर्वदुःखनिर्मुक्ता संस्थास्ये सुखमात्मनि ॥२६॥\nअथ वर्षसहस्रेण भर्तादौ चेन्मरिष्यति ।\nतत्करिष्ये तथा येन जीवो गेहान्न यास्यति ॥२७॥\nतद्भ्रमद्भर्तृजीवेऽस्मिन्निजे शुद्धान्तमण्डपे ।\nभर्त्रा विलोकिता नित्यं निवत्स्यामि यथासुखम् ॥२८॥\nअद्यैवारभ्यैतदर्थ देवीं ज्ञप्तिं सरस्वतीम् ।\nजपोपवासनियमैरातोषं पूजयाम्यहम् ॥२९॥\nइति निश्चित्य सा नाथमनुक्त्वैव वराङ्गना ।\nयथाशास्त्रं चचारोग्रं तथा नियममास्थिता ॥३०॥\nत्रिरात्रस्य त्रिरात्रस्य पर्यन्ते कृतपारणा ।\nदेवद्विजगुरुप्राज्ञविद्वत्पूजापरायणा ॥३१॥\nस्नानदानतपोध्याननित्योद्युक्तशरीरिका ।\nसर्वास्तिक्यसदाचारकारिणी क्लेशहारिणी ॥३२॥\nयथाकालं यथोद्योगं यथाशास्त्रं यथाक्रमम् ।\nतोषयामास भर्तारमपरिज्ञातसंस्थितिः ॥३३॥\nत्रिरात्रशतमेवं सा बाला नियमशालिनी ।\nअनारतं तपोनिष्ठामतिष्ठत्कष्टचेष्टया ॥३४॥\nत्रिरात्राणां शते चाथ पूजिता प्रतिमानिता ।\nतुष्टा भगवती गौरी वागीशा समुवाच ताम् ॥३५॥\nश्रीसरस्वत्युवाच ।\nनिरन्तरेण तपसा भर्तृभक्त्यतिशालिना ।\nपरितुष्टास्मि ते वत्से गृहाण वरमीप्सितम् ॥३६॥\nश्रीराज्ञ्युवाच ।\nजय जन्मजराज्वालादाहदोषशशिप्रभे ।\nजय हार्दान्धकारौघनिवारणरविप्रभे ॥३७॥\nअम्ब मातर्जगन्मातस्त्रायस्व कृपणामिमाम् ।\nइदं वरद्वयं देहि यदहं प्रार्थये शुभे ॥३८॥\nएकं तावद्विदेहस्य भर्तुर्जीवो ममाम्बिके ।\nअस्मादेव हि मा यासीन्निजान्तःपुरमण्डपात् ॥३९॥\nद्वितीयं त्वां महादेवि प्रार्थयेऽहं यदा यदा ।\nदर्शनाय वरार्थाय तदा मे देहि दर्शनम् ॥४०॥\nइत्याकर्ण्य जगन्माता तवास्त्वेवमिति स्वयम् ।\nउक्त्वान्तर्धानमगमत्प्रोत्थायोर्मिरिवार्णवे ॥४१॥\nअथ सा राजमहिषी परितुष्टेष्टदेवता ।\nश्रुतगीतेव हरिणी बभूवानन्दधारिणी ॥४२॥\nपक्षमासर्तुकटके दिनारे वर्षदण्डके ।\nक्षणनाभौ स्पन्दमये कालचक्रे वहत्यथ ॥४३॥\nअन्तर्धिमाजगामास्याः पत्युस्तच्चेतनं तनौ ।\nसंदृश्यमानमेवाशु शुष्कपत्ररसो यथा ॥४४॥\nरणखण्डितदेहेऽस्मिन्मृतेऽन्तःपुरमण्डपे ।\nनिर्जला नलिनीवासौ परां म्लानिमुपाययौ ॥४५॥\nविषोष्णश्वसनध्वस्तसकलाधरपल्लवा ।\nप्राप सा मरणावस्थां सशल्येव मृगी यथा ॥४६॥\nप्राप सा तमसान्धत्वं तस्मिन्मरणमागते ।\nदीपज्वालालवे क्षीणे सद्मश्रीरिव भूषिता ॥४७॥\nकार्श्यमाप क्षणेनासौ बाला विरसतां गता ।\nयथा स्रोतस्विनी स्रोतक्षये क्षारविधूसरा ॥४८॥\nक्षिप्रमाक्रन्दिनी क्षिप्रं मौनमूका वियोगिनी ।\nबभूव चक्रवाकीव मानिनी मरणोन्मुखी ॥४९॥\nअथ तामतिमात्रविह्वलां सकृपाकाशभवा सरस्वती ।\nशफरीं ह्रदशोषविह्वलां प्रथमा वृष्टिरिवान्वकम्पत ॥५०॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे मण्डपोपाख्याने राज्ञीपरिदेवनं नाम षोडशः सर्गः ॥१६॥"
  }
]
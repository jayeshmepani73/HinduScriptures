[
  {
    "text": "श्रीवसिष्ठ उवाच ।\nहेमोर्मिकादिवन्मिथ्या कथितायाः क्षयोन्मुखम् ।\nत्वं महत्त्वमविद्यायाः शृणु राघव कीदृशम् ॥१॥\nलवणोऽसौ महीपालस्तथा दृष्ट्वा तदा भ्रमम् ।\nद्वितीये दिवसे गन्तुं प्रवृत्तस्तां महाटवीम् ॥२॥\nयत्र दृष्टं मया दुःखमरण्यानीं स्मरामि ताम् ।\nचित्तादर्शगतां विन्ध्यात्कदाचिल्लभ्यते हि सा ॥३॥\nइति निश्चित्य सचिवैः प्रययौ दक्षिणापथम् ।\nपुनर्दिग्विजयायेव प्राप्य विन्ध्यमहीधरम् ॥४॥\nपूर्वदक्षिणपाश्चात्यमहार्णवतटस्थलीम् ।\nबभ्राम कौतुकात्सर्वां व्योमवीथीमिवोष्णगुः ॥५॥\nअथैकस्मिन्प्रदेशे तां चिन्तामिव पुरोगताम् ।\nददर्शोग्रामरण्यानीं परलोकमहीमिव ॥६॥\nस तत्र विहरंस्तांस्तान्वृत्तान्तान्सकलानथ ।\nदृष्टवान्पृष्टवांश्चैव ज्ञातवांश्च विसिस्मिये ॥७॥\nतान्परिज्ञातवांश्चासीद्व्याधान्पुल्कसजान्पुनः ।\nविस्मयाकुलया बुद्ध्या भूयो बभ्राम संभ्रमी ॥८॥\nअथ प्राप्य महाटव्यां पर्यन्ते धूमधूसरे ।\nतमेव ग्रामकं यस्मिन्सोऽभवत्पुष्टपुल्कसः ॥९॥\nतत्रापश्यज्जनांस्तांस्तांस्ताः स्त्रियस्ताः कुटीरकाः ।\nनानाकाराञ्जनाधारांस्तांस्तांश्च वसुधातटान् ॥१०॥\nतांश्चाकाण्डपरिभ्रष्टांतान्वृक्षांस्तांस्त्वनुव्रजान् ।\nतांस्तथैव समुद्देशास्ताऋयाधानेकलान्सुतान् ॥११॥\nअन्यासु वृद्धासु सबाष्पनेत्रास्वार्तार्तियुक्तासु च वर्णयन्ती ।\nअकालकान्तारविशीर्णबन्धुर्दुःखान्यसंख्यानि सखीषु वृद्धा ॥१२॥\nवृद्धा प्रवृद्धोज्ज्वलनेत्रबाष्पा कष्टं बताशुष्ककुचा कृशाङ्गी ।\nअवग्रहोग्राशनिदग्धदेशे तत्रार्तनादा परिरोदितीदम् ॥१३॥\nहा पुत्रि पुत्रावृतसर्वगात्रे दिनत्रयाभोजनजर्जराङ्गि ।\nकृत्वासिना वर्मणि जीर्णदेहाः कथं क्व मुक्ता भवतासवस्ते ॥१४॥\nतालीदलालम्बनमम्बुदाद्रौ दन्तान्तरस्थारुणसत्फलस्य ।\nस्मरामि गुञ्जाफलदाम भर्तुः पुरस्थमुद्रामरहासिनस्ते ॥१५॥\nकदम्बजम्बीरलवङ्गगुञ्जा-कुञ्जान्तरतस्तु चरत्तरक्षोः ।\nपश्यामि पुत्रस्य कदा नु भूयो भयंकराण्युड्यतिवल्गितानि ॥१६॥\nन तानि कामस्य विलासिनीह मुखेऽपि शोभालसितानि सन्ति ।\nतमालनीले चिबुकैकदेशे सुतस्य चान्यास्यगतामिषस्य ॥१७॥\nसुतापनीता सह तेन भर्त्रा यमेन यस्या यमुना समाना ।\nतमालवल्लीसहपुष्पगुच्छा समीरणेनेव वने वरेण ॥१८॥\nहा पुत्रि गुञ्जाफलदामहारे समुन्नताभोगपयोधराङ्गि ।\nवातोल्लसत्कज्जललोलवर्णे पर्णाम्बरे बादरजम्बुदन्ते ॥१९॥\nहा राजपुत्रेन्दुसमानकान्त संत्यज्य शुद्धान्तविलासिनीस्ताः ।\nरतिं प्रयातोऽसि ममात्मजायां न सापि ते सुस्थिरतामुपेता ॥२०॥\nसंसारनद्याः सुतरङ्गभङ्गैः क्रियाविलासैर्विहितोपहासैः ।\nकिं नाम तुच्छं न कृतं नृपेशो यद्योजितः पुष्कसकन्यकायाम् ॥२१॥\nसा त्रस्तसारङ्गसमाननेत्रा स दृप्तशार्दूलसमानवीर्यः ।\nउभौ गतावेकपदेन नाशमाशा सहार्थेन यथा महेहा ॥२२॥\nमृतेश्वराश्वस्तनिजात्मजास्मि दुर्देशयातास्मि च दुर्गताऽस्मि ।\nदुर्जातिजातास्मि महापदेऽस्मि साक्षाद्भयं भोऽस्मि महापदस्मि ॥२३॥\nनीचावमानप्रभवस्य मन्योः क्षुधाप्रपन्नस्य कलत्रकस्य ।\nशोकस्य वृत्तावनिवार्यवृत्तेर्नार्यस्म्यनेकायतनं विनाथा ॥२४॥\nदैवोपतप्तस्य विबान्धवस्य मूढस्य रूढस्य महाधिभूमौ ।\nयत्प्राणनं यन्मरणं महापद्यस्यात्मनिर्जीवितमुत्तमं तत् ॥२५॥\nजनैर्विहीनस्य कुदेशवृत्तेर्दुःखान्यनन्तानि समुल्लसन्ति ।\nसहस्रशाखारससंकुलानि तृणानि वर्षास्विव पर्वतस्य ॥२६॥\nएवं लपन्तीं स्वकलत्रवृद्धां दासीभिराश्वास्य नृपः स्त्रियं ताम् ।\nपप्रच्छ किंवृत्तमिहैव का च का ते सुता कश्च सुतस्तवेति ॥२७॥\nउवाच सा बाष्पविलोचनाथ ग्रामस्त्वयं पुष्पसघोषनामा ।\nइहाभवत्पुष्कसकः पतिर्मे बभूव तस्येन्दुसमा सुतैका ॥२८॥\nसा दैवयोगात्पतिमिन्द्रतुल्यमिहागतं दैववशेन भूपम् ।\nअयं विशीर्णं मधुकुम्भमाप वने वराकी करभी यथैका ॥२९॥\nसा तेन सार्धं सुचिरं सुखानि भुक्त्वा प्रसूता तनयाः सुतांश्च ।\nवृद्धिं गता काननकोटरेऽस्मिंस्तुम्बीलता पादपसंश्रितेव ॥३०॥"
  },
  {
    "text": "इत्यार्षे श्रीवसिष्ठमहारामायणे वाल्मीकीये मोक्षोपायेषूत्पत्तिप्रकरणे चण्डालीशोचनं नाम विंशत्युत्तरशततमः सर्गः ॥१२०॥"
  }
]
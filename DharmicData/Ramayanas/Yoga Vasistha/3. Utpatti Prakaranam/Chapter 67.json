[
  {
    "text": "श्रीराम उवाच ।\nमनस्त्वयोग्यो जीवोऽयं को भवेत्परमात्मनः ।\nकथं वास्मिन्समुत्पन्नः को वायं वद मे पुनः ॥१॥\nश्रीवसिष्ठ उवाच ।\nसमस्तशक्तिखचितं ब्रह्म सर्वेश्वरं सदा ।\nययैव शक्त्या स्फुरति प्राप्तां तामेव पश्यति ॥२॥\nस्वयं यां वेत्ति सर्वात्मा चिरं चेतनरूपिणीम् ।\nसा प्रोक्ता जीवशब्देन सैव संकल्पकारिणी ॥३॥\nस्वभावात्कारणं द्वित्वं पूर्वसंकल्पचित्स्वयम् ।\nनानाकारणतां पश्चाद्याति जन्ममृतिस्थितेः ॥४॥\nश्रीराम उवाच ।\nएवं स्थिते मुनिश्रेष्ठ दैवं नाम किमुच्यते ।\nकिमुच्यते तथा कर्म कारणं च किमुच्यते ॥५॥\nश्रीवसिष्ठ उवाच ।\nस्पन्दास्पन्दस्वभावं हि चिन्मात्रमिह विद्यते ।\nखे वात इव तत्स्पन्दात्सोल्लासं शान्तमन्यथा ॥६॥\nचित्त्वं चित्तं भावितं सत्स्पन्द इत्युच्यते बुधैः ।\nदृश्यत्वभावितं चैतदस्पन्दनमिति स्मृतम् ॥७॥\nस्पन्दात्स्फुरति चित्सर्गो निःस्पन्दाद्ब्रह्म शाश्वतम् ।\nजीवकारणकर्माद्या चित्स्पन्दस्याभिधा स्मृता ॥८॥\nय एवानुभवात्मायं चित्स्पन्दोऽस्ति स एव हि ।\nजीवकारणकर्माख्यो बीजमेतद्धि संसृतेः ॥९॥\nकृतद्वित्वचिदाभासवशाद्देहमुपस्थितम् ।\nसंकल्पाद्विविधार्थत्वं चित्स्पन्दो याति सृष्टिषु ॥१०॥\nनानाकारणतां यातश्चित्स्पन्दो मुच्यते चिरात् ।\nकश्चिज्जन्मसहस्रेण कश्चिदेकेन जन्मना ॥११॥\nस्वभावात्कारणाद्वित्वं चित्समेत्याधिगच्छति ।\nस्वर्गापवर्गनरकबन्धकारणतां शनैः ॥१२॥\nहेम्नीव कटकादित्वं काष्ठलोष्टसमस्थितौ ।\nदेहे तिष्ठति नानात्वं जडे भावविकारजम् ॥१३॥\nअजातमप्यसद्रूपं पश्यतीदं मनोभ्रमः ।\nजातः स्थितोमृतोऽस्मीति भ्रमार्तः पत्तनं यथा ॥१४॥\nअहंममेत्यसद्रूपमेव चेतः प्रपश्यति ।\nअदृष्टपरमार्थत्वादाशाविवशसंस्थिति ॥१५॥\nमथुराधिपते राज्ञो यथा श्वपचसंभ्रमः ।\nआसीदेवं हि चित्तस्य स्फुरतीयं जगत्स्थितिः ॥१६॥\nसर्वमेव मनोमात्रभ्रान्त्युल्लासविजृम्भणम् ।\nइदं जगत्तया राम प्रस्फुरत्यम्बुभङ्गवत् ॥१७॥\nशिवात्प्राक्कारणात्पूर्वं चिच्चेत्यकलनोन्मुखी ।\nउदेति सौम्याज्जलधेः पयःस्पन्दो मनागिव ॥१८॥\nस्फुरणाज्जीवचक्रत्वमेति चित्तोर्मितां दधत् ।\nचिद्वारिब्रह्मजलधौ कुरुते सर्गबुद्बुदान् ॥१९॥\nस्वस्थः सौम्य समस्यैतद्यत्सिंहस्य विजृम्भणम् ।\nब्रह्मणः संविदाभासस्तत्संचेत्यमिव स्वयम् ॥२०॥\nचित्संवित्त्योच्यते जीवः संकल्पात्स मनो भवेत् ।\nबुद्धिश्चित्तमहंकारो मायेत्याद्यभिधं ततः ॥२१॥\nतन्मात्रकल्पना पूर्वं तनोतीदं जगन्मनः ।\nअसत्यं सत्यसंकाशं गन्धर्वनगरं यथा ॥२२॥\nयथा शून्ये दृशः स्फारान्मुक्तावल्यादिदर्शनम् ।\nयथा स्वप्ने भ्रमश्चैव तथा चित्तस्य संसृतिः ॥२३॥\nशुद्ध आत्मा नित्यतृप्त इव शान्तः समस्थितः ।\nअपश्यन्पश्यतीवेमं चित्ताख्यं स्वप्नविभ्रमम् ॥२४॥\nसंसृतिर्जाग्रदित्युक्तं स्वप्नं विदुरहंकृतिम् ।\nचित्तं सुषुप्तभावः स्याच्चिन्मात्रं तुर्यमुच्यते ॥२५॥\nअत्यन्तशुद्धे सन्मात्रे परिणामनिरामयम् ।\nतुर्यातीतं पदं तत्स्यात्तत्स्थो भूयो न शोचति ॥२६॥\nतस्मिन्सर्वमुदेतीदं तस्मिन्नेव प्रलीयते ।\nन चेदं न च तत्रेदं दृष्टौ मुक्तावली यथा ॥२७॥\nअरोधकत्वात्खं हेतुर्यथा वृक्षसमुन्नतेः ।\nअकर्तापि तथा कर्ता चेतनाब्धिर्जगत्स्थितेः ॥२८॥\nसंनिधानाद्यथा लौहः प्रतिबिम्बस्य हेतुताम् ।\nयात्यादर्शस्तथैवायं चिन्मयोऽप्यर्थवेदने ॥२९॥\nबीजमङ्कुरपत्रादियुक्त्या यद्वत्फलं भवेत् ।\nचिन्मात्रं चित्तजीवादियुक्त्या तद्वन्मनो भवेत् ॥३०॥\nस्वतोबीजफला विप्रुड् यथा बीजं पुनर्भवेत् ।\nतथा चिच्चेत्यचित्तादि त्यक्त्वा स्वस्था न तिष्ठति ॥३१॥\nयद्यप्यबोधे बोधे वा बीजान्तस्तरुबीजयोः ।\nइयान्भेदोऽस्ति न जगद्ब्रह्मणोरपि चित्तयोः ॥३२॥\nतथापि व्यज्यते बोधे सत्यात्मकमखण्डितम् ।\nरूपश्रीरिव दीपेन चिन्मात्रालोकरूपि यत् ॥३३॥\nयद्यन्निखन्यते भूमेर्यथा तत्तन्नभो भवेत् ।\nया या विचार्यते विद्या तथा सा सा परं भवेत् ॥३४॥\nस्फटिकान्तःसन्निवेशः स्थाणुताऽवेदनाद्यथा ।\nशुद्धेऽनानापि नानेव तथा ब्रह्मोदरे जगत् ॥३५॥\nब्रह्म सर्वं जगद्वस्तु पिण्डमेकमखण्डितम् ।\nफलपत्रलतागुल्मपीठबीजमिव स्थितम् ॥३६॥\nश्रीराम उवाच ।\nअहो चित्रं जगदिदमसत्सदिव भासते ।\nअहो बृहदहो स्वस्थमहो स्फुटमहो तनु ॥३७॥\nब्रह्मणि प्रतिभासात्मा तन्मात्रगुणगोलकः ।\nअवश्यायकणाभासो यथा स्फुरति तच्छ्रुतम् ॥३८॥\nयथाऽसौ याति वैपुल्यं यथा भवति चात्मभूः ।\nयथा स्वभावसिद्धार्थात्तथा कथय मे प्रभो ॥३९॥\nश्रीवसिष्ठ उवाच ।\nअत्यन्तासंभवद्रूपमनन्यत्स्वस्वभावतः ।\nअत्यन्ताननुभूतं सत्स्वानुभूतमिवाग्रतः ॥४०॥\nउल्लासफुल्लो फुल्लाङ्ग इति बालहृदि स्फुटम् ।\nयथोदेति तथोदेति परे ब्रह्मणि जीवता ॥४१॥\nमानमेयात्मिका शुद्धा सत्यैवासत्यवत्स्थिता ।\nभिन्नेव च न भिन्ना स्याद्ब्रह्मणो ब्रंह्मणात्मिका ॥४२॥\nयथा ब्रह्म भवत्याशु जीवः कलनजीवितः ।\nतथा जीवो भवत्याशु मनो मननवेदनात् ॥४३॥\nचित्तं तन्मात्रमननं पश्यत्याशु स्वरूपवत् ।\nएष सद्योऽनिललवप्रख्यः स्फुरति खान्तरे ॥४४॥\nअस्तनिमेषोऽनुभवत्यवश्यायकणोपमम् ।\nसंवेदनात्मकं कालकलितं कान्तमात्मनि ॥४५॥\nअहं किमिति शब्दार्थवेदनाभोगसंविदम् ।\nसंविदं तत्त्वशब्दार्थं जीवः पश्यति सार्थकम् ॥४६॥\nतादृक्षवेदनात्सोऽथ रसशब्दार्थवेदनम् ।\nभाविजिह्वार्थनाम्नैकदेशेऽनुभवति क्षणात् ॥४७॥\nतादृक्षवेदनात्तेजःशब्दार्थोन्मुखतां गतः ।\nभविष्यन्नेत्रनाम्नैकदेशे भवति भासनम् ॥४८॥\nतादृक्षवेदनात्सोऽथ घ्राणं तद्दृष्टिवेदनात् ।\nस्थितो यस्मिन्भवतीति तावद्दृश्यादिता स्थिता ॥४९॥\nएवंप्रायः स जीवात्मा काकतालीयवच्छनैः ।\nविशिष्टसंनिवेशत्वं भावितं पश्यति स्वतः ॥५०॥\nस तस्य संनिवेशस्य त्वसतोऽपि सतः सतः ।\nशब्दभावैकदेशत्वं श्रवणार्थेन विन्दति ॥५१॥\nस्पर्शभावैकदेशत्वं त्वक्शब्दार्थेन विन्दति ।\nरसभावैकदेशत्वं रसनात्वेन विन्दति ॥५२॥\nरूपभावैकदेशत्वं नेत्रार्थाकृति पश्यति ।\nगन्धभावैकदेशत्वं नासिकात्वेन पश्यति ॥५३॥\nएवं भावमयैः सत्ताप्रकटीकरणक्षमम् ।\nभविष्यदिन्द्रियाख्यं स रन्ध्रं पश्यति देहके ॥५४॥\nइत्येवमादि जीवस्य राघवाद्यतनस्य च ।\nउदेति प्रतिभासात्मा देह एवातिवाहिकः ॥५५॥\nअनाख्येयं परा सत्तास्यातिवाहिकतामिव ।\nसा गच्छत्यप्यगच्छन्ती तादृक्सत्यात्मभावनात् ५६\nमातृमेयप्रमाणादि यदा ब्रह्मैव वेदनात् ।\nतदातिवाहिकोक्तीनां कः प्रसङ्गस्तदेव तत् ॥५७॥\nअन्यत्ववेदनादन्यः परस्मादातिवाहिकः ।\nब्रह्मत्ववेदनाद्ब्रह्म सा संवित्तिर्हि नान्यजा ॥५८॥\nश्रीराम उवाच ।\nअसंभवादसंवित्तेर्ब्रह्मात्मैकतयाथवा ।\nको मोक्षः को विचारश्चेत्यलं भेदविकल्पनैः ॥५९॥\nश्रीवसिष्ठ उवाच ।\nसिद्धान्तकाल एवैष प्रश्नस्ते राम राजते ।\nअकालपुष्पमाला हि शोभनापि न शोभते ॥६०॥\nसार्थैवानर्थिकाऽकालमाला विलसिता यथा ।\nतथैवाऽकालमिज्जन्तौ सर्वं काले हि शोभते ॥६१॥\nप्रतिबन्धाभ्यनुज्ञानां कालो दातेति दृश्यते ।\nननु सर्वपदार्थानां कालेन फलयोगतः ॥६२॥\nएवमेव स जीवात्मा स्वप्नात्मा समुपस्थितः ।\nपितामहत्वमुच्छूनं पश्यन्नात्मनि कालतः ॥६३॥\nओंमुच्चारणसंवित्तिवेदनाच्च प्रपश्यति ।\nयत्करोति मनोराज्यं भवत्याशु स तन्मयः ॥६४॥\nइदमेवमसत्सर्वमिव व्योम्नि ततात्मनि ।\nपर्वतोच्चाकृतिर्व्योम जगद्व्योम्नि विजृम्भते ॥६५॥\nनेह प्रजायते किंचिन्नेह किंचिद्विनश्यति ।\nजगद्गन्धर्वनगररूपेण ब्रह्म जृम्भते ॥६६॥\nयथैव पद्मजादीनां जीवानां सदसन्मयी ।\nसत्ता तथैव सर्वेषामासरीसृपमासुरम् ॥६७॥\nसंवित्संभ्रम एवायमेवमभ्युत्थितोऽप्यसन् ।\nआब्रह्मकीटसंवित्तेः सम्यक्संवेदनात्क्षयः ॥६८॥\nयथा संपद्यते ब्रह्मा कीटः संपद्यते तथा ।\nकीटस्तु रूढभूतौघवलनात्तुच्छकर्मकः ॥६९॥\nयदेव जीवनं जीवे चेत्योन्मुखचिदात्मकम् ।\nतदेव पौरुषं तस्मिन्सारं कर्म तदेव च ॥७०॥\nब्रह्मणः सुकृतात्पापात्कीटकस्य समुत्थितेः ।\nचित्तन्मात्रात्मिका भ्रान्तिः प्रेक्षामात्रं भवेत्क्षयः ॥७१॥\nमातृमानप्रमेयाणि न चिन्मात्रेतरद्यतः ।\nततो द्वैतैक्यवादार्थः शशशृङ्गाज्जिनीसमः ॥७२॥\nभावदार्ढ्यात्मकं मिथ्या ब्रह्मानन्दो विभाव्यते ।\nआत्मैव कोशकारेण लालादार्ढ्यात्मकं यथा ॥७३॥\nमनसा ब्रह्मणा यद्यद्यथा दृष्टं विभावितम् ।\nतत्तथा दृश्यते तज्ज्ञैः स्वभावस्यैव निश्चयः ॥७४॥\nयथा यदुदितं वस्तु तत्तत्तन्न विना भवेत् ।\nनिमेषमपि कल्पं वा स्वभावस्यैष निश्चयः ॥७५॥\nअलीकमिदमुत्पन्नमलीकं च विवर्धते ।\nअलीकमेव स्वदते तथालीकं विलीयते ॥७६॥\nशुद्धं सर्वगतं ब्रह्मानन्तमद्वितीयं दुःखबोधवशाद\nशुद्धमिवासदिवानेकमिवासर्वगमिवावबुध्यते ॥७७॥\nजलमन्यत्तरङ्गोऽन्य इति बालकुकल्पनया भेदः\nकल्प्यत एवमवास्तवस्तस्माद्यो योऽयमाभाति भेदः\nस केवलमतत्त्वविद्भिः परिकल्पितो रज्ज्वां सर्प\nइव एवं भेदाभेदशक्त्योररिमित्रयोरेव ब्रह्मण्येव\nसंभवेत् ॥७८॥\nतेनात्मनाऽद्वितीयेनैव द्वित्वमिवाततं यथासलि-\nलेन तरंगकल्पनया सुवर्णेन कटककल्पनयैवमिति\nअतस्तेन स्वयमेवात्मनात्मान्य इव चेत्यते ॥७९॥\nअतः कलना जाता सैव स्फारतां प्राप्य मनः\nसंपन्नं तेनाहंभावः कल्पितो निर्विकल्पप्रत्यक्षरूप-\nमेतत्प्रथमं तन्मनस्तदहं भवति क्षिप्रमहंशब्दार्थ-\nभावनात् ॥८०॥\nततो मनोहंकाराभ्यां स्मृतिरनुसंहिता तैस्त्रिभिस्तदनुभूततन्मात्राणि कल्पितानि तन्मात्रेषु जीवेन\nचित्तात्मना स्वयं काकतालीयवद्ब्रह्मोपादानादि\nयान्संनिवेशः कल्पितो दृश्यते ॥८१॥\nएवं यदेव मनः कल्पयति तदेव पश्यति ।\nसद्वा भवत्वसद्वा चित्तं यत्कल्पयत्यभिनेविष्टम् ।\nतत्तत्पश्यति यास्यति सदिव प्रतिभासमुपगतं सद्यः ॥८२॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये मोक्षोपाये उत्पत्तिप्रकरणे सत्योपदेशो नाम सप्तषष्टितमः सर्गः ॥६७॥"
  }
]
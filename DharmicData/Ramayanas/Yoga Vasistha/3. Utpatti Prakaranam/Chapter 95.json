[
  {
    "text": "श्रीवसिष्ठ उवाच ।\nअभिन्नौ कर्मकर्तारौ सममेव परात्पदात् ।\nस्वयं प्रकटतां यातौ पुष्पामोदौ तरोरिव ॥१॥\nसर्वसंकल्पनामुक्ते जीवा ब्रह्मणि निर्मले ।\nस्फुरन्ति वितते व्योम्नि नीलिमेवाज्ञचक्षुषः ॥२॥\nअप्रबुद्धजनाचारो यत्र राघव दृश्यते ।\nतत्र ब्रह्मण उत्पन्ना जीवा इत्युक्तयः स्थिताः ॥३॥\nसंप्रबुद्धजनाचारे वक्तुमेतन्न शोभनम् ।\nयद्ब्रह्मण इदं जातं न जातं चेति राघव ॥४॥\nकाचिद्वा कलना यावन्न नीता राघव प्रथाम् ।\nउपदेश्योपदेशश्रीस्तावल्लोके न शोभते ॥५॥\nअतो भेददृशा दीनामङ्गीकृत्योपदिश्यते ।\nब्रह्मेदमेते जीवा वै वेति वाचामयं क्रमः ॥६॥\nइति दृष्टो निरासङ्गाद्ब्रह्मणो जायते जगत् ।\nतज्जं तदेव तद्धेतुगतं दुरवबोधतः ॥७॥\nमेरुमन्दरसंकाशा बहवो जीवराशयः ।\nउत्पत्योत्पत्य संलीनास्तस्मिन्नेव परे पदे ॥८॥\nअथानन्ताः स्फुरन्त्येते जायमानाः सहस्रशः ।\nनानाककुब्निकुञ्जेषु पादपेष्विव पल्लवाः ॥९॥\nजीवौघाश्चोद्भविष्यन्ति मधाविव नवाङ्कुराः ।\nतत्रैव लयमेष्यन्ति ग्रीष्मे मधुरसा इव ॥१०॥\nतिष्ठन्त्यजस्रं कालेषु त एवान्ये च भूरिशः ।\nजायन्ते च प्रलीयन्ते परस्मिञ्जीवराशयः ॥११॥\nपुष्पामोदाविवाभिन्नौ पुमान्कर्म च राघव ।\nपरमेशात्समायाते तत्रैव विशतः शनैः ॥१२॥\nदृष्टमेते जगत्यस्मिन्दैत्योरगनरामराः ।\nउद्भवन्त्यभवा भावैः प्रस्फुरन्ति पुनः पुनः ॥१३॥\nहेतुर्विहरणे तेषामात्मविस्मरणादृते ।\nन कश्चिल्लक्ष्यते साधो जन्मान्तरफलप्रदः ॥१४॥\nश्रीराम उवाच ।\nअविसंवादिनार्थे यद्यत्प्रामाणिकदृष्टिभिः ।\nवीतरागैर्विनिर्णीतं तच्छास्त्रमिति कथ्यते ॥१५॥\nमहासत्त्वगुणोपेता ये धीराः समदृष्टयः ।\nअनिर्देश्यकलोपेताः साधवस्त उदाहृताः ॥१६॥\nद्वयं हि दृष्टिर्बालानां सिद्धये सर्वकर्मणाम् ।\nसाधुवृत्तं तथा शास्त्रं सर्वदैवानुवर्तते ॥१७॥\nसाधुसंव्यवहारार्थं शास्त्रं यो नानुवर्तते ।\nबहिःकुर्वन्ति तं सर्वे स च दुःखे निमज्जति ॥१८॥\nइह लोके च वेदे च श्रुतिरित्थं सदा प्रभो ।\nयथा कर्म च कर्ता च पर्यायेणेह संगतौ ॥१९॥\nकर्मणा क्रियते कर्ता कर्त्रा कर्म प्रणीयते ।\nबीजाङ्कुरादिवन्न्यायो लोकवेदोक्त एव सः ॥२०॥\nकर्मणो जायते जन्तुर्बीजादिव नवाङ्कुरः ।\nजन्तोः प्रजायते कर्म पुनर्बीजमिवाङ्कुरात् ॥२१॥\nयया वासनया जन्तुर्नीयते भवपञ्जरे ।\nतद्वासनानुरूपेण फलं समनुभूयते ॥२२॥\nएवं स्थिते कथं नाम जन्मबीजेन कर्मणा ।\nविनोत्पत्तिस्त्वया प्रोक्ता भूतानां ब्रह्मणः पदात् ॥२३॥\nपक्षेणानेन भगवन्भवता जन्मकर्मणोः ।\nतिरस्कृता जगज्जाता साऽविनाभावितैतयोः ॥२४॥\nब्रह्मण्यकारणे ब्रह्मन्ब्रह्मादिषु फलेषु च ।\nकर्मणां फलमस्तीति द्वयं लोके प्रमार्जितम् ॥२५॥\nसंजाते संकरे लोके कर्मस्वफलदायिषु ।\nमात्स्यन्याये विलसति नाश एवावशिष्यते ॥२६॥\nकिं तत्कृतं भवत्येव भगवन्ब्रूहि तत्त्वतः ।\nएनं मे संशयं स्फारं छिन्धि वेद्यविदांवर ॥२७॥\nश्रीवसिष्ठ उवाच ।\nसाधु राघव पृष्टोऽस्मि त्वया प्रश्नमिमं शुभम् ।\nशृणु वक्ष्यामि ते येन भृशं ज्ञानोदयो भवेत् ॥२८॥\nमानसोऽयं समुन्मेषः कलाकलनरूपतः ।\nएतत्तत्कर्मणां बीजं फलमस्यैव विद्यते ॥२९॥\nयदैव हि मनस्तत्त्वमुत्थितं ब्रह्मणः पदात् ।\nतदैव कर्म जन्तूनां जीवो देहतया स्थितः ॥३०॥\nकुसुमाशययोर्भेदो न यथा भिन्नयोरिह ।\nतथैव कर्ममनसोर्भेदो नास्त्यविभिन्नयोः ॥३१॥\nक्रियास्पन्दो जगत्यस्मिन्कर्मेति कथितो बुधैः ।\nपूर्वं तस्य मनो देहं कर्मातश्चित्तमेव हि ॥३२॥\nन स शैलो न तद्व्योम न सोऽब्धिश्च न विष्टपम् ।\nअस्ति यत्र फलं नास्ति कृतानामात्मकर्मणाम् ॥३३॥\nऐहिकं प्राक्तनं वापि कर्म यद्रचितं स्फुरत् ।\nपौरुषोऽसौ परो यत्नो न कदाचन निष्फलः ॥३४॥\nकृष्णतासंक्षये यद्वत्क्षीयते कज्जलं स्वयम् ।\nस्पन्दात्मकर्मविगमे तद्वत्प्रक्षीयते मनः ॥३५॥\nकर्मनाशे मनोनाशो मनोनाशो ह्यकर्मता ।\nमुक्तस्यैव भवत्येव नामुक्तस्य कदाचन ॥३६॥\nवह्न्यौष्णयोरिव सदा श्लिष्टयोश्चित्तकर्मणोः ।\nद्वयोरेकतराभावे द्वयमेव विलीयते ॥३७॥\nचित्तं सदा स्पन्दविलासमेत्य स्पन्दैकरूपं ननु कर्मविद्धि ।\nकर्माथ चित्तं किल धर्मकर्मपदं गते राम परस्परेण ॥३८॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मो० उ० कर्मपुरुषयोरैक्यप्रतिपादनं नाम पञ्चनवतितमः सर्गः ॥९५॥"
  }
]
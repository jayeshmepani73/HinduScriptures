[
  {
    "text": "श्रीदेव्युवाच ।\nप्रतिभान्ति जगन्त्याशु मृतिमोहादनन्तरम् ।\nजीवस्योन्मीलनादक्ष्णो रूपाणीवाखिलान्यलम् ॥१॥\nदिक्कालकलनाकाशधर्मकर्ममयानि च ।\nपरिस्फुरन्त्यनन्तानि कल्पान्तस्थैर्यवन्ति च ॥२॥\nनानुभूतं न यद्दृष्टं तन्मया कृतमित्यपि ।\nतत्क्षणात्स्मृतितामेति स्वप्ने स्वमरणं यथा ॥३॥\nभ्रान्तिरेवमनन्तेयं चिद्व्योमव्योम्नि भासुरा ।\nअपकुड्या जगन्नाम्नी नगरी कल्पनात्मिका ॥४॥\nइदं जगदयं सर्गः स्मृतिरेवेति जृम्भते ।\nदूरकल्पक्षणाभ्यासविपर्यासैकरूपिणी ॥५॥\nनानुभूतानुभूता च ज्ञप्तिरित्थं द्विरूपिणी ।\nपूर्वकारणरिक्तैव चिद्रूपैव प्रवर्तते ॥६॥\nनानुभूतेऽनुभूतत्वसंविदन्तरुदेत्यपि ।\nस्वप्नभ्रमादावन्यस्मिन्पितरीव पितुः स्मृतिः ॥७॥\nकदाचित्स्मृतितां त्यक्त्वा प्रतिभामात्रमेव सत् ।\nभाति प्रथमसर्गेषु रूपेण तदनुक्रमात् ॥८॥\nदृश्यं त्रिभुवनादीदमनुभूतं स्मृतौ स्थितम् ।\nकेषांचित्तन्वि केषांचिन्नानुभूतं स्मृतौ स्थितम् ॥९॥\nप्रतिभासत एवेदं केषांचित्सरणं विना ।\nचिदणूनां प्रजेशत्वं काकतालीयवद्यतः ॥१०॥\nअत्यन्तविस्मृतं विश्वं मोक्ष इत्यभिधीयते ।\nईप्सितानीप्सिते तत्र न स्तः काचन कस्यचित् ॥११॥\nअत्यन्ताभावसंपत्तिं विनाहन्ताजगत्स्थितेः ।\nअनुत्पादमयी ह्येषा नोदेत्येव विमुक्तता ॥१२॥\nरज्ज्वां सर्पभ्रमः सर्पशब्दार्थासंभवं स्थितम् ।\nअनुत्पादमयं त्यक्त्वा शान्तोऽपि हि न शाम्यति ॥१३॥\nअर्धशान्तो न शान्तोऽसौ समेत्यर्थतया पुनः ।\nउदेत्येकपिशाचान्ते पिशाचोऽन्यो ह्यधीमतः ॥१४॥\nसंसारश्चायमाभोगी परमेवेति निश्चयः ।\nकारणाभावतो भाति यदिहाभातमेव तत् ॥१५॥\nलीलोवाच ।\nब्राह्मणब्राह्मणीरूपे सर्गे कारणसंस्मृतिः ।\nकथमभ्युत्थिता सास्य स्मरणीयमिदं विना ॥१६॥\nश्रीदेव्युवाच ।\nपितामहस्मृतिस्तत्र कारणं तस्य न स्मृतिः ।\nपूर्वं न संभवत्येव मुक्तत्वात्पूर्वजन्मनः ॥१७॥\nपूर्वं न संभवत्येव स्मरणीयमिति स्वयम् ।\nपद्मजादित्वमायाति चैतन्यस्य तथास्थितेः ॥१८॥\nअभूवमहमित्यन्यः प्रजानाथः प्रजापतेः ।\nकाकतालीयवत्कश्चिद्भवति प्रतिभामयः ॥१९॥\nएवमभ्युदिते लोके न किंचिन्न कदाचन ।\nक्वचिदभ्युदितं नाम केवलं चिन्नभः स्थितम् ॥२०॥\nद्विविधायाः स्मृतेरस्याः कारणं परमं पदम् ।\nकार्यकारणभावोऽसावेक एव चिदम्बरे ॥२१॥\nकार्य च कारणं चैव कारणैः सहकारिभिः ।\nकार्यकारणयोरैक्यात्तदभावान्न शाम्यति ॥२२॥\nमहाचिद्रूपमेव त्वं स्मरणं विद्धि वेदनम् ।\nकार्यकारणता तेन स शब्दो न च वास्तवः ॥२३॥\nएवं न किंचिदुत्पन्नं दृश्यं चिज्जगदाद्यपि ।\nचिदाकाशे चिदाकाशं केवलस्वात्मनि स्थितम् ॥२४॥\nलीलोवाच ।\nअहो नु परमा दृष्टिर्दर्शिता देवि मे त्वया ।\nरूपश्रीर्जागती प्रातः प्रभयेवेक्षणद्युतिः ॥२५॥\nइदानीमहमेतस्यां यावत्परिणता दृशि ।\nनाभ्यासेन विना तावद्भिन्धीदं देवि कौतुकम् ॥२६॥\nयत्रासौ ब्राह्मणो गेहे ब्राह्मण्या सहितोऽभवत् ।\nतं सर्गं तं गिरिग्रामं नय मां तं विलोकये ॥२७॥\nश्रीदेव्युवाच ।\nअचेत्यचिद्रूपमयीं परमां पावनीं दृशम् ।\nअवलम्ब्येममाकारमवमुच्य भवामला ॥२८॥\nततः प्राप्स्यस्यसंदेहं व्योमात्मानं नभःस्थितम् ।\nभूमिष्ठनरसंकल्पो गगनान्तः पुरं यथा ॥२९॥\nएवं स्थिते तं पश्यावः सह सर्गमनर्गलम् ।\nअयं तद्दर्शनद्वारे देहो हि परमार्गलम् ॥३०॥\nलीलोवाच ।\nअमुना देवि देहेन जगदन्यदवाप्यते ।\nन कस्मादत्र मे युक्तिं कथयानुग्रहाग्रहात् ॥३१॥\nश्रीदेव्युवाच ।\nजगन्तीमान्यमूर्तानि मूर्तिमन्ति मुधाग्रहात् ।\nभवद्भिरवबुद्धानि हेमानीवोर्मिकाधिया ॥३२॥\nहेम्न्यूर्मिकारूपधरेऽप्यूर्मिकात्वं न विद्यते ।\nयथा तथा जगद्रूपे जगन्नास्ति च ब्रह्मणि ॥३३॥\nजगदाकाशमेवेदं ब्रह्मैवेह तु दृश्यते ।\nदृश्यते काचिदप्यत्र धूलिरम्बुनिधाविव ॥३४॥\nअयं प्रपञ्चो मिथ्यैव सत्यं ब्रह्माहमद्वयम् ।\nअत्र प्रमाणं वेदान्ता गुरवोऽनुभवस्तथा ॥३५॥\nब्रह्मैव पश्यति ब्रह्म नाब्रह्म ब्रह्म पश्यति ।\nसर्गादिनाम्ना प्रथितः स्वभावोऽस्यैव चेदृशः ॥३६॥\nन ब्रह्मजगतामस्ति कार्यकारणतोदयः ।\nकारणानामभावेन सर्वेषां सहकारिणाम् ॥३७॥\nयावदभ्यासयोगेन न शान्ता भेदधीस्तव ।\nनूनं तावदतद्रूपा न ब्रह्म परिपश्यसि ॥३८॥\nतत्र रूढिमुपायाता य इमे त्वस्मदादयः ।\nअभ्यासाद्ब्रह्मसंपत्तेः पश्यामस्ते हि तत्परम् ॥३९॥\nसंकल्पनगरस्यैव ममाकाशमयं वपुः ।\nब्रह्मैव चान्तः पश्यामि देहेनानेन तत्पदम् ॥४०॥\nविशुद्धज्ञानदेहार्हास्तथैते पद्मजादयः ।\nब्रह्मात्मजगदादीनामंशे संस्थानमङ्गने ॥४१॥\nतवाभ्यासं विना बाले नाकारो ब्रह्मतां गतः ।\nस्थितः कलनरूपात्मा तेन तन्नानुपश्यसि ॥४२॥\nयत्र स्वसंकल्पपुरं स्वदेहेन न लभ्यते ।\nतत्रान्यसंकल्पपुरं देहोऽन्यो लभते कथम् ॥४३॥\nतस्मादेनं परित्यज्य देहं चिद्व्योमरूपिणी ।\nयत्पश्यसि तदेवाद्य कुरु कार्यविदांवरे ॥४४॥\nसंकल्पनगरं सत्यं यथासंकल्पितं प्रति ।\nसंदेहं वा विदेहं वा नेतरं प्रति किंचन ॥४५॥\nआदिसर्गे जगद्भ्रान्तिर्यथेयं स्थितिमागता ।\nतथा तदाप्रभृत्येवं नियतिः प्रौढिमागता ॥४६॥\nलीलोवाच ।\nत्वयोक्तं देवि गच्छावो ब्राह्मणब्राह्मणी जगत् ।\nसहेतीदमिदं वच्मि कथं गन्तव्यमम्ब हे ॥४७॥\nइमं देहमिहास्थाप्य शुद्धसत्त्वानुपातिना ।\nचेतसा तं परं यामि लोकं त्वं कथमेषि तत् ॥४८॥\nश्रीदेव्युवाच ।\nसंकल्पव्योमवृक्षस्ते यथा सन्नपि खात्मकः ।\nन कुड्यात्मा न कुड्येन रोध्यते नापि कुड्यहा ॥४९॥\nशुद्धैकसत्त्वनिर्माणं चिद्रूपस्यैव तत्किल ।\nप्रतिभानमतस्तस्मात्परस्म्वाद्भिद्यते मनाक् ॥५०॥\nसोऽयमेतादृशो देहो नैनं संत्यज्य याम्यहम् ।\nअनेनैव तमाप्नोमि देशं गन्धमिवानिलः ॥५१॥\nयथा जलं जलेनाग्निरग्निना वायुनानिलः ।\nमिलत्येवमतो देहो देहैरन्यैर्मनोमयैः ॥५२॥\nनहि पार्थिवतासंविदेत्य पार्थिवसंविदा ।\nएकत्वं कल्पनाशैलशैलयोः क्वाहतिर्मिथः ॥५३॥\nआतिवाहिक एवायं त्वादृशैश्चित्तदेहकः ।\nआधिभौतिकताबुद्ध्या गृहीतश्चिरभावनात् ॥५४॥\nयथा स्वप्ने यथा दीर्घकालध्याने यथा भ्रमे ।\nयथा च सति संकल्पे यथा गन्धर्वपत्तने ॥५५॥\nवासनातानवं नूनं यदा ते स्थितिमेष्यति ।\nतदातिवाहिको भावः पुनरेष्यति देहके ॥५५॥\nलीलोवाच ।\nआतिवाहिकदेहत्वप्रत्यये घनतां गते ।\nतामवाप्नोत्ययं देहो दशामाहो विनश्यति ॥५७॥\nश्रीदेव्युवाच ।\nयदस्ति नाम तत्रैव नाशानाशक्रमो भवेत् ।\nवस्तुतो यच्च नास्त्येव नाशः स्यात्तस्य कीदृशः ॥५८॥\nरज्ज्वां सर्पभ्रमे नष्टे सत्यबोधवशात्सुते ।\nसर्पो न नष्ट उन्नष्टो वेत्येवं कैव सा कथा ॥५९॥\nयथा सत्यपरिज्ञानाद्रज्ज्वा सर्पो न दृश्यते ।\nतथातिवाहिकज्ञानाद्दृश्यते नाधिभौतिकः ॥६०॥\nकल्पनापि निवर्तेत कल्पिता यदि केनचित् ।\nसा शिला समपास्तैव या नेहास्ति कदाचन ॥६१॥\nपरं परे परापूर्णमिदं देहादिकं स्थितम् ।\nइति सत्यं वयं भद्रे पश्यामो नाभिपश्यसि ॥६२॥\nआदिसर्गे भवेच्चित्त्वं कल्पनाकल्पितं यदा ।\nतदा ततः प्रभृत्येकसत्त्वं दृश्यमवेक्षते ॥६२॥\nलीलोवाच ।\nएकस्मिन्नेव संशान्ते दिक्कालाद्यविभागिनि ।\nविद्यमाने परे तत्त्वे कलनावसरः कुतः ॥५४॥\nश्रीदेव्युवाच ।\nकटकत्वं यथा हेम्नि तरङ्गत्वं यथाम्भसि ।\nसत्यत्वं च यथा स्वप्नसंकल्पनगरादिषु ॥६५॥\nनास्त्येव सत्यनुभवे तथा नास्त्येव ब्रह्मणि ।\nकल्पनाव्यतिरिक्तात्मतत्स्वभावादनामयात् ॥६६॥\nयथा नास्त्यम्बरे पांसुः परे नास्ति तथा कला ।\nअकलाकलनं शान्तमिदमेकमजं ततम् ॥६७॥\nयदिदं भासते किंचित्तत्तस्येव निरामयम् ।\nकचनं काचकस्येव कान्तस्याऽतिमणेरिव ॥६८॥\nलीलोवाच ।\nएतावन्तं चिरं कालमेते देवि वयं वद ।\nभ्रामिताः केन नामापि द्वैताद्वैतविकल्पनैः ॥६९॥\nश्रीदेव्युवाच ।\nअविचारेण तरले भ्रान्तासि चिरमाकुला ।\nअविचारः स्वभावोत्थः स विचाराद्विनश्यति ॥७०॥\nअविचारो विचारेण निमेषादेव नश्यति ।\nएषा सत्तैव तेनान्तरविद्यैषा न विद्यते ॥७१॥\nतस्मान्नैवाविचारोऽस्ति नाविद्यास्ति न बन्धनम् ।\nन मोक्षोऽस्ति निराबाधं शुद्धबोधमिदं जगत् ॥७२॥\nएतावन्तं यदाकालं त्वयैतन्न विचारितम् ।\nतदा न संप्रबुद्धा त्वं भ्रान्तैवाभव आकुला ॥७३॥\nअद्यप्रभृति बुद्धासि विमुक्तासि विवेकिनी ।\nवासनातानवं बीजं पतितं तव चेतसि ॥७४॥\nआदावेव हि नोत्पन्नं दृश्यं संसारनामकम् ।\nयदा तदा कथं तेन वास्यन्ते वासनापि का ॥७५॥\nअत्यन्ताभावसंपत्तौ द्रष्टृदृश्यदृशां मनः ।\nएकध्याने परे रूढे निर्विकल्पसमाधिनि। ॥७५॥\nवासनाक्षयबीजेऽस्मिन्किंचिदङ्कुरिते हृदि ।\nक्रमान्नोदयमेष्यन्ति रागद्वेषादिका दृशः ॥७७॥\nसंसारसंभवश्चायं निर्मूलत्वमुपैष्यति ।\nनिर्विकल्पसमाधानं प्रतिष्ठामलमेष्यति ॥७८॥\nविगतकलनकालिमाकलङ्का\nगगनकलान्तरनिर्मलाम्बनेन ।\nसकलकलनकार्यकारणान्तः\nकतिपयकालवशाद्भविष्यसीति ॥७९॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे विश्रान्त्युपदेशो नामैकविंशः सर्गः ॥२१॥"
  }
]
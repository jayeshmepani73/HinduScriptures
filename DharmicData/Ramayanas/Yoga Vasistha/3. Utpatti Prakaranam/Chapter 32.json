[
  {
    "text": "श्रीवसिष्ठ उवाच ।\nअथ वीरवरोत्कण्ठनृत्यदप्सरसि स्थिता ।\nलीलावलोकयामास व्योम्नि विद्यान्वितावनौ ॥१॥\nस्वराष्ट्रमण्डले भर्तृपालिते बलमालिते ।\nकस्मिंश्चिद्विततारण्ये द्वितीयाकाशभीषणे ॥२॥\nसेनाद्वितयमाक्षुब्धं सौम्याब्धिद्वितयोपमम् ।\nमहारम्भघनं मत्तं स्थितं राजद्वयान्वितम् ॥३॥\nयुद्धसज्जं सुसंनद्धमिद्धमग्निमिवाद्भुतम् ।\nपूर्वप्रहारसंपातप्रेक्षाक्षुब्धाक्षिलक्षितम् ॥४॥\nउद्यतामलनिस्त्रिंशधारासारवहज्जनम् ।\nकचत्परश्वधप्रासभिन्दिपालर्ष्टिमुद्गरम् ॥५॥\nगरुत्मत्पक्षविक्षुब्धवनसंपातकम्पितम् ।\nउद्यद्दिनकरालोकचञ्चत्कनककङ्कटम् ॥६॥\nपरस्परमुखालोककोपप्रोद्दामितायुधम् ।\nअन्योन्यबद्धदृष्टित्वाच्चित्रं भित्ताविवार्पितम् ॥७॥\nलेखामर्यादया दीर्घबद्धया स्थापितस्थिति ।\nअनिवार्यमहासैन्यझांकाराश्रुतसंकथम् ॥८॥\nपूर्वप्रहारस्मयतश्चिरं संशान्तदुन्दुभि ।\nनिबद्धयोधसंस्थाननिखिलानीकमन्थरम् ॥९॥\nधनुर्द्वितथमात्रात्मशून्यमध्यैकसेतुना ।\nविभक्तं कल्पवातेन मत्तमेकार्णवं यथा ॥१०॥\nकाये संकटसंरम्भचिन्तापरवशेश्वरम् ।\nविरटद्भेककण्ठत्वग्भङ्गुरातुरहृद्गुहम् ॥११॥\nप्राणसर्वस्वसंत्यागसोद्योगासंख्यसैनिकम् ।\nकर्णाकृष्टशरौघौघत्यागोन्मुखधनुर्धरम् ॥१२॥\nप्रहारपातसंप्रेक्षानिष्पन्दासंख्यसैनिकम् ।\nअन्योन्योत्कण्ठकाठिन्यभरभ्रुकुटिसंकटम् ॥१३॥\nपरस्परसुसंघट्टकटुटङ्कारकङ्कटम् ।\nवीरयोधमुखादग्धभीरुप्रेप्सितकोटरम् ॥१४॥\nमिथःसंस्थानकालोकमात्रासंदिग्धजीवितम् ।\nसमस्ताङ्गरुहासक्तप्रांशुवृद्धेभमानवम् ॥१५॥\nपूर्वप्रहारसंप्रेक्षाव्यग्रप्राणतया तया ।\nसंशान्तकल्लोलरवं निद्रामुद्रपुरोपमम् ॥१५॥\nसंशान्तशङ्खसंघाततूर्यनिर्ह्राददुन्दुभि ।\nभूतलाकाशसंलीनसर्वपांसुपयोधरम् ॥१७॥\nपलायनपरैः पश्चात्त्यक्तमङ्गुलमण्डलम् ।\nविसारिमकरव्यूहमत्स्यसंख्याब्धिभासुरम् ॥१८॥\nपताकामञ्जरीपुञ्जविजिताकाशतारकम् ।\nहास्तिकोत्तम्भितकरकाननीकृतखान्तरम् ॥१९॥\nतरत्तरलभापूरसपक्षसकलायुधम् ।\nधमद्धमितिशब्दैश्च श्वासोस्थैर्ध्मातखान्तरम् ॥२०॥\nचक्रव्यूहकराक्रान्तदुर्वृत्तसुरभासुरम् ।\nगरुडव्यूहसंरम्भविद्रवन्नागसंचयम् ॥२१॥\nश्येनव्यूहविभिन्नाग्रसंनिवेशोत्तमध्वनि ।\nअन्योन्यास्फोटनिःशेषप्रपतद्भूरिवृन्दकम् ॥२२॥\nविविधव्यूहविन्यासवान्तवीरवरारवम् ।\nकरप्रतोलनोल्लासमत्तमुद्गरमण्डलम् ॥२३॥\nकृष्णायुधांशुजलदश्यामीकृतदिवाकरम् ।\nअनिलाधूतपल्यूलसूत्कृताभशरध्वनि ॥२४॥\nअनेककल्पकल्पाग्रसवृन्दमिव संस्थितम् ।\nप्रलयानिलसंक्षुब्धमेकार्णवमिवोत्थितम् ॥२५॥\nसद्यश्छिन्नं महामेरोः पक्षद्वयमिव स्फुरत् ।\nक्षुब्धमारुतनिर्धूतमिव कज्जलपर्वतम् ॥२६॥\nपातालकुहरात्क्षुब्धमन्धकारमिवोत्थितम् ।\nलोकालोकमिवोन्मत्तनृत्यलोललसत्तटम् ।\nमहानरकसंघातं भित्त्वावनिमिवोत्थितम् ॥२७॥\nआलोलकुन्तमुसलासिपरश्वधांशु-\nश्यामायमानदिवसातपवारिपूरैः ।\nएकार्णवं भुवनकोशमिवाचिरेण\nकर्तुं समुद्यतमगाधमनन्तपूरैः ॥२८॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे लीलोपाख्याने आहवारम्भणं नाम द्वात्रिंशः सर्गः ॥३२॥"
  }
]
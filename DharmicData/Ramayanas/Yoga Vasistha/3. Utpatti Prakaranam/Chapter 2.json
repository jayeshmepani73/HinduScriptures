[
  {
    "text": "श्रीवसिष्ठ उवाच ।\nइदमाकाशजाख्यानं श्रृणु श्रवणभूषणम् ।\nउत्पत्त्याख्यं प्रकरणं येन राघव बुध्यसे ॥१॥\nअस्ति ह्याकाशजो नाम द्विजः परमधार्मिकः ।\nध्यानैकनिष्ठः सततं प्रजानां च हिते रतः ॥२॥\nस चिरं जीवति यदा तदा मृत्युरचिन्तयत् ।\nसर्वाण्येव क्रमेणाह भूतान्यद्मि किलाक्षयः ॥३॥\nएनमाकाशजं विप्रं न कस्माद्भक्षयाम्यहम् ।\nअत्र मे कुण्ठिता शक्तिः खङ्गधारा इवोपले ॥४॥\nइति संचिन्त्य तं हन्तुमगच्छत्तत्पुरं तदा ।\nत्यजन्त्युद्यममुद्युक्ता न स्वकर्माणि केचन ॥५॥\nततस्तत्सदनं यावन्मृत्युः प्रविशति स्वयम् ।\nतावदेनं दहत्यग्निः कल्पान्तज्वलनोपमः ॥६॥\nअग्निज्वालामहामालां विदार्यान्तर्गतो ह्यसौ ।\nद्विजं दृष्ट्वा समादातुं हस्तेनैच्छत्प्रयत्नतः ॥७॥\nनचाशकत्पुरो दृष्टमपि हस्तशतैर्द्विजम् ।\nबलवानप्यवष्टब्धुं संकल्पपुरुषं यथा ॥८॥\nअथागत्य यमं मृत्युरपृच्छत्संशयच्छिदम् ।\nकिमित्यहं न शक्नोमि भोक्तुमाकाशजं विभो ॥९॥\nयम उवाच ।\nमृत्यो न किंचिच्छक्तस्त्वमेको मारयितुं बलात् ।\nमारणीयस्य कर्माणि तत्कर्तृणीति नेतरत् ॥१०॥\nतस्मादेतस्य विप्रस्य मारणीयस्य यत्नतः ।\nकर्माण्यन्विष्य तेषां त्वं साहाय्येनैनमत्स्यसि ॥११॥\nततः स मृत्युर्बभ्राम तत्कर्मान्वेषणादृतः ।\nमण्डलानि दिगन्तांश्च सरांसि सरितो दिशः ॥१२॥\nवनजङ्गलजालानि शैलानब्धितटानि च ।\nद्वीपान्तराण्यरण्यानि नगराणि पुराणि च ॥१३॥\nग्रामाण्यखिलराष्ट्राणि देशान्तर्गहनानि च ।\nएवं भूमण्डलं भ्रान्त्वा न कुतश्चित्स कानिचित् ॥१४॥\nतान्याकाशजकर्माणि लब्धवान्मृत्युरुद्यतः ।\nवन्ध्यापुत्रमिव प्राज्ञः संकल्पाद्रिमिवापरः ॥१५॥\nसमपृच्छदथागत्य यमं सर्वार्थकोविदम् ।\nपरायणं हि प्रभवः संदेहेष्वनुजीविनाम् ॥१६॥\nमृत्युरुवाच ।\nआकाशजस्य कर्माणि क्व स्थितानि वद प्रभो ।\nधर्मराजोऽथ संचिन्त्य सुचिरं प्रोक्तवानिदम् ॥१७॥\nधर्मराज उवाच ।\nआकाशजस्य कर्माणि मृत्यो सन्ति न कानिचित् ।\nएष आकाशजो विप्रो जातः खादेव केवलात् ॥१८॥\nआकाशादेव यो जातः स व्योमैवामलं भवेत् ।\nसहकारीणि नो सन्ति न कर्माण्यस्य कानिचित् ॥१९॥\nसंबन्धः प्राक्तनेनास्य न मनागपि कर्मणा ।\nअस्ति वन्ध्यासुतस्येव तथाऽजाताकृतेरिव ॥२०॥\nकारणानामभावेन तस्मादाकाशमेव सः ।\nनैतस्य पूर्वकर्मास्ति नभसीव महाद्रुमः ॥२१॥\nनैतदस्यावशं चित्तमभावात्पूर्वकर्मणाम् ।\nअद्य तावदनेनाद्यं न किंचित्कर्म संचितम् ॥२२॥\nएवमाकाशकोशात्मा विशदाकाशरूपिणि ।\nस्वकारणे स्थितो नित्यः कारणानि न कानिचित् ॥२३॥\nप्राक्तनानि न सन्त्यस्य कर्माण्यद्य करोति नो ।\nकिंचिदप्येवमेषोऽत्र विज्ञानाकाशमात्रकः ॥२४॥\nप्राणस्पन्दोऽस्य यत्कर्म लक्ष्यते चास्मदादिभिः ।\nदृश्यतेऽस्माभिरेव तन्न त्वस्यास्त्यत्र कर्मधीः ॥२५॥\nसंस्थिता भावयन्तीव चिद्रूपैव परात्पदात् ।\nभिन्नमाकारमात्मीयं चित्स्तम्भे शालभञ्जिका ॥२६॥\nतथैव परमार्थात्सखात्मभूतः स्थितो द्विजः ।\nयथा द्रवत्वं पयसि शून्यत्वं च यथाम्बरे ॥२७॥\nस्पन्दत्वं च यथा वायोस्तथैष परमे पदे ।\nकर्माण्यद्यतनान्यस्य संचितानि न सन्ति हि ॥२८॥\nन पूर्वाण्येष तेनेह न संसारवशं गतः ।\nसहकारिकारणानामभावे यः प्रजायते ॥२९॥\nनासौ स्वकारणाद्भिन्नो भवतीत्यनुभूयते ।\nकारणानामभावेन तस्मादेष स्वयंभवः ॥३०॥\nकर्ता न पूर्वं नाप्यद्य कथमाक्रम्यते वद ।\nयदैष कल्पनां बुद्ध्या मृतिनाम्नीं करिष्यति ॥३१॥\nपृथ्व्यादिमानयमहमिति यस्य च निश्चयः ।\nस पार्थिवो भवत्याशु ग्रहीतुं स च शक्यते ॥३२॥\nपृथ्व्यादिकलनाभावादेष विप्रो न रूपवान् ।\nदृढरज्ज्वेव गगनं ग्रहीतुं नैव युज्यते ॥३३॥\nमृत्युरुवाच ।\nभगवञ्जायते शून्यात्कथं नाम वदेति मे ।\nपृथ्व्यादयः कथं सन्ति न सन्ति वद वा कथम् ॥३४॥\nयम उवाच ।\nन कदाचन जातोऽसौ न च नास्ति कदाचन ।\nद्विजः केवलविज्ञानभामात्रं तत्तथा स्थितः ॥३५॥\nमहाप्रलयसंपत्तौ न किंचिदवशिष्यते ।\nब्रह्मास्ते शान्तमजरमनन्तात्मैव केवलम् ॥३६॥\nशून्यं नित्योदितं सूक्ष्मं निरुपाधि परं स्थितम् ।\nतदा तदनु येनास्य निकटेऽद्रिनिभं महः ॥३७॥\nसंविन्मात्रस्वभावत्वाद्देहोऽहमिति चेतति ।\nकाकतालीयवद्भ्रान्तमाकारं तेन पश्यति ॥३८॥\nस एष ब्राह्मणस्तस्मिन्सर्गादावम्बरोदरे ।\nनिर्विकल्पश्चिदाकाशरूपमास्थाय संस्थितः ॥३९॥\nनास्य देहो न कर्माणि न कर्तृत्वं न वासना ।\nएष शुद्धचिदाकाशो विज्ञानघन आततः ॥४०॥\nप्राक्तनं वासनाजालं किंचिदस्य न विद्यते ।\nकेवलं व्योमरूपस्य भारूपस्येव तेजसः ॥४१॥\nवेदनामात्रसंशान्तावीदृशोऽपि न दृश्यते ।\nतस्माद्यथा चिदाकाशस्तथा तत्प्रतिपत्तयः ॥४२॥\nकुतः किलात्र पृथ्व्यादेः कीदृशः संभवः कथम् ।\nएतदाक्रमणे मृत्यो तस्मान्मा यत्नवान्भव ॥४३॥\nग्रहीतुं युज्यते व्योम न कदाचन केनचित् ।\nश्रुत्वैतद्विस्मितो मृत्युर्जगाम निजमन्दिरम् ॥४४॥\nश्रीराम उवाच ।\nब्रह्मैष कथितो देवस्त्वया मे प्रपितामहः ।\nस्वयंभूरज एकात्मा विज्ञानात्मेति मे मतिः ॥४५॥\nश्रीवसिष्ठ उवाच ।\nएवमेतन्मया राम ब्रह्मैष कथितस्तव ।\nविवादमकरोन्मृत्युर्यमेनैतत्कृते पुरा ॥४६॥\nमन्वन्तरे सर्वभक्षो यदा मृत्युर्हरन्प्रजाः ।\nबलमेत्यब्जजाक्रान्तावारम्भमकरोत्स्वयम् ॥४७॥\nतदैव धर्मराजेन यमेनाश्वनुशासितः ।\nयदेव क्रियते नित्यं रतिस्तत्रैव जायते ॥४८॥\nब्रह्मा किल पराकाशवपुराक्रम्यते कथम् ।\nमनोमात्रं च संकल्पः पृथ्व्यादिरहिताकृतिः ॥४९॥\nयश्चिद्व्योमचमत्कारः किलाकारानुभूतिमान् ।\nस चिद्व्योमैव नो तस्य कारणत्वं न कार्यता ॥५०॥\nआकाशस्फुरदाकारः संकल्पपुरुषो यथा ।\nपृथ्व्यादिरहितो भाति स्वयंभूर्भासते तथा ॥५१॥\nनिर्मले व्योम्नि मुक्तालीसंकल्पस्वप्नयोः पुरम् ।\nअपृथ्व्यादि यथा भाति स्वयंभूर्भासते तथा ॥५२॥\nन दृश्यमस्ति न द्रष्टा परमात्मनि केवले ।\nस्वयंचित्ता तथाप्येष स्वयंभूरिति भासते। ॥५३॥\nसंकल्पमात्रमेवैतन्मनो ब्रह्मेति कथ्यते ।\nसंकल्पाकाशपुरुषो नास्य पृथ्व्यादि विद्यते ॥५४॥\nयथा चित्रकृदन्तःस्था निर्देहा भाति पुत्रिका ।\nतथैव भासते ब्रह्मा चिदाकाशाच्छरञ्जनम् ॥५५॥\nचिद्व्योमकेवलमनन्तमनादिमध्यं\nब्रह्मेति भाति निजचित्तवशात्स्वयंभूः ।\nआकारवानिव पुमानिव वस्तुतस्तु\nवन्ध्यातनूज इव तस्य तु नास्ति देहः ॥५६॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे आद्यसृष्टिकर्तृवर्णनं नाम द्वितीयः सर्गः ॥२॥"
  }
]
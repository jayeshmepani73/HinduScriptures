[
  {
    "text": "श्रीराम उवाच ।\nकिमुच्यते मुनिश्रेष्ठ बालकाख्यायिकाक्रमः ।\nक्रमेण कथयैतन्मे मनोवर्णनकारणम् ॥१॥\nश्रीवसिष्ठ उवाच ।\nकोऽपि मुग्धमतिर्बालो धात्रीं पृच्छति राघव ।\nकांचिद्विनोदिनीं धात्रि वर्णयाख्यायिकामिति ॥२॥\nसा बालस्य विनोदाय धात्री तस्य महामते ।\nआख्यायिकां कथयति प्रसन्नमधुराक्षरम् ॥३॥\nक्वचित्सन्ति महात्मानो राजपुत्रास्त्रयः शुभाः ।\nधार्मिकाः शौर्यमुदिता अत्यन्तासति पत्तने ॥४॥\nविस्तीर्णे शून्यनगरे व्योम्नीव जलतारकाः ।\nद्वौ न जातौ तथैकस्तु गर्भ एव न संस्थितः ॥५॥\nअथात्युत्तमलाभार्थं कदाचित्समवायतः ।\nविबन्धवः खिन्नमुखाः शोकोपहतचेतसः ॥६॥\nते तस्माच्छून्यनगरान्निर्गता वितताननाः ।\nगगनादिव संश्लिष्टा बुधशुक्रशनैश्चराः ॥७॥\nशिरीषसुकुमाराङ्गाः पृष्ठतोऽर्केण तापिताः ।\nमार्गेऽहनि गता ग्रीष्मतापार्ताः पल्लवा इव ॥८॥\nसंतप्तमार्गसिकतादग्धपादसरोरुहाः ।\nहा तात चेति शोचन्तो मृगा यूथच्युता इव ॥९॥\nदर्भाग्रभिन्नचरणास्तापखिन्नाङ्गसंधयः ।\nउल्लङ्घ्य दूरमध्वानं धूलिधूसरमूर्तयः ॥१०॥\nमञ्जरीजालजटिलं फलपल्लवमालितम् ।\nमृगपक्षिगणाधारं प्रापुर्मार्गे तरुत्रयम् ॥११॥\nयस्मिन्वृक्षत्रये वृक्षौ द्वौ न जातौ मनागपि ।\nबीजमेव तृतीयस्य स्वारोहस्य न विद्यते ॥१२॥\nविश्रान्तास्ते परिश्रान्तास्तत्रैकस्य तरोरधः ।\nपारिजाततले स्वर्गे शक्रानिलयमा इव ॥१३॥\nफलान्यमृतकल्पानि भुक्त्वा पीत्वा च तद्रसम् ।\nकृत्वा गुलुच्छकैर्मालां चिरं विश्रम्य ते ययुः ॥१४॥\nपुनर्दूरतरं गत्वा मध्याह्ने समुपस्थिते ।\nसरित्त्रितयमासेदुस्तरङ्गतरलारवम् ॥१५॥\nतत्रैका परिशुष्कैव मनागप्यम्बु न द्वयोः ।\nविद्यते सरितोर्दृष्टिरन्धलोचनयोरिव ॥१६॥\nपरिशुष्का भृशं यासौ तस्यां ते सस्नुरादृताः ।\nघर्मार्ता इव गङ्गायां ब्रह्मविष्णुहरा इव ॥१७॥\nचिरं कृत्वा जलक्रीडां पीत्वा क्षीरोपमं पयः ।\nजग्मुस्ते राजतनयाः प्रहृष्टमनसः स्वयम् ॥१८॥\nअथासेदुर्दिनस्यान्ते लम्बमाने दिवाकरे ।\nभविष्यन्नवनिर्माणं नगरं नगसन्निभम् ॥१९॥\nपताकापद्मिनीव्याप्तं नीलाकाशजलाशयम् ।\nदूरश्रुतसमुल्लापगायन्नागरमण्डलम् ॥२०॥\nददृशुस्तत्र रम्याणि त्रीणि सद्भवनानि ते ।\nमणिकाञ्चनगेहानि श्रृङ्गाणीव महागिरेः ॥२१॥\nअनिर्मिते द्वे सदने एकं निर्भित्ति तत्र वै ।\nअभित्तिमन्दिरं चारु प्रविष्टास्ते नरास्त्रयः ॥२२॥\nसंप्रविश्योपविश्याशु विहरन्तो वराननाः ।\nप्रापुः स्थालीत्रयं तत्र तप्तकाञ्चनकल्पितम् ॥२३॥\nतत्र कर्परतां याते द्वे एका चूर्णतां गता ।\nजगृहुश्चूर्णरूपां तां स्थालीं ते दीर्घबुद्धयः ॥२४॥\nद्रोणैर्नवनवत्या तैस्तस्यां द्रोणेन चान्धसः ।\nतत्र द्रोणशतं हीनं रन्धितं बहुभोजिभिः ॥२५॥\nनिमन्त्रितास्त्रयस्तैस्तु ब्राह्मणा राजसूनुभिः ।\nद्वौ निर्देहावथैकस्य मुखमेव न विद्यते ॥२६॥\nनिर्मुखेनान्धसस्तत्र भुक्तं द्रोणशतं सुत ।\nविप्रभुक्तावशेषं तु भुक्तमन्धो नृपात्मजैः ॥२७॥\nत्रिभिस्ते राजपुत्राश्च परां निर्वृतिमागताः ।\nभविष्यन्नगरे तस्मिन् राजपुत्रास्त्रयो हि ते ।\nसुखमद्य स्थिताः पुत्र मृगयाव्यवहारिणः ॥२८॥\nआख्यायिकैषा कथिता मया रम्या तवानघ ।\nएतां हृदि कुरु प्राज्ञ विदग्धस्त्वं भविष्यसि ॥२९॥\nधात्र्येति कथिता राम बालकाख्यायिका शुभा ।\nतुष्टिं जगाम बालश्च शुभाख्यायिकयानया ॥३०॥\nएषा हि कथिता राम चित्ताख्यानकथां प्रति ।\nबालकाख्यायिका तुभ्यं मया कमललोचन ॥३१॥\nइयं संसाररचना स्थितिमेवमुपागता ।\nबालकाख्यायिकेवोग्रैः संकल्पैर्दृढकल्पितैः ॥३२॥\nविकल्पजालकैवेयं प्रतिभासात्मिकानघ ।\nबन्धमोक्षादिकलनारूपेण परिजृम्भते ॥३३॥\nसंकल्पमात्रादितरद्विद्यते नेह किंचन ।\nसंकल्पवशतः किंचिन्न किंचित्किंचिदेव वा ॥३४॥\nद्यौः क्षमा वायुराकाशं पर्वताः सरितो दिशः ।\nसंकल्पकचितं सर्वमेवं स्वप्नवदात्मनः ॥३५॥\nराजपुत्रास्त्रयो नद्यो भविष्यन्नगरे यथा ।\nयथा संकल्परचना तथेयं हि जगत्स्थितिः ॥३६॥\nसंकल्पमात्रमभितः परिस्फुरति चञ्चलः ।\nपयोमात्रात्मकोऽम्भोधिरम्भसीवात्मनात्मनि ॥३७॥\nसंकल्पमात्रं प्रथममुत्थितं परमात्मनः ।\nतदिदं स्फारतां यातं व्यापारैर्दिवसं यथा ॥३८॥\nसंकल्पजालकलनैव जगत्समग्रं\nसंकल्पमेव ननु विद्धि विलासचेत्यम् ।\nसंकल्पमात्रमलमुत्सृज निर्विकल्प-\nमाश्रित्य निश्चयमवाप्नुहि राम शान्तिम् ॥३९॥\nइत्यार्षे श्रीवासिष्ठमहारामायणे वाल्मीकीये दे० मो० उत्पत्तिप्रकरणे बालकाख्यायिकानामैकोत्तरशततमः सर्गः ॥१०१॥"
  }
]
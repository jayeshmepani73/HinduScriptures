[
  {
    "text": "श्रीवसिष्ठ उवाच ।\nअथ वर्षसहस्रेण तां पितामह आययौ ।\nवरं पुत्रि गृहाणेति व्याजहार नभस्तलात् ॥१॥\nसूची कर्मेन्द्रियाभावाज्जीवमात्रकलावती ।\nन किंचिद्व्याजहारास्मै चिन्तयामास केवलम् ॥२॥\nपूर्णास्मि गतसंदेहा किं वरेण करोम्यहम् ।\nशाम्यामि परिनिर्वामि सुखमासे च केवलम् ॥३॥\nज्ञातं ज्ञातव्यमखिलं शान्ता संदेहजालिका ।\nस्वविवेको विकसितः किमन्येन प्रयोजनम् ॥४॥\nयथा स्थितेयमस्मीह संतिष्ठेयं तथैव हि ।\nसत्यासत्यकलामेव त्यक्त्वा किमितरेण मे ॥५॥\nएतावन्तमहं कालमविवेकेन योजिता ।\nस्वसंकल्पसमुत्थेन वेतालेनेव बालिका ॥६॥\nइदानीमुपशान्तोऽसौ स्वविचारणया स्वयम् ।\nईप्सितानीप्सितैरर्थः को भवेत्कलितैर्मम ॥७॥\nइति निश्चययुक्तां तां सूचीं कर्मेन्द्रियोज्झिताम् ।\nतूष्णींस्थिता सनियतिः स पश्यन्भगवान्स्थितः ॥८॥\nब्रह्मा पुनरुवाचेदं वीतरागां प्रसन्नधीः ।\nवरं पुत्रि गृहाण त्वं किंचित्कालं च भूतले ॥९॥\nभोगान्भुक्त्वा ततः पश्चाद्गमिष्यसि परं पदम् ।\nअव्यावृत्तिस्वरूपाया नियतेरेष निश्चयः ॥१०॥\nतपसानेन संकल्पः सफलोऽस्तु तवोत्तमे ।\nपीना भव पुनः शैले हिमकाननराक्षसी ॥११॥\nयया पूर्वं वियुक्तासि तन्वा जलदरूपया ।\nबीजान्तवृक्षता पुत्रि बृहद्वृक्षतया यथा ॥१२॥\nयोगमेष्यसि भूयश्च तन्वान्तर्बीजरूपिणी ।\nतयैव रससेकेन लतयेवाङ्कुरस्थितिः ॥१३॥\nबाधां विदितवेद्यत्वान्न च लोके करिष्यसि ।\nअन्तःशुद्धा स्पन्दवती शारदीवाभ्रमण्डली ॥१४॥\nअश्रान्तध्याननिरता कदाचिल्लीलया यदि ।\nभविष्यसि बहीरूपा सर्वात्मध्यानरूपिणी ॥१५॥\nव्यवहारात्मकध्यानधारणाधाररूपिणी ।\nवातस्वभाववद्देहपरिस्पन्दाद्विलासिनी ॥१६॥\nतदा विरोधिनी पुत्रि स्वकर्मस्पन्दरोधिनी ।\nन्यायेन क्षुन्निवृत्त्यर्थं भूतबाधां करिष्यसि ॥१७॥\nभविष्यसि न्यायवृत्तिर्लोके त्वन्यायबाधिका ।\nजीवन्मुक्ततया देहे स्वविवेकैकपालिका ॥१८॥\nइत्युक्त्वा गगनतलाज्जगाम देवः सूची सा भवतु ममेति किं विरोधः ।\nरागो वाब्जजवचनार्थवारणेऽस्मिन्नित्यन्तः स्वतनुमयी मनाग्बभूव ॥१९॥.\nप्रादेशः प्रथममभूत्ततोऽपि हस्तो व्यामश्चाप्यथ विटपस्ततोऽभ्रमाला ।\nसोद्यत्स्वावयवलता बभौ निमेषात्संकल्पद्रुमकणिकाङ्कुरक्रमेण ॥२०\nतद्गात्राण्यविकलशक्तिमन्ति देहादुद्भूतान्यथ करणेन्द्रियाणि सम्यक् ।\nसंकल्पद्रुमवनपुष्पवत्समन्ताद्बीजौघान्यलमभवंस्तिरोहितानि ॥२१॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे सूच्युपाख्याने सूचीशरीरलाभो नाम पञ्चसप्ततितमः सर्गः ॥७५॥"
  }
]
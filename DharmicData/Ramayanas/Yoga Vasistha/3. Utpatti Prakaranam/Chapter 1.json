[
  {
    "text": "वाग्भाभिर्ब्रह्मविद्ब्रह्म भाति स्वप्न इवात्मनि ।\nयदिदंतत्स्वशब्दोत्थैर्यो यद्वेत्ति स वेत्ति तत् ॥१॥\nन्यायेनानेन लोकेऽस्मिन्सर्गे ब्रह्माम्बरे सति ।\nकिमिदं कस्य कुत्रेति चोद्यमूचे निराकृतम् ॥२॥\nअहं तावद्यथाज्ञानं यथावस्तु यथाक्रमम् ।\nयथास्वभावं तत्सर्वं वच्मीदं श्रूयतां बुध ॥३॥\nस्वप्नवत्पश्यति जगच्चिन्नभोदेहवित्स्वयम् ।\nस्वप्नसंसारदृष्टान्त एवाहं त्वं समन्वितम् ॥४॥\nमुमुक्षुव्यवहारोक्तिमयात्प्रकरणात्परम् ।\nअथोत्पत्तिप्रकरणं मयेदं परिकथ्यते ॥५॥\nबन्धोऽयं दृश्यसद्भावाद्दृश्याभावेन बन्धनम् ।\nन संभवति दृश्यं तु यथेदं तच्छ्रणु क्रमात् ॥६॥\nउत्पद्यते यो जगति स एव किल वर्धते ।\nस एव मोक्षमाप्नोति स्वर्गं वा नरकं च वा ॥७॥\nअतस्ते स्वावबोधार्थं तत्तावत्कथयाम्यहम् ।\nउत्पत्तिः संसृतावेति पूर्वमेव हि यो यथा ॥८॥\nइदं प्रकरणार्थं त्वं संक्षेपाच्छृणु राघव ।\nततः संकथयिष्यामि विस्तरं ते यथेप्सितम् ॥९॥\nयदिदं दृश्यते सर्वं जगत्स्थावरजंगमम् ।\nतत्सुषुप्ताविव स्वप्नः कल्पान्ते प्रविनश्यति ॥१०॥\nततः स्तिमितगम्भीरं न तेजो न तमस्ततम् ।\nअनाख्यमनभिव्यक्तं सत्किंचिदवशिष्यते ॥११॥\nऋतमात्मा परं ब्रह्म सत्यमित्यादिका बुधैः ।\nकल्पिता व्यवहारार्थं तस्य संज्ञा महात्मनः ॥१२॥\nस तथाभूत एवात्मा स्वयमन्य इवोल्लसन् ।\nजीवतामुपयातीव भाविनाम्ना कदर्थिताम् ॥१३॥\nततः स जीवशब्दार्थकलनाकुलतां गतः ।\nमनो भवति भूतात्मा मननान्मन्थरीभवन् ॥१४॥\nमनः संपद्यते तेन महतः परमात्मनः ।\nसुस्थिरादस्थिराकारस्तरङ्ग इव वारिधेः ॥१५॥\nतत्स्वयं स्वैरमेवाशु संकल्पयति नित्यशः ।\nतेनेत्थमिन्द्रजालश्रीर्विततेयं वितन्यते ॥१६॥\nयथा कटकशब्दार्थः पृथक्त्वार्हो न काञ्चनात् ।\nन हेम कटकात्तद्वज्जगच्छब्दार्थता परे ॥१७॥\nब्रह्मण्येवास्त्यनन्तात्म यथास्थितमिदं जगत् ।\nन जगच्छब्दकार्थेऽस्ति हेम्नीव कटकात्मता ॥१८॥\nसती वाप्यसती तापनद्येव लहरी चला ।\nमनसेहेन्द्रजालश्रीर्जागती प्रवितन्यते ॥१९॥\nअविद्या संसृतिर्बन्धो माया मोहो महत्तमः ।\nकल्पितानीति नामानि यस्याः सकलवेदिभिः ॥२०॥\nबन्धस्य तावद्रूपं त्वं कथ्यमानमिदं श्रृणु ।\nततः स्वरूपं मोक्षस्य ज्ञास्यसीन्दुनिभानन ॥२१॥\nद्रष्टुर्दृश्यस्य सत्ताङ्ग बन्ध इत्यभिधीयते ।\nद्रष्टा दृश्यबलाद्बद्धो दृश्याभावे विमुच्यते ॥२२॥\nजगत्त्वमहमित्यादिर्मिथ्यात्मा दृश्यमुच्यते ।\nयावदेतत्संभवति तावन्मोक्षो न विद्यते ॥२३॥\nनेदं नेदमिति व्यर्थप्रलापैर्नोपशाम्यति ।\nसंकल्पजनकैर्दृश्यव्याधिः प्रत्युत वर्धते ॥२४॥\nन च तर्कभरक्षोदैर्न तीर्थनियमादिभिः ।\nसतो दृश्यस्य जगतो यस्मादेति विचारकाः ॥२५॥\nजगद्दृश्यं तु यद्यस्ति न शाम्यत्येव कस्यचित् ।\nनासतो विद्यते भावो नाभावो विद्यते सतः ॥२६॥\nअचेत्यचित्स्वरूपात्मा यत्र यत्रैव तिष्ठति ।\nद्रष्टा तत्रास्य दृश्यश्रीः समुदेत्यप्यणूदरे ॥२७॥\nतस्मादस्ति जगद्दृश्यं तत्प्रमृष्टमिदं मया ।\nत्यक्तं तपोध्यानजपैरिति काञ्जिकतृप्तिवत् ॥२८॥\nयदि राम जगद्दृश्यमस्ति तत्प्रतिबिम्बति ।\nपरमाणूदरेऽप्यस्मिंश्चिदादर्शे तथैव हि ॥२९॥\nयत्र तत्र स्थिते यद्वद्दर्पणे प्रतिबिम्बति ।\nअद्यब्ध्युर्वीनदीवारि चिदादर्शे तथैव हि ॥३०॥\nततस्तत्र पुनर्दुःखं जरा मरणजन्मनी ।\nभावाभावग्रहोत्सर्गः स्थूलसूक्ष्मचलाचलः ॥३१॥\nइदं प्रमार्जितं दृश्यं मया चात्राहमास्थितः ।\nएतदेवाक्षयं बीजं समाधौ संसृतिस्मृतेः ॥३२॥\nसति त्वस्मिन्कुतो दृश्ये निर्विकल्पसमाधिता ।\nसमाधौ चेतनत्वं तु तुर्यं चाप्युपपद्यते ॥३३॥\nव्युत्थाने हि समाधानात्सुषुप्तान्त इवाखिलम् ।\nजगद्दुःखमिदं भाति यथास्थितमखण्डितम् ॥३४॥\nप्राप्तं भवति हे राम तत्किं नाम समाधिभिः ।\nभूयोऽनर्थनिपाते हि क्षणसाम्ये हि किं सुखम्॥३५॥\nयदि वापि समाधाने निर्विकल्पे स्थितिं व्रजेत् ।\nतदक्षयसुषुप्ताभं तन्मन्येतामलं पदम् ॥३६॥\nप्राप्यते सति दृश्येऽस्मिन्न च किंनाम केनचित् ।\nयत्र यत्र किलायाति चित्ततास्य जगद्भ्रमः ॥३७॥\nद्रष्टाथ यदि पाषाणरूपतां भावयन्बलात् ।\nकिलास्ते तत्तदन्तेऽपि भूयोऽस्योदेति दृश्यता ॥३८॥\nन च पाषाणतातुल्या निर्विकल्पसमाधयः ।\nकेषांचित्स्थितिमायान्ति सर्वैरित्यनुभूयते ॥३९॥\nन च पाषाणतातुल्या रूढिं याताः समाधयः ।\nभवन्त्यग्रपदं शान्तं चिद्रूपमजमक्षयम् ॥४०॥\nतस्माद्यदीदं सद्दृश्यं तन्न शाम्येत्कदाचन ।\nशाम्येत्तपोजपध्यानैर्दृश्यमित्यज्ञकल्पना ॥४१॥\nआलीनवल्लरीरूपं यथा पद्माक्षकोटरे ।\nआस्ते कमलिनीबीजं तथा द्रष्टरि दृश्यधीः ॥४२॥\nयथा रसः पदार्थेषु यथा तैलं तिलादिषु ।\nकुसुमेषु यथाऽऽमोदस्तथा द्रष्टरि दृश्यधीः ॥४३॥\nयत्र तत्र स्थितस्यापि कर्पूरादेः सुगन्धिता ।\nयथोदेति तथा दृश्यं चिद्धातोरुदरे जगत् ॥४४॥\nयथा चात्र तव स्वप्नः संकल्पश्चित्तराज्यधीः ।\nस्वानुभूत्यैव दृष्टान्तस्तथा हृद्यस्ति दृश्यभूः ॥४५॥\nतस्माच्चित्तविकल्पस्थपिशाचो बालकं यथा ।\nविनिहन्त्येवमप्येतं द्रष्टारं दृश्यरूपिका ॥४६॥\nयथाङ्कुरोऽन्तर्बीजस्य संस्थितो देशकालतः ।\nकरोति भासुरं देहं तनोत्येवं हि दृश्यधीः ॥४७॥\nद्रव्यस्य हृद्येव चमत्कृतिर्यथा\nसदोदितास्त्यस्तमितोज्झितोदरे ।\nद्रव्यस्य चिन्मात्रशरीरिणस्तथा\nस्वभावभूतास्त्युदरे जगत्स्थितिः ॥४८॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे बन्धहेतुवर्णनं नाम प्रथमः सर्गः ॥१॥"
  }
]
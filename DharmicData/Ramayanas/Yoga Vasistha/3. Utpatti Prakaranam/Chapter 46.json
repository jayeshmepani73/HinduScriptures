[
  {
    "text": "श्रीराम उवाच ।\nएवं संकथयन्तीषु तासु तस्मिन्गृहोदरे ।\nविदूरथः किमकरोन्निर्गत्य कुपितो गृहात् ॥१॥\nश्रीवसिष्ठ उवाच ।\nविदूरथः स्वसदनान्निर्गतः परिवारितः ।\nपरिवारेण महता ऋक्षौघेणेव चन्द्रमाः ॥२॥\nसन्नद्धसर्वावयवो लग्नहारविभूषणः ।\nमहाजयजयारावैः सुरेन्द्र इव निर्गतः ॥३॥\nसमादिशन्योधगणं शृण्वन्मण्डलसंस्थितिम् ।\nआलोकयन्वीरगणानारुरोह नृपो रथम् ॥४॥\nकूटाकारसमाकारं मुक्तामाणिक्यमण्डितम् ।\nपताकापञ्चभिर्व्याप्तं द्युविमानमिवोत्तमम् ॥५॥\nचक्रभित्तिपरिप्रोतप्रकचत्काञ्चनाङ्कुरम् ।\nमुक्ताजालरणत्कारचारुविक्रमकूबरम् ॥६॥\nसुग्रीवैर्लक्षणोपेतैः प्रशस्तैः प्रचलैः कृशैः ।\nजवोड्डयनवेगेन प्रवहद्भिः सुरानिव ॥७॥\nवायुं जवेन सहसा असहद्भिर्गतिक्रमैः ।\nप्रोह्यद्भिरिव पश्चार्धमापिबद्भिरिवाम्बरम् ॥८॥\nयोजितैरिव संपूर्णैश्चन्द्रैश्चामरदीप्तिभिः ।\nअश्वैरष्टभिराबद्धमाशापूरकहेषितैः ॥९॥\nअथोदपतदुद्दामनागाभ्ररवनिर्भरः ।\nशैलभित्तिप्रतिध्वानदारुणो दुन्दुभिध्वनिः ॥१०॥\nमत्तसैनिकनिर्मुक्तैर्व्याप्तं कलकलारवैः ।\nकिंकिणीजालनिर्ध्वानैर्हेतिसंघट्टघट्टितैः ॥११॥\nधनुश्चटचटाशब्दैः शरसीत्कारगायनैः ।\nपरस्पराङ्गनिष्पिष्टकवचौघझणज्झणैः ॥१२॥\nज्वलदग्निटणत्कारैरार्तिमत्क्रन्दनारवैः ।\nपरस्परभटाह्वानैर्बन्दिविक्षुब्धरोदनैः ॥१३॥\nशिलाघनीकृताशेषब्रह्माण्डकुहरो ध्वनिः ।\nहस्तग्राह्योऽभवद्भीमो दशाशाकुञ्जपूरकः ॥१४॥\nअथोदपतदादित्यपथपीवररोधकम् ।\nरजोनिभेन भूपीठमम्बरोड्डयनोन्मुखम् ॥१५॥\nगर्भवासमिवापन्नं तेनासीत्तन्महापुरम् ।\nमूढत्वं यौवनेनेव घनतामाययौ तमः ॥१६॥\nप्रययुः क्वापि दीपौघा दिवसेनेव तारकाः ।\nआययुर्बलमालोला नैशभूतपरम्पराः ॥१७॥\nददृशुस्तन्महायुद्धं द्वे लीले सा कुमारिका ।\nप्रस्फुटद्धृदयेनेव देवीदत्तमहादृशौ ॥१८॥\nप्रशेमुरथ हेतीषु प्रोद्यत्कटकटारवाः ।\nएकार्णवपयःपूरैर्वालवा इव वह्नयः ॥१९॥\nशनैः सेनां समाकर्षन्नाज्ञायत बलान्तरम् ।\nविवेशपक्षप्रोड्डीनो मेरुरेकमिवार्णवम् ॥२०॥\nअथोदभूद्गुणध्वानं चटच्चटदिति स्फुटम् ।\nरचितांशुमयाम्भोदाश्चेरुः परपरम्पराः ॥२१॥\nययुरम्बरमाश्रित्य नानाहेतिविहंगमाः ।\nप्रसस्रुरलमात्तासुमलिनाः शस्त्रदीप्तयः ॥२२॥\nजज्वलुः शस्त्रसंघट्टज्वलना उल्मुकाग्निवत् ।\nजगर्जुः शरधारौघान्वर्षन्तो वीरवारिदाः ॥२३॥\nविविशुः क्रकचक्रूरा वीराङ्गेषु च हेतयः ।\nपेतुः पटपटारावं हेतिनिष्पिष्टयोऽम्बरे ॥२४॥\nजग्मुः शमं तमांस्याशु शस्त्रकानलदीपकैः ।\nबभूवुरखिला सेना नवनाराचरोमशाः ॥२५॥\nउत्तस्थुर्यमयात्रायां कबन्धनटपङ्क्तयः ।\nजगुरुच्चै रणोद्रेकं पिशाच्यो रणदारिकाः ॥२६॥\nउदगुर्दन्तसंघट्टटंकारा दन्तिनां बलात् ।\nऊहुः क्षपणपाषाणमहानद्यो नभस्तले ॥२७॥\nपेतुः शवा निवातास्तसंशुष्कवनपर्णवत् ।\nनिर्ययुर्लोहिता नद्यो रणाद्रेर्मृतिवर्षिणः ॥२८॥\nप्रशेमुः पांसवो रक्तैस्तमांस्यायुधवह्निभिः ।\nयुद्धैकध्यानतः शब्दा भयानि मृतिनिश्चयैः ॥२९॥\nअभवत्केवलं युद्धमपशब्दमसंभ्रमम् ।\nअनाकुलाम्बुवाहाभं खड्गवीचिसटांकृतम् ॥३०॥\nखदखदरवसंवहच्छरोघं\nटकटकितारवसंपतद्भुशुण्डि ।\nझणझणरवसंमिलन्महास्त्रं\nतिमितिमिवद्रणमास दुस्तरं तत् ॥३१॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे लीलोपाख्याने विदूरथनिर्याणं नाम षट्चत्वारिंशः सर्गः ॥४६॥"
  }
]
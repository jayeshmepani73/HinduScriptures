[
  {
    "text": "श्रीवसिष्ठ उवाच ।\nइत्युक्तवान्स भगवान्मया कमलसंभवः ।\nरघूद्वह पुनः पृष्टो वाक्यमाक्षिप्य भूतपः ॥१॥\nत्वयैव भगवन्प्रोक्ताः शापमन्त्रादिशक्तयः ।\nअमोघा इति ता एव कथं मोघाः कृताः पुनः ॥२॥\nशापेन मन्त्रवीर्येण मनोबुद्धीन्द्रियाण्यपि ।\nसर्वाण्येव विमूढानि दृष्टानि किल जन्तुषु ॥३॥\nयथैतौ पवनस्पन्दौ यथा स्नेहतिलौ यथा ।\nअभिन्नौ तद्वदेवैतौ मनोदेहौ स एव तत् ॥४॥\nअथ नास्तीह वा देहः केवलं चेतसैव सः ।\nमुधानुभूयते स्वप्नमृगतृष्णाद्विचन्द्रवत् ॥५॥\nएकनाशे द्वयोरेव नाशोऽत्राभ्युपपद्यते ।\nअवश्यं भवितुं मनोनाशे देहपरिक्षयः ॥६॥\nमनः शापादिभिर्दोषैः कथं नाक्रम्यते प्रभो ।\nकथमाक्रम्यते वापि ब्रूहि मे परमेश्वर ॥७॥\nब्रह्मोवाच ।\nन तदस्तिजगत्कोशे शुभकर्मानुपातिना ।\nयत्पौरुषेण शुद्धेन न समासाद्यते जनैः ॥८॥\nआब्रह्म स्थावरान्तं च सर्वदा सर्वजातयः ।\nसर्व एव जगत्यस्मिन्द्विशरीराः शरीरिणः ॥९॥\nएकं मनःशरीरं तु क्षिप्रकारि सदा चलम् ।\nअकिंचित्करमन्यत्तु शरीरं मांसनिर्मितम् ॥१०॥\nतत्र मांसमयः कायः सर्वस्यैव च संगतः ।\nसर्वैराक्रम्यते शापैस्तथा विद्यादिसंचयैः ॥११॥\nमूकप्रायो ह्यशक्तोऽसौ दीनः क्षणविनश्वरः ।\nपद्मपत्राम्बुचपलो दैवादिविवशस्थितिः ॥१२॥\nमनोनाम द्वितीयोऽयं कायः कायवतामिह ।\nस आयत्तोऽपि नायत्तो भूतानां भुवनत्रये ॥१३॥\nपौरुषं स्वमवष्टभ्य धैर्यमालम्ब्य शाश्वतम् ।\nयदि तिष्ठत्यगम्योऽसौ दुःखानां तदनिन्दितः ॥१४॥\nयथा यथासौ यतते मनोदेहो हि देहिनाम् ।\nतथा तथासौ भवति स्वनिश्चयफलैकभाक् ॥१५॥\nसफलो मांसदेहस्य न कश्चित्पौरुषक्रमः ।\nमनोदेहस्य सफलं सर्वमेव स्वचेष्टितम् ॥१६॥\nपवित्रमनुसंधानं चेतः स्मरति सर्वदा ।\nनिष्फलास्तत्र शापाद्याः शिलायामिव सायकाः॥१७॥\nपतत्वम्भसि वह्नौ वा कर्दमे वा शरीरकम् ।\nमनो यदनुसंधत्ते तदेवाप्नोति तत्क्षणात् ॥१८॥\nपुरुषातिशयः सर्वः सर्वभावोपमर्दने ।\nददात्यविघ्नेन फलं मनो हि मनसो मुने ॥१९॥\nपौरुषेण बलेनान्तश्चित्तं कृत्वा प्रियामयम् ।\nकृत्रिमेन्द्रेण दुःखार्तिर्न दृष्टा सा मनागपि ॥२०॥\nपौरुषेण मनः कृत्वा नीरागं विगतज्वरम् ।\nमाण्डव्येन जिताः क्लेशाः शूलप्रान्तेऽपितिष्ठता ॥२१॥\nअन्धकूपस्थितेनापि मानसैर्यज्ञसंचयैः ।\nऋषिणा दीर्घतपसा संप्राप्तं वैबुधं पदम् ॥२२॥\nइन्दुपुत्रैर्नरैरेव पुरुषाध्यवसायतः ।\nध्यानेन ब्रह्मता प्राप्ता सा मयापि न खण्ड्यते ॥२३॥\nअन्येऽपि सावधाना ये धीराः सुरमहर्षयः ।\nचित्तात्स्वमनुसंधानं न त्यजन्ति मनागपि ॥२४॥\nआधयो व्याधयश्चैव शापाः पापदृशस्तथा ।\nन खण्डयन्ति तच्चित्तं पद्मघाताः शिलामिव ॥२५॥\nये चापि खण्डिताः केचिच्छापाद्यैराधिसायकैः ।\nस्वविवेकाक्षमं तेषां मनो मन्ये विपौरुषम् ॥२६॥\nन कदाचन संसारे सावधानमना मनाक् ।\nस्वप्नेऽपि कश्चिदृश्ये वा दोषजालैः खिलीकृतः ॥२७॥\nमनसैव मनस्तस्मात्पौरुषेण पुमानिह ।\nस्वकमेव स्वकेनैव योजयेत्पावने पथि ॥२८॥\nप्रतिभातं यदेवास्य यथाभूतं भवत्यलम् ।\nक्षणादेव मनः पीनं बालवेतालवन्मुने ॥२९॥\nप्रतिभासस्यानुपदं प्राक्तनीं स्थितिमुज्झति ।\nकुलालकर्मानुपदं घटो मृत्पिण्डतामिव ॥३०॥\nप्रतिभासार्थतामेति क्षणादेव मनो मुने ।\nस्पन्दमात्रात्मकं वारि यथा तुङ्गतरङ्गताम् ॥३१॥\nअनुसंधानमात्रेण सूर्यबिम्बेऽपि यामिनीम् ।\nमनः पश्यत्यशुद्धाक्षश्चन्द्रबिम्बे द्वितामिव ॥३२॥\nयत्पश्यति तदेवाशु फलीभूतमिदं मनः ।\nसह हर्षविषादाभ्यां भुङ्क्ते तस्मात्तदेव तत् ॥३३॥\nप्रतिभानुपदं चेतश्चन्द्रेऽप्यग्निशिखाशतम् ।\nदृष्ट्वा दाहमवाप्नोति दग्धं च परितप्यते ॥३४॥\nप्रतिभानुपदं चेतः क्षारेऽपि हि रसायनम् ।\nदृष्ट्वा पीत्वा परां तृप्तिं याति वल्गति नृत्यति ॥३५॥\nप्रतिभानुपदं चेतो व्योमन्यपि महावनम् ।\nदृष्ट्वा लुनाति लूत्वा च पुनरारोपयत्यलम् ॥३६॥\nइत्थं यदेव परिकल्पयतीन्द्रजालं\nक्षिप्रं तदेव परिपश्यति तात चेतः ।\nनासज्जगन्न च सदित्यवगम्य नूनं\nलूनां दृशं विविधभेदवतीं जहीहि ॥३७॥\nइत्यार्षे श्रीवासिष्ठमहारामायणे वाल्मीकीये उत्पत्तिप्रकरणे मनोमाहात्म्यवर्णनं नाम द्विनवतितमः सर्गः ॥९२॥"
  }
]
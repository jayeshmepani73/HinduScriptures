[
  {
    "text": "श्रीवसिष्ठ उवाच ।\nतच्चित्तास्तद्गतप्राणा बोधयन्तः परस्परम् ।\nकथयन्तश्च तन्नित्यं तुष्यन्ति च रमन्ति च ॥१॥\nतेषां ज्ञानैकनिष्ठानामात्मज्ञानविचारिणाम् ।\nसा जीवन्मुक्ततोदेति विदेहान्मुक्ततैव या ॥२॥\nश्रीराम उवाच ।\nब्रह्मन्विदेहमुक्तस्य जीवन्मुक्तस्य लक्षणम् ।\nब्रूहि येन तथैवाहं यते शास्त्रदृशा धिया ॥३॥\nश्रीवसिष्ठ उवाच ।\nयथास्थितमिदं यस्य व्यवहारवतोऽपि च ।\nअस्तं गतं स्थितं व्योम जीवन्मुक्तः स उच्यते ॥४॥\nबोधैकनिष्ठतां यातो जाग्रत्येव सुषुप्तवत् ।\nया आस्ते व्यवहर्तैव जीवन्मुक्तः स उच्यते ॥५॥\nनोदेति नास्तमायाति सुखे दुःखे मुखप्रभा ।\nयथाप्राप्तस्थितेर्यस्य जीवन्मुक्तः स उच्यते ॥६॥\nयो जागर्ति सुषुप्तस्थो यस्य जाग्रन्न विद्यते ।\nयस्य निर्वासनो बोधः स जीवन्मुक्त उच्यते ॥७॥\nरागद्वेषभयादीनामनुरूपं चरन्नपि ।\nयोऽन्तर्व्योमवदच्छस्थः स जीवन्मुक्त उच्यते ॥८॥\nयस्य नाहंकृतो भावो यस्य बुद्धिर्न लिप्यते ।\nकुर्वतोऽकुर्वतो वापि स जीवन्मुक्त उच्यते ॥९॥\nयस्योन्मेषनिमेषार्धाद्विदः प्रलयसंभवौ ।\nपश्येत्त्रिलोक्याः स्वसमः स जीवन्मुक्त उच्यते ॥१०॥\nयस्मान्नोद्विजते लोको लोकान्नोद्विजते च यः ।\nहर्षामर्षभयोन्मुक्तः स जीवन्मुक्त उच्यते ॥११॥\nशान्तसंसारकलनः कलावानपि निष्कलः ।\nयः सचित्तोऽपि निश्चित्तः स जीवन्मुक्त उच्यते ॥१२॥\nयः समस्तार्थजातेषु व्यवहार्यपि शीतलः ।\nपदार्थेष्वपि पूर्णात्मा स जीवन्मुक्त उच्यते ॥१३॥\nजीवन्मुक्तपदं त्यक्त्वा देहे कालवशीकृते ।\nविशत्यदेहमुक्तत्वं पवनोऽस्पन्दतामिव ॥१४॥\nविदेहमुक्तो नोदेति नास्तमेति न शाम्यति ।\nन सन्नासन्न दूरस्थो न चाहं न च नेतरः ॥१५॥\nसूर्यो भूत्वा प्रतपति विष्णुः पाति जगत्त्रयम् ।\nरुद्रः सर्वान्संहरति सर्गान्सृजति पद्मजः ॥१६॥\nखं भूत्वा पवनस्कन्धं धत्ते सर्षिसुरासुरम् ।\nकुलाचलगतो भूत्वा लोकपालपुरास्पदः ॥१७॥\nभूमिर्भूत्वा बिभर्तीमां लोकस्थितिमखण्डिताम् ।\nतृणगुल्मलता भूत्वा ददाति फलसंततिम् ॥१८॥\nबिभ्रज्जलानलाकारं ज्वलति द्रवति द्रुतम् ।\nचन्द्रोऽमृतं प्रसवति मृतं हालाहलं विषम् ॥१९॥\nतेजः प्रकटयत्याशास्तनोत्यान्ध्यं तमो भवत् ।\nशून्यं सद्व्योमतामेति गिरिः सन् रोधयत्यलम् ॥२०॥\nकरोति जंगमं चित्तः स्थावरं स्थावराकृतिः ।\nभूत्वार्णवो वलयति भूस्त्रियं वलयो यथा ॥२१॥\nपरमार्कवपुर्भूत्वा प्रकाशान्तं विसारयन् ।\nत्रिजगत्त्रसरेण्वोघं शान्तमेवावतिष्ठते ॥२२॥\nयत्किंचिदिदमाभाति भातं भानमुपैष्यति ।\nकालत्रयगतं दृश्यं तदसौ सर्वमेव च ॥२३॥\nश्रीराम उवाच ।\nकथमेवं वद ब्रह्मन्भूयते विषमा हि मे ।\nदृष्टिरेषाथ दुष्प्राप्या दुराक्रम्येति निश्चयः ॥२४॥\nश्रीवसिष्ठ उवाच ।\nमुक्तिरेषोच्यते राम ब्रह्मैतत्समुदाहृतम् ।\nनिर्वाणमेतत्कथितं श्रृणु तत्प्राप्यते कथम् ॥२५॥\nयदिदं दृश्यते दृश्यमहन्त्वन्तादिसंयुतम् ।\nसतोऽप्यस्यात्यनुत्पत्त्या बुद्धयैतदवाप्यते ॥२६॥\nश्रीराम उवाच ।\nविदेहमुक्तास्त्रैलोक्यं संपद्यन्ते यदा तदा ।\nमन्येते सर्गतामेव गता वेद्यविदांवर ॥२७॥\nश्रीवसिष्ठ उवाच ।\nविद्यते चेत्त्रिभुवनं तत्तत्तां संप्रयान्तु ते ।\nयत्र त्रैलोक्यशब्दार्थो न संभवति कश्चन ॥२८॥\nएतत्त्रिलोकतां यातं ब्रह्मेत्युक्तार्थधीः कुतः ।\nतस्मान्नो संभवत्येषा जगच्छब्दार्थकल्पना ॥२९॥\nअनन्यच्छान्तमाभासमात्रमाकाशनिर्मलम् ।\nब्रह्मैव जगदित्येतत्सर्वं सत्त्वावबोधतः ॥३०॥\nअहं हि हेमकटके विचार्यापि न दृष्टवान् ।\nकटकत्वं क्वचिन्नाम ऋते निर्मलहाटकात् ॥३१॥\nजलादृते पयोवीचौ नाहं पश्यामि किंचन ।\nवीचित्वं तादृशं दृष्टं यत्र नास्त्येव तत्र हि ॥३२॥\nस्पन्दत्वं पवनादन्यन्न कदाचन कुत्रचित् ।\nस्पन्द एव सदा वायुर्जगत्तस्मान्न भिद्यते ॥३३॥\nयथा शून्यत्वमाकाशे ताप एव मरौ जलम् ।\nतेज एव सदा लोके ब्रह्मैव त्रिजगत्तथा ॥३४॥\nश्रीराम उवाच ।\nअत्यन्ताभावसंपत्त्या जगद्दृश्यस्य मुक्तता ।\nययोदेति मुने युक्त्या तां ममोपदिशोत्तमाम् ॥३५॥\nमिथःसंपन्नयोर्द्रष्ट्रदृश्ययोरेकसंख्ययोः ।\nद्वयाभावे स्थितिं याते निर्वाणमवशिष्यते ॥३६॥\nदृश्यस्य जगतस्तस्मादत्यन्तासंभवो यथा ।\nब्रह्मैवेत्थं स्वभावस्थं बुध्यते वद मे तथा ॥३७॥\nकयैतज्ज्ञायते युक्त्या कथमेतत्प्रसिद्ध्यति ।\nएतस्मिंस्तु मुने सिद्धे न साध्यमवशिष्यते ॥३८॥\nश्रीवसिष्ठ उवाच ।\nबहुकालमियं रूढा मिथ्याज्ञानविषूचिका ।\nनूनं विचारमन्त्रेण निर्मूलमुपशाम्यति ॥३९॥\nन शक्यते झटित्येषा समुत्सादयितुं क्षणात् ।\nसमप्रपतने ह्यद्रौ समरोहावरोहणे ॥४०॥\nतस्मादभ्यासयोगेन युक्त्या न्यायोपपत्तिभिः ।\nजगद्भ्रान्तिर्यथा शाम्येत्तवेदं कथ्यते श्रृणु ॥४१॥\nवक्ष्याम्याख्यायिकां राम यामिमां बोधसिद्धये ।\nतां चेच्छृणोषि तत्साधो मुक्त एवासि बोधवान् ॥४२॥\nअथोत्पत्तिप्रकरणं मयेदं तव कथ्यते ।\nयत्किलोत्पद्यते राम तेन मुक्तेन भूयते ॥४३॥\nइयमित्थं जगद्भ्रान्तिर्भात्यजातैव खात्मिका ।\nइत्युत्पत्तिप्रकरणे कथ्यतेऽस्मिन्मयाधुना ॥४४॥\nयदिदं दृश्यते किंचिज्जगत्स्थावरजङ्गमम् ।\nसर्वं सर्वप्रकाराढ्यं ससुरासुरकिन्नरम् ॥४५॥\nतन्महाप्रलये प्राप्ते रुद्रादिपरिणामिनि ।\nभवत्यसददृश्यात्म क्वापि याति विनश्यति ॥४६॥\nततः स्तिमितगम्भीरं न तेजो न तमस्ततम् ।\nअनाख्यमनभिव्यक्तं सत्किंचिदवशिष्यते ॥४७॥\nन शून्यं नापि चाकारं न दृश्यं न च दर्शनम् ।\nन च भूतपदार्थौघो यदनन्ततया स्थितम् ॥४८॥\nकिमप्यव्यपदेशात्म पूर्णात्पूर्णतराकृति ।\nन सन्नासन्न सदसन्न भावो भवनं न च ॥४९॥\nचिन्मात्रं चेत्यरहितमनन्तमजरं शिवम् ।\nअनादिमध्यपर्यन्तं यदनादि निरामयम् ॥५०॥\nयस्मिञ्जगत्प्रस्फुरति दृष्टमौक्तिकहंसवत् ।\nयश्चेदं यश्च नैवेदं देवः सदसदात्मकः ॥५१॥\nअकर्णजिह्वानासात्वग्नेत्रः सर्वत्र सर्वदा ।\nश्रृणोत्यास्वादयति यो जिघ्रेत्स्पृशति पश्यति ॥५२॥\nस एव सदसद्रूपं येनालोकेन लक्ष्यते ।\nसर्गचित्रमनाद्यन्तं स्वरूपं चाप्य रञ्जनम् ॥५३॥\nअर्धोन्मीलितदृश्यभ्रूमध्ये तारकवज्जगत् ।\nव्योमात्मैव सदाभासं स्वरूपं योऽभिपश्यति ॥५४॥\nयस्यान्यदस्ति न विभोः कारणं शशशृङ्गवत् ।\nयस्येदं च जगत्कार्यं तरङ्गौघ इवाम्भसः ॥५५॥\nज्वलतः सर्वतोऽजस्रं चित्तस्थानेषु तिष्ठतः ।\nयस्य चिन्मात्रदीपस्य भासा भाति जगत्त्रयम् ॥५६॥\nयं विनाऽर्कादयोऽप्येते प्रकाशास्तिमिरोपमाः ।\nसति यस्मिन्प्रवर्तन्ते त्रिजगन्मृगतृष्णिकाः ॥५७॥\nसस्पन्दे समुदेतीव निःस्पन्दान्तर्गते न च ।\nइयं यस्मिञ्जगल्लक्ष्मीरलात इव चक्रता ॥५८॥\nजगन्निर्माणविलयविलासो व्यापको महान् ।\nस्पन्दास्पन्दात्मको यस्य स्वभावो निर्मलोऽक्षयः ॥५९॥\nस्पन्दास्पन्दमयी यस्य पवनस्येव सर्वगा ।\nसत्ता नाम्नैव भिन्नेव व्यवहारान्न वस्तुतः ॥६०॥\nसर्वदैव प्रबुद्धो यः सुप्तो यः सर्वदैव च ।\nन सुप्तो न प्रबुद्धश्च यः सर्वत्रैव सर्वदा ॥६१॥\nयदस्पन्दं शिवं शान्तं यत्स्पन्दं त्रिजगत्स्थितिः ।\nस्पन्दास्पन्दविलासात्मा य एको भरिताकृतिः ॥६२॥\nआमोद इव पुष्पेषु न नश्यति विनाशिषु ।\nप्रत्यक्षस्थोऽप्यथाग्राह्यः शौक्ल्यं शुक्लपटे यथा ॥६३॥\nमूकोपमोऽपि योऽमूको मन्ता योऽप्युपलोपमः ।\nयो भोक्ता नित्यतृप्तोऽपि कर्ता यश्चाप्यकिंचनः ॥६४॥\nयोऽनङ्गोऽपि समस्ताङ्गः सहस्रकरलोचनः ।\nन किंचित्संस्थितेनापि येन व्याप्तमिदं जगत् ॥६५॥\nनिरिन्द्रियबलस्यापि यस्याशेषेन्द्रियक्रियाः ।\nयस्य निर्मननस्यैता मनोनिर्माणरीतयः ॥६६॥\nयदनालोकनाद्भान्तिसंसारोरगभीतयः ।\nयस्मिन्दृष्टे पलायन्ते सर्वाशाः सर्वभीतयः ॥६७॥\nसाक्षिणि स्फार आभासे ध्रुवे दीप इव क्रियाः ।\nसति यस्मिन्प्रवर्तन्ते चित्तेहाः स्पन्दपूर्विकाः ॥६८॥\nयस्माद्धटपटाकारपदार्थशतपङ्कतयः ।\nतरङ्गगणकल्लोलवीचयो वारिधेरिव ॥६९॥\nस एवान्यतयोदेति यत्पदार्थशतभ्रमैः ।\nकटकाङ्गदकेयूरनूपुरैरिव काञ्चनम् ॥७०॥\nयस्त्वमेकोऽवभासात्मा योऽहमेते जनाश्च ये ।\nयश्च न त्वमबुद्धात्मा नाहं नैते जनाश्च यः ॥७१॥\nअन्येवाप्यतिरिक्तेव सैवासेव च भङ्गुरा ।\nपयसीव तरङ्गाली यस्मात्फुरति दृश्यभूः ॥७२॥\nयतः कालस्य कलना यतो दृश्यस्य दृश्यता ।\nमानसी कलना येन यस्य भासा विभासनम् ॥७३॥\nक्रियां रूपं रसं गन्धं शब्दं स्पर्शं च चेतनम् ।\nयद्वेत्सि तदसौ देवो येन वेत्सि तदप्यसौ ॥७४॥\nद्रष्टुरदर्शनदृश्यानां मध्ये यद्दर्शनं स्थितम् ।\nसाध्यो तदवधानेन स्वात्मानमवबुध्यसे ॥७५॥\nअजमजरमनाद्यं शाश्वतं ब्रह्म नित्यं\nशिवममलममोघं वन्यमुच्चैरनिन्द्यम् ।\nसकलकलनशून्यं कारणं कारणाना-\nमनुभवनमवेद्यं वेदनं विश्वमन्तः ॥७६॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे परमकारणवर्णनं नाम नवमः सर्गः ॥९॥"
  }
]
[
  {
    "text": "श्रीवसिष्ठ उवाच ।\nपृथिव्यप्तेजसां तत्र नभस्वन्नभसोरपि ।\nयथोत्तरं दशगुणानतीत्यावरणान्क्षणात् ॥१॥\nददर्श परमाकाश तत्प्रमाणविवर्जितम् ।\nतथा ततं जगदिदं यथा तत्राण्डमात्रकम् ॥२॥\nतादृशावरणान्सर्गान्ब्रह्माण्डेषु ददर्श सा ।\nकोटिशः स्फुरितान्व्योम्नि त्रसरेणूनिवातपे ॥३॥\nमहाकाशमहाम्भोधौ महाशून्यत्ववारिणि ।\nमहाचिद्द्रवभावोत्थान्बुद्बुदानर्बुदप्रभान् ॥४॥\nकांश्चिदापततोऽधस्तात्कांश्चिच्चोपरि गच्छतः ।\nकांश्चित्तिर्यग्गतीनन्यान्स्थितांस्तब्धान्स्वसंविदा ॥५॥\nयत्र यत्रोदिता संविद्येषां येषां यथा यथा ।\nतत्र तत्रोदितं रूपं तेषां तेषां तथा तथा ॥६॥\nनेहैव तत्र नामोर्ध्वं नाधो न च गमागमाः ।\nअन्यदेव पदं किंचित्तस्माद्देहागमं हि तत् ॥७॥\nउत्पद्योत्पद्यते तत्र स्वयं संवित्स्वभावतः ।\nस्वसंकल्पैः शमं याति बालसंकल्पजालवत् ॥८॥\nश्रीराम उवाच ।\nकिमधः स्यात्किमूर्ध्वं स्यात्किं तिर्यक्तत्र भासुरे ।\nइति ब्रूहि मम ब्रह्मन्निहैव यदि न स्थितम् ॥९॥\nश्रीवसिष्ठ उवाच ।\nससर्वावरणा एते महत्यन्तविवर्जिते ।\nब्रह्माण्डा भान्ति दुर्दृष्टेर्व्योम्नि केशोण्ड्रको यथा ॥१०॥\nअस्वातन्त्र्यात्प्रधावन्ति पदार्थाः सर्व एव यत् ।\nब्रह्माण्डे पार्थिवो भागस्तदधस्तूर्ध्वमन्यथा ॥११॥\nपिपीलिकानां महतां व्योम्नि वर्तुललोष्टके ।\nदशदिक्कमधः पादाः पृष्ठमूर्ध्वमुदाहृतम् ॥१२॥\nवृक्षवल्मीकजालेन केषांचिद्धृदि भूतलम् ।\nससुरानरदैत्येन वेष्टितं व्योम निर्मलम् ॥१३॥\nसंभूतं सह भूतेन सग्रामपुरपर्वतम् ।\nइदं कल्पनभूतेन पक्वाक्षोटमिव त्वचा ॥१४॥\nयथा विन्ध्यवनाभोगे प्रस्फुरन्ति करेणवः ।\nतथा तस्मिन्पराभोगे ब्रह्माण्डत्रसरेणवः ॥१५॥\nतस्मिन्सर्वं ततः सर्वं तत्सर्वं सर्वतश्च यत् ।\nतच्च सर्वमयो नित्यं तथा तदणुकं प्रति ॥१६॥\nशुद्धबोधमये तस्मिन्परमालोकवारिधौ ।\nअजस्रमेत्य गच्छन्ति ब्रह्मण्डाख्यास्तरङ्गकाः ॥१७॥\nअन्तःशून्याः स्थिताः केचित्संकल्पक्षयरात्रयः ।\nतरङ्गा इव तोयेऽब्धौ प्रोह्यन्ते शून्यतार्णवे ॥१८॥\nकेषांचिदन्तःकल्पान्तः प्रवृत्तो घर्घरारवः ।\nन श्रुतोऽन्यैर्न च ज्ञातः स्वभावेन रसाकुलैः ॥१९॥\nअन्येषां प्रथमारम्भे शुद्धभूषु विजृम्भते ।\nसर्गः संसिक्तबीजानां कोशेऽङ्कुरकला यथा ॥२०॥\nमहाप्रलयसंपत्तौ सूर्यार्चिर्विद्युतोऽद्रयः ।\nप्रवृत्ता गलितुं केचित्तापे हिमकणा इव ॥२१॥\nआकल्पं निपतन्त्येव केचिदप्राप्तभूमयः ।\nयावद्विशीर्य जायन्ते तथा संविन्मयाः किल ॥२२॥\nस्तब्धा इव स्थिताः केचित्केशोण्ड्रकमिवाम्बरे ।\nवायोः स्पन्दा इवाभान्ति तथा प्रोदितसंविदः ॥२३॥\nआचाराद्वेदशास्त्राणामाद्य एवान्यथोदिते ।\nआरम्भोऽपि तथान्येषामनित्यः संस्थितः क्रमः ॥२४॥\nकेचिद्ब्रह्मादिपुरुषाः केचिद्विष्ण्वादिसर्गपाः ।\nकेचिच्चान्यप्रजानाथाः केचिन्निर्नाथजन्तवः ॥२५॥\nकेचिद्विचित्रसर्गेशाः केचित्तिर्यङ्मयान्तराः ।\nकेचिदेकार्णवापूर्णा इतरे जनिवर्जिताः ॥२६॥\nकेचिच्छिलाङ्गनिष्पिण्डाः केचित्कृमिमयान्तराः ।\nकेचिद्देवमया एव केचिन्नरमयान्तराः ॥२७॥\nकेचिन्नित्यान्धकाराढ्यास्तथा शीलितजन्तवः ।\nकेचिन्नित्यप्रकाशाढ्यास्तथा शीलितजन्तवः ॥२८॥\nकेचिन्मशकसंपूर्णा उदुम्बरफलश्रियः ।\nनित्यं शून्यान्तराः केचिच्छून्यस्पन्दात्मजन्तवः ॥२९॥\nसर्गेण तादृशेनान्ये पूर्णा येऽन्तर्धियामिह ।\nकल्पनामपि नायान्ति व्योमपूर्णाचलो यथा ॥३०॥\nतादृगम्बरमेतेषां महाकाशं ततं स्थितम् ।\nआजीवितं प्रगच्छद्भिर्विष्ण्वाद्यैर्यन्न मीयते ॥३१॥\nप्रत्येकस्याण्डगोलस्य स्थितः कटकरत्नवत् ।\nभूताकृष्टिकरो भावः पार्थिवः स्वस्वभावतः ॥३२॥\nयः सर्वविभवोऽस्माकं धियां न विषयं ततः ।\nतज्जगत्कथने शक्तिर्न ममास्ति महामते ॥३३॥\nभीमान्धकारगहने सुमहत्यरण्ये\nनृत्यन्त्यदर्शितपरस्परमेव मत्ताः ।\nयक्षा यथा प्रवितते परमाम्बरेऽन्त-\nरेवं स्फुरन्ति सुबहूनि महाजगन्ति ॥३४॥"
  },
  {
    "text": "इत्यार्षे श्रीवासिष्ठमहारामायणे मोक्षोपाये उत्पत्तिप्रकरणे लीलो० विचित्रब्रह्माण्डकोटिवर्णनं नाम त्रिंशः सर्गः ॥३०॥"
  }
]
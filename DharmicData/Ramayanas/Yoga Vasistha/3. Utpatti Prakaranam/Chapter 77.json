[
  {
    "text": "श्रीवसिष्ठ उवाच ।\nएतस्मिन्नन्तरे तत्र किरातजनमण्डले ।\nहस्तहार्यतमःपिण्डा बभूवासितयामिनी ॥१॥\nनीलमेघपटच्छन्ना निरिन्दुगगनान्तरा ।\nतमालवनसंपिण्डा मांसलोड्डीनकज्जला ॥२॥\nलताघनतया ग्रामकोटरैकान्ध्यमन्थरा ।\nगृहचत्वरसंबाधे नगरे नवयौवना ॥३॥\nचत्वरेषु तमःपिण्डी प्रजिह्मीकृतदीपिका ।\nकुञ्चितच्छिद्रनिष्क्रान्ताऽऽदीपिकारोचिराजिता ॥४॥\nसुवयस्येव कर्कट्याः परिनृत्यत्पिशाचिका ।\nमत्तवेतालकङ्कालकाष्ठमौनमिवास्थिता ॥५॥\nसुषुप्तमृगभूतौघघननीहारहारिणी ।\nमन्दमन्दमरुत्स्पर्शलसत्प्रालेयसीकरा ॥६॥\nसरःसु विवटद्वारि काकभेकतरङ्गिता ।\nअन्तःपुरेषु रमणरणन्नारीनरानना ॥७॥\nजङ्गलेषु जगज्वाला जटालज्वलनोज्ज्वला ।\nकेदारेष्वम्बुसंसेकपृष्ठपाकमिलच्छला ॥८॥\nनभस्थलेक्षितस्पन्दप्रविविक्तर्क्षचक्रिका ।\nवनेषु विसरद्वातपतत्पुष्पफलद्रुमा ॥९॥\nश्वभ्रेषु कौशिकस्यान्तर्वायसव्याहतारवा ।\nतस्कराक्रान्तपर्यन्तग्राम्याक्रन्दनकर्कशा ॥१०॥\nविपिने विपिनामौना नगरे सुप्तनागरा ।\nवनेषु विसरद्वाता नीडेष्वस्पन्दपक्षिका ॥११॥\nगुहासु सुप्तसिंहाढ्या कुञ्जेषु स्वपदेणका ।\nखे सावश्यायनिकरा विपिने मौनचारिणी ॥१२॥\nकज्जलाम्भोदमध्याभा काचशैलोदरोपमा ।\nपङ्कपिण्डान्तरघना खड्गच्छेद्यान्ध्यमांसला ॥१३॥\nप्रलयानिलविक्षुब्धकज्जलाचलचञ्चला ।\nएकार्णवमहापङ्कपर्वतोदरमेदुरा ॥१४॥\nअङ्गारकोटरघना सौषुप्तपदसुन्दरी ।\nअज्ञाननिद्रानिबिडा भृङ्गपृष्ठच्छदच्छविः ॥१५॥\nतस्यां रजन्यां भीमायां किरातजनमण्डले ।\nमन्त्रिणा सह भूपालस्तस्मिन्नवसरे तदा ॥१६॥\nनिर्जगाम सुधीरात्मा नगरात्सुप्तनागरात् ।\nअटवीं विक्रमो नाम विषमां वीरचर्यया ॥१७॥\nअटव्यां कर्कटी सा तौ चरन्तौ राजमन्त्रिणौ ।\nअपश्यद्धृतधैर्यास्त्रौ वेतालालोकनोन्मुखौ ॥१८॥\nअथ सा चिन्तयामास लब्धो भक्षो ह्यहो मया ।\nमूढावेतावनात्मज्ञौ भारो देहः किलानयोः ॥१९॥\nइहामुत्र च नाशाय मूढो दुःखाय जीवति ।\nयत्नाद्विनाशनीयोऽसौ नानर्थः परिपाल्यते ॥२०॥\nअपश्यतः स्वमात्मानं मृतिर्मूढस्य जीवितम् ।\nमरणेनोदयोऽस्यास्ति पापासंपत्तिहेतुतः ॥२१॥\nआदिसर्गे च नियमः कृतः पङ्कजजन्मना ।\nहिंस्राणां भोजनायास्तु मूढात्मानात्मवानिति ॥२२॥\nतस्मादिमौ मयैवाद्य भोक्तव्यौ भोज्यतां गतौ ।\nअभव्य एव निर्दोषं प्राप्तमर्थमुपेक्षते ॥२३॥\nकदाचित्ताविमौ स्यातां गुणयुक्तौ महाशयौ ।\nतादृङ्न रविनाशो हि स्वभावान्मे न रोचते ॥२४॥\nतदेतौ संपरीक्षेऽहं यदि तादृग्गुणान्वितौ ।\nतद्भक्षं न करोम्येतौ न हिंस्या गुणिनः क्वचित् ॥२५॥\nअकृत्रिमं सुखं कीर्तिमायुश्चैवाभिवाञ्छता ।\nसर्वाभिमतदानेन पूजनीया गुणान्विताः ॥२६॥\nअपि नङ्क्ष्यामि देहेन नैव भोक्ष्ये गुणान्वितम् ।\nसुखयन्ति हि चेतांसि जीवितादपि साधवः ॥२७॥\nअपि जीवितदानेन गुणिनं परिपालयेत् ।\nगुणवत्संगमौषध्या मृत्युरप्येति मित्रताम् ॥२८॥\nयत्राहमपि रक्षामि राक्षसी गुणशालिनम् ।\nतत्रान्यः को न कुर्यात्तं हृदि हारमिवामलम् ॥२९॥\nउदारगुणयुक्ता ये विहरन्तीह देहिनः ।\nधरातलेन्दवः सङ्गाद्भृशं शीतलयन्ति ते ॥३०॥\nमृतिर्गुणितिरस्कारो जीवितं गुणिसंश्रयः ।\nफलं स्वर्गापवर्गादि जीविताद्गुणिसंश्रितात् ॥३१॥\nतस्मादिमौ परीक्षेऽहं कयाचित्प्रश्नलीलया ।\nकिंमात्रज्ञानकावेताविति तामरसेक्षणौ ॥३२॥\nआदौ विचार्य सगुणागुणलेशयुक्तिं\nपश्चात्स्वतोऽधिकतरं च गुणैर्यदि स्यात् ।\nकुर्यात्ततः समुपपत्तिवशेन दण्डं\nदड्यस्य युक्तिसदृशं घनसंभवेन ॥३३॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे क० राक्षसीविचारो नाम सप्तसप्ततितमः सर्गः ॥७७॥"
  }
]
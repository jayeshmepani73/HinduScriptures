[
  {
    "text": "श्रीवसिष्ठ उवाच ।\nकिरातमण्डले तस्मिन्ये भवन्ति महीभृतः ।\nतैस्तैः सह परा मैत्री तस्याः समभिजायते ॥१॥\nसर्वास्तत्र महोत्पातान्पिशाचादिभयान्यपि ।\nरोगांश्च योगसंसिद्धा निवारयति राक्षसी ॥२॥\nबहुवर्षगणेनैषा ध्यानाद्विरतिमागता ।\nतत्रागत्य समस्तांस्तान्वध्याञ्जन्तून्सुसंचितान् ॥३॥\nअद्यापि तत्र ये वध्यास्ते तदर्थं महीभुजा ।\nनीयन्ते मित्रसन्माने के हि नाध्यवसायिनः ॥४॥\nतस्यां ध्याननिषण्णायां किरातजनमण्डले ।\nअनायान्त्यां चिरं कालं जनैर्दोषप्रशान्तये ॥५॥\nसा देवी कन्दरानाम्नी मङ्गलेतरनामिका ।\nसंप्रतिष्ठापिता मूर्त्या पुरे गगनकोटरे ॥६॥\nततःप्रभृति तत्रत्यो यो यो भवति भूमिपः ।\nस कन्दरां भगवतीं प्रतिष्ठापयति स्वयम् ॥७॥\nयः कन्दराप्रतिष्ठां च न करोति नृपाधमः ।\nतस्योपतापनिचयाः प्रजा निघ्नन्ति यत्नतः ॥८॥\nतत्पूजनादवाप्नोति जनस्तन्निखिलं फलम् ।\nस्ववासनावशोच्छूनमनर्थं यात्यपूजनात् ॥९॥\nवध्यलोकोपहारेण सा देवी परिपूज्यते ।\nप्रतिमा सा स्थिताद्यापि चित्रस्था फलदायिनी ॥१०॥\nसकलकोमलमङ्गलकारिणी कवलिताखिलवध्यमहाजना ।\nजयति सात्र किरातजनास्पदे परमबोधवती चिरदेवता ॥११॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे कर्क० कन्दरापूजनं नाम त्र्यशीतितमः सर्गः ॥८३॥"
  }
]
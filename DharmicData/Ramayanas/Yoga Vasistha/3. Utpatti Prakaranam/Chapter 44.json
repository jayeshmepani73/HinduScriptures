[
  {
    "text": "श्रीवसिष्ठ उवाच ।\nएतस्मिन्नन्तरे राजमहिषी मत्तयौवना ।\nतद्विवेश गृहं लक्ष्मीरिव पङ्कजकोटरम् ॥१॥\nआलोलमाल्यवसना भिन्नहारलताकुला ।\nअनुयाता वयस्याभिर्दासीभिर्भयविह्वला ॥२॥\nचन्द्राननावदाताङ्गी श्वासोत्कम्पिपयोधरा ।\nतारकाकारदशना स्थिता द्यौरिव रूपिणी ॥३॥\nअथ तस्या वयस्यैका राजानं तं व्यजिज्ञपत् ।\nभूतसंग्रामसंरब्धममरेन्द्रमिवाप्सराः ॥४॥\nदेव देवी सहास्माभिः पलाय्यान्तःपुरान्तरात् ।\nशरणं देवमायाता वातार्तेव लता द्रुमम् ॥५॥\nराजन्दारा हृतास्तास्ते बलवद्भिरुदायुधैः ।\nऊर्मिजालैर्महाब्धीनां तीरद्रुमलता इव ॥६॥\nअन्तःपुराधिपाः सर्वे पिष्टाः शत्रुभिरुद्धतैः ।\nअशङ्किताभिपतितैर्वातैरिव वरद्रुमाः ॥७॥\nदूरेणाशङ्कमायातैः परैर्नः पुरमाहृतम् ।\nरात्रौ वर्षास्विवोद्धोषैः कमलानीव वारिभिः ॥८॥\nधूमं वर्षद्भिरुन्नादैर्लेलिहानोग्रहेतिभिः ।\nवह्निभिर्नः पुरं प्राप्तं परयोधैश्च भूरिभिः ॥९॥\nपरिवारैर्विलासिन्यो देव्य आहृत्य मूर्धजैः ।\nआक्रन्दन्त्यो बलान्नीताः कुरर्य इव धीवरैः ॥१०॥\nइति नो येयमायाता शाखा प्रसरशालिनी ।\nआपत्तामलमुद्धर्तुं देवस्यैवास्ति शक्तता ॥११॥\nइत्याकर्ण्यावलोक्यासौ देव्यौ युद्धाय याम्यतः ।\nक्षम्यतां मम भार्येयं युष्मत्पादाब्जषट्पदी ॥१२॥\nइत्युक्त्वा निर्ययौ राजा कोपारुणितलोचनः ।\nमत्तेभनिर्भिन्नवनः कन्दरादिव केसरी ॥१३॥\nलीला लीलां ददर्शाथ स्वाकारसदृशाकृतिम् ।\nप्रतिबिम्बमिवायातामादर्शे चारुदर्शनाम् ॥१४॥\nप्रबुद्धलीलोवाच ।\nकिमिदं देवि हे ब्रूहि कस्मादियमहं स्थिता ।\nया साऽभवमहं पूर्वं कथं सेयमहं स्थिता ॥१५॥\nमन्त्रिप्रभृतयः पौरा योधाः सबलवाहनाः ।\nसर्व एव त एवेमे स्थितास्तत्र तथैव ते ॥१६॥\nतत्रापीह च हे देवि सर्वे कथमवस्थिताः ।\nबहिरन्तश्च मुकुरे इवैते किं प्रचेतनाः ॥१७॥\nश्रीदेव्युवाच ।\nयथा ज्ञप्तिरुदेत्यन्तस्तथानुभवति क्षणात् ।\nचितिश्चेत्यार्थतामेति चित्तं चित्तार्थतामिव ॥१८॥\nयादृगर्थं जगद्रूपं तत्रैवोदेति तत्क्षणात् ।\nन देशकालदीर्घत्वं न वैचित्र्यं पदार्थजम् ॥१९॥\nबाह्यमाभ्यन्तरं भाति स्वप्नार्थोऽत्र निदर्शनम् ।\nयदन्तः स्वप्नसंकल्पपुरं च कचनं चितेः ॥२०॥\nतदेतद्बाह्यनाम्नैव स्वभ्यासात्सत्स्फुटं स्थितम् ।\nयादृग्भावो मृतो भर्ता तव तस्मिंस्तदा पुरे ॥२१॥\nतादृग्भावस्तमेवार्थं तत्रैव समुपागतः ।\nअन्य एव ह्यमी भूतास्तेभ्यस्तास्तादृशा अपि ॥२२॥\nसद्रूपा एव चैतस्य स्वप्नसंकल्पसैन्यवत् ।\nअविसंवादि सर्वार्थरूपं यदनुभूयते ॥२३॥\nतस्य तावद्वद कथं कीदृशी वापि सत्यता ।\nअथवोत्तरकाले तु भङ्गुरत्वादवस्तु तत् ॥२४॥\nईदृक्च सर्वमेवेदं तत्र का नास्तिताधिका ।\nस्वप्ने जाग्रदसद्रूपा स्वप्नो जाग्रत्यसन्मयः ॥२५॥\nमृतिर्जन्मन्यसद्रूपा मृत्यां जन्माप्यसन्मयम् ।\nविशरेद्विशरारुत्वादनुभूतेश्च राघव ॥२६॥\nएवं न सन्नासदिदं भ्रान्तिमात्रं विभासते ।\nमहाकल्पान्तसंपत्तावप्यद्याथ युगेऽनघ ॥२७॥\nन कदाचन यन्नास्ति तद्ब्रह्मैवास्ति तज्जगत् ।\nतस्मिन्मध्ये कचन्तीमा भ्रान्तयः सृष्टिनामिकाः ॥२८॥\nव्योम्नि केशोण्ड्रकानीव न कचन्तीव वस्तुतः ।\nयथा तरङ्गा जलधौ तथेमाः सृष्टयः परे ॥२९॥\nउत्पत्त्योत्पत्त्य लीयन्ते रजांसीव महानिले ।\nतस्माद्भ्रान्तिमयाभासे मिथ्यात्वमहमात्मनि ॥३०॥\nमृगतृष्णाजलचये कैवास्था सर्गभस्मनि ।\nभ्रान्तयश्च न तत्रान्यास्तास्तदेव परं पदम् ॥३१॥\nघने तमसि यक्षाभास्तम एव न यक्षकः ।\nतस्माज्जन्ममृतिर्मोहो व्यामोहत्वमिदं ततम् ॥३२॥\nसर्वं तत्समहाकल्पं शान्तौ यदवशिष्यते ।\nनातः सत्यमिदं दृश्यं न चासत्यं कदाचन ॥३३॥\nद्वयमेवैतदथवा ब्रह्म तत्रैव संभवात् ।\nआकाशे परमाण्वन्तर्द्रव्यादेरणुकेऽपि च ॥३४॥\nजीवाणुर्यत्र तत्रेदं जगद्वेत्ति निजं वपुः ।\nअग्निरौष्ण्यं यथा वेत्ति निजभावक्रमोदितम् ॥३५॥\nपश्यतीदं तथैवात्मा स्वात्मभूतं विशुद्धचित् ।\nयथा सूर्योदये गेहे भ्रमन्ति त्रसरेणवः ॥३६॥\nतथेमे परमाकाशे ब्रह्माण्डत्रसरेणवः ।\nयथा वायौ स्थितः स्पन्द आमोदः शून्यमम्बरे ॥३७॥\nपिण्डग्रहविनिर्मुक्तं तथा विश्वं स्थितं परे ।\nभावाभावग्रहोत्सर्गस्थूलसूक्ष्मचराचराः ॥३८॥\nविवर्जितस्यावयवैर्भागा ब्रह्मण ईदृशाः ।\nसाकारस्यावबोधाय विज्ञेया भवताधुना ॥३९॥\nअनन्याः स्वात्मनस्तस्य तेनानवयवा इव ।\nयथास्थितमिदं विश्वं निजभावक्रमोदितम् ॥४०॥\nरिक्तं न विश्वशब्दार्थैरनन्यद्ब्रह्मणि स्थितम् ।\nन तत्सत्यं न चासत्यं रज्जुसर्पभ्रमो यथा ॥४१॥\nमिथ्यानुभूतितः सत्यमसत्यं सत्परीक्षितम् ।\nपरमं कारणं चित्त्वाज्जीवत्वमिति चेत्यलम् ॥४२॥\nततस्तथैवानुभवाज्जीवत्वं विन्दति स्फुटम् ।\nसत्यं भवत्वसत्यं वा खे विभातमिदं जगत् ॥४३॥\nरञ्जयत्येव जीवाणुः स्वेच्छाभिरनुभूतिभिः ।\nअनुभूयन्तु एवाशु काश्चित्पूर्वानुभूतितः ॥४४॥\nअपूवानुभवाः काश्चित्समाश्चैवासमास्तथा ।\nक्वचित्कदाचित्ता एव क्वचिदर्धसमा अपि ॥४५॥\nकचन्त्यसत्याः सत्याभा जीवाकाशेऽनुभूतयः ।\nतत्कुलास्तत्समाचारास्तज्जन्मानस्तदीहिताः ॥४६॥\nत एव मन्त्रिणः पौराः प्रतिभाने भवन्ति च ।\nते चैवात्मन्यलं सत्या देशकालेहितैः समाः ॥४७॥\nसर्वगात्मस्वरूपायाः प्रतिभाया इति स्थितिः ।\nयथा राजात्मनि व्योम्नि प्रतिभोदेति सन्मयी ॥४८॥\nतथा तदग्रगोदेति सत्येव प्रतिभाम्बरे ।\nत्वच्छीला त्वत्समाचारा त्वत्कुला त्वद्वपुर्मयी ॥४९॥\nइति लीलेयमाभाति प्रतिभाप्रतिबिम्बजा ।\nसर्वगे संविदादर्शे प्रतिभा प्रतिबिम्बति ॥५०॥\nयादृशी यत्र सा तत्र तथोदेति निरन्तरम् ।\nजीवाकाशस्य यान्तस्था प्रतिभा कुरुते स्वयम् ।\nसा बहिश्च चिदादर्शे प्रतिबिम्बादियं स्थिता ॥५१॥\nएषा त्वमम्बरमहं भुवनं धरा च\nराजेति सर्वमहमेव विभातमात्रम् ।\nचिद्व्योमबिल्वजठरं विदुरङ्ग विद्धि\nत्वं तेन शान्तमलमास्स्व यथास्थितेह ॥५२॥"
  },
  {
    "text": "इत्यार्षे श्रीवासिष्ठमहारामायणे मोक्षोपाये उत्पत्तिप्रकरणे लीलो ० अग्निदाहरात्रियुद्धे जगद्ब्रह्मवर्णनं नाम चतुश्चत्वारिंशः सर्गः ॥४४॥"
  }
]
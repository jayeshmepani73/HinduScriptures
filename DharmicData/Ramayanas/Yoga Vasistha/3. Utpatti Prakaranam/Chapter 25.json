[
  {
    "text": "श्रीवसिष्ठ उवाच ।\nनभःस्थलाद्गिरिग्रामं गच्छन्त्यौ कंचिदेव ते ।\nज्ञप्तिचित्तस्थितं भूमितलं ददृशतुः स्त्रियौ ॥१॥\nब्रह्माण्डनरहृत्पद्मं दिगष्टकदलं बृहत् ।\nगिरिकेसरसंबाधं स्वामोदभरसुन्दरम् ॥२॥\nसरित्केसरिकानालमध्येऽवश्यायबिन्दुकम् ।\nशर्वरिभ्रमरीभ्रान्तं भूतौघमशकाकुलम् ॥३॥\nअन्तर्गुणगणाकीर्णं सुरन्ध्रैः सुषिरैर्वृतम् ।\nउह्यमानपयःपूरैर्दिवसालोककान्तिमत् ॥४॥\nरसार्द्रं खे भ्रमद्धंसं रात्रिसंकोचभाजनम् ।\nपातालपङ्कनिर्मग्ननागनाथमृणालकम् ॥५॥\nकदाचिदास्पदाम्भोधिकम्पकम्पितदिग्दलम् ।\nअधोनालगतानन्तदैत्यदानवकण्टकम् ॥६॥\nअसुरस्त्रैणवल्लर्या संभोगसुकुमारया ।\nप्राप्यभूभृन्महाबीजहृदयं भूतबीजया॥\nजम्बूद्वीप इति ख्यातां विपुलां तत्र कर्णिकाम् ।\nसरित्केसरिकानाला नगरग्रामकेसराम् ॥८॥\nकुलशैलेश्वरोत्तुङ्गबीजसप्तकसुन्दरीम् ।\nमध्यस्थोच्चमहामेरुबीजाक्रान्तनभस्थलीम् ॥९॥\nसरःप्रालेयकणिकां वनजङ्गलधूलिकाम् ।\nस्थलेष्वामण्डलान्तस्थजनजालालिमण्डलाम् ॥१०॥\nतां योजनशताकारैः प्रतिराकं प्रबोधिभिः ।\nसागरैर्भ्रमरैर्व्याप्ता दिक्वतुष्टयशालिभिः ॥११॥\nदिग्दलाष्टकविश्रान्तससुराम्भोधिषट्पदाम् ।\nभ्रातृभिर्नवभिर्भूपैर्नवधा परिकल्पिताम् ॥१२॥\nलक्षयोजनविस्तीर्णामाकीर्णां च रजोलवैः ।\nनानाजनपदव्यूहस्थिरावश्यायसीकराम् ॥१३॥\nद्वीपात्तु द्विगुणं मानं लवणार्णवलेखया ।\nदधत्या वलितां बाह्ये प्रकोष्ठमिव कम्बुना ॥१४॥\nततोऽपि द्विगुणं देहं दधत्या वलयाकृतिम् ।\nजगद्भूतलताव्याप्तां शाकाख्यद्वीपलेखया ॥१ ऽ\nततोऽपि द्विगुणाकारं धारयन्त्या च वेष्टिताम् ।\nप्रत्यग्रक्षीरपूर्णाब्धिलेखया स्वादुशीतया ॥१६॥\nततोऽपि द्विगुणाकारं धारयन्त्योपवेष्टिताम् ।\nनानाजनालंकृतया कुशाख्यद्वीपलेखया ॥१७॥\nततोऽपि द्विगुणाकारं धारयन्त्या च वेष्टिताम् ।\nदध्यब्धिलेखया नित्यसंतर्पितसुरौघया ॥१८॥\nततः क्रौञ्चाभिधद्वीपलेखयैवं प्रमाणया ।\nवेष्टितां खातरचया नवां नृपपुरीमिव ॥१९॥\nततोऽपि च घृताम्भोधिलेखयैवं प्रमाणया ।\nततोऽपि शाल्मलीद्वीपलेखया मलपूर्णया ॥२०॥\nततः सुरामहाम्भोधिलेखया पुष्पशुभ्रया ।\nशेषस्य देहलतया हरिमूर्तिमिवावृताम् ॥२१॥\nततो गोमेदकद्वीपलेखयैवप्रमाणया ।\nइक्ष्वब्धिलेखयाप्येवं हिमवत्सानुशुद्धया॥\nततोऽपि पुष्करद्वीपलेखया द्विगुणस्थया ।\nअन्ते स्वादूदकाम्भोधिलेखयैवं प्रमाणया ॥२३॥\nततो दशगुणेनाथ पातालतलगामिना ।\nनिखातवलयेनोच्चैः श्वभ्रसंभाररूपिणा ॥२४॥\nपातालगामिमार्गेण वलितां भयदात्मना ।\nएतस्मात्खलु सर्वस्मात्ततो दशगुणोच्चया ॥२५॥\nआव्योमसु चतुर्दिक्षु श्वभ्रसंभारभीषया ।\nअर्धोन्म्लानतमोरूपलग्ननीलोत्पलस्रजा ॥२६॥\nनानामाणिक्यशिखरकह्लारकुमुदाब्जया ।\nलोकालोकाचलोत्तालविपुलोद्दाममालया ॥२७॥\nवलितां त्रिजगल्लक्ष्मीधम्मिल्लवलनामिव ॥\nएतस्मादेव सर्वस्मात्ततो दशगुणात्मना ॥२८॥\nअज्ञातभूतसंचारनाम्नारण्येन मालिताम् ।\nएतस्मादेव सर्वस्मात्ततो दशगुणात्मना ॥२९॥\nनभसेव चतुर्दिक्कं व्याप्तामतुलवारिणा ।\nएतस्मादेव सर्वस्मात्ततो दशगुणात्मना ॥३०॥\nमेर्वादिद्रावणोत्केन ज्वालाजालेन मालिताम् ।\nएतस्मादथ सर्वस्मात्ततो दशगुणात्मना ॥३१॥\nमेर्वाद्यचलसङ्घातं नयता तृणपांसुवत् ।\nवहताद्रीन्द्रविस्फोटकारिणा जवहारिणा ॥३२॥\nनिःशून्यत्वादशब्देन मरुता परितो वृतम् ।\nएतस्मादथ सर्वस्मात्ततो दशगुणात्मना ॥३३॥\nपरितो वलितं व्योम्ना निःशून्येनैकरूपिणा ।\nअथ योजनकोटीनां शतेन घनरूणिणा ।\nव्याप्तं ब्रह्माण्डकुड्येन हैमेनापि द्विपर्वणा ॥३४॥\nइति जलधिमहाद्रिलोकपालत्रिदशपुराम्बरभूतलैः परीतम् ।\nजगदुदरमवेक्ष्य मानुषी द्राग्भुवि निजमन्दिरकोटरं ददर्श ॥३५॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे लीलो० भूलोकवर्णनं नाम पञ्चविंशः सर्गः ॥२५॥"
  }
]
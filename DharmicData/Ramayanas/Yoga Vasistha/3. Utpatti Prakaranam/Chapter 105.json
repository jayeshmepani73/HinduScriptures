[
  {
    "text": "श्रीवसिष्ठ उवाच ।\nमुहूर्तद्वितयेनाथ बोधमाप महीपतिः ।\nप्रावृषेण्याम्बुनिर्मुक्तमम्भोरुहमिवोत्तमम् ॥१॥\nआसनात्साङ्गदोत्तंसः प्रबुद्धोऽसावकम्पयत् ।\nसवनाभोगशृङ्गाग्र्यो भूकम्प इव पर्वतः ॥२॥\nबभूवाथ प्रबुद्धोऽसावासनोपरि कम्पितः ।\nविक्षुब्ध इव पातालवारणे शङ्कराचलः ॥३॥\nपतन्तं धारयामासुस्तं पुरोगा नृपं भुजैः ।\nमेरुं प्रलयविक्षुब्धं कुलशैलास्तटैरिव ॥४॥\nपुरोगैर्धार्यमाणोऽसौ पर्याकुलमतिर्नृपः ।\nवीचिविक्षोभितस्येन्दोर्बभार वनमाः श्रियः ॥५॥\nकोऽयं प्रदेशः कस्येयं सभेति स नृपः शनैः ।\nदध्वान मज्जदम्भोजकोशस्थ इव षट्पदः ॥६॥\nअथोवाच सभा देव किमेतदिति सादरम् ।\nरणन्मधुकरी भानुं दृष्टराहुमिवालिनी ॥७॥\nअथैनं परिपप्रच्छुः पुरोगा मन्त्रिणस्तथा ।\nप्रलयोल्लाससंत्रस्तं मार्कण्डेयमिवामराः ॥८॥\nत्वयीत्थं संस्थिते देव वयमत्यन्तमाकुलाः ।\nअभेद्यमपि भिन्दन्ति निर्निमित्तं भ्रमा मनः ॥९॥\nआपातरमणीयेषु पर्यन्तविरसेषु च ।\nभोगेष्विव विकल्पेषु केषु ते लुलितं मनः ॥१०॥\nसततोदारवृत्तासु कथासु परिशीतलम् ।\nमनस्ते निर्मलं कस्मात्संभ्रमेषु निमज्जति ॥११॥\nतुच्छालम्बनमालूनविशीर्णं लोकवृत्तिषु ।\nमनो मोहमुपादत्ते न महत्त्वविजृम्भितम् ॥१२॥\nसातत्येन हि यैवास्य मनसो वृत्तिरुत्थिता ।\nशरीरमदमत्तासु तामेवैतद्विधावति ॥१३॥\nअतुच्छालम्बनं धीरं प्रबुद्धं गुणहारि च ।\nतवापि हि मनश्चित्रमालूनमिव लक्ष्यते ॥१४॥\nअनभ्यस्तविवेकं हि देशकालवशानुगम् ।\nमन्त्रौषधिवशं याति मनो नोदारवृत्तिमत् ॥१५॥\nनित्यमात्तविवेकस्य कथमालूनशीर्णता ।\nधुनोति विततं चेतो वात्येव विबुधाचलम् ॥१६॥\nइति जातानुगीर्णस्य भूपतेः कान्तिराननम् ।\nभूषयामास शीतांशुं मासान्त इव पूर्णता ॥१७॥\nरराज राजा सौम्यास्यमुन्मीलितविलोचनः ।\nगते हिमर्तावुल्लासिपुष्पौघ इव माधवः ॥१८॥\nअथातिसंभ्रमाश्चर्यखिन्नास्मृतिमुखो बभौ ।\nआसन्नमृत्युरालोक्य राहुमिन्दुरिवाम्बरे ॥१९॥\nऐन्द्रजालिकमालोक्य प्रोवाचाथ हसन्निव ।\nबभुं हिंसात्मकं दृष्ट्वा सर्परूपीव तक्षकः ॥२०॥\nजाल्म जालजटालेन किमेतद्भवता कृतम् ।\nयेनास्पन्दप्रसन्नोऽब्धिः क्षणादेत्य प्रसन्नताम् ॥२१॥\nचित्रं चित्रा हि देवस्य पदार्थशतशक्तयः ।\nसुशक्तमपि मे चित्तं याभिर्मोहे निवेशितम् ॥२२॥\nक्व वयं लोकपर्यायकृतान्तपदवेदिनः ।\nक्व मनोमोहदायिन्यो वितताः प्रकृतापदः ॥२३॥\nअप्यभ्यस्तमहाज्ञानं मनस्तिष्ठति देहके ।\nकदाचिन्मोहमादत्ते क्षणं मतिमतामपि ॥२४॥\nइदमाश्चर्यमाख्यानं श्रूयतां रे सभासदः ।\nमम शाम्बरिकेणेह यन्मुहूर्तं प्रदर्शितम् ॥२५॥\nदृष्टवानहमेतस्मिन्बह्वीः कार्यदशाश्चलाः ।\nमुहूर्तं प्रार्थितोऽध्वस्तशक्रसृष्टिरिवालजः ॥२६॥\nइत्युक्त्वोन्मुखनेत्रेषु सभ्येषु स हसन्निव ।\nराजा वर्णयितुं चित्रं वृत्तान्तमुपचक्रमे ॥२७॥\nराजोवाच ।\nइह विविधपदार्थसंकुलायां\nह्रदनदपत्तनपर्वताकुलायाम् ।\nकुलशिखरिसमुद्रसंकरायां\nभुवि विभवावलितोऽस्त्ययं प्रदेशः ॥२८॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मो० उ० इन्द्रजालोपाख्याने राजावबोधो नाम पञ्चोत्तरशततमः सर्गः ॥१०५॥"
  }
]
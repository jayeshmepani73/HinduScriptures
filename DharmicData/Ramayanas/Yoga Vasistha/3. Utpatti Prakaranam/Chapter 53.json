[
  {
    "text": "श्रीवसिष्ठ उवाच ।\nअथ लब्धवरा देहेनानेनैव महीपतिम् ।\nपतिमाप्तुं प्रयात्येषा नभोमार्गेण विष्टपम् ॥१॥\nइति संचिन्त्य सानन्दमुद्दाममकरध्वजा ।\nपुप्लुवे पेलवाकारा पक्षिणीव नभस्तले ॥२॥\nकुमारीं तत्र सा प्राप ज्ञप्त्यैव प्रहितां हिताम् ।\nस्वसंकल्पमहादर्शात्पुरतो निर्गतामिव ॥३॥\nकुमार्युवाच ।\nदुहितास्मि सखि ज्ञप्तेः स्वागतं तेऽस्तु सुन्दरि ।\nप्रतीक्षमाणा त्वामेव स्थितास्मीह नभःपथि ॥४॥\nलीलोवाच ।\nदेवि भर्तुः समीपं मां नय नीरजलोचने ।\nमहतां दर्शनं यस्मान्न कदाचन निष्फलम् ॥५॥\nश्रीवसिष्ठ उवाच ।\nएहि तत्रैव गच्छाव इत्युक्त्वा सा कुमारिका ।\nपुरस्तस्याः स्थिता व्योम्नि मार्गदर्शनतत्परा ॥६॥\nततस्तदनुयाता सा प्राप कोटरमम्बरम् ।\nनिर्मलं करमालाग्रं यथा लक्षणलेखिका ॥७॥\nमेघमार्गमथोल्लङ्घ्य वातस्कन्धान्तरे गता ।\nसूर्यमार्गादभिगता तारामार्गमतीत्य च ॥८॥\nवाय्विन्द्रसुरसिद्धानां लोकानुल्लङ्घ्य लाघवात् ।\nब्रह्मविष्णुमहेशानां प्राप ब्रह्माण्डखर्परम् ॥९॥\nहिमशैत्यं यथान्तस्थं कुम्भेऽभिन्ने बहिर्भवेत् ।\nतथा संकल्पसिद्धा सा ब्रह्माण्डान्निर्गता बहिः ॥१०॥\nस्वचित्तमात्रदेहैषा स्वसंकल्पस्वभावजम् ।\nअन्तरेवानुभवति किलैवं नाम विभ्रमम् ॥११॥\nब्रह्मादिस्थानमाक्रम्य प्राप्य ब्रह्माण्डखर्परम् ।\nततो ब्रह्माण्डपारस्था जलाद्यावरणानि च ॥१२॥\nसमुल्लङ्घ्य पुरः प्राप महाचिद्गगनान्तरम् ।\nअदृष्टपारपर्यन्तमतिवेगेन धावता ।\nसर्वतो गरुडेनापि कल्पकोटिशतैरपि ॥१३॥\nतत्र ब्रह्माण्डलक्षाणि सन्त्यसंख्यानि भूरिशः ।\nतान्यन्योन्यमदृष्टानि फलानीव महावने ॥१४॥\nतत्रैकस्मिन्पुरःसंस्थे विततावरणान्विते ।\nवेधयित्वा विवेशान्तर्बदरं कृमिको यथा ॥१५॥\nपुनर्ब्रह्मेन्द्रविष्ण्वादिलोकानुल्लङ्घ्य भास्वरान् ।\nतन्महीमण्डलं श्रीमत्प्राप तारापथादधः ॥१६॥\nतत्र तन्मण्डलं प्राप्य तत्पुरं तच्च मण्डपम् ।\nप्रविश्य पुष्पगुप्तस्य शवस्य निकटे स्थिता ॥१७॥\nएतस्मिन्नन्तरे सा च न ददर्श कुमारिकाम् ।\nमायामिव परिज्ञाता क्वापि यातां वरानना ॥१८॥\nमुखमालोक्य सा तस्य स्वभर्तुः शवरूपिणः ।\nइदं बुद्धवती सत्यं प्रतिभावशतः स्वतः ॥१९॥\nअयं स भर्ता संग्रामे निहतो मम सिन्धुना ।\nवीरलोकानिमान्प्राप्य क्षणं शेते यथासुखम् ॥२०॥\nअहं देव्याः प्रसादेन सशरीरैवमीदृशम् ।\nइह प्राप्तवती धन्या मत्समा नास्ति काचन ॥२१॥\nइति संचिन्त्य सा हस्ते गृहीत्वा चारु चामरम् ।\nवीजयामास चन्द्रेण द्यीरिवावनिमण्डलम् ॥२२॥\nप्रबुद्धलीलोवाच ।\nते भृत्यास्ताश्च वै दास्यः स राजा च प्रबुद्धवान् ।\nवक्ष्यन्ति वदतां देवि किं कयैव कथं धिया ॥२३॥\nश्रीदेव्युवाच ।\nस राजा सा च ते भृत्याः सर्व एव परस्परम् ।\nचिदाकाशैकतावेशादावयोश्च प्रभावतः ॥२४॥\nमहाचित्प्रतिभासत्वान्महानियतिनिश्चयात् ।\nअन्योन्यमेवपश्यन्ति मिथः संप्रतिबिम्बितात् ॥२५॥\nइयं मे सहजा भार्या ममेयं सहजा सखी ।\nममेयं सहजा राज्ञी भृत्योऽयं सहजो मम ॥२६॥\nकेवलं त्वमहं सा च यथावृत्तमखण्डितम् ।\nज्ञास्याम इदमाश्चर्यं नतु कश्चिदपीतरः ॥२७॥\nप्रबुद्धलीलोवाच ।\nअमुनैव शरीरेण किमर्थं न गता पतिम् ।\nएषा वरेण संप्राप्ता लीला ललितवादिनी ॥२८॥\nश्रीदेव्युवाच ।\nअप्रबुद्धधियः सिद्धलोकान्पुण्यवशोदितान् ।\nन समर्थाः स्वदेहेन प्राप्तुं छाया इवातपान् ॥२९॥\nआदिसर्गे च नियतिः स्थापितेति प्रबोधिभिः ।\nयथा सत्यमलीकेन न मिलत्येव किंचन ॥३०॥\nयावद्वेतालसंकल्पो बालस्य किल विद्यते ।\nनिर्वेतालधियस्तावदुदयस्तस्य कः कथम् ॥३१॥\nअविवेकज्वरोष्णत्वं विद्यते यावदात्मनि ।\nतावद्विवेकशीतांशुशैत्यं कुत उदेत्यलम् ॥३२॥\nअहं पृथ्व्यादिदेहः खे गतिर्नास्ति ममोत्तमा ।\nइतिनिश्चयवान्योऽन्तः कथं स्यात्सोऽन्यनिश्चयः ॥३३॥\nअतो ज्ञानविवेकेन पुण्येनाथ वरेण च ।\nपुण्यदेहेन गच्छन्ति परं लोकमनेन तु ॥३४॥\nशुष्कपर्णं किलाङ्गारे एतदेवाशु दह्यते ।\nअयं देहमहंदेहः प्राप्त एव विशीर्यते ॥३५॥\nएतावदेव भवति वरशापविजृम्भितैः ।\nयथा संचिन्त्य एवाहं तथा स्मृत इति स्मृतिः ॥३६॥\nयः सर्पप्रत्ययो रज्ज्वां स कथं सर्पकार्यकृत् ।\nआत्मन्येव हि यो नास्ति तस्य का कार्यकारिता ॥३७॥\nयस्त्वेतन्मृत इत्येव मिथ्या समनुभूयते ।\nप्रागभ्यासस्य पुष्टस्य नामैतत्प्रविजृम्भते ॥३८॥\nस्वानुभूते जगज्जाले सुगमा संस्मृतिभ्रमाः ।\nनान्यसंकल्पितो नाम सर्गाद्यभ्यास ईदृशः ॥३९॥\nअन्तरनुभूयमानाः संसृतयो बाह्यभूतजालानाम् ।\nअविदितवेद्यदृशामपि दूरे पुंसामिवैन्दवं बिम्बम् ॥४०॥"
  },
  {
    "text": "इत्यार्षे श्रीवासिष्ठमहारामायणे मोक्षोपाये उत्पत्तिप्रकरणे लीलो० संसृतिविदितवेद्यं नाम त्रिपञ्चाशः सर्गः ॥५३॥"
  }
]
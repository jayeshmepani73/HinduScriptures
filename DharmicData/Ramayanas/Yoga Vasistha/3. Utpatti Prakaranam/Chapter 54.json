[
  {
    "text": "श्रीदेव्युवाच ।\nतस्माद्ये वेद्यवेत्तारो ये वा धर्मं परं श्रिताः ।\nआतिवाहिकलोकांस्ते प्राप्नुवन्तीह नेतरे ॥१॥\nआधिभौतिकदेहत्वं मिथ्याभ्रममयात्मकम् ।\nकथं सत्ये स्थितिं याति च्छायास्ते कथमातपे ॥२॥\nलीला विदितवेद्या नो परमं धर्ममाश्रिता ।\nकेवलं तेन सा भर्तुः कल्पितं नगरं गता ॥३॥\nप्रबुद्धलीलोवाच ।\nएवमेषा प्रयाताऽस्तु भर्ता पश्य ममाम्बिके ।\nप्रवृत्तः प्राणसंत्यागे कर्तव्यं किमिहाधुना ॥४॥\nभावाभावेषु भावानां कथं नियतिरागता ।\nकथं भूयोऽप्यनियतिर्मृतिजन्मादिसूचिता ॥५॥\nकथं स्वभावसंसिद्धिः कथं सत्ता पदार्थगा ।\nकथमग्न्यादिपूष्णत्वं पृथ्व्यादौ स्थिरता कथम् ॥६॥\nहिमादिषु कथं शैत्यं का सत्ता कालखादिषु ।\nभावाभावग्रहोत्सर्गस्थूलसूक्ष्मदृशः कथम् ॥७॥\nकथमत्यन्तमुच्छ्रायं तृणगुल्मनरादिकम् ।\nवस्तु नायात्यनिष्टेऽपि स्थिते स्वोच्छ्रायकारणे ॥८॥\nश्रीदेव्युवाच ।\nमहाप्रलयसंपत्तौ सर्वार्थास्तमये सति ।\nअनन्ताकाशमाशान्तं सद्ब्रह्मैवावतिष्ठते ॥९॥\nतच्चिद्रूपतया तेजःकणोऽहमिति चेतति ।\nस्वप्ने संविद्यथा हि त्वमाकाशगमनादि च ॥१०॥\nतेजःकणोऽसौ स्थूलत्वमात्मनात्मनि विन्दति ।\nअसत्यमेव सत्याभं ब्रह्माण्डं तदिदं स्मृतम् ॥११॥\nतत्रान्तर्ब्रह्म तद्वेत्ति ब्रह्मायमहमित्यथ ।\nमनोराज्यं स कुरुते स्वात्मैवं तदिदं जगत् ॥१२॥\nतस्मिन्प्रथमतः सर्गे या यथा यत्र संविदः ।\nकचितास्तास्तथा तत्र स्थिता अद्यापि निश्चलाः ॥१३॥\nयद्यथा स्फुरितं चित्तं तत्तथा ह्यात्मचिद्भवेत् ।\nस्वयमेवानियमतस्तत्तत्स्यान्नेह किंचन ॥१४॥\nन च नाम नकिंचित्त्वं युज्यते विश्वरूपिणः ।\nत्यक्त्वा समस्तसंस्थानं हेम तिष्ठति वै कथम् ॥१५॥\nसर्गादौ स्वयमेवान्तश्चिद्यथा कचितात्मनि ।\nहिमाग्न्यादितयाद्यापि सा तथास्ते स्वसत्तया ॥१६॥\nतस्मात्स्वसत्तासंत्यागः सतः कर्तुं न युज्यते ।\nयदा चिदास्ते तेनेयं नियतिर्न विनश्यति ॥१७॥\nयद्यथा कचितं यत्र व्योमरूप्यपि पार्थिवम् ।\nसर्गादौ तस्य चलितुमद्ययावन्न युज्यते ॥१८॥\nया यथा चित्प्रकचिता प्रतिपक्षविदं विना ।\nन सा ततः प्रचलति वेदनाभ्यासतः स्वयम् ॥१९॥\nजगदादावनुत्पन्नं यच्चेदमनुभूयते ।\nतत्संविद्व्योमकचनं स्वप्नस्त्रीसुरतं यथा ॥२०॥\nअसत्यमेव सत्याभं प्रतिभानमिदं स्थितम् ।\nइति स्वभावसंपत्तिरिति भूतानुभूतयः ॥२१॥\nसर्गादौ या यथा रूढा संवित्कचनसंततिः ।\nसाद्याप्यचलितान्येन स्थिता नियतिरुच्यते ॥२२॥\nगृहीतव्योमसंवित्तिचिद्व्योम व्योमतां गतम् ।\nगृहीतकालतासंविच्चिन्नभः कालतां गतम् ॥२३॥\nगृहीतजलसंवित्तिचिद्व्योम वारिवत्स्थितम् ।\nस्वप्ने यथा हि पुरुषः पश्यत्यात्मनि वारिताम् ॥२४॥\nस्वप्नचित्संविदाभाति भवत्येषा यथास्थिता ।\nचिच्चमत्कारचातुर्यादसदेतत्समूहते ॥२५॥\nखत्वं जलत्वमुर्वीत्वमग्निवायुत्वमप्यसत् ।\nवेत्त्यन्तः स्वप्नसंकल्पध्यानेष्विव चितिः स्वयम् ॥२६॥\nमरणानन्तरं कर्मफलानुभवनक्रमम् ।\nसर्वसंदेहशान्त्यर्थं मृतिश्रेयस्करं श्रृणु ॥२७॥\nरूढादिसर्गे नियतिर्यैकद्वित्रिचतुःशता ।\nपूर्वादिष्वायुषः पुंसां तस्या मे नियतिं श्रृणु ॥२८॥\nदेशकालक्रियाद्रव्यशुद्ध्यशुद्धी स्वकर्मणाम् ।\nन्यूनत्वे चाधिकत्वे च नृणां कारणमायुषः ॥२९॥\nस्वकर्मधर्मे ह्रसति हसत्यायुर्नृणामिह ।\nवृद्धे वृद्धिमुपायाति सममेव भवेत्समे ॥३०॥\nबालमृत्युप्रदैर्बालो युवा यौवनमृत्युदैः ।\nवृद्धमृत्युप्रदैर्वृद्धः कर्मभिर्मृतिमृच्छति ॥३१॥\nयो यथाशास्त्रमारब्धं स्वधर्मनुमतिष्ठति ।\nभाजनं भवति श्रीमान्स यथाशास्त्रमायुषः ॥३२॥\nएवं कर्मानुसारेण जन्तुरन्त्यां दशामितः ।\nभवन्त्यन्तं गतवतो दृङ्मर्मच्छेदवेदनाः ॥३३॥\nप्रबुद्धलीलोवाच ।\nमरणं मे समासेन कथयेन्दुसमानने ।\nकिं सुखं मरणं किं वा दुःखं मृत्वा च किं भवेत् ॥३४॥\nश्रीदेव्युवाच ।\nत्रिविधाः पुरुषाः सन्ति देहस्यान्ते मुमूर्षवः ।\nमूर्खोऽथ धारणाभ्यासी युक्तिमान्पुरुषस्तथा ॥३५॥\nअभ्यस्य धारणानिष्ठो देहं त्यक्त्वा यथासुखम् ।\nप्रयाति धारणाभ्यासी युक्तियुक्तस्तथैव च ॥३६॥\nधारणा यस्य नाभ्यासं प्राप्ता नैव च युक्तिमान् ।\nमूर्खः स्वमृतिकालेऽसौ दुःखमेत्यवशाशयः ॥३७॥\nवासनावेशवैवश्यं भावयन्विषयाशयः ।\nदीनतां परमामेति परिलूनमिवाम्बुजम् ॥३८॥\nअशास्त्रसंस्कृतमतिरसज्जनपरायणः ।\nमृतावनुभवत्यन्तर्दाहमग्नाविव च्युतः ॥३९॥\nयदा घर्घरकण्ठत्वं वैरूप्यं दृष्टिवर्णजम् ।\nगच्छत्येषोऽविवेकात्मा तदा भवति दीनधीः ॥४०॥\nपरमान्ध्यमनालोको दिवाप्युदिततारकः ।\nसाभ्रदिग्मण्डलाभोगो घनमेचकिताम्बरः ॥४१॥\nमर्मव्यथाविच्छुरितः प्रभ्रमदृष्टिमण्डलः ।\nआकाशीभूतवसुधो वसुधाभूतखान्तरः ॥४२॥\nपरिवृत्तककुप्चक्र उह्यमान इवार्णवे ।\nनीयमान इवाकाशे घननिद्रोन्मुखाशयः ॥४३॥\nअन्धकूप इवापन्नः शिलान्तरिव योजितः ।\nस्वयं जडीभवद्वर्णो विनिकृत्त इवाशये ॥४४॥\nपततीव नभोमार्गात्तृणावर्त इवार्पितः ।\nरथे द्रुत इवारूढो हिँमवद्गलनोन्मुखः ॥४५॥\nव्याकुर्वन्निव संसारं बान्धवानस्पृशन्निव ।\nभ्रमितक्षेपणेनेव वातयन्त्र इवास्थितः ॥४६॥\nभ्रमितो वा भ्रम इव कृष्टो रसनयेव वा ।\nभ्रमन्निव जलावर्ते शस्त्रयन्त्र इवार्पितः ॥४७॥\nप्रोह्यमानस्तृणमिव वहत्पर्जन्यमारुते ।\nआरुह्य वारिपूरेण निपतन्निव चार्णवे ॥४८॥\nअनन्तगगने श्वभ्रे चक्रावर्ते पतन्निव ।\nअब्धिरुर्वीविपर्यासदशामनुभवन्स्थितः ॥४९॥\nपतन्निवानवरतं प्रोत्पतन्निव चाभितः ।\nसूत्काराकर्णनोद्भ्रान्तपूर्णसर्वेन्द्रियव्रणः ॥५०॥\nक्रमाच्छयामलतां यान्ति तस्य सर्वाक्षसंविदः ।\nयथास्तं गच्छति रवौ मन्दालोकतया दिशं ॥५१॥\nपूर्वापरं न जानाति स्मृतिस्तानवमागता ।\nयथा पाश्चात्यसंध्यान्ते नष्टा दृष्टिर्दिगष्टके ॥५२॥\nमनः कल्पनसामर्थ्यं त्यजत्यस्य विमोहतः ।\nअविवेकेन तेनासौ महामोहे निमज्जति ॥५३॥\nयदैवामोहमादत्ते नादत्ते पवनस्तदा ।\nनत्वादत्ते यदा प्राणान्मोहमायात्यलं तदा ॥५४॥\nअन्योन्यपुष्टतां यातैर्मोहसंवेदनभ्रमैः ।\nजन्तुः पाषाणतामेति स्थितमित्यादिसर्गतः ॥५५॥\nप्रबुद्धलीलोवाच ।\nव्यथां विमोहं मूर्च्छान्तं भ्रमं व्याधिमचेतनम् ।\nकिमर्थमयमायाति देहो ह्यष्टाङ्गवानपि ॥५६॥\nश्रीदेव्युवाच ।\nएवं संविहितं कर्म सर्गादौ स्पन्दसंविदा ।\nयद्यस्मिन्समये दुःखं कालेनैतावतेदृशम् ॥५७॥\nस्यान्मे इत्येव संविश्य गुल्मवत्तत्स्वभावजम् ।\nवेत्ति चित्तविजृम्भोत्थं नान्यदत्रास्ति कारणम् ॥५८॥\nयदा व्यथावशान्नाड्यः स्वसंकोचविकासनैः ।\nगृह्णन्तिमारुतो देहे तदोज्झति निजां स्थितिम् ॥५९॥\nप्रविष्टा न विनिर्यान्ति गताः संप्रविशन्ति नो ।\nयदा वाता विनाडीत्वात्तदा स्पन्दात्स्मृतिर्भवेत् ॥६०॥\nन विशत्येव वातो न निर्याति पवनो यदा ।\nशरीरनाडीवैधुर्यान्मृत इत्युच्यते तदा ॥६१॥\nआगन्तव्यो मया नाशः कालेनैतावतेति या ।\nपूर्वसंविदिता संविद्याति तच्चोदिता मृतिम् ॥६२॥\nईदृशेन मयेहेत्थं भाव्यमित्यादि सर्गजा ।\nसंविद्वीजकला नाशं न कदाचन गच्छति ॥६३॥\nसंविदो वेदनं नाम स्वभावोऽव्यतिरेकवान् ।\nतस्मात्स्वभावसंवित्तेर्नान्ये मरणजन्मनी ॥६४॥\nक्वचिदावृतिमत्सौम्यं क्वचिन्नद्यां जलं यथा ।\nक्वचित्सौम्यं क्वचिज्जीवधर्मेदं चेतनं तथा ॥६५॥\nयथा लतायाः पर्वाणि दीर्घाया मध्यमध्यतः ।\nतथा चेतनसत्ताया जन्मानि मरणानि च ॥६६॥\nन जायते न म्रियते चेतनः पुरुषः क्वचित् ।\nस्वप्नसंभ्रमवद्भ्रान्तमेतत्पश्यति केवलम् ॥६७॥\nपुरुषश्चेतनामात्रं स कदा क्वेव नश्यति ।\nचेतनव्यतिरिक्तत्वे वदान्यत्किं पुमान्भवेत् ॥६८॥\nकोऽद्ययावन्मृतं ब्रूहि चेतनं कस्य किं कथम् ।\nम्रियन्ते देहलक्षाणि चेतनं स्थितमक्षयम् ॥६९॥\nअमरिष्यन्न वै चित्तमेकस्मिन्नेव तन्मृते ।\nअभविष्यत्सर्वभावमृतिरेकमृताविह ॥७०॥\nवासनामात्रवैचित्र्यं यज्जीवोऽनुभवेत्स्वयम् ।\nतस्यैव जीवमरणे नामनी परिकल्पिते ॥७१॥\nएवं न कश्चिन्म्रियते जायते न च कश्चन ।\nवासनावर्तगर्तेषु जीवो लुठति केवलम् ॥७२॥\nअत्यन्तासंभवादेव दृश्यस्यासौ च वासना ।\nनास्त्येवेति विचारेण दृढज्ञातैव नश्यति ॥७३॥\nअनुदितमुदितं जगत्प्रबन्धं\nभवभयतोऽभ्यसनैर्विलोक्य सम्यक् ।\nअलमनुदितवासनो हि जीवो\nभवति विमुक्त इतीह सत्यवस्तु ॥७४॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे लीलो० मरणविचारो नाम चतुःपञ्चाशः सर्गः ॥५४॥"
  }
]
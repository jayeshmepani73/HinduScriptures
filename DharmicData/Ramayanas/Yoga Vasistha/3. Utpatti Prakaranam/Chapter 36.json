[
  {
    "text": "श्रीवसिष्ठ उवाच ।\nअथ श्रृङ्गोपमानेषु स्थितेषु शरराशिषु ।\nसर्वभीरुषु भग्नेषु विद्रुतेषु दिशो दश ॥१॥\nमातङ्गशवशैलेषु विश्रान्ताम्बुदपङ्कतिषु ।\nयक्षरक्षःपिशाचेषु क्रीडत्सु रुधिरार्णवे ॥२॥\nमहतां धर्मनिष्ठानां शीलौजःसत्त्वशालिनाम् ।\nशुद्धानां कुलपद्मानां वीराणामनिवर्तिनाम् ॥३॥\nद्वन्द्वयुद्धानि जातानि मेघानामिव गर्जताम् ।\nमिथोनिगरणोत्कानि मिलन्त्यापगपूरवत् ॥४॥\nपञ्जरः पञ्जरेणेव गजौघेन गजोच्चयः ।\nसवनः सवनेनाद्रिरद्रिणेवामिलद्वलात् ॥५॥\nअश्वौघो मिलदश्वानां वृन्देनाराविरंहसा ।\nतरङ्गौघेन घोषेण तरङ्गौघ इवार्णवे ॥६॥\nनरानीकं नरानीकः समायुधमयोधयत् ।\nवेण्वोघमिव वेण्वोघो मरुल्लोलो मरुद्वलम् ॥७॥\nरथौघश्च रथौघेन निष्पिपेषाखिलं वपुः ।\nनगरं नगरेणेव दैवेनोड्डीनमासुरम् ॥८॥\nसरच्छरभरासाररचितापूर्ववारिदम् ।\nयुयुधे स्थगिताकाशा धनुर्धरपताकिनी ॥९॥\nविषमायुधयुद्धेषु योद्धारः पेलवाशयाः ।\nयदा युक्त्या पलायन्ते रणकल्पानले तदा ॥१०॥\nमिलिताश्चक्रिणश्चक्रैर्धनुर्धारैर्धनुर्धराः ।\nखङ्गिभिः खङ्गयोद्धारो भुशुण्डीभिर्भुशुण्डयः ॥११॥\nमुसलैर्मुसलोदाराः कुन्तिनः कुन्तिधारिभिः ।\nऋष्ट्यायुधा ऋष्टिधरैः प्रासिभिः प्रासपाणयः ॥१२॥\nसमुद्गरा मुद्गरिभिः सगदैर्विलसद्गदाः ।\nशाक्तिकैः शक्तियोद्धारः शूलैः शूलविशारदाः ॥१३॥\nप्रासासनविदः प्रासैः परशूक्ताः परश्वधैः ।\nलकुटोद्यैर्लकुटिनश्चोपलैरुपलायुधाः ॥१४॥\nपाशिभिः पाशधारिण्यः शङ्कुभिः शङ्कुधारिणः ।\nक्षुरिकाभिस्तु क्षुरिका भिन्दिपालैश्च तद्गताः ॥१५॥\nवज्रमुष्टिधरा वज्रैरङ्कुशैरङ्कुशोद्धताः ।\nहलैर्हलनिकाषज्ञास्त्रिशूलैश्च त्रिशूलिनः ॥१६॥\nश्रृङ्खलाजालिनो जालैः श्रृङ्खलैरलिकोमलैः ।\nक्षुभिताकल्पविक्षुब्धसागरोर्मिघटा इव ॥१७॥\nक्षुब्धचक्रदलावर्तः शरसीकरमारुतः ।\nप्रभ्रमद्धेतिमकरो व्योमैकार्णव आबभौ ॥१८॥\nउत्फुल्लायुधकल्लोलशिराकुलजलेचरः ।\nरोदोरन्ध्रसमुद्रोऽसौ बभूवामरदुस्तरः ॥१९॥\nदिव्याष्टकजनानीकं पक्षद्वयतया तया ।\nअर्धेनार्धेन कुपितं भूपालाभ्यां तथा स्थितम् ॥२०॥\nमध्यदेशादिसंख्याने प्राग्दिभ्योऽभ्यागतानिमान् ।\nलीलानाथस्य पद्मस्य पक्षे जनपदाञ्छृणु ॥२१॥\nपूर्वस्यां कोसलाः काशिमागधा मिथिलोत्कलाः ।\nमेखलाः कर्करा मुद्रास्तथा संग्रामशौण्डकाः ॥२२॥\nमुख्या हिमा रुद्रमुख्यास्ताम्रलिप्तास्तथैव च ।\nप्राग्ज्योतिषा वाजिमुखा अम्बष्ठाः पुरुषादकाः ॥२३॥\nवर्णकोष्ठाः सविश्वोत्रा आममीनाशनास्तथा ।\nव्याघ्रवक्राः किराताश्च सौवीरा एकपादकाः ॥२४॥\nमाल्यवान्नाम शैलोऽत्र शिविराञ्जन एव च ।\nवृषलध्वजपद्माद्यास्तथोदयकरोगिरिः ॥२५॥\nअथ प्राग्दक्षिणायां तु इमे विन्ध्यादिवासिनः ।\nचेदयो वत्सदाशार्णा अङ्गवङ्गोपवङ्गकाः ॥२६॥\nकलिङ्गपुण्ड्रजठरा विदर्भा मेखलास्तथा ।\nशबराननवर्णाश्च कर्णात्रिपुरपूरकाः ॥२७॥\nकण्टकस्थलनामानः पृथग्दीपककोमलाः ।\nकर्णान्ध्राश्चौलिकाश्चैव तथा चार्मण्वता अपि ॥२८॥\nकाकका हेमकुड्याश्च तथा श्मश्रुधरा अपि ।\nबलिग्रीवमहाग्रीवाः किष्किन्धा नालिकेरिणः ॥२९॥\nअथ लीलापतेरस्य दक्षिणस्यामिमे नृपाः ।\nविन्ध्योऽथ कुसुमापीडो महेन्द्रो दर्दुरस्तथा ॥३०॥\nमलयः सूर्यवांश्चैव गणा राज्यसमृद्धकाः ।\nअवन्तीरिति विख्यातास्तथा शाम्बवतीति च ॥३१॥\nदशपूरकथाचक्रारेषिकातुरकच्छपाः ।\nवनवासोपगिरयस्ते भद्रगिरयस्तथा ॥३२॥\nनागरा दण्डकाश्चैव गणराष्ट्रनृराष्ट्रकाः ।\nसाहा शैवार्प्यमूकाश्च कर्कोटा वनविम्बलाः ॥३३॥\nपम्पानिवासिनश्चैव कैरकाः कर्कवीरकाः ।\nस्वेरिका यासिकाश्चैव धर्मपत्तनपञ्जिकाः ॥३४॥\nकाशिकास्तृष्णखल्लूला यादास्ते ताम्रपर्णकाः ।\nगोनर्दाः कनकाश्चैव दीनपत्तनमामकाः ॥३५॥\nताम्रीका दम्भराकीर्णाः सहकौरणकास्तथा ।\nवैतुण्डकास्तुम्बवनालाजिनद्वीपकर्णिकाः ॥३६॥\nकर्णिकाभाश्च शिवयः कौङ्कणाश्चित्रकूटकाः ।\nकर्णाटमण्टवटका महाकटकिकास्तथा ॥३७॥\nआन्ध्राश्च कोलगिरयश्चावन्तिकविचेरिकाः ।\nचण्डायत्ता देवनकाः क्रौञ्चा वाहास्तथैव च ॥३८॥\nशिलाक्षारोदभोनन्दमर्दना मलयाभिधाः ।\nते चित्रकूटशिखरा लङ्कारक्षोगणाः स्मृताः ॥३९॥\nअथ प्रत्यग्दक्षिणस्यां महाराज्यसुराष्ट्रकाः ।\nसिन्धुसौवीरशूद्राख्या आभीरा द्रविडास्तथा ॥४०॥\nकीकटाः सिद्धखण्डाख्यास्तथा कालिरुहा अपि ।\nअत्र हेमगिरिः शैलस्तथा रैवतको गिरिः ॥४१॥\nजयकच्छो मयवरो यवनास्तत्र जन्तवः ।\nबाह्लीका मार्गणावन्ता धूम्रास्तुम्बकनामकाः ॥४२॥\nतथा लाजगणाश्चैव तथात्र गिरिवासिनः ।\nततोऽब्धितोकनियुता एते लीलापतेर्जनाः ॥४३॥\nअथ तत्प्रतिपक्षस्थानिमाञ्जनपदाञ्श्रृणु ।\nपश्चिमायां दिशि प्रौढा इमे तावन्महाद्रयः ॥४४॥\nमणिमान्नाम शैलेन्द्रः कुरार्पणगिरिस्तथा ।\nवनोऽर्कहो मेघभवश्चक्रवानस्तपर्वतः ॥४५॥\nजनाः पञ्चजना नाम काशब्रह्मचयान्तकाः ।\nतथैव भारक्षतथाः पारकाः शान्तिकास्तथा ॥४६॥\nशैव्यारमरकायाच्छा गुहुत्वा नियमास्तथा ।\nहैहयाः सुह्मगायाश्च ताजिका हूणकास्तथा ॥४७॥\nपार्श्वेकतकयोः कर्का गिरिपर्णावमास्तथा ।\nसंत्यक्तधर्ममर्यादास्ते वर्णा म्लेच्छजातयः ॥४८॥\nततोऽजनपदा भूमिर्योजनानां शतद्वयम् ।\nततो महेन्द्रशिखरी मुक्तामणिमयावनिः ॥४९॥\nयुते महीधरशतैरथाश्वो नाम पर्वतः ।\nततो महार्णवो भीमः पारियात्रगिरिस्तटे ॥५०॥\nपश्चिमोत्तरदिग्भागे देशो गिरिमति स्थितः ।\nतथा वेणुपतिश्चैव ततो नरपतिर्मही ॥५१॥\nतथा फल्गुणकाश्चैव माण्डव्यानेकनेत्रकाः ।\nपुरुकुन्दाश्च पाराश्च भानुमण्डलभावनाः ॥५२॥\nवन्मिला नलिना दीर्घा दीर्घकेशाङ्गबाहवः ।\nरङ्गाश्च स्तनिकाश्चान्या गुरुहाश्चलुहास्तथा ॥५३॥\nततः स्त्रीराष्ट्रमतुलं गोवृषापत्यभोजनम् ।\nअथोत्तरस्यां हिमवान्क्रौञ्चोऽथ मधुमान्गिरिः ॥५४॥\nकैलासो वसुमान्मेरुस्तत्पादेषु जना उभे ।\nमद्रावारेवयौधेया मालवाः शूरसेनिकाः ॥५५॥\nराजन्याश्च तथा ज्ञेया अर्जुनातनयस्तथा ।\nत्रिगर्त एकपात्क्षुद्रामबलास्वस्तवासिनः ॥५६॥\nअबलाः प्रखलाः शाकाः क्षेमधूर्तय एव च ।\nदशधानागावसन्यदण्डाहन्यसनास्तथा ॥५७॥\nधानदाः सरकाश्चैव वाटधानास्तथैव च ।\nअन्तरद्वीपगान्धारास्तथावन्तिसुरास्तथा ॥५८॥\nअथ तक्षशिला नाम ततो वीलवगोधनी ।\nपुष्करावर्तदेशस्य यशोवतिमही ततः ॥५९॥\nततो नाभिमतिर्भूमिस्तिक्षा कालवरास्तथा ।\nकाहकं नगरं चैव सुरभूतिपुरं तथा ॥६०॥\nतथैव रतिकादर्शा अन्तरादर्श एव च ।\nततः पिङ्गलपाण्डव्यं यामुने यातुधानकाः ॥६१॥\nमानवा नांगना हेमतालाः स्वस्वमुखास्तथा ।\nहिमवान्वसुमान्क्रौञ्चकैलासावित्यगास्तथा ॥६२॥\nततोऽजनपदा भूमिरशीतिशतयोजना ।\nअथ प्रागुत्तरस्यां तु क्रमाज्जनपदाञ्छृणु ॥६३॥\nकालुता ब्रह्मपुत्राश्च कुणिदाः खदिनास्तथा ।\nमालवा रन्ध्रराज्याश्च वना राष्ट्रास्तथैव च ॥६४॥\nकेडवस्ताः सिंहपुत्रास्तथा वामनतां गताः ।\nसावाकच्चापलवहाः कामिरा दरदास्तथा ॥६५॥\nअभिसासदजार्वाकाः पलोलकुविकौतुकाः ।\nकिरातायामुपाताश्च दीनाः स्वर्णमही ततः ॥६६॥\nदेवस्थलोपवनभूस्तदनूदितश्री-\nर्विश्वावसोस्तदनु मन्दिरमुत्तमं च ।\nकैलासभूस्तदनु मञ्जुवनश्च शैलो\nविद्याधरामरविमानसमानभूमिः ॥६७॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे लीलो० जनपदवर्णनं नाम षटत्रिंशः सर्गः ॥३६॥"
  }
]
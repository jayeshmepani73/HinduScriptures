[
  {
    "text": "श्रीवसिष्ठ उवाच ।\nहतो राजा हतो राजा प्रतिराजेन संयुगे ।\nइतिशब्दे समुद्भूते राष्ट्रमासीद्भयाकुलम् ॥१॥\nभाण्डोपस्करभाराढ्यं विद्रवच्छकटव्रजम् ।\nसाक्रन्दार्तकलत्राढ्यं द्रवन्नागरदुर्गमम् ॥२॥\nपलायमानसाक्रन्दं मार्गाहृतवधूगणम् ।\nअन्योन्यलुण्ठनव्यग्रलोकलग्नमहाभयम् ॥३॥\nपरराष्ट्रजनानीकताण्डवोल्लाससारवम् ।\nनिरधिष्ठितमातङ्गहयवीरपतज्जनम् ॥४॥\nकपाटपाटनोड्डीनकोशान्तरवघर्घरम् ।\nलुण्ठितासंख्यकौशेयप्रावृताभिभटोद्भटम् ॥५॥\nक्षुरिकोत्पाटितार्द्रान्त्रमृतराजगृहाङ्गनम् ।\nराजान्तःपुरविश्रान्तचण्डालश्वपचोत्करम् ॥६॥\nगृहापहृतभोज्यान्नभोजनोन्मुखपामरम् ।\nसहेमहारवीरौघपादाहतरुदच्छिशु ॥७॥\nअपूर्वतरुणाक्रान्तकेशान्तःपुरिकाङ्गनम् ।\nचोरहस्तच्युतानर्घ्यरत्नदन्तुरमार्गगम् ॥८॥\nहयेभरथसंघट्टव्यग्रसामन्तमण्डलम् ।\nअभिषेकोद्यमादेशपरमन्त्रिपुरःसरम् ॥९॥\nराजधानीविनिर्माणसारम्भस्थपतीश्वरम् ।\nकृतवातायनश्वभ्रनिपतद्राजवल्लभम् ॥१०॥\nजयशब्दशतोद्धोषसिन्धुराजन्यनिर्भरम् ।\nअसंख्यनिजराजौघधृतसिन्धुकृतास्थिति ॥११॥\nग्रामान्तरसमाक्रान्तविद्रवद्राजवल्लभम् ।\nमण्डलान्तरसंजातनगरग्रामलुण्ठनम् ॥१२॥\nअनन्तचोरमोषार्थरुद्धमार्गगमागमम् ।\nमहानुभाववैधुर्यसनीहारदिनातपम् ॥१३॥\nमृतबन्धुजनाक्रन्दैर्मृततूर्यरवैरपि ।\nहयेभरथशब्दैश्च पिण्डग्राह्यघनध्वनि ॥१४॥\nसिन्धुदेवो जयत्येकच्छत्रभूमण्डलाधिपः ।\nइत्यनन्तरमारेभे भेर्यः प्रतिपुरं तदा ॥१५॥\nराजधानीं विवेशाथ सिन्धुरुद्धुरकन्धरः ।\nप्रजाः स्रष्टुं युगस्यान्ते मनुर्जगदिवापरः ॥१६॥\nप्रवृत्ता दशदिग्भ्योऽथ प्रवेष्टुं सैन्धवं पुरम् ।\nकराः करिहयाकारै रत्नपूरा इवाम्बुधिम् ॥१७॥\nनिबन्धनानि चिह्नानि शासनानि दिशं प्रति ।\nक्षणान्निवेशयामासुर्मण्डलं प्रति मन्त्रिणः ॥१८॥\nउदभूदचिरेणैव देशे देशे पुरे पुरे ।\nजीविते मरणे माने नियमोऽयमतो यथा ॥१९॥\nअथ शेमुर्निमेषेण देशोपप्लवविभ्रमाः ।\nप्रशान्तोत्पातपवनाः पदार्थावृत्तयो यथा ॥२०॥\nसौम्यतामाजगामाशु देशो दशदिगन्वितः ।\nक्षीरोदः क्षुभितावर्तो द्रागिवोद्धृतमन्दरः ॥२१॥\nववुरलकचयान्विलोलयन्तो\nमुखकमलालिकुलानि सैन्धवीनाम् ।\nजललववलनाकुलाः समीरा\nअशिवगुणानिव सर्वतः क्षणेन ॥२२॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे लीलो० सिंधुराष्ट्रवर्णनं नामैकपञ्चाशः सर्गः ॥५१॥"
  }
]
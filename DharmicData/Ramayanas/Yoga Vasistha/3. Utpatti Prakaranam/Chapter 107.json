[
  {
    "text": "राजोवाच ।\nबहुनात्र किमुक्तेन सोत्सवावर्जिताशयः ।\nतदाप्रभृति तत्राहं संपन्नः पुष्टपुल्कसः ॥१॥\nसप्तरात्रोत्सवस्यान्ते क्रमान्मासाष्टके गते ।\nपुष्पिता सास्य संपन्ना स्थिता गर्भवती ततः ॥२॥\nप्रसूता दुःखदां कन्यां विपद्दुःखक्रियामिव ।\nसा कन्या ववृधे शीघ्रं मूर्खचिन्तेव पीवरी ॥३॥\nपुनः प्रसूता सा वर्षैस्त्रिभिः पुत्रमशोभनम् ।\nअनर्थमिव दुर्बुद्धिराशापाशविधायकम् ॥४॥\nपुनः सुतां दुहितरं पुनरप्यर्भकं ततः ।\nकलत्रवानहं जातो वने जरठपुल्कसः ॥५॥\nतया सह समास्तत्र मया बह्व्षोऽतिवाहिताः ।\nनारके चिन्तया सार्धं ब्रह्मघ्नेनेव यातनाः ॥६॥\nशीतवातातपक्लेशविवशेन वनान्तरे ।\nचिरं विलुलितं वृद्धकच्छपेनेव पल्वले ॥७॥\nकलत्रचिन्ताह्रतया धिया संदह्यमानया ।\nदृष्टाः कष्टसमारम्भा दिशः प्रज्वलिता इव ॥८॥\nक्षौमानेकसमाक्षीणपटे चेण्डकधारिणा ।\nकाष्ठभारो वने व्यूढो यो मूर्तमिव दुष्कृतम् ॥९॥\nयौकाकीर्णजरत्क्लिन्नगन्धिकौपीनवाससा ।\nआश्वस्य धवलीकानां तले नीता घनाः समाः ॥१०॥\nकलत्रापूरणोत्केन जर्जरेण हिमानिलैः ।\nहेमन्ते दर्दुरेणेव विलीनं वनकुक्षिषु ॥११॥\nनानाकलहकल्लोलतापप्रसरविद्रुताः ।\nबाष्पव्याजेन निर्मुक्ता नेत्राभ्यां रक्तबिन्दवः ॥१२॥\nयामिन्यो विपिने क्लिन्ने वराहामिषभोजनाः ।\nशिलातलकुटीकोशे नीता जलदविक्लवाः ॥१३॥\nकाले क्षयं गते रोहे कालाभ्रघनतां गते ।\nअसौहार्देन बन्धूनां कलहैश्चापि संततैः ॥१४॥\nसर्वत्र जातशङ्केन कलाभिमुखरार्भकैः ।\nमया कृपणचित्तेन नीताः परगृहे समाः ॥१५॥\nचण्डालीकलहोद्विग्नचण्डचण्डालतर्जनैः ।\nमुखं जर्जरतां यातमिन्दू राहुरदैरिव ॥१६॥\nचर्विताः खर्वितोष्ठेन द्वीपीपिशितपेशयः ।\nनारकाहृतविक्रीता नारक्यो रशना इव ॥१७॥\nहिमवत्कन्दरोद्गीर्णाश्चण्डा हेमन्तवीचयः ।\nशिशिरे शीकरासारतुषारनिचयाश्चिरम् ॥१८॥\nअङ्गे निरम्बरे सोढा मृत्युमुक्ता इवेषवः ।\nजराजरठमूढेन मूलानि क्षीणभूरुहाम् ॥१९॥\nसुकृतानामिवैकेन समुत्खातानि भूरिशः ।\nशरावकेष्वटव्यां च पललं पक्वमादरात् ॥२०॥\nअस्पृष्टेन जनैर्भुक्तं कुकलत्रवता मया ।\nगृहीततेजःक्षतये बहुवक्रविकारिणा ॥२१॥\nमार्गाविकमिवात्मीयं विक्रीतं पण्यमन्यतः ।\nप्राण्यङ्गवपुषस्तस्य प्रोत्कृत्त्योत्कृत्त्य पेशलः ॥२२॥\nआयसंपरि विक्रीता विन्ध्यपक्कणभूमिषु ।\nजन्मान्तरसहस्रोत्थं स्वपापमिव वृद्धये ॥२३॥\nअविकीर्णमसत्कीर्णं चण्डालारामभूमिषु ।\nदृष्टः कुद्दालको दृष्ट्या संध्यास्नेहविमुक्तया ॥२४॥\nरौरवापतितेनेव तत्कालस्निग्धतां गतः ।\nविन्ध्यकन्दरगुल्मानां बन्धुत्वमिव गच्छता ॥२५॥\nपुलिन्दवपुषा यत्र युक्तयोगैः समर्पिताः ।\nतर्पिता लगुडाघातजितकौलेयरंहसा ॥२६॥\nपुत्रदाराः कदन्नेन ग्रामकान्धोचितेन च ।\nधारासाररणत्पत्रशुष्कतालतले निशाः ॥२७॥\nनीता रणितदन्तेन सार्धं विपिनवानरैः ।\nरोमभिः कोटिमुद्रोद्यैः शीतेनाध्युषितस्य मे ॥२८॥\nवर्षासु मुक्ताकणवद्धृता वानलविन्दवः ।\nअजाजीमूतखण्डार्थं क्षुत्क्षुण्णक्षीणकुक्षिणा ॥२९॥\nकलत्रेण सहाटव्यां कृतः कलह आकुलः ।\nवने रणितदन्तेन शीतकेकरचक्षुषा ॥३०॥\nमषीमलिनगात्रेण वेतालस्वजनायितम् ।\nसरित्तीरेषु मत्स्यार्थं भ्रान्तं बडिशधारिणा ॥३१॥\nकल्पे जगत्सुनाशार्थं कृतान्तेनेव पाशिना ।\nपीतं बहूपवासेन सद्यःकृत्तमृगोरसः ॥३२॥\nतत्कालकोष्णं रुधिरं मातुः स्तनपयो यथा ।\nश्मशानसंस्थितान्मत्तो रक्तरक्तान्मलाशिनः ॥३३॥\nविद्रुता वनवेतालाश्चण्डिकाभिद्रुता इव ।\nवागुरा विपिने व्युप्ता बन्धार्थं मृगपक्षिणाम् ॥३४॥\nआशा इव विवृद्ध्यर्थं पुत्रदारकलत्रजाः ।\nमया मायामयैर्लोकाः सूत्रजालमयैः खगाः ॥३५॥\nजालैर्जर्जरता नीता दिशश्चासुकृतायुषा ।\nतत्रापि दत्तः प्रसरो मनसो दुष्कृतोदये ॥३६॥\nआशा प्रसारिता दूरं प्रावृषीव तरङ्गिणी ।\nकरभ्या इव सर्पेण विद्रुतं दूरतो धिया ॥३७॥\nदूरे त्यक्ता दया देहे भुजङ्गेनेव कंचुकम् ।\nक्रौर्यं सुखेन संरम्भशरवर्षिं निनादि च ॥३८॥\nअङ्गीकृतं निदाघान्ते नभसेवासिताम्बुदः ।\nविकासिन्यो क्षताः क्षारा दूरं परिहृता जनैः ॥३९॥\nश्वभ्रेणेव कुमञ्जर्यश्चिरमूढा मयापदः ।\nस्वकालकुलकोणासु नरकोद्दामभूमिषु ॥४०॥\nउप्ता दुष्कृतबीजानां मुष्टयो मोहवृष्टयः ।\nवागुराभिर्मया विन्ध्यकन्दरस्थेन निर्दयम् ॥४१॥\nभूतेष्विव कृतान्तेन मृगेषु परिवल्गितम् ।\nचामरीकण्ठकुड्येषु विश्रान्तशिरसा मया ॥४२॥\nसुप्तमस्तविवेकेन शेषाङ्गेष्विव शौरिणा ।\nविलोलचरणाम्बरया सरावोल्लासिधूम्रया ॥४३॥\nमम तन्वा सनीहारविन्ध्यकच्छगुहायितम् ।\nकृष्णदेहेन यौकाढ्याकन्थास्कन्धे मया चिरम् ॥४४॥\nग्रीष्मे सोढा चलद्भूता वराहेण यथोर्वरा ।\nबहुशोऽहं वनोत्थाग्निनिर्दग्धप्राणिमण्डलः ॥४५॥\nकल्पाग्निभुक्तजगतः कालस्यानुगतिं गतः ।\nलोभिलिङ्गो यथा रोगमनर्थानिव दुर्ग्रहः ।\nप्रसूतास्तत्र मे दारा दुःखान्यथ सुखान्यपि ॥४६॥\nनृपालपुत्रकेनैकतनयेन तदा मया ।\nनीता नीरन्ध्रदोषेण षष्टिः कल्पसमाः समाः ॥४७॥\nआक्रुष्टमुद्धुरतरं रुदितं विपत्सु\nभुक्तं कदन्नमुषितं हतपक्कणेषु ।\nकालान्तरं बहु मयोपहतेन तत्र\nदुर्वासनानिगडबन्धगतेन सभ्याः ॥४८॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे इन्द्रजालोपाख्याने आपद्वर्णनं नाम सप्तोत्तरशततमः सर्गः ॥१०७॥"
  }
]
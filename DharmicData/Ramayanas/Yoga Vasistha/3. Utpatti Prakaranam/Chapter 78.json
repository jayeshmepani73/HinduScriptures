[
  {
    "text": "श्रीवसिष्ठ उवाच ।\nअथ सा राक्षसी रक्षःकुलकाननमञ्जरी ।\nतमस्येवाभ्रलेखेव गम्भीरं विननाद ह ॥१॥\nनादान्ते समुवाचेदं हुंकारापरुषं वचः ।\nगर्जितानन्तरं जातकरकाशनिशब्दवत् ॥२॥\nभो भो घोराटवीव्योमपदवीशशिभास्करौ ।\nमहामायातमःपीठशिलाकोटरकीटकौ ॥३॥\nकौ भवन्तौ महाबुद्धी दुर्बुद्धी वा समागतौ ।\nमद्ग्रासपदमापन्नौ क्षणान्मरणकोचितौ ॥४॥\nराजोवाच ।\nभो भो भूतक किं स्यास्त्वं क्व तिष्ठसि च देहकम् ।\nदर्शयास्यास्तव गिरः को बिभेत्यलिनीध्वनेः ॥५॥\nसिंहवत्सर्ववेगेन पतन्त्यर्थे किलार्थिनः ।\nत्यज संरम्भमारम्भं स्वसामर्थ्य प्रदर्शय ॥६॥\nकिं प्रार्थयसि मे ब्रूहि ददामि तव सुव्रत ।\nकिं वा संरम्भशब्दाभ्यां भीषयास्मान्बिभेषि किम् ॥७॥\nक्षिप्रमाकारशब्दाभ्यां मायया सन्मुखीभव ।\nन किंचिद्दीर्घसूत्राणां सिद्ध्यत्यात्मक्षयादृते ॥८॥\nराज्ञेत्युक्ते रम्यमुक्तमिति संचिन्त्य सा तयोः ।\nप्रकाशायाप्य धैर्याय ननाद च जहास च ॥९॥\nततो ददृशतुस्तां तौ शब्दपूरितदिग्गणाम् ।\nसाट्टहासप्रभापिण्डपूरप्रकटिताकृतिम् ॥१०॥\nकल्पाभ्राशनिकाषेण घृष्टामद्रितटीमिव ।\nस्वनेत्रविद्युद्वलयबलाकोज्ज्वलिताम्बराम् ॥११॥\nतिमिरैकार्णवौर्वाग्निज्वालाविवलनामिव ।\nगर्जद्धनघटाटोपपीवरासितकन्धराम् ॥१२॥\nरणद्दशनसरम्भहाहाहतनिशाचराम् ।\nरोदसीकज्जलस्तम्भां लीलयोल्लसितां पुनः ॥१३॥\nऊर्ध्वकेशीं शिरालाङ्गीं कपिलाक्षीं तमोमयीम् ।\nयक्षरक्षःपिशाचानामप्यनर्थभयप्रदाम् ॥१४॥\nदेहरन्ध्रविशच्छ्वासवातभांकारभीषणाम् ।\nमुसलोलूखलालातहलशूर्पकशेखराम् ॥१५॥\nस्फुरन्तीमिव कल्पान्ते वैदूर्यशिखरस्थलीम् ।\nहासघट्टितविश्वेशां कालरात्रिमिवोदिताम् ॥१६॥\nशरद्व्योमाटवीं साभ्रां कृतदेहामिवागताम् ।\nशरीरिणीं महाभ्राढ्यां यामिनीमिव मांसलाम् ॥१७॥\nशरीरसंनिवेशेन पङ्कपीठमिवोत्थिताम् ।\nतनुं चन्द्रार्कयुद्धाय तमसेव समाश्रिताम् ॥१८॥\nइन्द्रनीलमहाशुभ्रलम्बाभ्रयुगलोपमौ ।\nउलूखलादिहारौघौ दधानामसितौ स्तनौ ॥१९॥\nलग्नामङ्गारकाष्ठेन समानां च महातनुम् ।\nद्रुमाभास्पन्दसशिरलसद्भुजलतातनुम् ॥२०॥\nतामवेक्ष्य महावीरौ तथैवाक्षुभितौ स्थितौ ।\nन तदस्ति विमोहाय यद्विविक्तस्य चेतसः ॥२१॥\nमन्त्र्युवाच ।\nमहाराक्षसि संरम्भो महात्मा किमयं तव ।\nलघवो ह्यथवा कार्ये लघावप्यतिसंभ्रमाः ॥२२॥\nत्यज संरम्भमारम्भो नायं तव विराजते ।\nविषये हि प्रवर्तन्ते धीमन्तः स्वार्थसाधकाः ॥२३॥\nत्वादृशानां सहस्राणि मशकानामिवाबले ।\nअस्माकं धीरतावात्याव्यूढानि तृणपर्णवत् ॥२४॥\nसंरम्भद्वारमुत्सृज्य समतास्वच्छया धिया ।\nयुक्ता च व्यवहारिण्या स्वार्थः प्राज्ञेन साध्यते ॥२५॥\nस्वेनेव व्यवहारेण कार्यं सिद्ध्यतु वा न वा ।\nमहानियतिरित्येव भ्रमस्यावसरो हि कः ॥२६॥\nकथयाभिमतं किं ते किमर्थयसि चार्थिनी ।\nअर्थी स्वप्नेऽपि नास्माकमप्राप्तार्थः पुरो गतः ॥२७॥\nइत्युक्ता सा तदा तेन चिन्तयामास राक्षसी ।\nअहो नु विमलाचारं सत्त्वं पुरुषसिंहयोः ॥२८॥\nन सामान्याविमौ मन्ये विचित्रेयं चमत्कृतिः ।\nवचोवक्रेक्षणेनैव वदत्यन्तर्विनिश्चयम् ॥२९॥\nवचोवक्रेक्षणद्वारैर्धीमतामाशया मिथः ।\nएकीभवन्ति सरितां पयांसि वलनैरिव ॥३०॥\nआभ्यां प्रायः परिज्ञातो मम भावोऽनयोर्मया ।\nन विनाश्यौ मया चेमौ स्वयमेवाविनाशिनौ ॥३१॥\nमन्ये भवेतामात्मज्ञौ नात्मज्ञानादृते मतिः ।\nप्रमृष्टसदसद्भावाद्भवत्यस्तभया मृतौ ॥३२॥\nतदेतौ परिपृच्छामि किंचित्संदेहमुत्थितम् ।\nप्राज्ञं प्राप्य न पृच्छन्ति ये केचित्ते नराधमाः ॥३३॥\nइति संचिन्त्य पृच्छायै तन्वानावसरं ततः ।\nअकालकल्पाभ्ररवं हासं संयम्य साब्रवीत् ॥३४॥\nकौ भवन्तौ नरौ धीरौ कथ्यतामिति मेऽनघौ ।\nजायते दर्शनादेव मैत्री विशदचेतसाम् ॥३५॥\nमन्त्र्युवाच ।\nअयं राजा किरातानामस्याहं मन्त्रितां गतः ।\nउद्यतौ रात्रिचर्येण त्वादृग्जनविनिग्रहे ॥३६॥\nराज्ञो रात्रिंदिवं धर्मो दुष्टभूतविनिग्रहः ।\nस्वधर्मत्यागिनो ये तु ते विनाशानलेन्धनम् ॥३७॥\nराक्षस्युवाच ।\nराजंस्त्वमसि दुर्मन्त्री दुर्मन्त्री न नृपो भवेत् ।\nसद्रूपस्य भवेन्मन्त्री राजा सन्मन्त्रिणो भवेत् ॥३८॥\nराजा चादौ विवेकेन योजनीयः सुमन्त्रिणा ।\nतेनार्यतामुपायाति यथा राजा तथा प्रजाः ॥३९॥\nसमस्तगुणजालानामध्यात्मज्ञानमुत्तमम् ।\nतद्विद्राजा भवेद्राजा तद्विन्मन्त्री च मन्त्रवित् ॥४०॥\nप्रभुत्वं समदृष्टित्वं तच्च स्याद्राजविद्यया ।\nतामेव यो न जानाति नासौ मन्त्री न सोऽधिपः ॥४१॥\nभवन्तौ तद्विदौ साधू यदि तच्छ्रेय आप्नुथः ।\nनो चेदनर्थदौ स्वस्याः प्रकृतेरद्म्यहं युवाम् ॥४२॥\nएकोपायेन मत्पार्श्वाद्वालकावुत्तरिष्यथः ।\nमत्प्रश्नपञ्जरं सारं चेद्विचारयथो धिया ॥४३॥\nप्रश्नानिमान्कथय पार्थिव वा च मन्त्रिंस्तत्रार्थिनी भृशमहं परिपूरयार्थम् ।\nअङ्गीकृतार्थमददत्क इवास्ति लोके दोषेण संक्षयकरेण न युज्यते यः ॥४४॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे क० राक्षसीवर्णनं नामाष्टस्रप्ततितमः सर्गः ॥७८॥"
  }
]
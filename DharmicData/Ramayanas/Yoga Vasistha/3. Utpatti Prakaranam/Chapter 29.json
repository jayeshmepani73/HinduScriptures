[
  {
    "text": "श्रीवसिष्ठ उवाच ।\nतत्र ते पेततुर्देव्यौ ग्रामेऽन्तःशीतलात्मनि ।\nभोगमोक्षश्रियौ शान्ते पुंसीव विदितात्मनि ॥१॥\nकालेनैतावता लीला तेनाभ्यासेन साभवत् ।\nशुद्धज्ञानैकदेहत्वात्त्रिकालामलदर्शिनी ॥२॥\nअथ सस्मार सर्वास्ताः प्राक्तनीः संसृतेर्गतीः ।\nसा स्वयं स्वरसेनैव प्राग्जन्ममरणादिकाः ॥३॥\nलीलोवाच ।\nदेवि देशमिमं दृष्ट्वा त्वत्प्रसादात्स्मराम्यहम् ।\nइह तत्प्राक्तनं सर्वं चेष्टितं चेष्टितान्तरम् ॥४॥\nइहाभूवमहं जीर्णा शिरालाङ्गी कृशा सिता ।\nब्राह्मणी शुष्कदर्भाग्रमे(भे)दरूक्षकरोदरा ॥५॥\nभर्तुः कुलकरी भार्या दोहमन्थानशालिनी ।\nमाता सकलपुत्राणामतिथीनां प्रियंकरी ॥६॥\nदेवद्विजसतां भक्ता सिक्ताङ्गी घृतगोरसैः ।\nभर्जनी चरुकुम्भादिभाण्डोपस्करशोधिनी ॥७॥\nनित्यमन्नलवाक्तैककाचकम्बुप्रकोष्ठका ।\nजामातृदुहितृभ्रातृपितृमातृप्रपूजनी ॥८॥\nआदेहं सद्मभृत्यैव प्रक्षीणदिनयामिनी ।\nवाचं चिरं चिरमिति वादिन्यनिशमाकुला ॥९॥\nकाहं क इव संसार इति स्वप्नेऽप्यसंकथा ।\nजाया श्रोत्रियमूढस्य तादृशस्यैव दुर्धियः ॥१०॥\nएकनिष्ठा समिच्छाकगोमयेन्धनसंचये ।\nम्लानकम्बलसंवीतशिरालकृशगात्रिका ॥११॥\nतर्णकीकर्णजाहस्थकृमिनिष्कासतत्परा ।\nगृहशाकायनासेकसत्वराहूतकर्परा ॥१२॥\nनीलनीरतरङ्गान्ततृणतर्पिततर्णिका ।\nप्रतिक्षणं गृहद्वारकृतलेपनवर्णका ॥१३॥\nनीत्यर्थं गृहभृत्यानामादीनकृतवाच्यता ।\nमर्यादानियमादब्धेर्वेलेवानिशमच्युता ॥१४॥\nजीर्णपर्णसवर्णैककर्णदोलाधिरूढया ।\nकाष्ठताड्यजराभीतजीववृत्त्येव चिह्निता ॥१५॥\nश्रीवसिष्ठ उवाच ।\nइत्युक्त्वा संचरन्ती सा शिखरिग्रामकोटरे ।\nसंचरन्त्याः सरस्वत्या दर्शयामास सस्मयम् ॥१६॥\nइयं मे पाटलाखण्डमण्डिता पुष्पवाटिका ।\nइयं मे पुष्पितोद्यानमण्डपाशोकवाटिका ॥१७॥\nइयं पुष्कीरणीतीरद्रुमाऽऽग्रन्थिततर्णका ।\nइयं सा कर्णिकानाम्नी तर्णिका मुक्तपर्णिका ॥१८॥\nइयं सा मेऽलसाकीर्णा वराकी जलहारिका ।\nअद्याष्टमं दिनं बाष्पक्लिन्नाक्षी परिरोदिति ॥१९॥\nइह देवि मया भुक्तमिहोषितमिह स्थितम् ।\nइह सुप्तमिहापीतमिह दत्तमिहाहृतम् ॥२०॥\nएष मे ज्येष्ठशर्माख्यः पुत्रो रोदिति मन्दिरे ।\nएषा मे जङ्गले धेनुर्दोग्ध्री चरति शाद्वलम् ॥२१॥\nगृहे वसन्तदाहाय रूक्षक्षारविधूसरम् ।\nस्वदेहमिव पञ्चाक्षं पश्येमं प्रघणं मम ॥२२॥\nतुम्बीलताभिरुग्राभिः पुष्टाभिरिव वेष्टितम् ।\nमहानसस्थानमिदं मम देहमिवापरम् ॥२३॥\nएते रोदनताम्राक्षा बन्धवो भुवि बन्धनम् ।\nअङ्गदार्पितरुद्राक्षा आहरन्त्यनलेन्धनम् ॥२४॥\nअनारतं शिलाकच्छे गुच्छाच्छोटनकारिभिः ।\nतरङ्गैः स्थगिताकारं स्पृष्टतीरलतादलैः ॥२५॥\nसीकराकीर्णपर्यन्तशाद्वलस्थलसल्लतैः ।\nशिलाफलहकास्फालफेनिलोत्पलसीकरैः ॥२६॥\nतुषारीकृतमध्याह्नदिवाकरकरोत्करैः ।\nफुल्लपुष्पोत्करासारप्रणादोत्कतटद्रुमैः ॥२७॥\nविद्रुमैरिव संक्रान्तफुल्लकिंशुककान्तिभिः ।\nव्याप्तया पुष्पराशीनां समुल्लासनकारिभिः ॥२८॥\nउह्यमानफलापूरसुव्यग्रग्रामबालया ।\nमहाकलकलावर्तमत्तया ग्रामकुल्यया ॥२९॥\nवेष्टितस्तरलास्फालजलधौततलोपलः ।\nघनपत्रतरुच्छन्नच्छायासततशीतलः ॥३०॥\nअयमालक्ष्यते फुल्ललतावलनसुन्दरः ।\nदलद्गुलुच्छकाच्छन्नगवाक्षो गृहमण्डपः ॥३१॥\nअत्र मे संस्थितो भर्ता जीवाकाशतयाऽकृतिः ।\nचतुःसमुद्रपर्यन्तमेखलाया भुवः पतिः ॥३२॥ ।\nआ स्मृतं पूर्वमेतेन किलासीदभिवाञ्छितम् ।\nशीघ्रं स्यामेव राजेति तीव्रसंवेगधर्मिणा ॥३३॥\nदिनैरष्टभिरेवासौ तेन राज्यं समृद्धिमत् ।\nचिरकालप्रत्ययदं प्राप्तवान्परमेश्वरि ॥३४॥\nअत्रासौ भर्तृजीवो मे स्थितो व्योम्नि गृहे नृपः ।\nअदृश्यः खे यथा वायुरामोदो वानिले यथा ॥३५॥\nइहैवाङ्गुष्ठमात्रान्ते तद्व्योम्न्येव पदं स्थितम् ।\nमद्भर्तृराज्यं समवगतं योजनकोटिभाक् ॥३६॥\nआवां खमेव स्वस्थं च भर्तृराज्यं ममेश्वरि ।\nपूर्णं सहस्रैः शैलानां महामायेयमातता ॥३७॥\nतद्देवि भर्तृनगरं पूनर्गन्तुं ममेप्सितम् ।\nतदेहि तत्र गच्छावः किं दूरं व्यवसायिनाम् ॥३८॥\nश्रीवसिष्ठ उवाच ।\nइत्युक्त्वा प्रणता देवीं सा प्रविश्याशु मण्डपम् ।\nविहंगीव तया साकं पुप्लुवे सिनिभं नमः ॥३९॥\nभिन्नाञ्जनचयप्रख्यं सौम्यैकार्णवसुन्दरम् ।\nनारायणाङ्गसदृशं भृङ्गपृष्ठामलच्छवि ॥४०॥\nमेघमार्गमतिक्रम्य वातस्कन्धावनिं तथा ।\nसौरमार्गमथाक्रम्य चन्द्रमार्गमतीत्य च ॥४१॥\nधुवमार्गोत्तरं गत्वा साध्यानां मार्गमेत्य च ।\nसिद्धानां समतीत्योर्वीमुल्लङ्घ्य स्वर्गमण्डलम् ॥४२॥\nब्रह्मलोकोत्तरं गत्वा तुषितानां च मण्डलम् ।\nगोलोकं शिवलोकं च पितृलोकमतीत्य च ॥४३॥\nविदेहानां सदेहानां लोकानुत्तीर्य दूरगम् ।\nदूराद्दूरमथो गत्वा किंचिद्बुद्धा बभूव सा ॥४४॥\nपश्चादालोकयामास समतीतं नभस्थलम् ।\nयावन्न किंचिच्चन्द्रार्कताराद्यालक्ष्यते ह्यधः ॥४५॥\nतमस्तिमितगम्भीरमाशाकुहरपूरकम् ।\nएकार्णवोदरप्रख्यं शिलोदरघनं स्थितम् ॥४६॥\nलीलोवाच ।\nतद्देवि भास्करादीनां क्वाधस्तेजो गतं वद ।\nशिलाजठरनिष्पन्दं मुष्टिग्राह्यं तमः कुतः ॥४७॥\nश्रीदेव्युवाच ।\nएतावतीमिमां व्योम्नः पदवीमागतासि भोः ।\nअर्कादीन्यपि तेजांसि यतो दृश्यन्त एव नो ॥४८॥\nयथा महान्धकूपाधः खद्योतो नावलोक्यते ।\nपृष्ठगेन तथेहातो नाधः सूर्योऽवलोक्यते ॥४९॥\nलीलोवाच ।\nअहो नु पदवीं दूरमावामेतामुपागते ।\nसूर्योऽप्यधोणुकणवन्न मनागपि लक्ष्यते ॥५०॥\nइत उत्तरमन्या स्यात्पदवी का नु कीदृशी ।\nकथं च मातरेतव्या कथ्यतामिति देवि मे ॥५१॥\nश्रीदेव्युवाच ।\nइत उत्तरमग्रे ते ब्रह्माण्डपुटकर्परम् ।\nयस्य चन्द्रादयो नाम धूलिलेशाः समुत्थिताः ॥५२॥\nश्रीवसिष्ठ उवाच ।\nइति प्रकथयन्त्यौ ते प्राप्ते ब्रह्माण्डकर्परम् ।\nभ्रमर्याविव शैलस्य कुड्यं निबिडमण्डपम् ॥५३॥\nअक्लेशेनैव ते तस्मान्निर्गते गगनादिव ।\nनिश्चयस्थं हि यद्वस्तु तद्वज्रगुरु नेतरत् ॥५४॥\nनिरावरणविज्ञाना सा ददर्श ततस्ततम् ।\nजलाद्यावरणं पारे ब्रह्माण्डस्यातिभासुरम् ॥५५॥\nब्रह्माण्डाद्दशगुणतस्तोयं तत्र व्यवस्थितम् ।\nआस्थितं वेष्टयित्वा तु त्वगिवाक्षोटपृष्ठगा ॥५६॥\nतस्माद्दशगुणो वह्निस्तस्माद्दशगुणोऽनिलः ।\nततो दशगुणं व्योम ततः परममम्बरम् ॥५७॥\nतस्मिन्परमके व्योम्नि मध्याद्यन्तविकल्पनाः ।\nन काश्चन समुद्यन्ति वन्ध्यापुत्रकथा इव ॥५८॥\nकेवलं विततं शान्तं तदनादि गतभ्रमम् ।\nआद्यन्तमध्यरहितं महत्यात्मनि तिष्ठति ॥५९॥\nआकल्पमुत्तमबलेन शिला पतेच्चे-\nत्तस्मिन्बलात्पतगराडपि चोत्पतेच्चेत् ।\nतद्योजनं न लभते विमलेऽम्बरेऽन्त-\nर्माकल्पमेकजवगोऽप्यथ मारुतोऽपि ॥६०॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे लीलो० परमाकाशवर्णनं नामैकोनत्रिंशः सर्गः ॥२९॥"
  }
]
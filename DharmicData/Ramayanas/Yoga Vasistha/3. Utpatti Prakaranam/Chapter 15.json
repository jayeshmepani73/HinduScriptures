[
  {
    "text": "श्रीवसिष्ठ उवाच ।\nजगदाकाशमेवेदं यथा हि व्योम्नि मौक्तिकम् ।\nविमले भाति स्वात्मैव जगच्चिद्गगनं यथा ॥१॥\nअनुत्कीर्णैb भातीव त्रिजगच्छालभञ्जिका ।\nचित्स्तम्भेनैव सोत्कीर्णा नचोत्कर्तात्र विद्यते ॥२॥\nसमुद्रेऽन्तर्जलस्पन्दाः स्वभावादच्युता अपि ।\nवीचिवेगा भवन्तीव परे दृश्यविदस्तथा ॥३॥\nजालान्तर्गतसूर्याभा जालाकाररजांस्यपि ।\nजगद्भानं प्रति स्थूलान्यणुं प्रति यथाचलाः ॥४॥\nजगद्भानं न भातीदं ब्रह्मणो व्यतिरेकतः ।\nजालसूर्यांशुजालं तु व्यतिरेकानुभूतिदम् ॥५॥\nअनुभूतान्यपीमानि जगन्ति व्योमरूपिणि ।\nपृथ्व्यादीनि न सन्त्येव स्वप्नसंकल्पयोरिव ॥६॥\nपिण्डग्रहो जगत्यस्मिन्विज्ञानाकाशरूपिणि ।\nमरुनद्यां जलमिव न संभवति कुत्रचित् ॥७॥\nजगत्यपिण्डग्राहेऽस्मिन्संकल्पनगरोपमे ।\nमरौ सरिदिवाभाति दृश्यता भ्रान्तिरूपिणी ॥८॥\nस्वप्नाद्दृश्येव जगतां तुलादेशेन केन च।\nतुलिता कलनोन्मुक्ता दृश्यश्रीर्व्योम जृम्भते ॥९॥\nवर्जयित्वा ज्ञविज्ञानं जगच्छब्दार्थभाजनम् ।\nजगद्ब्रह्मस्वशब्दानामर्थे नास्त्येव भिन्नता ॥१०॥\nइदं त्वचेत्यचिन्मात्रं भानोर्भातं नभः प्रति ।\nतथा सूक्ष्मं यथा मेघं प्रति संकल्पवारिदः ॥११॥\nयथा स्वप्नपुरं स्वच्छं जाग्रत्पुरवरं प्रति ।\nतथा जगदिदं स्वच्छं सांकल्पिकजगत्प्रति ॥१२॥\nतस्मादचेत्यचिदूपं जगद्व्योमेव केवलम् ।\nशून्यौ व्योमजगच्छब्दौ पर्यायौ विद्धि चिन्मयौ ॥१३॥\nतस्मान्न किंचिदुत्पन्नं जगदादीह दृश्यकम् ।\nअनाख्यमनभिव्यक्तं यथास्थितमवस्थितम् ॥१४॥\nजगदेव महाकाशे चिदाकाशमभित्तिमत् ।\nतद्देशस्याणुमात्रस्य तुलायाश्चाप्रपूरकम् ॥१५॥\nआकाशरूपमेवाच्छं पिण्डग्रहविवर्जितम् ।\nव्योम्नि व्योममयं चित्रं संकल्पपुरवत्स्थितम् ॥१६॥\nअत्रेदं मण्डपाख्यानं शृणु श्रवणभूषणम् ।\nनिःसंदेहो यथैषोऽर्थश्चित्ते विश्रान्तिमेष्यति ॥१७॥\nश्रीराम उवाच ।\nसद्बोधवृद्धये ब्रह्मन्समासेन वदाशु मे ।\nमण्डपाख्यानमखिलं येन बोधो विवर्धते ॥१८॥\nश्रीवसिष्ठ उवाच ।\nअभूदस्मिन्महीपीठे कुलपद्मो विकाशवान् ।\nपद्मो नाम नृपः श्रीमान्बहुपुत्रो विवेकवान् ॥१९॥\nमर्यादापालनाम्भोधिर्द्विषत्तिमिरभास्करः ।\nकान्ताकुमुदिनीचन्द्रो दोषतृणहुताशनः ॥२०॥\nमेरुर्विबुधवृन्दानां यशश्चन्द्रो भवार्णवे ।\nसरः सद्गुणहंसानां कमलामलभास्करः ॥२१॥\nसंग्रामवीरुत्पवनो मनोमातङ्गकेसरी ।\nसमस्तविद्यादयितः सर्वाश्चर्यगुणाकरः ॥२२॥\nसुरारिसागरक्षोभविलसन्मन्दराचलः ।\nविलासपुष्पौघमधुः सौभाग्यकुसुमायुधः ॥२३॥\nलीलालतालास्यमरुत्साहसोत्साहकेशवः ।\nसौजन्यकैरवशशी दुर्लीलावल्लिकानलः ॥२७॥\nतस्यास्ति सुभगा भार्या लीला नाम विलासिनी ।\nसर्वसौभाग्यवलिता कमलेवोदिताऽवनौ ॥२५॥\nसर्वानुवृत्तिललिता लीला मधुरभाषिणी ।\nसानन्दमन्दचलिता द्वितीयेन्दूदयस्मिता ॥२६॥\nअलकालिमनोहारिवदनाम्भोजशालिनी ।\nसिताङ्गी कर्णिकागौरी जङ्गमेव सरोजिनी ॥२७॥\nलताविलासकुन्दौघभासिनी रसशालिनी ।\nप्रवालहस्ता पुष्पाभा मधुश्रीरिव देहिनी ॥२८॥\nअवदाततनुः पुण्या स्पर्शनाह्लादकारिणी\nगङ्गेव गां गता देहवती हंसविलासिनी ॥२९॥\nतस्य भूतलपुष्पेषोः सकलाह्लाददायिनः ।\nपरिचर्यां चिरं कर्तुमन्या रतिरिवोदिता ॥३०॥\nउद्विग्ने प्रोद्विग्ना मुदिते मुदिता समाकुलाकुलिते ।\nप्रतिबिम्बसमा कान्ता संक्रुद्धे केवलं भीता ॥३१॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे मण्डपोपाख्याने राजवर्णनं नाम पञ्चदशः सर्गः ॥१५॥"
  }
]
[
  {
    "text": "श्रीवसिष्ठ उवाच ।\nतस्मिंस्तदा वर्तमाने घोरे समरविभ्रमे ।\nसर्वारिसैन्यनाशार्थमेकं स्वबलशान्तये ॥१॥\nसस्मार स्मृतिमानन्तो महोदाराधिधैर्यभृत् ।\nअस्त्रमस्त्रेश्वरं श्रीमद्वैष्णवं शंकरोपमम् ॥२॥\nअथ योऽसौ शरस्तेन वैष्णवास्त्राभिमन्त्रितः ।\nमुक्तस्तस्य फलप्रान्तादुल्मुका दिवि निर्ययौ ॥३॥\nपङ्क्तयः स्फारचक्राणां शतार्कीकृतदिक्तटाः ।\nगदानामभियान्तीनां शतवंशीकृताम्बराः ॥४॥\nवज्राणां शतधाराणां तृणराजीकृताम्बराः ।\nपट्टिशानां सपद्मानां दीनवृक्षीकृताम्बराः ॥५॥\nशराणां शितधाराणां पुष्पजालीकृताम्बराः ।\nखङ्गानां श्यामलाङ्गानां पत्रराशीकृताम्बराः ॥६॥\nअथ राजा द्वितीयोऽपि वैष्णवास्त्रस्य शान्तये ।\nददौ वैष्णवमेवास्त्रं शत्रुनिष्ठावपूरकम् ॥७॥\nततोऽपि निर्ययुर्नद्यो हेतीनां हतहेतयः ।\nशरशक्तिगदाप्रासपट्टिशादिपयोमयाः ॥८॥\nशस्त्रास्त्रसरितां तासां व्योम्नि युद्धमवर्तत ।\nरोदोरन्ध्रक्षयकरं कुलशैलेन्द्रदारणम् ॥९॥\nशरपातितशूलासिखड्गकुट्टितपट्टिशम् ।\nमुसलप्रतनाप्रासशूलशातितशक्तिकम् ॥१०॥\nशराम्बुराशिमथनमत्तमुद्गरमन्दरम् ।\nगदावदनतो युक्तं दुर्वारास्त्रिनिभासिनि ॥११॥\nरिष्टारिष्टप्रशमनभ्रमत्कुन्तेन्दुमण्डलम् ।\nप्रासप्रसरसंरब्धप्रोद्यतान्तकृतान्तकम् ॥१२॥\nचक्रावकुण्ठितोर्ध्वास्त्रं सर्वायुधक्षयंकरम् ।\nशब्दस्फुटद्विरिञ्चाण्डं घातभग्नकुलाचलम् ॥१३॥\nधारानिकृत्तशस्त्रौघमस्त्रयोर्युध्यमानयोः ।\nमदस्त्रवारणेनेव वज्राविजरपर्वतम् ॥१४॥\nशङ्कुशङ्कितसूत्कारकाशिशूलशिलाशतम् ।\nभुशुण्डीनिर्जितोद्दण्डभिन्दिपालोग्रमण्डलम् ॥१५॥\nपरशूलकराभैकपरशूलैकलम्पितम् ।\nवहदुच्छिन्नचञ्चूरचारणं शत्रुवारणम् ॥१६॥\nस्फुटच्चटचटास्फोटरुद्धत्त्रिपथगारयम् ।\nहेत्यस्त्रीचूर्णसंभारमहाधूमवितानकम् ॥१७॥\nअन्योन्यशस्त्रसंघट्टाद्भ्रमज्जालोल्लसत्तडित् ।\nशब्दस्फुटद्विरिञ्चाण्डं धातमग्नकुलाचलम् ॥१८॥\nधारानिकृत्तशस्त्रौघमस्त्रयोर्युध्यमानयोः ।\nमदस्त्रवारणेनैव कालोपायोऽचलात्मनः ॥१९॥\nअयं कियद्बल इति सिन्धौ तिष्ठति हेलया ।\nविदूरथोऽस्त्रमाग्नेयं तत्याजाशनिशब्दवत् ॥२०॥\nज्वालयामास स रथं सिन्धोः कक्षमिवारसम् ।\nएतस्मिन्नन्तरे व्योम्नि हेतिनिर्विवरोदरे ॥२१॥\nससन्नाह इव प्रावृट्पयोदतटिनीव यः ।\nअस्त्रे राज्ञोः क्षणं कृत्वा युद्धं परमदारुणम् ॥२२॥\nअन्योन्यं शममायाते सवीर्ये सुभटाविव ।\nएतस्मिन्नन्तरे सोऽग्नी रथं कृत्वा तु भस्मसात् ॥२३॥\nप्राप दग्ध्वा वनं सिन्धुं मृगेन्द्रमिव कन्दरात् ।\nसिन्धुरभ्यासतोऽग्न्यस्त्रं वारुणास्त्रेण शामयन् ॥२४॥\nरथं त्यक्त्वावनिं प्राप्य खड्गास्फोटकवानभूत् ।\nअक्ष्णोर्निमेषमात्रेण रथाश्वानां रिपोः खुरान् ॥२५॥\nलुलाव करवालेन मृणालानीव लाघवात् ।\nविदूरथोऽपि विरथो बभूवास्फोटकासिमान् ॥२६॥\nसमायुधौ समोत्साहौ चेरतुर्मण्डलानि तौ ।\nखड्गौ क्रकचतां यातौ मिथः प्रहरतोस्तयोः ॥२७॥\nदन्तमालेयमस्येव बले चर्वयतः प्रजाः ।\nशक्तिमादाय चिक्षेप खङ्गं त्यक्त्वा विदूरथः ॥२८॥\nसिन्ध्वम्बुघर्घरारावो महोत्पात इवाशनिः ।\nअविच्छिन्ना समायाता पतिता सास्य वक्षसि ॥२९॥\nअप्रियस्य यथा भर्तुरनिच्छन्ती स्वकामिनी ।\nतेन शक्तिप्रहारेण नासौ मरणमाप्तवान् ॥३०॥\nकेवलं रुधिरव्रातं नागो जलमिवात्यजत् ।\nतद्देशलीला तं दृष्ट्वा भग्नं तम इवेन्दुना ॥३१॥\nसविकासघनानन्दा पूर्वलीलामुवाच ह ।\nदेवि पश्य नृसिंहेन हतो भर्त्रायमावयोः ॥३२॥\nशक्तिकोटिनखैर्दैत्यः सिन्धुरुद्घुरकन्धरः ।\nसरःस्थलस्थनागेन्द्रकरफूत्कृतवारिवत् ॥३३॥\nपिष्टो रसोऽस्य निर्याति रक्तं चुलचुलारवैः ।\nहा कष्टं रथमानीतं सिन्धुरारोढुमुद्यतः ॥३४॥\nसौवर्णं मैरवं शृङ्गं पुष्करावर्तको यथा ।\nपश्य देवि रथोऽस्यासौ मुद्गरेण विचूर्णितः ॥३५॥\nभ्रमत्पार्थनिपातेन सौवर्णं नगरं यथा ।\nप्रवृत्तो रथमारोढुमानीतं पतिरेष मे ॥३६॥\nकष्टं वज्रमिवेन्द्रेण मुसलं सिन्धुनेक्षितम् ।\nजवात्पतिः प्रयातो मे सैन्धवं मुसलायुधम् ॥३७॥\nवञ्चयित्वा विलासेन रथमारुह्य लाघवात् ।\nहा धिक्कष्टमसौ सिन्धुरार्यपुत्ररथं रयात् ॥३८॥\nहरिश्वभ्रमिवारूढं प्लवेनोर्ध्वमिव द्रुमम् ।\nक्रीडित्वा पीडयामास शरवर्षैर्विदूरथम् ॥३९॥\nछिन्नध्वजं छिन्नरथं छिन्नाश्वं छिन्नसारथिम् ।\nछिन्नकार्मुकवर्माणं भिन्नसर्वाङ्गमाकुलम् ॥४०॥\nहृदि स्फोटशिलापट्टदृढे पीवरमूर्धनि ।\nभित्त्वा वज्रसमैर्बाणैः पातयत्येव भूतले ॥४१॥\nअथान्यं रथमानीतं कृच्छ्रेण प्राप्य चेतनाम् ।\nखङ्गेनारोहतोऽस्यांसं छिन्नं भर्तुर्विलोकय ॥४२॥\nपद्मरागगिरिद्योतमिवर्द्धासृग्विमुञ्चति ।\nहा हा धिक्कष्टमेतेन सिन्धुना खड्गधारया ॥४३॥\nजङ्घयोर्मे पतिश्छिन्नः क्रकचेनेव पादपः ।\nहा हा हतास्मि दग्धास्मि मृतास्म्युपहतास्मि च ॥४४॥\nमृणाले इव पत्युर्मे लूने द्वे अपि जानुनी ।\nइत्युक्त्वा सा तदालोक्य भर्तुर्भावभयातुरा ॥४५॥\nलता परशुकृत्तेव मूर्च्छिता भुवि सापतत् ।\nविदूरथोऽपि निर्जानुः प्रहरन्नेव विद्विषि ॥४६॥\nपपात स्यन्दनस्याधश्छिन्नमूल इव द्रुमः ।\nपतन्नेवैष सूतेन रथेनैवापवाहितः ॥४७॥\nयदा तदाहतिं तस्य कण्ठेऽदात्सिन्धुरुद्धतः ।\nअर्धविच्छिन्नकण्ठोऽसावनुयातोऽथ सिन्धुना ॥४८॥\nस्यन्दनेनाविशत्सद्म पद्मं रविकरो यथा ।\nसरस्वत्याः प्रभावाढ्यं तत्प्रवेष्टुमसौ गृहम् ।\nनाशकन्मशको मत्तो महाज्वालोदरं यथा ॥४९॥\nखङ्गावकृत्तगलगर्तगलत्सवात-\nरक्तच्छटाछुरितवस्त्रतनुत्रगात्रम् ।\nतत्याज तं भगवतीमभितो गृहान्तः\nसूतः प्रवेश्य मृतितल्पतले गतोऽरिः ॥५०॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे लीलो० विदूरथमरणवर्णनं नाम पञ्चाशः सर्गः ॥५०॥"
  }
]
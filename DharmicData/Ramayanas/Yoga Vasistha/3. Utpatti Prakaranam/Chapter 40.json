[
  {
    "text": "श्रीवसिष्ठ उवाच ।\nएवं निशाचराचारचिरघोरे रणाङ्गणे ।\nअहनीव जनाचारे स्थिते यामावरेहिते ॥१॥\nहस्तहार्यतमःपिण्डस्फुटकुड्ये निशागृहे ।\nलाभोच्छदोच्चलचते भूतसङ्घे प्रवल्गति ॥२॥\nनिःशब्दे ध्वान्तसंचारे निद्रारुद्धककुब्गणे ।\nलीलापतिरुदारात्मा किंचित्खिन्नमना इव ॥३॥\nप्रातःकार्यं विचार्याशु मन्त्रिभिर्मन्त्रकोविदैः ।\nदीर्घचन्द्रसमाकारे शयने हिमशीतले ॥४॥\nचन्द्रोदरनिभे चारुगृहे शिशिरकोटरे ।\nनिद्रां मुहूर्तमगमन्मुद्रितेक्षणपुष्करः ॥५॥\nअथ ते ललने व्योम तत्परित्यज्य तद्गृहम् ।\nरन्ध्रैर्विविशतुर्वातलेखेऽब्जमुकुलं यथा ॥६॥\nश्रीराम उवाच ।\nकियन्मात्रमिदं स्थूलं शरीरं वाग्विदांवर ।\nरन्ध्रेण तन्तुतनुना कथमाश्वाविशत्प्रभो ॥७॥\nश्रीवसिष्ठ उवाच ।\nआधिभौतिकदेहोऽहमिति यस्य मतिभ्रमः ।\nतस्यासावणुरन्ध्रेण गन्तुं शक्नोति नानघ ॥८॥\nरोधितोऽहमनेनेति न माम्यत्रेति यस्य धीः ।\nअनुभूतानुभवती भवतीत्यनुभूयते ॥९॥\nयेनानुभूतं पूर्वार्धं गच्छामीति स तत्क्रियः ।\nकथं भवति पश्चार्धं गमनोन्मुखचेतनः ॥१०॥\nनहि वार्यूर्ध्वमायाति नाधो गच्छति पावकः ।\nया यथैव प्रवृत्ता चित्सा तथैव प्रतिष्ठिता ॥११॥\nछायायामुपविष्टस्य कुतस्तापानुभूतयः ।\nयस्य संवेदनेऽन्योऽर्थः केनचिन्नानुभूयते ॥१२॥\nयथा संवित्तथा चित्तं सा तथावस्थितिं गता ।\nपरमेण प्रयत्नेन नीयतेऽन्यदशां पुनः ॥१३॥\nसर्पैकप्रत्ययो रज्ज्वामसर्पप्रत्यये बलात् ।\nनिवर्ततेऽन्यथा त्वेष तिष्ठत्येव यथास्थितः ॥१४॥\nयथा संवित्तथा चित्तं यथा चित्तं तथेहितम् ।\nबालं प्रत्यपि संसिद्धमेतत्को नानुभूतवान् ॥१५॥\nयः पुनः स्वप्नसंकल्पपुरुषः प्रतिमाकृतिः ।\nआकाशमात्रकाकारः स कथं केन रोध्यते ॥१६॥\nचित्तमात्रं शरीरं तु सर्वस्यैव हि सर्वतः ।\nविद्यते वेदनाच्चैतत्क्वचिदेतीव हृद्गतात् ॥१७॥\nयथाभिमतमेवास्य भवत्यस्तमयोदयम् ।\nआदिसर्गे स्वभावोत्थं पश्चाद्द्वैतैक्यकारणम् ॥१८॥\nचित्ताकाशं चिदाकाशमाकाशं च तृतीयकम् ।\nविद्ध्येतत्त्रयमेकं त्वमविनाभावनावशात् ॥१९॥\nएतच्चित्तशरीरत्वं विद्धि सर्वगतोदयम् ।\nयथासंवेदनेच्छत्वाद्यथासंवेदनोदयम् ॥२०॥\nवसति त्रसरेण्वन्तर्ध्रियते गगनोदरे ।\nलीयतेऽङ्कुरकोशेषु रसीभवति पल्लवे ॥२१॥\nउल्लसत्यम्बुवीचित्वे प्रनृत्यति शिलोदरे ।\nप्रवर्षत्यम्बुदो भूत्वा शिलीभूयावतिष्ठते ॥२२॥\nयथेच्छमम्बरे याति जठरेऽपि च भूभृताम् ।\nअनन्तराकाशवपुर्धत्तेऽथ परमाणुताम् ॥२३॥\nदेहस्यान्तर्बहिरपि दधद्वनतनूरुहम् ॥२४॥\nभवत्याकाशमाधत्ते कोटीः पद्मजसद्मनाम् ।\nअनन्याः स्वात्मनोऽम्भोधिरावर्तरचना इव ॥२५॥\nअनुद्विग्नप्रबोधोऽसौ सर्गादौ चित्तदेहकः ।\nआकाशत्मा महान्भूत्वा वेत्ति प्रकृततां ततः॥२६॥\nअसत्यमेव वारित्वं बुद्ध्योदेतीव तत्तथा ।\nवन्ध्यापुत्रोऽयमस्तीति यथा स्वप्ने भ्रमो नरः ॥२७॥\nश्रीराम उवाच\nकिं चित्तमेतद्भवति किंवा भवति नौ कथम् ।\nकथमेव न सद्रूपं नान्यद्भवति वीक्षणात् ॥२८॥\nश्रीवसिष्ठ उवाच\nप्रत्येकमेव यच्चित्तं तदेवंरूपशक्तिकम् ।\nपृथक्प्रत्येकमुदितः प्रतिचित्तं जगद्भ्रमः ॥२९॥\nक्षणकल्पजगत्संघा समुद्यन्ति गलन्ति च ।\nनिमेषात्कस्यचित्कल्पात्कस्यचिच्च क्रमं श्रृणु ॥३०॥\nमरणादिमयी मूर्च्छा प्रत्येकेनानुभूयते ।\nयैषा तां विद्धि सुमते महाप्रलययामिनीम् ॥३१॥\nतदन्ते तनुते सर्गं सर्व एव पृथक्पृथक् ।\nसहजस्वप्नसंकल्पान्संभ्रमाचलनृत्यवत् ॥३२॥\nमहाप्रलयरात्र्यन्ते चिरादात्ममनोवपुः ।\nयथेदं तनुते तद्वत्प्रत्येकं मृत्यनन्तरम् ॥३३॥\nश्रीराम उवाच\nमृतेरनन्तरं सर्गो यथा स्मृत्यानुभूयते ।\nचिरात्तथानुभवति नातो विश्वमकारणम् ॥३४॥\nश्रीवसिष्ठ उवाच\nमहति प्रलये राम सर्वे हरिहरादयः ।\nविदेहमुक्ततां यान्ति स्मृतेः क इव संभव ॥३५॥\nअस्मदादिः प्रबुद्धात्मा किलावश्यं विमुच्यते ।\nकथं भवन्तु नो मुक्ता विदेहाः पद्मजातयः ॥३६॥\nअन्ये त्वमिव ये जीवास्तेषां मरणजन्मसु ।\nस्मृतिः कारणतामेति मोक्षाभाववशादिह ॥३७॥\nभवत्यद्रिर्धराधारो बद्धपीठो नभः शिराः ।\nजीवो हि मृतिमूर्च्छान्ते यदन्तः प्रोन्मिषन्निव ।\nअनुन्मिषित एवास्ते तत्प्रधानमुदाहृतम् ॥३८॥\nतद्व्योमप्रकृतिः प्रोक्ता तदव्यक्तं जडाजडम् ।\nसंस्मृतेरस्मृतेश्चैव क्रम एष भवोदये ॥३९॥\nबोधोन्मुखत्वे हि महत्तत्प्रबुद्धं यदा भवेत् ।\nतदा तन्मात्रदिक्कालक्रिया भूताद्युदेति खात् ॥४०॥\nतदेवोच्छूनमाबुद्धं भवतीन्द्रियपञ्चकम् ।\nतदेव बुध्यते देहः स एषोऽस्यातिवाहिकः ॥४१॥\nचिरकालप्रत्ययतः कल्पनापरिपीवरः ।\nआधिभौतिकताबोधमाधत्ते चैष बालवत् ॥४२॥\nततो दिक्कालकलनास्तदाधारतया स्थिताः ।\nउद्यन्त्यनुदिता एव वायोः स्पन्दक्रिया इव ॥४३॥\nवृद्धिमित्थमयं यातो मुधैव भुवनभ्रमः ।\nस्वप्नाङ्गनासङ्गसमस्त्वनुभूतोऽप्यसन्मयः ॥४४॥\nयत्रैव म्रियते जन्तुः पश्यत्याशु तदेव सः ।\nतत्रैव भुवनाभोगमिममित्थमिव स्थितम् ॥४५॥\nव्योमैवानुभवत्यच्छमहं जगदिति भ्रमम् ।\nव्योमरूपं व्योमरूपी जीवो जात इवात्मवान् ॥४६॥\nसुरपत्तनशैलार्कतारानिकरसुन्दरम् ।\nजरामरणवैक्लव्यव्याधिसंकटकोटरम् ॥४७॥\nस्वभावाभावसंरम्भस्थूलसूक्ष्मचराचरम् ।\nसाव्ध्यद्व्युर्वीनदीशाहोरात्रिकल्पक्षणक्षयम् ॥४८॥\nअहं जातोऽमुना पित्रा किलात्रेत्याप्तनिश्चयम् ।\nइयं माता धनमिदं ममेत्युदितवासनम् ॥४९॥\nसुकृतं दुष्कृतं चेदं ममेति कृतकल्पनम् ।\nबालोऽभूवमहं त्वद्य युवेति विलसद्धृदि ॥५\nप्रत्येकमेवमुदितः संसारवनखण्डकः ।\nताराकुसुमितो नीलमेघचञ्चलपल्लवः ॥५१॥\nचरन्नरमृगानीकः सुरासुरविहंगमः ।\nआलोककौसुमरजाः श्यामागहनकुञ्जकः ॥५२॥\nअब्धिपुष्करिणीपूर्णो मेर्वाद्यचललोष्टकः ।\nचित्तपुष्करबीजान्तर्निलीनानुभवाङ्कुरः ॥५३॥\nयत्रैष म्रियते जीवस्तत्रैवं पश्यति क्षणात् ।\nप्रत्येकमुदितेष्वेवं जगत्खण्डेषु भूरिशः ॥५४॥\nकोटयो ब्रह्मरुद्रेन्द्रमरुद्विष्णुविवस्वताम् ।\nगिर्यब्धिमण्डलद्वीपलोकान्तरदृशां गताः ॥५५॥\nयाता यास्यन्ति यान्त्येता दृष्टयो नष्टरूपिणीः ।\nया ब्रह्मण्युपबृंहाढ्यास्ताः के गणयितुं क्षमाः ॥५६॥\nएवं कुड्यमयं विश्वं नास्त्येव मननादृते ।\nमनने चलमेवान्तस्तदिदानीं विचारय ॥५७॥\nयदेव तच्चिदाकाशं तदेव मननं स्मृतम् ।\nयदेव च चिदाकाशं तदेव परमं पदम् ॥५८॥\nयदेवाम्बु स आवर्तो नत्वस्यावर्त वस्तु सन् ।\nद्रष्टैवास्ते दृश्यमिव दृश्यं नत्वस्ति वस्तु सत् ॥५९॥\nचिद्व्योम्नो भूतनभसि कचनं यन्मणेरिव ।\nतज्जगद्भाविनानासत्तत्त्वं श्वभ्रमिवाम्बरे ॥६०॥\nमद्बुद्धार्थो जगच्छब्दो विद्यते परमामृतम् ।\nत्वद्बुद्धारर्थस्तु नास्त्येव त्वमहंशब्दकादपि ॥६१॥\nतस्माल्लीलासरस्वत्यावाकाशवपुषौ स्थिते ।\nसर्वगे परमात्माच्छे सर्वत्राप्रतिघेऽनघे ॥६२॥\nयत्र यत्र सदा व्योम्नि यथाकामं यथेप्सितम् ।\nउदयं कुरुतस्तेन तद्गेहेऽस्ति गतिस्तयोः ॥६३॥\nसर्वत्र संभवति चिद्गगनं तदत्र\nसद्वेदनं कलनमामननं विसारि ।\nतच्चातिवाहिकमिहाहुरकुड्यमेव\nदेहं कथं क इव तं वद किं रुणद्धि ॥६४॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे लीलोपाख्याने\nसमरसमनन्तरसंस्मृत्यनुभववर्णनं नाम चत्वारिंशः सर्गः ॥४०॥"
  }
]
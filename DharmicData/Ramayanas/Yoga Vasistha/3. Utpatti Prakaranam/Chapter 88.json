[
  {
    "text": "श्रीब्रह्मोवाच ।\nब्रह्माणो ब्राह्मणा भानुरित्युक्त्वा ब्रह्मणो मम ।\nब्रह्मन्ब्रह्मविदां श्रेष्ठ तूष्णीमेव बभूव सः ॥१॥\nतत उक्तं मया तस्य चिरं संचिन्त्य चेतसा ।\nभानो भानो वदाशु त्वं किमन्यत्संसृजाम्यहम् ॥२॥\nएतानि दश विद्यन्ते किल यत्र जगन्ति वै ।\nतत्रान्यो मम सर्गेण कोऽर्थः कथय भास्कर ॥३॥\nइत्युक्तोऽथ मया भानुः संचिन्त्य सुचिरं धिया ।\nइदमत्र वचो युक्तमुवाच स महामुने ॥४॥\nभानुरुवाच ।\nनिरीहस्य निरिच्छस्य कोऽर्थः सर्गेण ते प्रभो ।\nविनोदमात्रमेवेदं सृष्टिस्तव जगत्पते ॥५॥\nनिष्कामादेव भवतः सर्गः संपद्यते प्रभो ।\nअर्कादिव जलादित्यप्रतिबिम्बमिवाधियः ॥६॥\nशरीरसंनिवेशस्य त्यागे रागे च ते यदा ।\nनिष्कामो भगवन्भावो नाभिवाञ्छति नोज्झति ॥७॥\nसृजसीदं तथा देव विनोदायैव भूतप ।\nपुनः संहृत्य संहृत्य दिनं दिनपतिर्यथा ॥८॥\nतव नित्यमसंसक्तं विनोदायैव केवलम् ।\nइदं कर्तव्यमेवेति जगन्न तूद्यमेच्छया ॥९॥\nसृष्टिं चेन्न करोषि त्वं महेश परमात्मनः ।\nनित्यकर्मपरित्यागात्किमपूर्वमवाप्स्यसि ॥१०॥\nयथाप्राप्तं हि कर्तव्यमसक्तेन सदा सता ।\nमुकुरेणाकलङ्केन प्रतिबिम्बक्रिया यथा ॥११॥\nयथैव कर्मकरणे कामना नास्ति धीमताम् ।\nतथैव कर्मत्यागे कामना नास्ति धीमताम् ॥१२॥\nअतः सुषुप्तोपमया धिया निष्कामया तया ।\nसुषुप्तबुद्धसमया कुरु कार्यं यथागतम् ॥१३॥\nसर्गैरथेन्दुपुत्राणां तोषमेषि जगत्प्रभो ।\nतदेते तोषयिष्यन्ति तं त्वां सर्गात्सुरेश्वर ॥१४॥\nचित्तनेत्रैर्भवानेतान्सर्गानन्यस्य नो दृशा ।\nअवश्यं चक्षुषा सर्गं सृष्टमित्येव वेत्ति कः ॥१५॥\nयेनैव मनसा सर्गो निर्मितः परमेश्वर ।\nस एव मांसनेत्रेण तं पश्यति हि नेतरः ॥१६॥\nन चैतान्दश संसारान्दश नीरजसंभवान् ।\nकश्चिन्नाशयितुं शक्तश्चित्तदार्ढ्याच्चिरस्थितान् ॥१७॥\nकर्मेन्द्रियैर्यत्क्रियते तद्रोद्धुं किल युज्यते ।\nन मनोनिश्चयकृतं कश्चिद्रोधयितुं क्षमः ॥१८॥\nयो बद्धपदतां यातो जन्तोर्मनसि निश्चयः ।\nस तेनैव विना ब्रह्मन्नान्येन विनिवार्यते ॥१९॥\nबहुकालं यदभ्यस्तं मनसा दृढनिश्चयम् ।\nशापेनापि न तस्यास्ति क्षयो नष्टेऽपि देहके ॥२०॥\nयद्बद्धपीठमभितो मनसि प्ररूढं\nतद्रूपमेव पुरुषो भवतीह नान्यत् ।\nतद्बोधनादितरमत्र किलाभ्युपायं\nशैलौघसेकमिव निष्फलमेव मन्ये ॥२१॥"
  },
  {
    "text": "इत्यार्षे श्रीवासिष्ठमहारामायणे वा० उत्पत्तिप्रकरणे ऐ० ऐन्दवनिश्चयकथनं नामाष्टाशीतितमः सर्गः ॥८८॥"
  }
]
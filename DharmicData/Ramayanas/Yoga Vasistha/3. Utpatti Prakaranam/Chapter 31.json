[
  {
    "text": "श्रीवसिष्ठ उवाच ।\nएवमाकलयन्त्यौ ये निर्गत्य जगतो निजात् ।\nअन्तःपुरं ददृशतुर्झटित्येव विनिर्गते ॥१॥\nस्थितपुष्पभरापूर्णमहाराजमहाशवम् ।\nशवपार्श्वोपविष्टान्तश्चित्तलीलाशरीरकम् ॥२॥\nघनरात्रितयाल्पाल्पमहानिद्राजनाकुलम् ।\nधूपचन्दनकर्पूरकुङ्कुमामोदमन्थरम् ॥३॥\nतमालोक्यापरं भर्तुः संसारं गन्तुमादृता ।\nपपात लीला संकल्पदेहेनात्रैव तन्नभः ॥४॥\nविवेश भर्तुः संकल्पसंसारं किंचिदाततम् ।\nसंसारावरणं भित्त्वा भित्त्वा ब्रह्माण्डकर्परम् ॥५॥\nप्राप सार्धं तया देव्या पुनरावरणान्वितम् ।\nब्रह्माण्डमण्डपं स्फारं तं प्रविश्य तथा जवात् ॥६॥\nददर्श भर्तुः संकल्पजगज्जम्बालपल्वलम् ।\nसिंहीव शैलकुहरं तमो जलदपङ्किलम् ॥७॥\nदेव्यो विविशतुस्तत्ते व्योम व्योमात्मिके जगत् ।\nब्रह्माण्डेऽन्तर्यथा पक्वं मृदुबिल्वं पिपीलिके ॥८॥\nतत्र लोकान्तराण्यद्रीनन्तरिक्षमतीत्य ते ।\nप्रापतुर्भूतलं शैलमण्डलाम्भोधिसंकुलम् ॥९॥\nमेरुणालंकृतं जम्बुद्वीपं नवदलोदरम् ।\nगत्वाथ भारते वर्षे लीलानाथस्य मण्डलम् ॥१०॥\nएतस्मिन्नन्तरे तस्मिन्मण्डले मण्डितावनौ ।\nचक्रेऽवस्कन्दनं कश्चित्सामन्तोद्रिक्तभूमिपः ॥११॥\nतेन संग्रामसंरम्भे प्रेक्षार्थं समुपागतैः ।\nत्रैलोक्यभूतैस्तद्व्योम बभूवात्यन्तसंकटम् ॥१२॥\nअशङ्कितागते तत्ते देव्यौ ददृशतुर्नभः ।\nनभश्चरगणाक्रान्तमम्बुदैरिव मालितम् ॥१३॥\nसिद्धचारणगन्धर्वगणविद्याधरान्वितम् ।\nशूरग्रहणसंरब्धस्वर्गलोकाप्सरोवृतम् ॥१४॥\nरक्तमांसोन्मुखोन्मत्तभूतरक्षःपिशाचकम् ।\nपुष्पवृष्टिभिरापूर्णहस्तविद्याधराङ्गनम् ॥१५॥\nवेतालयक्षकूश्माण्डैर्द्वन्द्वालोकनसादरैः ।\nआयुधापातरक्षार्थं गृहीताद्रितटैर्वृतम् ॥१६॥\nअस्त्रमार्गनभोभागविद्रवद्भूतमण्डलम् ।\nआहोपुरुषिकाक्षुब्धप्रेक्षकामोदनोद्भटम् ॥१७॥\nआसन्नभीमसंग्रामकिंवदन्तीपरस्परम् ।\nलीलाहासविलासोत्कसुन्दरीधृतचामरम् ॥१८॥\nधर्माप्रेक्ष्यप्रयुक्ताग्र्यमुनिस्वस्त्ययनस्तवम् ।\nसंपन्नानेकलोकेशवनितावसरस्तवम् ॥१९॥\nस्वर्गार्हशूरानयनव्यग्रेन्द्रभटभासुरम् ।\nशूरार्थालंकृतोत्तुङ्गलोकपालाख्यवारणम् ॥२०॥\nआगच्छच्छूरसन्मानोन्मुखगन्धर्वचारणम् ।\nशूरोन्मुखामरस्त्रैणकटाक्षेक्षितसद्भटम् ॥२१॥\nवीरदोर्दण्डकाश्लेषलम्पटस्त्रीगणाकरम् ।\nशुक्लेन शूरयशसा चन्द्रीकृतदिवाकरम् ॥२२॥\nश्रीराम उवाच ।\nभगवञ्छूरशब्देन कीदृशः प्रोच्यते भटः ।\nस्वर्गालंकरण कः स्यात्को वा डिम्भाहवो भवेत् ॥२३॥\nश्रीवसिष्ठ उवाच ।\nशास्त्रोक्ताचारयुक्तस्य प्रभोरर्थेन यो रणे ।\nमृतो वाथ जयी वा स्यात्स शूरः शूरलोकभाक्॥२४॥\nअन्यथा प्राणिकृत्ताङ्गो रणे यो मृतिमाप्नुयात् ।\nडिम्भाहवहतः प्रोक्तः स नरो नरकास्पदम् ॥२५॥\nअयथाशास्त्रसंचारवृत्तेरर्थेन युध्यते ।\nयो नरस्तस्य संग्रामे मृतस्य निरयोऽक्षयः ॥२६॥\nयथासंभवशास्त्रार्थलोकाचारानुवृत्तिमान् ।\nयुध्यते तादृशश्चैव भक्तः शूरः स उच्यते ॥२७॥\nगोरर्थे ब्राह्मणस्यार्थे मित्रस्यार्थे च सन्मते ।\nशरणागतयत्नेन स मृतः स्वर्गभूषणम् ॥२८॥\nपरिपाल्यस्वदेशैकपालने यः स्थितः सदा ।\nराजा मृतास्तदर्थं ये ते वीरा वीरलोकिनः ॥२९॥\nप्रजोपद्रवनिष्ठस्य राज्ञोऽराज्ञोऽथ वा प्रभोः ।\nअर्थेन ये मृता युद्धे ते वै निरयगामिनः ॥३०\nये हि राज्ञामराज्ञां वाप्ययथाशास्त्रकारिणाम् ।\nरणे म्रियन्ते छिन्नाङ्गास्ते वै निरयगामिनः ॥३१॥\nधर्म्यं यथा तथा युद्धं यदि स्यात्तर्हि संस्थितिः ।\nनाशयेयुरलं मत्ताः परलोकभयोज्झिताः ॥३२॥\nयत्र यत्र हतः शूरः स्वर्ग इत्यवशोक्तयः ।\nधर्मे योद्धा भवेच्छूर इत्येवं शास्त्रनिश्चयः ॥३३॥\nसदाचारवतामर्थे खड्गधारां सहन्ति ये ।\nते शूरा इति कथ्यन्ते शेषा डिम्भाहवाहताः ॥३४॥\nतेषामर्थे रणे व्योम्नि तिष्ठन्त्युत्कण्ठिताशयाः ।\nशूरीभूतमहासत्त्वदयितोक्तिसुराङ्गनाः ॥३५॥\nविद्याधरीमधुरमन्थरगीतिगर्भं\nमन्दारमाल्यवलनाकुलकामिनीकम् ।\nविश्रान्तकान्तसुरसिद्धविमानपङ्क्ति\nव्योमोत्सवोच्चरितशोभमिवोल्ललास ॥३६॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे युद्धप्रेक्षिकास्थिताम्बरवर्णनं नामैकत्रिंशः सर्गः ॥३१॥"
  }
]
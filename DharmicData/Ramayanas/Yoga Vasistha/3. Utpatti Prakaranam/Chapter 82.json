[
  {
    "text": "श्रीवसिष्ठ उवाच ।\nइति राजमुखाच्छुत्वा कर्कटी वनमर्कटी ।\nअवबुद्धपदान्तं स्वं जहौ मत्सरचापलम् ॥१॥\nअन्तःशीतलतामेत्य विश्रान्तिमपतापताम् ।\nप्राप्ता प्रावृण्मयूरीव सज्योत्स्नेव कुमुद्वती ॥२॥\nतथा राजगिरा तस्या आनन्द उदभूद्भृशम् ।\nगर्भेऽन्तः खे बलाकाया रवेणेव पयोमुचः ॥३॥\nराक्षस्युवाच ।\nअहो बत पवित्रेयं भवतोर्भाति शेमुषी ।\nअनस्तमितसारेण प्रबोधार्केण भासिता ॥४॥\nशीता समरसा शुद्धा ज्योत्स्नेव शशिमण्डलात् ।\nविवेककणिकां श्रुत्वा भवतो हृदयादियम् ॥५॥\nविवेकिनो जगत्पूज्याः सेव्या मन्ये भवादृशाः ।\nसत्सङ्गात्सविकासास्मि चन्द्रेणेव कुमुद्वती ॥६॥\nसौरभं कुसुमासङ्गादेव सत्सङ्गमाच्छुभम् ।\nवर्तते ह्यर्कसंपर्काद्विकासोऽम्बुरुहामिव ॥७॥\nमहतामेव संपर्कात्पुनर्दुःखं न बाधते ।\nको हि दीपशिखाहस्तस्तमसा परिभूयते ॥८॥\nमयेमौ जङ्गलप्राप्तौ भवन्तौ भूमिभास्करौ ।\nपूजनीयावतः शीघ्रमीहितं कथ्यतां शुभम् ॥९॥\nराजोवाच ।\nअस्मिन् जनपदे रक्षःकुलकाननमञ्जरि ।\nजनस्य बाधतेऽत्यन्तं सदा हृदयशूलनम् ॥१०॥\nयतः सर्वैव जनता तप्ता दृढविषूचिका ।\nमण्डले ननु तेनाहं निर्गतो रात्रिचर्यया ॥११॥\nशूलादि हृदये नृणां न शाम्यति यदौषधैः ।\nततोऽहं त्वद्विधप्रोक्तमन्त्रार्थेन विनिर्गतः ॥१२॥\nत्वादृशस्य च लोकस्य मुग्धलोकाभिघातिनः ।\nनिग्रहार्थं प्रवृत्तिर्मे सा च संपत्तिमेत्यलम् ॥१३॥\nएतावदेव च शुभे त्वयाङ्गीक्रियतां वचः ।\nभूयो भवत्या प्राणा हि हिंसनीया न कस्यचित् ॥१४॥\nराक्षस्युवाच ।\nबाढमेवं करोम्यद्यप्रभृत्यवितथं प्रभो ।\nसत्यमेव न किंचिद्धि हिंसनीयं मयाधुना ॥१५॥\nराजोवाच ।\nयद्येवं फुल्लपद्माक्षि परदेहैकभोजने ।\nकिं स्याच्छरीरवृत्त्यै ते स्थिताया मत्समीहिते ॥१६॥\nराक्षस्युवाच ।\nषड्भिर्मासैर्गिरौ राजन्प्रबुद्धायाः समाधितः ।\nजाता भोजनसंकल्पाद्भोजनेच्छेयमद्य मे ॥१७॥\nइदानीं शिखरं गत्वा तदेव ध्याननिश्चला ।\nयावदिच्छं सुखेनासे सजीवा शालभञ्जिका ॥१८॥\nआमृतीं धारणां बद्ध्वा धारयामि शरीरकम् ।\nयथेच्छमथ कालेन त्यक्ष्यामीति मतिर्मम ॥१९॥\nआशरीरपरित्यागमिदानीं न मया नृप ।\nहिंसनीयाः परप्राणास्तेनेदं मद्वचः शृणु ॥२०॥\nहिमवान्नाम शैलोऽस्ति शरच्चन्द्रांशुनिर्मलः ।\nय उत्तराशाहृदये स्पृष्टपूर्वापरार्णवः ॥२१॥\nतत्राहं निवसाम्यग्रे हेमशृङ्गदरीगृहे ।\nआयसी मेघलेखेव कर्कटीनाम राक्षसी ॥२२॥\nतपसोपार्जितो ब्रह्मा जनतामारणेच्छया ।\nविषूचिका प्राणहरा स्यां सूच्यात्मेति भो मया ॥२३॥\nतस्मात्संप्राप्तवरया बहून्वर्षगणान्मया ।\nभुक्ता विषूचिकात्वेन जनता जीवबाधनैः ॥२४॥\nत्वया न गुणिनो हिंस्या इति मे ब्रह्मणा ततः ।\nनियमार्थं महामन्त्रस्तदायत्तास्मि संस्थिता ॥२५॥\nसोऽयं प्रगृह्यतां तेन सर्वं हृदयशूलनम् ।\nशममेष्यति लोकेऽस्मात्का कथा मत्कृते भ्रमे ॥२६॥\nविततैवास्मि हिंसायां यत्पुरा हिंसितं मया ।\nजनस्य हृदयं तेन नाड्यो वैधुर्यमागताः ॥२७॥\nहिंसित्वा रक्तमांसानि संत्यक्ता ये महाजनाः ।\nतेभ्यो विधुरनाडीभ्यो ये जातास्तेऽपि तादृशाः ॥२८॥\nराजन्विषूचिकामन्त्रः सोऽयं संपन्न एव ते ।\nनहि सत्त्ववतामस्ति दुःसाध्यमिह किंचन ॥२९॥\nअतो दुर्नाडिकोशेषु शूलानां परिशान्तये ।\nमन्त्रो यो ब्रह्मणा प्रोक्तो राजञ्शीघ्रं गृहाण तम् ॥३०॥\nआगच्छ निकटं नद्या गच्छामस्तत्र भूमिप ।\nस्वाचान्ताभ्यां संयताभ्यां भवद्भ्यां सुमता ददे ॥३१॥\nश्रीवसिष्ठ उवाच ।\nइति तस्यां तदा रात्र्यां राक्षसीमन्त्रिभूभृतः ।\nजग्मुस्ते सरितस्तीरं मिथः संजातसौहृदाः ॥३२॥\nअन्वयव्यतिरेकेण राक्षस्याः सौहृदं तदा ।\nज्ञात्वा स्थितौ तौ स्वाचान्तावुभावन्तेनिवासिनौ॥३३॥\nतया ब्रह्मोपदिष्टोऽसौ ततस्ताभ्यां यथाक्रमम् ।\nस्नेहाद्विषूचिकामन्त्रः प्रदत्तो जपसिद्धिदः ॥३४॥\nततः संजातसौहार्दौ तौ विसृज्य निशाचरी ।\nयदा गन्तुं प्रवृत्तासौ तदा राजाब्रवीद्वचः ॥३५॥\nराजोवाच ।\nगुरुस्त्वं नौ महादेहे वयस्या च सुनिर्वृता ।\nनिमन्त्रयावहे यत्नाद्ग्रासाय तव सुन्दरि ॥३६॥\nन चास्मत्प्रणयं प्रीता वितथीकर्तुमर्हसि ।\nसौहार्दं सुजनानां हि दर्शनादेव वर्धते ॥३७॥\nलघुसौभाग्यसंयुक्तं कृत्वाकारं मनोरमम् ।\nआगच्छास्मद्गृहं भद्रे तत्र तिष्ठ यथासुखम् ॥३८॥\nराक्षस्युवाच ।\nमुग्धस्त्रीरूपधारिण्यै दातुं शक्तोऽसि भोजनम् ।\nसंतर्पयसि मां केन राक्षसाकारधारिणीम् ॥३९॥\nरक्षोन्नमेव संतुष्ट्यै न सामान्यजनाशनम् ।\nपूर्वसिद्धस्वभावोऽयमादेहं न निवर्तते ॥४०॥\nराजोवाच ।\nहेमस्रग्दामवलिता दिनानि कतिचिद्गृहे ।\nमम स्त्रीरूपिणी तिष्ठ यावदिच्छमनिन्दिते ॥४१॥\nततो दुष्कृतिनश्चौरान्वध्याञ्छतसहस्रशः ।\nमण्डलेभ्यः समानीय ददे तुभ्यं सुभोजनम् ॥४२॥\nकान्तारूपं परित्यज्य गृहीत्वा राक्षसं वपुः ।\nआदाय वध्याञ्छतशः पुरुषांस्तान्सुसंचितान् ॥४३॥\nनयस्व हिमवच्छृंङ्गं तत्र भुङ्क्ष्व यथासुखम् ।\nमहाशनानामेकान्ते भोजनं हि सुखायते ॥४४॥\nतृप्ता निद्रां मनाक्कृत्वा भव भूयः समाधिभाक् ।\nसमाधिविरता भूयोऽप्यागत्य पुनरन्यदा ॥४५॥\nनेष्यस्यन्यान्वध्यजनान् हिंसा नैषां च धर्मतः ।\nस्वधर्मेण च हित्वैव महाकरुणया समा ॥४६॥\nत्वं समेष्यसि चावश्यं मां समाधिविरागिणी ।\nअसतामपि संरूढं सौहार्दं न निवर्तते ॥४७॥\nराक्षस्युवाच ।\nयुक्तमुक्तं त्वया राजन्करोम्येवमहं सखे ।\nसौहार्देन प्रवृत्तस्य को वाक्यं नाभिनन्दति ॥४८॥\nश्रीवसिष्ठ उवाच ।\nइत्युक्त्वा राक्षसी तत्र संपन्ना सुविलासिनी ।\nहारकेयूरकटकपट्टस्रग्दामधारिणी ॥४९॥\nराजन्नागच्छ गच्छाम इत्युक्त्वा भूपमन्त्रिणौ ।\nअग्रे गन्तुं प्रवृत्तौ तौ रात्रावनुससार सा ॥५०॥\nअथ ते पार्थिवगृहं प्राप्य तां रजनीं मिथः ।\nकथयैकगृहे रम्ये क्षपयामासुरादृताः ॥५१॥\nप्रभातेऽन्तःपुरे तस्थौ पुरन्ध्रीजनलीलया ।\nराक्षसी मन्त्रिराजानौ स्वव्यापारौ बभूवतुः ॥५२॥\nततो दिवसषट्केन संचितानि महीभृता ।\nनृपः परपुरेभ्योऽपि स्वमण्डलगणात्तथा ॥५३॥\nत्रीणि वध्यसहस्राणि तानि तस्यै तदा ददौ ।\nसा बभूव निशा काले सैवोग्रा कृष्णराक्षसी ॥५४॥\nतानि वध्यसहस्राणि जग्राह भुजमण्डले ।\nधारानिकरजालानि मेघमालेव कोटरे ॥५५॥\nययौ राजानमापृच्छ्य तदेव हिमवच्छिरः ।\nदरिद्रा लब्धहेमेव ग्रहेषूग्रशरीरिणी ॥५६॥\nतत्र तृप्ता भृशं भुक्त्वा सुखं सुप्त्वा दिनत्रयम् ।\nआसीत्प्रबोधसुस्वस्था सा समाधिमतिः पुनः ॥५७॥\nपञ्चभिर्वा चतुर्भिर्वा वर्षैः सा संप्रबुध्यते ।\nतत्ततो मण्डलं याति तेन राजसभाजने ॥५८॥\nतत्र विश्रम्भगर्भाभिः कथाभिः कंचिदेव सा ।\nस्थित्वा कालं गृहीत्वा तान्वध्यान्स्वास्पदमेत्यथ॥५९॥\nजीवन्मुक्ततयैवमेव विपिने साद्यापि रक्षोङ्गना\nतस्मिन्नेव गिरौ स्थिता विचलितध्यानैकतानाशया ।\nतस्मिन्राजनि शान्तिमागतवति त्यक्तैषणेनात्मना\nतद्राष्ट्राधिपसौहृदैः स्वकवलानास्वादयन्ती चिरं ॥६०॥"
  },
  {
    "text": "इत्यार्षे श्रीवासिष्ठमहारामायणे मोक्षोपाये उत्पत्तिप्रकरणे कर्क० राक्षसीसौहार्दं नाम द्वयशीतितमः सर्गः ॥८२॥"
  }
]
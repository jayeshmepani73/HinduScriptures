[
  {
    "text": "श्रीसरस्वत्युवाच ।\nशवीभूतमिमं वत्से भर्तारं पुष्पपुञ्जके ।\nआच्छाद्य स्थापयैनं त्वं पुनर्भर्तारमेप्यसि ॥१॥\nपुष्पाणि म्लानिमेष्यन्ति नो नचैष विनङ्क्ष्यति ।\nभूयश्च तव भर्तृत्वमचिरेण करिष्यति ॥२॥\nएतदीयश्च जीवोऽसावाकाशविशदस्तव ।\nन निर्गमिष्यति क्षिप्रमितोऽन्तःपुरमण्डपात् ॥३॥\nषट्पदश्रेणिनयना समाकर्ण्येति बन्धुभिः ।\nसा समाश्वासितागत्य पयोभिरिव पद्मिनी ॥४॥\nपतिं संस्थाप्य तत्रैव पुष्पपूरप्रगोपितम् ।\nकिंचिदाश्वासिताऽतिष्ठद्दरिद्रेव निधानिनी ॥५॥\nतस्मिन्नेव दिने सैषा तस्मिञ्छुद्धान्तमण्डपे ।\nअर्धरात्रे परिजने सर्वस्मिन्निद्रया हृते ॥६॥\nज्ञप्तिं भगवतीं देवीं शुद्धध्यानमहाधिया ।\nदुःखादाह्वाययामास सोवाच समुपेत्य ताम् ॥७॥\nकिं स्मृतास्मि त्वया वत्से धत्से किमिति शोकिताम् ।\nसंसारभ्रान्तयो भान्ति मृगतृष्णाम्बुवत्तधा ॥८॥\nलीलोवाच ।\nक्व ममावस्थितो भर्ता किं करोत्यथ कीदृशः ।\nसमीपं नय मां तस्य नैका शक्नोमि जीवितुम् ॥९॥\nश्रीदेव्युवाच ।\nचित्ताकाशं चिदाकाशमाकाशं च तृतीयकम् ।\nद्वाभ्यां शून्यतरं विद्धि चिदाकाशं वरानने ॥१०॥\nतच्चिदाकाशकोशात्म चिदाकाशैकभावनात् ।\nअविद्यमानमप्याशु दृश्यतेऽथानुभूयते ॥११॥\nदेशाद्देशान्तरप्राप्तौ संविदो मध्यमेव यत् ।\nनिमिषेण चिदाकाशं तद्विद्धि वरवर्णिनि ॥१\nतस्मिन्निरस्तनिःशेषसंकल्पा स्थितिमेषि चेत् ।\nसर्वात्मकं पदं तत्त्वं त्वं तदाप्नोष्यसंशयम् ॥१३॥\nअत्यन्ताभावसंपत्त्या जगतश्चैतदाप्यते ।\nनान्यथा मद्वरेणाशु त्वं तु प्राप्स्यसि सुन्दरि ॥१४॥\nश्रीवसिष्ठ उवाच ।\nइत्युक्त्वा सा ययौ देवी दिव्यमात्मीयमास्पदम् ।\nलीला तु लीलयैवासीन्निर्विकल्पसमाधिभाक् ॥१५॥\nतत्तत्याज निमेषेण सान्तःकरणपञ्जरम् ।\nस्वदेहं खमिवोड्डीना मुक्तनीडा विहंगमी ॥१६॥\nददर्श खस्था भर्तारं तस्मिन्नेवालयाम्बरे ।\nसंस्थितं पृथिवीपालमास्थाने बहुराजनि ॥१७॥\nसिंहासने समारूढं जयजीवेति संस्तुतम् ।\nप्रस्तुतं मण्डलानीककार्यमाहर्तुमादृतम् ॥१८॥\nपताकामञ्जरीकीर्णराजधानीगृहस्थितम् ।\nपूर्वद्वारस्थितासंख्यमुनिविप्रर्षिमण्डलम् ॥१९॥\nदक्षिणद्वारगासंख्यराजराजेशमण्डलम् ।\nपश्चिमद्वारगासंख्यललनालोकमण्डलम् ॥२०॥\nउत्तरद्वारगासंख्यरथहस्त्यश्वसंकुलम् ।\nएकभृत्यविनिर्णीतदक्षिणापथविग्रहम् ॥२१॥\nकर्णाटनाथरचितपूर्वदेशक्रियाक्रमम् ।\nसुराष्ट्राधिपनिर्णीतसर्वम्लेच्छोत्तरापथम् ॥२२॥\nमालदेशसमाक्रान्तसर्वपाश्चात्यतङ्गणम् ।\nदक्षिणाब्धितटायातलङ्कादूतविनोदितम् ॥२३॥\nपूर्वाब्धितटमाहेन्द्रसिद्धोक्तगगनापगम् ।\nउत्तराब्धितटायातदूतवर्णितगुह्यकम् ॥२४॥\nपश्चिमाब्धितटालोकवर्णितास्तमद्यक्रमम् ।\nअसंख्यवद्धभूपालकलाकीर्णाखिलाजिरम् ॥२५॥\nयज्ञवाटपठद्विप्र जिततूर्याग्रनिःस्वनम् ।\nबन्दिकोलाहलोल्लासप्रतिश्रुद्वनकुञ्जरम् ॥२६॥\nगेयवाद्योद्यतध्वानप्रध्वनद्गगनान्तरम् ।\nहयहस्तिरथाराजिरजोमेघघनाम्बरम् ॥२७॥\nपुष्पकर्पूरधूपाढ्यं गन्धामोदितपर्वतम् ।\nसर्वमण्डलसंभाररचितानेकशासनम् ॥२८॥\nयशःकर्पूरजलदसुशुभ्राम्बरपर्वतम् ।\nरोदसीस्तम्भभूतैकस्वप्रतापजितार्ककम् ॥२९॥\nआरम्भमन्थरोदारकार्यसंव्यग्रभूमिपम् ।\nनानानगरनिर्माणसोद्योगस्थपतीश्वरम् ॥३०॥\nपपाताथ महारम्भा सा तां नरपतेः सभाम् ।\nव्योमात्मिका व्योममयीं मिहिकेवाम्बराटवीम् ॥३१॥\nभ्रमन्तीं तत्र तामग्रे ददृशुस्ते न केचन ।\nसंकल्पमात्ररचितां पुरुषाः कामिनीमिव ॥३२॥\nतथा ते तां न ददृशुः संचरन्तीं पुरोगताम् ।\nअन्यसंकल्परचितामन्येन नगरीं यथा ॥३३॥\nप्राक्तनानेव तान्सर्वान्स्वान्ददर्श सभागतान् ।\nभूभृतेव सुसंप्रज्ञान्नगरान्नगरान्तरम् ॥३४॥\nतद्देशांस्तत्समाचारांस्तथा तानेव बालकान् ।\nता एव बालवनितास्तांस्तानेव च मन्त्रिणः ॥३५॥\nतानेव भूमिपालांश्च तांस्तानेव च पण्डितान् ।\nतानेव नर्मसचिवान्भृत्यांस्तानेव तादृशान् ॥३६॥\nअथान्यानप्यपूर्वांश्च पण्डितान्सुहृदस्तथा ।\nव्यवहारांस्तथान्यांश्च पौरानन्यांस्तथैव च ॥३७॥\nमध्याह्नकाले दिवसे घनदावाकुला दिशः ।\nअन्तरिक्षं सचन्द्रार्कं साम्भोदपवनध्वनि ॥३८॥\nमहीरुहनदीशैलपुरपत्तनमण्डितम् ।\nनानानगरविन्यास जङ्गलग्रामसंकुलम् ॥३९॥\nद्विरष्टवर्षं भूपालं प्राक्तन्या जरसोज्झितम् ।\nप्राक्तनीं जनतां सर्वां समस्तान्ग्रामवासिनः ॥४०॥\nसा तानालोक्य ललना चिन्तापरवशाभवत् ।\nतस्मिन्नगरवास्तव्याः किं ते सर्वे मृता इति ॥४१॥\nपुनः प्रज्ञप्तिबोधेन प्राक्तनान्तःपुरं गता ।\nक्षणेन च ददर्शात्र सार्धरात्रे तथैव तान् ॥४२॥\nअथ सोत्थापयामास निद्राक्रान्तं सखीजनम् ।\nआह चातीव मे दुःखमास्थानं दीयतामिति ॥४३॥\nभर्तुः सिंहासनस्यास्य पार्श्वे तिष्ठाम्यहं यदि ।\nपश्यामि स्वभ्यसंघातं तत्प्रजीवामि नान्यथा ॥४४॥\nस राजपरिवारोऽथ तयेत्युक्ते यथाक्रमम् ।\nआसीद्विनिद्रः संव्यग्रः सर्वः सर्वस्वकर्मणि ॥४५॥\nपौरान्सभ्यात्समानेतुं ययुर्याष्टीकपङ्क्तयः ।\nव्यवहारं कलयितुमुर्व्यामर्ककरा इव ॥४६॥\nआस्थानभूमिं भृत्याश्च मार्जयामासुरादृताः ।\nप्रावृट्पयोदमलिन खं शरद्वासरा इव ॥४७॥\nअङ्गणं प्रति दीपौघास्तस्थुः पीततमोम्भसः ।\nआश्चर्यदर्शनायेव संप्राप्ता ऋक्षपङ्क्तयः ॥४८॥\nजनताः पूरयामासुः पूरैरजिरभूमिकाः ।\nअब्धीन्प्रलयसंशुष्कान्पुरासर्ग इवाम्भसा ॥४९॥\nआजग्मुर्मन्त्रिसामन्ताः स्वंस्वं स्थानमनिन्दिताः ।\nत्रैलोक्ये पुनरुत्पन्ने लोकपाला यथा दिशः ॥५०॥\nववुराकीर्णकर्पूरसान्द्रावश्यायशीतलाः ।\nउत्फुल्लकुसुमोद्वान्तमांसलामोदितानिलाः ॥५१॥\nपर्यन्तेषु प्रतीहारास्तस्थुर्धवलवाससः ।\nऋष्यमूकार्कतापार्तमेघमाला इवाद्रिषु ॥५२॥\nप्रभापीततमः पुञ्जाः पेतुः पुष्पोत्करा भुवि ।\nचण्डमारुतविध्वस्तास्तारकानिकरा इव ॥५३॥\nआस्थानं पूरयामासुर्महीपालानुयायिनः ।\nउत्फुल्लकमलोत्कीर्णं हंसा इव सरोवरम् ॥५४॥\nसिंहासनसमीपस्थे हैमचित्रासने नवे ।\nउपाविशदसौ लीला लीलेव स्मरचेतसि ॥५५॥\nददर्श तान्नृपान्सर्वान्पूर्वानेव यथास्थितान् ।\nगुरूनार्यान्सखीन्सभ्यान्सुहृत्संबन्धिबान्धवान् ॥५६॥\nसकलमेव हि पूर्ववदेव सा समवलोक्य मुदं परमां ययौ ।\nनृपतिराष्ट्रजनं खलु जीवनाभ्युदितया च बभौ शशिवच्छ्रिया ॥५७॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे लीलोपाख्याने सदेहराष्ट्रवर्णनं नाम सप्तदशः सर्गः ॥१७॥"
  }
]
[
  {
    "text": "भानुरुवाच ।\nपितामहक्रमे तस्मिंस्ततस्ते बहुभावनात् ।\nकर्मभिस्तैः समाक्रान्तमनस्कास्तस्थुरादृताः ॥१\nयावत्ते देहकास्तेषां तापेन पवनैस्तथा ।\nकालेन शोषमभ्येत्य गलिताः शीर्णपर्णवत् ॥२\nजक्षुस्तान्देहकांस्तत्र क्रव्यादा वनवासिनः ।\nइतश्चेतश्च लुठितान्सुफलानीव मर्कटाः ॥३\nअथ ते शान्तबाह्यार्था ब्रह्मत्वे कृतभावनाः ।\nतस्थुश्चतुर्युगस्यान्ते यावत्कल्पः क्षयं गतः ॥४\nक्षीयमाणे ततः कल्पे तपत्यादित्यसंचये ।\nपुष्करावर्तकेषूच्चैर्वर्षत्सु कठिनारवम् ॥५\nवहत्सु कल्पवातेषु स्थित एकमहार्णवे ।\nक्षीणेषु भूतवृन्देषु ते तथैव व्यवस्थिताः ॥६\nततो रात्रिक्रमपरे सर्वां संहृत्य तां स्थितिम् ।\nस्थिते त्वय्यात्मनि विभो ते तथैव व्यवस्थिताः ॥७\nअद्य प्रबुद्धे भवति स्रष्टुमिच्छति संसृतिम् ।\nसुखेनैव क्रमेणोच्चैस्ते तथैव व्यवस्थिताः ॥८\nतथैते भगवन्ब्रह्मन्ब्रह्मणो ब्राह्मणा दश ।\nत एते दश संसारा मनोव्योमनि संस्थिताः ॥९\nतेषामेकतमस्याहमयमाकाशमन्दिरे ।\nभानुर्भुवि विभो कालकलाकर्मणि योजितः ॥१०॥\nएष ते कथितः सर्गो दिशानामलसंभव ।\nब्रह्मणां संभवो व्योम्नि यथेच्छसि तथा कुरु ॥११॥\nविविधकल्पनया वलिताम्बरं\nयदिदमुत्तम जागतमुत्थितम् ।\nकरणजालकमाहितमोहनं\nतदखिलं निजचेतसि विभ्रमः ॥१२॥\nइत्यार्षे श्रीवासिष्ठमहारामायणे वाल्मीकीये दे० मो० उ० ऐन्दवो० दशजगद्वर्णनं नाम सप्ताशीतितमः सर्गः ॥८७॥"
  }
]
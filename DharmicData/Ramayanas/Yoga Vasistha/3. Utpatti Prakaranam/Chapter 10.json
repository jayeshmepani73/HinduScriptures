[
  {
    "text": "श्रीराम उवाच ।\nमहाप्रलयसंपत्तौ यदेतदवशिष्यते ।\nभवत्येतदनाकारं नाम नास्त्यत्र संशयः ॥१॥\nन शून्यं कथमेतत्स्यान्न प्रकाशः कथं भवेत् ।\nकथं वा न तमोरूपं कथं वा नैव भास्वरम् ॥२॥\nकथं वा नैव चिद्रूपं जीवो वा न कथं भवेत् ।\nकथं न बुद्धितत्त्वं स्यात्कथं वा न मनो भवेत् ॥३॥\nकथं वा नैव किंचित्स्यात्कथं वा सर्वमित्यपि ।\nअनयैव वचोभङ्ग्या मम मोह इवोदितः ॥४॥\nश्रीवसिष्ठ उवाच ।\nविषमोऽयमतिप्रश्नो भवता समुदाहृतः ।\nभेत्तास्म्यहं त्वयत्नेन नैशं तम इवांशुमान् ॥५॥\nमहाकल्पान्तसंपत्तौ यत्तत्सदवशिष्यते ।\nतद्राम न यथा शून्यं तदिदं श्रृणु कथ्यते ॥६॥\nअनुत्कीर्णा यथा स्तम्भे संस्थिता शालभञ्जिका ।\nतथा विश्वं स्थितं तत्र तेन शून्यं न तत्पदम् ॥७॥\nअयमित्थं महाभोगो जगदाख्योऽवभासते ।\nसत्यो भवत्वसत्यो वा यत्र तत्र त्वशून्यता ॥८॥\nयथा न पुत्रिकाशून्यः स्तम्भोऽनुत्कीर्णपुत्रिकः ।\nतथा भातं जगद्ब्रह्म तेन शून्य न तत्पदम् ॥९॥\nसौम्याम्भसि यथा वीचिर्न चास्ति नच नास्ति च ।\nतथा जगद्ब्रह्मणीदं शून्याशून्यपदं गतम् ॥१०॥\nदेशकालादि शान्तत्वात्पुत्रिकारचनं द्रुमे ।\nसंभवत्ययथाऽतो वै तेनानन्ते विमुह्यते ॥११॥\nतत्स्तम्भपुत्रिकाद्येतत्परमार्थे जगत्स्थितेः ।\nएकदेशेन सदृशमुपमानं न सर्वथा ॥१२॥\nन कदाचिदुदेतीदं परस्मान्न च शाम्यति ।\nइत्थं स्थितं केवलं सद्ब्रह्म स्वात्मनि संस्थितम् ॥१३॥\nअशून्यापेक्षया शून्यशब्दार्थपरिकल्पना ।\nअशून्यत्वात्संभवतः शून्यताशून्यते कुतः ॥१४॥\nब्रह्मण्ययं प्रकाशो हि न संभवति भूतजः ।\nसूर्यानलेन्दुतारादिः कुतस्तत्र किलाव्यये ॥१५॥\nमहाभूतप्रकाशानामभावस्तम उच्यते ।\nमहाभूताभावजं तु तेनात्र न तमः क्वचित् ॥१६॥\nस्वानुभूतिः प्रकाशोऽस्य केवलं व्योमरूपिणः ।\nयोऽन्तरस्ति स तेनैव नत्वन्येनानुभूयते ॥१७॥\nमुक्तं तमःप्रकाशाभ्यामित्येतदजरं पदम् ।\nआकाशकोशमेवेदं विद्धि कोशं जगत्स्थितेः ॥१८॥\nबिल्वस्य बिल्वमध्यस्य यथा भेदो न कश्चन ।\nतथास्ति ब्रह्मजगतोर्न मनागपि भिन्नता ॥१९॥\nसलिलान्तर्यथा वीचिर्मृदन्तर्घटको यथा ।\nतथा यत्र जगत्सत्ता तत्कथं खात्मकं भवेत् ॥२०॥\nभूर्जलाद्युपमानश्रीः साकारान्ता समानसा ।\nब्रह्म त्वाकाशविशदं तस्यान्तस्थं तथैव तत् ॥२१॥\nतस्माद्यादृक्चिदाकाशमाकाशादपि निर्मलम् ।\nतदन्तस्थं तादृगेव जगच्छब्दार्थभागपि ॥२२॥\nमरीचेऽन्तर्यथा तैक्ष्ण्यमृते भोक्तुर्न लक्ष्यते ।\nचिन्मात्रत्वं चिदाकाशे तथा चेत्यकलां विना ॥२३॥\nतस्माच्चिदप्यचिद्रूपं चेत्यरिक्तं तदात्मनि ।\nजगत्ता तादृगेवेयं तावन्मात्रात्मतावशात् ॥२४॥\nरूपालोकमनस्कारास्तन्मया एव नेतरत् ।\nयथास्थितमतो विश्वं सुषुप्तं तुर्यमेव वा ॥२५॥\nतेन योगी सुषुप्तात्मा व्यवहार्यपि शान्तधीः ।\nआस्ते ब्रह्म निराभासं सर्वाभाससमुद्गकः ॥२६॥\nआकारिणि यथा सौम्ये स्थितास्तोये महोर्मयः ।\nअनाकृतौ तथा विश्वं स्थितं तत्सदृशं परे ॥२७॥\nपूर्णात्पूर्णं प्रसरति यत्तत्पूर्णं निराकृति ।\nब्रह्मणो विश्वमाभातं तद्धि स्वार्थं विचक्षितम् ॥२८॥\nपूर्णात्पूर्णं प्रसरति संस्थितं पूर्णमेव तत् ।\nअतो विश्वमनुत्पन्नं यच्चोत्पन्नं तदेव तत् ॥२९॥\nचेत्यासंभवतस्तस्मिन्यदेका जगदर्थता ।\nआस्वादका संभवतो मरीचे कैव तीक्ष्णता ॥३०॥\nसत्येवेयमसत्यैव चित्तचेत्यादिता परे ।\nतद्भावात्प्रतिबिम्बस्य प्रतिबिम्बार्हता कुतः ॥३१॥\nपरमाणोरपि परं तदणीयो ह्यणीयसः ।\nशुद्धं सूक्ष्मं परं शान्तं तदाकाशोदरादपि ॥३२॥\nदिक्कालाद्यनवच्छिन्नरूपत्वादतिविस्तृतम् ।\nतदनाद्यन्तमाभासं भासनीयविवर्जितम् ॥३३॥\nचिद्रूपमेव नो यत्र लभ्यते यत्र जीवता ।\nकथं स्याच्चित्तताकारा वासना नित्यरूपिणी ॥३४॥\nचिद्रूपानुदयादेव तत्र नास्त्येव जीवता ।\nन बुद्धिता चित्तता वा नेन्द्रियत्वं न वासना ॥३५॥\nएवमित्थं महारम्भपूर्णमप्यजरं पदम् ।\nअस्मद्दृष्ट्या स्थितं शान्तं शून्यमाकाशतोऽधिकम् ॥३६॥\nश्रीराम उवाच ।\nपरमार्थस्य किं रूपं तस्यानन्तचिदाकृतेः ।\nपुनरेतन्ममाचक्ष्व निपुणं बोधवृद्धये ॥३७॥\nश्रीवसिष्ठ उवाच ।\nमहाप्रलयसंपत्तौ सर्वकारणकारणम् ।\nशिष्यते परमं ब्रह्म तदिदं वर्ण्यते श्रृणु ॥३८॥\nनाशयित्वा स्वमात्मानं मनसो वृत्तिसंक्षये ।\nसद्रूपं यदनाख्येयं तद्रूपं तस्य वस्तुनः ॥३९॥\nनास्ति दृश्यं जगद्द्रष्टा दृश्याभावाद्विलीनवत् ।\nभातीति भासनं यत्स्यात्तद्रूपं तस्य वस्तुनः ॥४०॥\nचितेर्जीवस्वभावाया यदचेत्योन्मुखं वपुः ।\nचिन्मात्रं विमलं शान्तं तद्रूपं परमात्मनः ॥४१॥\nअङ्गलग्नेऽपि वातादौ स्पर्शाद्यनुभवं विना ।\nजीवतश्चेतसो रूपं यत्तद्वै परमात्मनः ॥४२॥\nअस्वप्नाया अनन्ताया अजडाया मनःस्थितेः ।\nयद्रूपं चिरनिद्रायास्तत्तदानघ शिष्यते ॥४३॥\nयद्व्योम्नो हृदयं यद्वा शिलायाः पवनस्य च ।\nतस्याचेत्यस्य चिद्व्योम्नस्तद्रूपं परमात्मनः ॥४४॥\nअचेत्यस्यामनस्कस्य जीवतो या स्वभावतः ।\nस्यात्स्थितिः सा परा शान्ता सत्ता तस्याद्यवस्तुनः ॥४५॥\nचित्प्रकाशस्य यन्मध्यं प्रकाशस्यापि खस्य वा ।\nदर्शनस्य च यन्मध्यं तद्रूपं ब्रह्मणो विदुः ॥४६॥\nव्रेदनस्य प्रकाशस्य दृश्यस्य तमसस्तथा ।\nवेदनं यदनाद्यन्तं तद्रूपं परमात्मनः ॥४७॥\nयतो जगदुदेतीव नित्यानुदितरूप्यपि ।\nविभिन्नवदिवाभिन्नं तद्रूपं परमार्थकम् ॥४८॥\nव्यवहारपरस्यापि यत्पाषाणवदासनम् ।\nअव्योम्न एव व्योमत्वं तद्रूपं परमात्मनः ॥४९॥\nवेद्यवेदनवेत्तृत्वरूपत्रयमिदं पुरः ।\nयत्रोदेत्यस्तमायाति तत्तत्परमदुर्लभम् ॥५०॥\nवेद्यवेदनवेत्तृत्वं यत्रेदं प्रतिबिम्बति ।\nअबुद्ध्यादौ महादर्शे तद्रूपं परमं स्मृतम् ॥५१॥\nमनः स्वप्नेन्द्रियैर्मुक्तं यद्रूपं स्यान्महाचितेः ।\nजङ्गमे स्थावरे वापि तत्सर्वान्तेऽवशिष्यते ॥५२॥\nस्थावराणां हि यद्रूपं तच्चेद्बोधमयं भवेत् ।\nमनोबुद्ध्यादिनिर्मुक्तं तत्परेणोपमीयते ॥५३॥\nब्रह्मार्कविष्णुहरशक्रसदाशिवादि\nशान्तौ शिवं परममेतदिहैकमास्ते ।\nसर्वोपधिव्ययवशादविकल्परूपं\nचैतन्यमात्रमयमुज्झितविश्वसङ्गम् ॥५४॥"
  },
  {
    "text": "इत्यार्षे श्रीवासिष्ठमहारामायणे मोक्षोपाये उत्पत्तिप्रकरणे महाकल्पान्तावशिष्टपरमभाववर्णनं नाम दशमः सर्गः ॥१०॥"
  }
]
[
  {
    "text": "राजोवाच ।\nअथ गच्छति कालेऽत्र जराजर्जरितायुषि ।\nतुषारपूर्णशष्पौघसमश्मश्रुभृते मयि ॥१॥\nकर्मवातापनुन्नेषु सरसेष्वरसेष्वपि ।\nपतत्सु वासरौघेषु शीर्णपर्णगणेष्विव ॥२॥\nआजाविव शरौघेषु सुखदुःखेष्वनारतम् ।\nकलहेष्वप्यकार्येषु चागच्छत्सु पतत्सु च ॥३॥\nविकल्पकल्पनावर्तवर्तिनि द्विजगे जडे ।\nसमुद्र इव कल्लोलभरे भ्रमितचेतसि ॥४॥\nचलच्चिन्ताचितं चक्रमारूढे भ्रान्त आत्मनि ।\nप्रोह्यमाने तृण इव सावर्तं कालसागरे ॥५॥\nविन्ध्योर्वीवनकीटस्य ग्रासैकशरणस्य मे ।\nद्विबाहोर्गर्दभस्यात्र क्षीण इत्थं समागणे ॥६॥\nविस्मृते मम भूपत्वे शवस्येव महाजवे ।\nचाण्डालत्वे स्थिरीभूते पक्षच्छिन्न इवाचले ॥७॥\nसंसारमिव कल्पान्तो दावाग्निरिव काननम् ।\nसागरोर्मिस्तटमिव शुष्कवृक्षमिवाशनिः ॥८॥\nअकाण्डे मरणोड्डीनं चण्डचण्डालमण्डलम् ।\nनिरन्नतृणपत्राम्बु विन्ध्यकच्छं तदाययौ ॥९॥\nन वर्षति घनव्राते दृष्टनष्टे क्वचित्स्थिते ।\nपूतांगारकणोन्मिश्रगतौ वहति मारुते ॥१०॥\nशीर्णमर्मरपर्णासु दावाग्निवलितासु च ।\nवनस्थलीषु शून्यासु चिरप्रव्रजितास्विव ॥११॥\nअकाण्डमभवद्भीममुद्दामदवपावकम् ।\nशोषिताशेषगहनं भस्मशेषतृणोलपम् ॥१२॥\nपांसुधूसरसर्वाङ्गं क्षुधिताशेषमानवम् ।\nनिरन्नतृणपानीयं देशाद्युद्दावमण्डलम् ॥१३॥\nकचन्मरुमरीच्यम्बुमज्जन्महिषमण्डलम् ।\nवातोत्थसीकरव्यूहापरिवाहवनाम्बरम् ॥१४॥\nपानीयशब्दमात्रैकश्रवणोत्कनरव्रजम् ।\nआतपाततिसंशोषसीदत्सकलमानवम् ॥१५॥\nपत्रग्रसनसंरब्धक्षुधितोत्थितजीवितम् ।\nस्वाङ्गचर्वणसंरम्भलुठद्दशनमण्डलम् ॥१६॥\nमांसशङ्कानिगीर्णोग्रखदिराग्निकणोत्करम् ।\nमण्डकासारसंग्रस्तवनपाषाणखण्डकम् ॥१७॥\nअन्योन्यभूतसंसक्तमातृपुत्रपितृव्रजम् ।\nगृध्रोदररटत्सारनिगीर्णवरसारिकम् ॥१८॥\nपरस्पराङ्गविच्छेदरक्तसिक्तधरातलम् ।\nहरिग्रसनसंरब्धमत्तक्षुधितवारणम् ॥१९॥\nदरीनिगरणैकैकसिंहभ्रमणभीषणम् ।\nअन्योन्यग्रसनोद्युक्तलोकमल्लकृतं वहत् ॥२०॥\nनिष्पत्रपादपोड्डीनप्रौढाङ्गारमयानिलम् ।\nरक्तपानोत्कमार्जारलीढधातुतटावनि ॥२१॥\nज्वालाघनघटाटोपसावर्तसवनानिलम् ।\nसर्वस्थलरसद्वह्निपुञ्जपिञ्जरजङ्गलम् ॥२२॥\nदग्धाजगरकुञ्जोत्थधूममांसलगुल्मकम् ।\nमारुतावलितज्वालासंध्याभ्रवलिताम्बरम् ॥२३॥\nउद्दामरवमुद्भान्तभस्मनाऽस्तम्भमण्डलम् ।\nसाक्रन्दनरदाराग्रदीनार्भककृतारवम् ॥२४॥\nसंभ्रान्तपुरुषव्यूहदन्तकृत्तमहाशवम् ।\nमांसगन्धजवग्रस्तरक्तारक्तनिजाङ्गुलि ॥२५॥\nनीलपत्रलताशङ्कापीतधूमघनच्छवि ।\nभ्रमद्गृध्रनिगीर्णोग्रनभोभ्रान्तोल्मुकामिषम् ॥२६॥\nइतरेतरभिन्नाङ्गलोकविद्रवणाकुलम् ।\nज्वलिताग्निटणत्कारविदीर्णहृदयोदरम् ॥२७॥\nगर्तमारुतक्राङ्कारभीमदावाग्निवल्गनम् ।\nभीताजगरफूत्कारपतदङ्गारपादपम् ॥२८॥\nसदकाण्डस्फुटद्देशं प्राप्य तच्छुष्ककोटरम् ।\nद्वादशार्काग्निदग्धस्य जगतोऽनुकृतिं ययौ ॥२९॥\nज्वलदनलजटालवृक्षखण्ड-\nप्रसरमरुत्प्रसरावनुन्नलोकः ।\nज्वलनतपनभास्करात्मजानां\nरमणगृहानुकृतिं जगाम देशः ॥३०॥"
  },
  {
    "text": "इत्यार्षे श्रीवासिष्ठमहारामायणे मोक्षोपाये उत्पत्तिप्रकरणे इन्द्रजालोपाख्याने अकाण्डवर्णनं नामाष्टोत्तरशततमः सर्गः ॥१०८॥"
  }
]
[
  {
    "text": "श्रीराम उवाच ।\nब्रह्मन्मनस एवेदमन्तश्चाडम्बरं सृतम् ।\nयतस्तदेव कर्मेति वाक्यार्थादुपलभ्यते ॥१॥\nश्रीवसिष्ठ उवाच ।\nदृढभावोपरक्तेन मनसैवोररीकृतम् ।\nमरुचण्डातपेनेव भास्वरावरणं पुनः ॥२॥\nब्रह्मात्मनि जगत्यस्मिन्मन एकाकृतिं गतम् ।\nक्वचिन्नरतया रूढं क्वचित्सुरतयोत्थितम् ॥३॥\nक्वचिद्दैत्यतयोल्लासि क्वचिद्यक्षतयोदितम् ।\nक्वचिद्गन्धर्वतां प्राप्तं क्वचित्किन्नररूपि च ॥४॥\nनानाचारनभोभागपुरपत्तनरूपया ।\nमन्ये विततयाकृत्या मन एव विजृम्भते ॥५॥\nएवं स्थिते शरीरौघस्तृणकाष्ठलतोपमः ।\nतद्विचारणया कोऽर्थो विचार्यं मन एव नः ॥६॥\nतेनेदं सर्वमाभोगि जगदित्याकुलं ततम् ।\nमन्ये तद्व्यतिरेकेण परमात्मैव शिष्यते ॥७॥\nआत्मा सर्वपदातीतः सर्वगः सर्वसंश्रयः ।\nतत्प्रसादेन संसारे मनो धावति वल्गति ॥८॥\nमनो मन्ये मनः कर्म तच्छरीरेषु कारणम् ।\nजायते म्रियते तद्धि नात्मनीदृग्विधा गुणाः ॥९॥\nमन एव विचारेण मन्ये विलयमेष्यति ।\nमनोविलयमात्रेण ततः श्रेयो भविष्यति ॥१०॥\nमनोनाम्नि परिक्षीणे कर्मण्याहितसंभ्रमे ।\nमुक्त इत्युच्यते जन्तुः पुनर्नाम न जायते ॥११॥\nश्रीराम उवाच ।\nभगवन्भवता प्रोक्ता जातयस्त्रिविधा नृणाम् ।\nप्रथमं कारणं तासां मनः सदसदात्मकम् ॥१२॥\nतत्कथं शुद्धचिन्नाम्नस्तत्त्वाद्बुद्धिविवर्जितात् ।\nउत्थितं स्फारतां यातं जगच्चित्रकरं मनः ॥१३॥\nश्रीवसिष्ठ उवाच ।\nआकाशा हि त्रयो राम विद्यन्ते विततान्तराः ।\nचित्ताकाशश्चिदाकाशो भूताकाशस्तृतीयकः ॥१४॥\nएते हि सर्वसामान्याः सर्वत्रैव व्यवस्थिताः ।\nशुद्धचित्तत्वशक्त्या तु लब्धसत्तात्मतां गताः ॥१५॥\nसबाह्याभ्यन्तरस्थो यः सत्तासत्तावबोधकः ।\nव्यापी समस्तभूतानां चिदाकाशः स उच्यते ॥१६॥\nसर्वभूतहितः श्रेष्ठो यः कालकलनात्मकः ।\nयेनेदमाततं सर्वं चित्ताकाशः स उच्यते ॥१७॥\nदशदिङ्मण्डलाभोगैरव्युच्छिन्नवपुर्हि यः ।\nभूतात्मासौ य आकाशः पवनाब्दादिसंश्रयः ॥१८॥\nआकाशचित्ताकाशौ द्वौ चिदाकाशबलोद्भवौ ।\nचित्कारणं हि सर्वस्य कार्यौघस्य दिनं यथा ॥१९॥\nजडोऽस्मि न जडोऽस्मीति निश्चयो मलिनश्चितः ।\nयस्तदेव मनो विद्धि तेनाकाशादि भाव्यते ॥२०॥\nअप्रबुद्धात्मविषयमाकाशत्रयकल्पनम् ।\nकल्प्यते उपदेशार्थं प्रबुद्धविषयं न तु ॥२१॥\nएकमेव परं ब्रह्म सर्व सर्वावपूरकूम् ।\nप्रबुद्धविषयं नित्यं कलाकलनवर्जितम् ॥२२॥\nद्वैताद्वैतसमुद्भेदैर्वाक्यसंदर्भगर्भितैः ।\nउपदेश्यत एवाज्ञो न प्रबुद्धः कथंचन ॥२३॥\nयावद्रामाप्रबुद्धस्त्वमाकाशत्रयकल्पना ।\nतावदेवावबोधार्थं मया त्वमुपदिश्यसे ॥२४॥\nआकाशचित्ताकाशाद्याश्चिदाकाशकलङ्कितात् ।\nप्रसूता दावदहनाद्यथा मरुमरीचयः ॥२५॥\nचिनोति मलिनं रूपं चित्ततां समुपागतम् ।\nत्रिजगन्तीन्द्रजालानि रचयत्याकुलात्मकम् ॥२६॥\nचित्तत्वमस्य मलिनस्य चिदात्मकस्य\nतत्त्वस्य दृश्यत इदं ननु बोधहीनैः ।\nशुक्तौ यथा रजतता नतु बोधवद्भि-\nर्मौर्ख्येण बन्ध इह बोधबलेन मोक्षः ॥२७॥\nइत्यार्षे श्रीवासिष्ठमहारामायणे वाल्मीकीये मो० उत्पत्तिप्रकरणे चिदाकाशमाहात्म्यं नाम सप्तनवतितमः सर्गः ॥९७॥"
  }
]
[
  {
    "text": "श्रीवसिष्ठ उवाच ।\nदूराद्दूरमभिप्लुत्य शनैरुच्चैः पदं गते ।\nहस्तं हस्ते समालम्ब्य यान्त्यौ ददृशतुर्नभः ॥१॥\nएकार्णवमिवोच्छूनं गम्भीरं निर्मलान्तरम् ।\nकोमलं कोमलमरुदासङ्गसुखभोगदम् ॥२॥\nआह्लादकमलं सौम्यं शून्यताम्भोनिमज्जनात् ।\nअत्यन्तशुद्धं गम्भीरं प्रसन्नमपि सज्जनात् ॥३॥\nशृङ्गस्थनिर्मलाम्भोदपीनोदरसुधालये ।\nविशश्रमतुराशासु पूर्णचन्द्रोदरामले ॥४॥\nसिद्धगन्धर्वमन्दारमालामोदमनोहरे ।\nचन्द्रमण्डलनिष्क्रान्ते रेमाते मधुरानिले ॥५॥\nसस्नतुर्भूरिघर्मान्ते तडिद्रक्ताब्जसंकुले ।\nसरसीव जलापूरमन्थरे मेघमण्डले ॥६॥\nभूतलौघमहाशैलमृणालाङ्कुरकोटिषु॥\nदिक्षु बभ्रमतुः स्वैरं भ्रमर्यौ सरसीष्विव ॥७॥\nधारागृहधिया धीरगङ्गानिर्झरधारिणि ।\nभ्रेमतुर्वातविक्षुब्धमेघमण्डलमण्डपे ॥८॥\nततो मधुरगामिन्यौ विश्राम्यन्त्यौ स्वशक्तितः ।\nशून्ये ददृशतुर्व्योम महारम्भातिमन्थरम् ॥९॥\nअदृष्टपूर्वमन्योन्यं सर्वसंकटकोटरम् ।\nअपूर्यमाणमाशून्यं जगत्कोटिशतैरपि ॥१०॥\nउपर्युपर्युपर्युच्चैरन्यैरन्यैर्वृतं पृथक् ।\nविचित्राभरणाकारैर्भूतलैः सुविमानकैः ॥११॥\nपरितः पूरितव्योम्नां मेर्वादिकुलभूभृताम् ।\nपद्मरागतटोद्द्योतैः कल्पज्वालोपमोदरम् ॥१२॥\nमुक्ताशिखरभापूरैर्हिमवत्सानुसुन्दरम् ।\nकाञ्चनाद्रिस्थलार्चिर्भिः काञ्चनस्थलभासुरम् ॥१३॥\nमहामरकताभाभिः शाद्वलस्थलनीलिमम् ।\nद्रष्टृदृश्यक्षयासक्तजातध्वान्तोत्थकालिमम् ॥१४॥\nपारिजातलतालोलविमानगणकेतनम् ।\nअतो मञ्जरिकाकारमिव वैदूर्यभूतलम् ॥१५॥\nमनोवेगमहासिद्धजितवातगमागमम् ।\nविमानगृहदेवस्त्रीगेयवाद्यसघुंघुमम् ॥१६॥\nत्रैलोक्यवरभूतौघसंचाराविरलान्तरम् ।\nअन्योन्यादृष्टसंचारसुरासुरकुलाकुलम् ॥१७॥\nपर्यन्तस्थितकूष्माण्डरक्षःपैशाचमण्डलम् ।\nवातस्कन्धमहावेगवहद्वैमानिकव्रजम् ॥१८॥\nवहद्विमानसीत्कारमुष्टिग्राह्यघनध्वनि ।\nग्रहर्क्षघनसंचारात्प्रचलद्वातयन्त्रकम् ॥१९॥\nनिकटातपदग्धाल्पसिद्धसिद्धोज्झितास्पदम् ।\nअर्काश्वमुखवातास्तदग्धमुग्धविमानकम् ॥२०॥\nलोकपालाप्सरोवृन्दसंचाराचारचञ्चलम ।\nदेव्यन्तःपुरिकादग्धधूपधूमाम्बुदाम्बरम् ॥२१॥\nस्वस्वर्गाहूतदेवस्त्रीस्वाङ्गविभ्रष्टभूषणम् ।\nसामान्यसिद्धसङ्घोग्रतेजःपुञ्जतमोबलम् ॥२२॥\nवलवत्सिद्धसंघट्टगमागमविघट्टितैः ।\nघनैः सांशुकपार्श्वस्थहिमवन्मेरुमन्दरम् ॥२३॥\nकाकोलूकैर्गृध्रभासै राशिभूतैश्चलैर्वृतम् ।\nनृत्यद्भिर्डाकिनीसङ्घैस्तरङ्गैरिव वारिधिम् ॥२४॥\nप्रवृत्तैर्योगिनीसङ्घैः श्वकाकोष्ट्रखराननैः ।\nनिरर्थं योजनशतं गत्वागच्छद्भिरावृतम् ॥२५॥\nलोकपालपुरोध्वान्तधूमधूम्रेऽभ्रमन्दिरे ।\nसिद्धगन्धर्वमिथुनप्रारब्धसुरतोत्सवम् ॥२६॥\nस्वर्गगीतस्तवोन्मत्तमदनाक्रान्तमार्गगम् ।\nअनारतवहद्धिष्ण्यचक्रलक्षितपक्षकम् ॥२७॥\nवातस्कन्धनिखातोन्तर्वहत्त्रिपथगाजलम् ।\nआश्चर्यालोकनव्यग्रसंचरत्त्रिदशार्भकम् ॥२८॥\nसदेहसंचरद्वज्रचक्रशूलासिशक्तिमत् ।\nक्वचिन्निर्भित्ति भवनं गायन्नारदतुम्बुरु ॥२९॥\nमेघमार्गमहामेघमहारम्भाकुलं क्वचित् ।\nचित्रन्यस्तसमाकारमूककल्पान्तवारिदम् ॥३०॥\nउत्पतत्कज्जलाद्रीन्द्रसुन्दराम्भोधरं क्वचित् ।\nक्वचित्कनकनिष्पन्दकान्ततापान्तवारिदम् ॥३१॥\nक्वचिद्दिग्दाहतापाढ्यमृष्यमूकाम्बुदांशुकम् ।\nक्वचिन्निष्पवनाम्भोधिसंरम्भं शून्यताजलम् ॥३२॥\nक्वचिद्वातनदीप्रौढविमानतृणपल्लवम् ।\nक्वचिच्चलदलिव्रातपृष्ठत्वक्कान्तिनिर्मलम् ॥३३॥\nक्वचिन्मेरुनदीकल्पवातधूलिविधूसरम् ।\nक्वचिद्विमानगीर्वाणप्रभाचित्रबलाङ्गकम् ॥३४॥\nक्वचिन्निरम्बरोन्नृत्तमातृमण्डलमालितम् ।\nक्वचिन्नित्यं नवक्षीबक्षुब्धयोगीश्वरीगणम् ॥३५॥\nक्वचिच्छान्तसमाधिस्थविश्रान्तमुनिमालितम् ।\nसमं दूरास्तसंरम्भसाधुचित्तमनोहरम् ॥३६॥\nगायत्किन्नरगन्धर्वसुरस्त्रीमण्डलं क्वचित् ।\nक्वचित्स्तब्धपुराकीर्णं वहत्पुरवरं क्वचित् ॥३७॥\nक्वचिद्रुद्रपुरापूर्णं क्वचिद्ब्रह्ममहापुरम् ।\nक्वचिन्मायाकृतपुरं क्वचिदागामिपत्तनम् ॥३८॥\nक्वचिद्भ्रमच्चन्द्रसरः क्वचित्स्तब्धमयंसरः ।\nक्वचित्सरत्सिद्धगणं क्वचिदिन्दुकृतोदयम् ॥३९॥\nक्वचित्सूर्योदयमयं क्वचिद्रात्रितमोमयम् ।\nक्वचित्संध्यांशुकपिलं क्वचिन्नीहारधूसरम् ॥४०॥\nक्वचिद्धिमाभ्रधवलं क्वचिद्वर्षत्पयोधरम् ।\nक्वचित्स्थल इवाकाश एव विश्रान्तलोकपम् ॥४१॥\nऊर्ध्वाधोगमनव्यग्रसुरासुरगणं क्वचित् ।\nपूर्वापरोत्तरायाम्यदिक्संचाराकुलं क्वचित् ॥४२॥\nअपि योजनलक्षाणि क्वचिद्दुष्प्रापभूधरम् ।\nअविनाशितमःपूर्णं दृषद्गर्भोपमं क्वचित् ॥४३॥\nअविनाशिबृहत्तेजः क्वचिदर्कानलोपमम् ।\nहिमानीजठराशीतं क्वचिच्चन्द्रादिसद्मसु ॥४४॥\nक्वचिद्वहत्पुरोवृत्तकल्पवृक्षलतावनम् ।\nक्वचिद्दैत्यहतोत्तुङ्गप्रपतद्देवपत्तनम् ॥४५॥\nवैमानिकनिपातेन वहिलेखाङ्कितं क्वचित् ।\nक्वचित्केतुशतोत्पातमिथःसंघट्टपट्टितम्॥\nक्वचिच्छुभग्रहगणप्रगृहीताग्र्यमण्डलम् ।\nक्वचिद्रात्रितमोव्याप्तं क्वचिद्दिवसभास्वरम् ॥४७॥\nक्वचिदुद्गर्जदम्भोदं क्वचिन्मूकामलाम्बुदम् ।\nवातावकीर्णशुक्लाभ्रखण्डपुष्पोत्तरं क्वचित् ॥४८॥\nक्वचिदत्यन्तनिःशून्यमवदातमनन्तरम् ।\nआनन्दमृदुशान्ताच्छं ज्ञस्येव हृदयं ततम् ॥४\nशुक्रवाहनभेकौघैः क्वचिद्गलकृतारवम् ।\nशून्यतावारिवलितं क्षेत्रमाकाशवासिनाम् ॥५०॥\nमयूरहेमचूडादिपक्षिभिः क्वचिदावृतम् ।\nविद्याधरीणां देवीनां वाहनैर्विहितास्पदैः ॥५१॥\nक्वचिदभ्रान्तरोन्नृत्यद्गुहमायूरमण्डलम् ।\nक्वचिदग्निशुकैः श्यामं शाद्वलानामिव स्थलम् ॥५२॥\nक्वचित्प्रेतेशमहिषमहिम्ना वामनाम्बुदम् ।\nक्वचिदश्वैस्तृणग्रामशङ्काग्रस्तासिताम्बुदम् ॥५३॥\nक्वचिद्देवपुरव्याप्तं क्वचिद्दैत्यपुरान्वितम् ।\nअन्योन्याप्राप्यनगरं नगरन्ध्रकरानिलम् ॥५४॥\nक्वचित्कुलाचलाकारनृत्यद्भैरवभासुरम् ।\nक्वचित्सपक्षशैलेन्द्रसमनृत्यद्विनायकम् ॥५५॥\nक्वचिद्धर्घरवातौघपक्षप्रोड्डीनपर्वतम् ।\nक्वचिद्गन्धर्वनगरसुरस्त्रीवृन्दबन्धुरम् ॥५६॥\nक्वचिद्वहद्गिरिध्वस्तवृक्षलक्षोच्छ्रिताम्बुदम् ।\nक्वचिन्मायाकृताकाशनलिनीजलशीतलम् ॥५७॥\nक्वचिदिन्दुकराकृष्टिशीतलाह्लादमारुतम् ।\nक्वचित्तप्तानिलादग्धद्रुमपर्वतवारिदम् ॥५८॥\nक्वचिदत्यन्तसंशान्तवातादेकान्तनिर्ध्वनि ।\nक्वचित्पर्वततुल्याभ्रशिखाकूटशतोदयम् ॥५९॥\nक्वचित्प्रावृड्भवोन्मत्तघनाभ्ररवघर्घरम् ।\nक्वचित्सुरासुरगणप्रवृत्तरणदुगमम् ॥६०॥\nक्वचिद्व्योमाब्जिनीहंसीस्वनाहूताब्जवाहनम् ।\nक्वचिन्मन्दाकिनीतीरनलिनीलुण्ठकानिलम् ॥६१॥\nस्वशरीरेण गङ्गादिसरितां सन्निधानतः ।\nप्रोड्डीनमत्स्यमकरकुलीराम्बुजकूर्मकम् ॥६२॥\nपातालगार्कजनितभूच्छायाकाकचोपनैः ।\nक्वचित्क्वचिन्मण्डलेषु ग्रस्तचन्द्रार्कमण्डलम् ॥६३॥\nक्वचित्सर्गानिलाधूतमायाकुसुमकाननम् ।\nपतत्पुष्पहिमासारत्रसद्वैमानिकाङ्गनम् ॥६४॥\nउदुम्बरोदरमशकक्रमभ्रमज्जगत्त्रयान्तरगतभूतसंचयम् ।\nविलङ्घ्य तद्वरललने खमुच्चकैर्महीतलं पुनरपि गन्तुमुद्यते ॥६५॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे चतुर्विंशतितमः सर्गः ॥२४॥"
  }
]
[
  {
    "text": "श्रीराम उवाच ।\nकयैतज्ज्ञायते युक्त्या कथमेतत्प्रसिध्यति ।\nन्यायानुभूत एतस्मिन्न ज्ञेयमवशिष्यते ॥१॥\nश्रीवसिष्ठ उवाच ।\nबहुकालमियं रूढा मिथ्याज्ञानविषूचिका ।\nजगन्नाम्न्यविचाराख्या विना ज्ञानं न शाम्यति ॥२॥\nवदाम्याख्यायिका राम या इमा बोधसिद्धये ।\nताश्चेच्छृणोषि तत्साधो मुक्त एवासि बुद्धिमान् ॥३॥\nनो चेदुद्वेगशीलत्वादर्धादुत्थाय गच्छसि ।\nतत्तिर्यग्धर्मिणस्तेऽद्य न किंचिदपि सेत्स्यति ॥४॥\nयोऽयमर्थं प्रार्थयते तदर्थं यतते तथा ।\nसोऽवश्यं तदवाप्नोति न चेच्छ्रान्तो निवर्तते ॥५॥\nसाधुसंगमसच्छास्त्रपरो भवसि राम चेत् ।\nतद्दिनैरेव नो मासैः प्राप्नोषि परमं पदम् ॥६॥\nश्रीराम उवाच ।\nआत्मज्ञानप्रबोधाय शास्त्रं शास्त्रविदां वर ।\nकिं नाम तत्प्रधानं स्याद्यस्मिञ्ज्ञाते न शोच्यते ॥७॥\nश्रीवसिष्ठ उवाच ।\nआत्मज्ञानप्रधानानामिदमेव महामते ।\nशास्त्राणां परमं शास्त्रं महारामायणं शुभम् ॥८॥\nइतिहासोत्तमादस्मताद्बोधः प्रवर्तते ।\nसर्वेषामितिहासानामयं सार उदाहृतः ॥९॥\nश्रुतेऽस्मिन्वाड्मये यस्माज्जीवन्मुक्तत्वमक्षयम् ।\nउदेति स्वयमेवात इदमेवातिपावनम् ॥१०॥\nस्थितमेवास्तमायाति जगद्दृश्यं विचारणात् ।\nयथा स्वप्ने परिज्ञाते स्वप्नादावेव भावना ॥११॥\nयदिहास्ति तदन्यत्र यन्नेहास्ति न तत्क्वचित् ।\nइमं समस्तविज्ञानशास्त्रकोशं विदुर्बुधाः ॥१२॥\nय इदं श्रृणुयान्नित्यं तस्योदारचमत्कृतेः ।\nबोधस्यापि परं बोधं बुद्धिरेति न संशयः ॥१३॥\nयस्मै नेदं त्वरुचये रोचते दुष्कृतोदयात् ।\nविचारयतु यत्किंचित्सच्छास्त्रं ज्ञानवाङ्मयम् ॥१४॥\nजीवन्मुक्तत्वमस्मिंस्तु श्रुते समनुभूयते ।\nस्वयमेव यथा पीते नीरोगत्वं वरौषधे ॥१५॥\nश्रूयमाणे हि शास्त्रेऽस्मिञ्छ्रोता वेत्त्येतदात्मना ।\nयथावदिदमस्माभिर्ननूक्तं वरशापवत् ॥१६॥\nनश्यति संसृतिदुःखमिदं ते\nस्वात्मविचारणया कथयैव ।\nनो धनदानतपःश्रुतवेदै-\nस्तत्कथनोदितयत्नशतेन ॥१७॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे सच्छास्त्रनिरूपणं नामाष्टमः सर्गः ॥८॥"
  }
]
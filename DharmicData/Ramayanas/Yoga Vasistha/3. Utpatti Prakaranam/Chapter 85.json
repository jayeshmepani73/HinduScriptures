[
  {
    "text": "श्रीवसिष्ठ उवाच ।\nपुरा मे ब्रह्मणा प्रोक्तं सर्वं तत्कथयानघ ।\nयदिदं तत्प्रवक्ष्यामि त्वयि पृच्छति राघव ॥१॥\nपुरा मया हि भगवान्पृष्टः कमलसंभवः ।\nइमे कथमुपायान्ति ब्रह्मन्सर्गगणा इति ॥२॥\nतदुपाश्रुत्य भगवान्ब्रह्मा लोकपितामहः ।\nऐन्दवाख्यानसहितं मामुवाच बृहद्वचः ॥३॥\nब्रह्मोवाच ।\nसर्वं हि मन एवेदमित्थं स्फुरति भूतिमत् ।\nजलं जलाशयस्फारैर्विचित्रैश्चक्रकैरिव ॥४॥\nदिनादौ संप्रबुद्धस्य संसारं सृष्टुमिच्छतः ।\nपुराकल्पे हि कस्मिश्चिच्छृणु किं वृत्तमङ्ग मे ॥५॥\nकदाचिदखिलं सर्गं संहृत्य दिवसक्षये ।\nएक एवाहमेकाग्रः स्वस्थस्तामनयं निशाम् ॥६॥\nनिशान्ते संप्रबुद्धात्मा संध्यां कृत्वा यथाविधि ।\nप्रजाः स्रष्टुं दृशौ स्फारे व्योम्नि योजितवानहम् ॥७॥\nयावत्पश्यामि गगनं न तमोभिर्न तेजसा ।\nव्याप्तमत्यन्तविततं शून्यमन्तविवर्जितम् ॥८॥\nसर्गं संकल्पयामीति मतिं निश्चित्य तन्मया ।\nसमवेक्षितुमारब्धं शुद्धं सूक्ष्मेण चेतसा ॥९॥\nअथाहं दृष्टवांस्तत्र मनसा विततेऽम्बरे ।\nपृथक्स्थितान्महारम्भान्सर्गान्स्थितिनिरर्गलान् ॥१०॥\nतेषु मत्प्रतिबिम्बाभाः पद्मकोशनिवासिनः ।\nराजहंसान्समारूढाः संस्थिता दश पद्मजाः ॥११॥\nपृथक्स्थितेषु सर्गेषु तेषूद्यद्भूतपङ्क्तिषु ।\nजलजालेषु शुद्धेषु जगत्सु जलदायिषु ॥१२॥\nप्रवहन्ति महानद्यः प्रध्वनन्ति यथाब्धयः ।\nप्रतपन्त्युष्णरुचयः प्रस्फुरन्त्यम्बरेऽनिलाः ॥१३॥\nदिवि क्रीडन्ति विबुधा भुवि क्रीडन्ति मानवाः ।\nदानवा भोगिनश्चैव पातालेषु च संस्थिताः ॥१४॥\nकालचक्रपरिप्रोता यद्भावाः सकलर्तवः ।\nयथाकालं फलापूर्णा भूषयन्त्यभितो महीम् ॥१५॥\nप्रौढ्यं शुभाशुभाचारस्मृतयः ककुभं प्रति ।\nनरकस्वर्गफलदाः सर्वत्र समुपागताः ॥१६॥\nभोगमोक्षफलार्थिन्यः समस्ता भूतजातयः ।\nस्वमीहितं यथाकालं प्रयतन्ते यथाक्रमम् ॥१७॥\nसप्तलोकास्तथा द्वीपाः समुद्रा गिरयस्तथा ।\nअप्येष्यमाणाः कल्पान्तं स्फुरन्त्युरुतरारवम् ॥१८॥\nक्वचिद्भासित्वमायातं क्वचित्स्थिरतरं स्थितम् ।\nस्थितं सर्वत्र कुञ्जेषु तमस्तेजोलवादृतम् ॥१९॥\nनभोनीलोत्पलस्यान्तर्भ्रमदभ्रमधुव्रतम् ।\nप्रस्फुरत्तारकाजालकेसरापूर्णतां गतम् ॥२०॥\nकल्पान्तघननीहारो मेरुकुञ्जेषु संस्थितः ।\nशाल्मलेरमलं तूलमष्ठीलाकोटरेष्विव ॥२१॥\nलोकालोकाद्रिरसनारणदर्णवघुंघुमा ।\nतमःखण्डेन्द्रनीलाभा निजरत्नविराजिता ॥२२॥\nधानाधरसुधा भूतरवकाकलिघुंघुमा ।\nसंस्थिता भुवनाभोगे स्वान्तःपुर इवाङ्गना ॥२३॥\nगौराङ्गपङक्तिर्मध्यस्था रजनीराजिरञ्जिता ।\nपद्मोत्पलस्रज इव लक्ष्यते वत्सरश्रियः ॥२४॥\nबहुगर्तविभागस्थभूता लोकाः पृथक्पृथक् ।\nजातारुणा विलोक्यन्तेदाडिमानीवकान्तिकाः ॥२५॥\nत्रिप्रवाहा त्रिपथगा कृतोर्ध्वाधोगमागमा ।\nजगद्यज्ञोपवीताभा स्फुरतीन्दुकलामला ॥२६॥\nइतश्चेतश्च गच्छन्ति शीर्यन्ते प्रोद्भवन्ति च ।\nदिग्लतासु तडित्पुष्पा वातार्ता मेघपल्लवाः ॥२७॥\nगन्धर्वनगरोद्यानलतावितानमालिनी ।\nसमुद्रभूमिनभसां पदवी प्रविराजते ॥२८॥\nलोकान्तरेषु सङ्घेन देवासुरनरोरगाः ।\nउदुम्बरेषु मशका इव घुंघुमिताः स्थिताः ॥२९॥\nयुगकल्पक्षणलवकलाकाष्ठाकलङ्कितः ।\nकालो वहत्यकलितसर्वनाशप्रतीक्षकः ॥३०॥\nएवमालोक्य शुद्धेन परेण स्वेन चेतसा ।\nभृशं विस्मयमापन्नः किमेतत्कथमित्यलम् ॥३१॥\nकथं मांसमयेनाक्ष्णा यन्न पश्यामि किंचन ।\nतन्मायाजालमतुलं पश्यामि मनसाम्बरे ॥३२॥\nअथालोक्य चिरं कालं मनसैवाहमम्बरात् ।\nअर्कं तस्माज्जगज्जालादेकमानीय पृष्टवान् ॥३३॥\nआगच्छ देवदेवेश भो भास्कर महाद्युते ।\nस्वागतं तेऽस्त्विति प्रोक्तो मयासौ कथितोप्यथ ॥३४॥\nकस्त्वं कथमिदं जातं जगदेव जगन्ति च ।\nयदि जानासि भगवंस्तदेतत्कथयानघ ॥३५॥\nइत्युक्तो मां समालोक्य संपरिज्ञातवानथ ।\nनमस्कृत्वाभ्युवाचेदमनिन्द्यपदया गिरा ॥३६॥\nश्रीभानुरुवाच ।\nअस्य दृश्यप्रपञ्चस्य नित्यं कारणतामसि ।\nगतः कस्मान्न जानीषे किं मामीश्वर पृच्छसि ॥३७॥\nअथ मद्वाक्यसंदर्भे लीला चेत्तव सर्वग ।\nअचिन्तितां मदुत्पत्तिं तच्छृणुष्व वदाम्यहम् ॥३८॥\nसदसदिति कलाभिराततं यत्\nसदसदबोधविमोहदायिनीभिः ।\nअविरतरचनाभिरीश्वरात्मन्\nप्रविलसतीह मनो महन्महात्मन् ॥३९॥\nइत्यार्षे श्रीवशिष्ठमहारामायणे वा० मो० उ० ऐन्दवोपाख्यानोपक्रमे ब्रह्मादित्यसमागमो नाम पञ्चाशीतितमः सर्गः ॥८५॥"
  }
]
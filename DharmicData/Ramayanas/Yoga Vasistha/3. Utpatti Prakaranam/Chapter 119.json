[
  {
    "text": "श्रीवसिष्ठ उवाच ।\nऊर्मिकासंविदा हेम यथा विस्मृत्य हेमताम् ।\nविरौति नाहं हेमेति तथात्माहंतयानया ॥१॥\nश्रीराम उवाच ।\nऊर्मिकासंविदुदयः कथं हेम्नो यथा मुने ।\nअहंता चात्मन इति यथावद्ब्रूहि मे प्रभो ॥२॥\nश्रीवसिष्ठ उवाच ।\nसत एवागमापायौ प्रष्टव्यौ नासतः सता ।\nअहंत्वमूर्मिकात्वं च सती तु न कदाचन ॥३॥\nहेमं हेम्न्यूर्मिकां च त्वं गृहाणेत्युदितो यदि ।\nयद्दीयते सोर्मिकेण तत्तदस्ति न संशयः ॥४॥\nश्रीराम उवाच ।\nएवं चेत्तत्त्प्रभो किं स्यादूर्मिकात्वं तु कीदृशम्।\nअनयैवार्थनिश्चित्या ज्ञास्यामि ब्रह्मणो वपुः ॥५॥\nश्रीवसिष्ठ उवाच ।\nरूपं राघव नीरूपमसतश्चेन्निरूप्यते ।\nतद्वन्ध्यातनयाकारगुणांस्त्वं समुदाहर ॥६॥\nऊर्मिकात्वं मुधा भ्रान्तिर्मायैषा सत्स्वरूपिणी ।\nरूपं तदेतदेवास्याः प्रेक्षिता यन्न दृश्यते ॥७॥\nमृगतृष्णाम्भसि द्वीन्दावहंतारूपकादिषु ।\nएतावदेव रूपं यत्प्रेक्ष्यमाणं न लभ्यते ॥८॥\nयः शुक्तौ रजताकारं प्रेक्षते रजतस्य सः ।\nन संप्राप्नोत्यणुमपि कणं क्षणमपि क्वचित् ॥९॥\nअपर्यालोकनेनैव सदिवासद्विराजते ।\nयथा शुक्तौ रजतता जलं मरुमरीचिषु ॥१०॥\nयन्नास्ति तस्य नास्तित्वं प्रेक्ष्यमाणं प्रकाशते ।\nअप्रेक्ष्यमाणं स्फुरति मृगतृष्णास्विवाम्बुधीः ॥११॥\nअसदेव च सत्कार्यकरं भवति च स्थिरम् ।\nबालानां मरणायैव वेतालभ्रान्तिसंभ्रमः ॥१२॥\nहेमतां वर्जयित्वैकां विद्यते हेम्नि नेतरत् ।\nऊर्मिकाकटकादित्वं तैलादिसिकतास्विव ॥१३॥\nनेहास्ति सत्यं नो मिथ्या यद्यथा प्रतिभाव्यते ।\nतत्तथार्थक्रियाकारि बालयक्षविकारवत् ॥१४॥\nसद्वा भवत्वसद्वापि सुरूढं हृदये हि यत् ।\nतत्तदर्थक्रियाकारि विषस्येवामृतक्रिया ॥१५॥\nपरमैषैव सा विद्या मायैषा संसृतिर्ह्यसौ ।\nअसतो निष्प्रतिष्ठस्य यदहंत्वस्य भावनम् ॥१६॥\nहेम्न्यस्ति नोर्मिकादित्वमहन्ताद्यस्ति नात्मनि ।\nअहन्ताभाववस्त्वेमं स्वच्छे शान्ते सिते परे ॥१७॥\nन सनातनता काचिन्न च काचिद्विरिञ्चिता ।\nन च ब्रह्माण्डता काचिन्न च काचित्सुतादिता ॥१८॥\nन लोकान्तरता काचिन्न च स्वर्गादिता क्वचित् ।\nन मेरुता नासुरता न मनस्त्वं न देहता ॥१९॥\nन महाभूतता काचिन्न च कारणता क्वचित् ।\nन च त्रिकालकलना न भावाभाववस्तुता ॥२०॥\nत्वत्ताहन्तात्मता तत्ता सत्ताऽसत्ता न काचन ।\nन क्वचिद्भेदकलना न भावो न च रञ्जना ॥२१॥\nसर्वं शान्तं निरालम्बं जगत्त्वं शाश्वतं शिवम् ।\nअनामयमनाभासमनामकमकारणम् ॥२२॥\nन सन्नासन्न मध्यान्तं न सर्वं सर्वमेव च ।\nमनोवचोभिरग्राह्यं शून्याच्छून्यं सुखात्सुखम् ॥२३॥\nश्रीराम उवाच ।\nअवबुद्धं समं ब्रह्म सर्वमेव मयाधुना ।\nतथापि भूयः कथय सर्गः किमिव लोक्यते ॥२४॥\nश्रीवसिष्ठ उवाच ।\nपरे शान्ते परं नाम स्थितमित्थमिदंतया ।\nनेह सर्गो न सर्गाख्या काचिदस्ति कदाचन ॥२५॥\nमहार्णवाम्भसीवाम्बु संस्थिता परमेश्वरे ।\nजलं द्रवत्वात्स्पन्दीव निस्पन्दं परमं पदम् ॥२६॥\nभाः स्वात्मनीव कचति न कचत्येव तत्पदम् ।\nभासां तत्त्वं हि कचनं पदं त्वकचनं विदुः ॥२७॥\nअध ऊर्ध्वं वर्जयित्वा यथाब्धेरुदरे पयः ।\nस्फुरत्येवं परे चित्त्वादिदं नानेव तत्परम् ॥२८॥\nईषद्विदः स्वयं चित्त्वाच्चेत्यतामिव गच्छति ।\nबुद्ध्यते सर्ग इत्येव समास्थास्यति शाश्वतम् ॥२९॥\nसर्गस्तु परमार्थस्य संज्ञेत्येव विनिश्चयः ।\nनानास्ति नायमत्यन्तमम्बरस्य यथाम्बरम् ॥३०॥\nचित्तात्सर्गसमापत्तिरचित्तात्सर्गसंक्षयः ।\nपरे परमसंशान्ते हेम्नीव कटकभ्रमः ॥३१॥\nसन्नेव सर्गो सत्यत्वमेति चित्तशमोदये ।\nअसत्सत्तामवाप्नोति स्वतः संवेदनोदये ॥३२॥\nसंवेदनमहंतावत्सर्गसंभ्रमसंभ्रमः ।\nअसंवेदनमाशान्तं परं विद्धि न तज्जडम् ॥३३॥\nनानेव सर्गो नानायं ज्ञस्यैकात्मशिवात्मकः ।\nपुंस्त्वकर्मक्रिया सेना मृन्मयी शिल्पिनां यथा ॥३४॥\nइदं पूर्णमनारम्भमनन्तमनघोदरम् ।\nपूर्णे पूर्णपरापूरैः पूर्णमेवावतिष्ठते ॥३५॥\nयदयं लक्ष्यते सर्गस्तद्ब्रह्म ब्रह्मणि स्थितम् ।\nनभो नभसि विश्रान्तं शान्तं शान्ते शिवे शिवम् ॥३६॥\nमुकुरप्रतिबिम्बस्थे नगरे नवयोजने ।\nयथा दूरमदूरं च तथेशे तदतत्क्रमः ॥३७॥\nअसदभ्युदितं विश्वं सदप्यभ्युदितं सदा ।\nप्रतिभासात्सदाभासमवस्तुत्वादसन्मयम् ॥३८॥\nआदर्शनगराकारे मृगतृष्णाम्बुभास्वरे ।\nद्विचन्द्रविभ्रमाभासे सर्गेऽस्मिन्कैव सत्यता ॥३९॥\nमायाचूर्णपरिक्षेपाद्यथा व्योम्नि पुरभ्रमः ।\nतथा संविदि संसारः सारोऽसारश्च भासते ॥४०॥\nयावद्विचारदहनेन समूलदाहं\nदग्धा न जर्जरलतेव बलादविद्या ।\nशाखाप्रतानगहनानि बहूनि ताव-\nन्नानाविधानि सुखदुःखवनानि सूते ॥४१॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मो० उत्पत्तिप्रकरणे हेमोर्म्युपदेशो नामैकोनविंशत्युत्तरशततमः सर्गः ॥११९॥"
  }
]
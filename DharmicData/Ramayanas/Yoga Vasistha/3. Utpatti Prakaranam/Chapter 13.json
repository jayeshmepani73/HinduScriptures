[
  {
    "text": "श्रीवसिष्ठ उवाच ।\nपरमे ब्रह्मणि स्फारे समे राम समस्थिते ।\nअनुत्पन्ननभस्तेजस्तमःसत्ता चिदात्मनि ॥१॥\nपूर्वं चेत्यत्वकलनं सतश्चेत्यांशचेतनात् ।\nउदेति चित्तकलनं चितिशक्तित्वचेतनात् ॥२॥\nततो जीवत्वकलनं चेत्यसंयोगचेतनात् ।\nततोऽस्य मायाकलनं चेत्यैकपरतावशात् ॥३॥\nततो बुद्धित्वकलनमहन्तापरिणामतः ।\nएतदेव मनस्तादिशब्दतन्मात्रकादिमत् ॥४॥\nउच्छूनादन्यतन्मात्रभावनाद्भूतरूपिणः ।\nअयमित्थं महागुल्मो जगदादिर्विलोक्यते ॥५॥\nझटित्येवं क्रमेणेति स्वप्ने पुरमिवाकृतम् ।\nमहाकाशमहाटव्यामुद्भूयोद्भूय नश्यति ॥६॥\nजगत्करञ्जकुञ्जानां बीजमेतदवापजम् ।\nनापेक्षते किंचिदपि क्षितिवार्यनलादिकम् ॥७॥\nएतच्चिदात्मकं पश्चात्किलोर्व्यादि करिष्यति ।\nस्वं स्वप्नवित्पुरमिव चिन्मात्रात्मकमेव यत् ॥८॥\nजगदाद्यङ्कुरं यत्र तत्रस्थमपि मुञ्चति ।\nजगतः पञ्चकं बीजं पञ्चकस्य चिदव्यया ॥९॥\nयद्बीजं तत्फलं विद्धि तस्माद्ब्रह्ममयं जगत् ।\nएवमेष महाकाशे सर्गादौ पञ्चको गणः ॥१०॥\nचिच्छक्त्या स्वाङ्गभूतात्मा कल्पितोस्ति न वास्तवः ।\nअनेनोच्छूनतामेत्य यदपीदं वितन्यते ॥११॥\nतदप्याकाशरूपात्मकल्पनात्मनि सन्मयम् ।\nक्वचिन्न नाम तत्सिद्धं यदसिद्धेन साध्यते ॥१२॥\nस्वरूपं यद्विकल्पात्म कथं तत्सत्यतामियात् ।\nअथ चेत्पञ्चकं ब्रह्म ब्रह्मात्मकतया धिया ॥१३॥\nतत्पञ्चकं विद्धि प्रौढो ब्रह्मैव त्रिजगत्क्रमः ।\nयथा स्फुरति सर्गादावेष पञ्चकसंभवः ॥१४॥\nतथैवाद्येह भूतत्वे याति कारणतां स्वयम् ।\nएवं न जायते किंचिज्जगज्जातं न लक्ष्यते ॥१५॥\nस्वप्नसंकल्पपुरवदसत्सदनुभूयते ।\nब्रह्माकाशपराकाशे जीवाकाशत्वमात्मनि ॥१६॥\nइति चित्यवदातात्मा पृथ्व्यादीनामसंभवात् ।\nइत्येष जीवः कथितो व्योम्नि स्वात्मा इवोदितः ॥१७॥\nजीवाकाशस्त्विमं देहं यथा विन्दति तच्छ्रुणु ।\nजीवाकाशः स्वमेवासौ तस्मिंस्तु परमेश्वरे ॥१८॥\nअणुतेजःकणोऽस्मीति स्वयं चेतति चिन्तया ।\nयत्तदेवोच्छूनमिव भावयत्यात्मनाम्बरे ॥१९॥\nअसदेव सदाकारं संकल्पेन्दुर्यथा न सन् ।\nतमेव भावयन् द्रष्ट्रदृश्यरूपतया स्थितः ॥२०॥\nएक एव द्वितामेति स्वप्ने स्वमृतिबोधवत् ।\nकिंचित्स्थौल्यमिवादत्ते ततस्तारकतां विदन् ॥२१॥\nयथाभावितमात्रार्थभाविताद्विश्वरूपतः ।\nस एव स्वात्मा सततोप्ययं सोहमिति स्वयम् ॥२२॥\nचित्तात्प्रत्ययमाधत्ते स्वप्ने स्वामिव पान्थताम् ।\nतारकाकारमाकारं भाविदेहाभिधं तथा ॥२३॥\nभावयत्येति तद्भावं चित्तं चेत्यार्थतामिव ।\nपरित्यज्यैव तद्बाह्यं ततस्तारककोटरे ॥२४॥\nअन्तर्भाति बहिष्ठोऽपि पर्वतो मुकुरे यथा ।\nकूपसंस्थो यथा देहः समुद्गकगतं वचः ॥२५॥\nस्वप्नसंकल्पयोः संविद्वेत्त्येतज्जीवकोऽणुके ।\nस्वरूपतारकान्तस्थो जीवोऽयं चेतति स्वयम् ॥२६॥\nतदेतद्बुद्धिचित्तादिज्ञानसत्तादिरूपकम्।\nजीवाकाशः स्वतस्तत्र तारकाकाशकोशगम् ॥२७॥\nप्रेक्षेऽहमिति भावेन द्रष्टुं प्रसरतीव खे ।\nततो रन्ध्रद्वयेनैव भाविबाह्याभिधं पुनः ॥२८॥\nयेन पश्यति तन्नेत्रयुगं नाम्ना भविष्यति ।\nयेन स्पृशति सा वै त्वग्यच्छृणोति श्रुतिस्तु सा ॥२९॥\nयेन जिघ्रति तद्घ्राणं स स्वमात्मनि पश्यति ।\nतत्तस्य स्वदनं पश्चाद्रसना चोल्लसिष्यति ॥३०॥\nस्पन्दते यत्स तद्वायुश्चेष्टा कर्मेन्द्रियव्रजम् ।\nरूपालोकमनस्कारजातमित्यपि भावयत् ॥३१॥\nआतिवाहिकदेहात्मा तिष्ठत्यम्बरमम्बरे ।\nएवमुच्छूनतां तस्मिन्भावयंस्तेजसः कणे ॥३२॥\nअसत्यां सत्यसंकाशां ब्रह्मास्ते जीवशब्दवत् ।\nइत्थं स जीवशब्दार्थः कलनाकुलतां गतः ॥३३॥\nआतिवाहिकदेहात्मा चित्तदेहाम्बराकृतिः ।\nस्वकल्पनान्त आकारमण्डं संस्थं प्रपश्यति ॥३४॥\nकश्चिज्जलगतं वेत्ति कश्चित्सम्राट्स्वरूपिणम् ।\nभाविब्रह्माण्डकलनां पश्यत्यनुभवत्यपि ॥३५॥\nआत्मगर्भगृहं चित्ताद्यथासंकल्पमात्मनः ।\nदेशकालक्रियाद्रव्यकल्पनावेदनं स तत् ॥३६॥\nभावयञ्छब्दनिर्माता शब्दैर्बध्नाति कल्पितैः ।\nआतिवाहिकदेहोऽसावित्यसत्यजगद्भ्रमे ॥३७॥\nअसत्य एव कचति स्वप्ने खोड्डयनं यथा ।\nइत्यनुत्पन्न एवासौ स्वयंभूः स्वयमुत्थितः ॥३८॥\nआतिवाहिकदेहात्मा प्रभुराद्यः प्रजापतिः ।\nएतस्मिन्नपि संपन्ने ब्रह्माण्डाकारिणि भ्रमे ॥३९॥\nन किंचिदपि संपन्नं न च जातं न दृश्यते ।\nतद्ब्रह्माकाशमाकाशमेव स्थितमनन्तकम् ॥४०॥\nसंकल्पनगराकारमेतत्सदपि नैव सत् ।\nअनिर्मितमरागं च एतद्वै चित्रमुत्थितम् ॥४१॥\nअकृतं चानुभूतं च न सत्यं सत्यवत्स्थितम् ।\nमहाकल्पे विमुक्तत्वाद्ब्रह्मादीनामसंशयम् ॥४२॥\nस्मृतिर्न प्राक्तनी काचित्कारणं वा स्वयंभुवः ।\nतेन यादृक्स्वयंभूः स्यात्तादृक्तज्जमिदं स्मृतम् ॥४३॥\nअनाद्यनुभवस्त्वित्थं योऽत्रास्ति वनिकादिके ।\nस्वप्नानुभूतं पृथ्व्यादि प्रबोधे यादृशं भवेत् ॥४४॥\nस्मृतः स व्योममात्रात्मा सर्वदैव स्मृतं जगत् ।\nयत्र यत्र यथा तोये द्रवत्वं नाम भिद्यते ॥४५॥\nतत्र तत्र तथा नान्यः सर्गोऽस्ति परमात्मनि ।\nसृष्टिरेवमियं प्रौढा सम एव त्वयं स्थितः ॥४६॥\nभात्येवं नाम ब्रह्माण्डं व्योमात्मेवातिनिर्मलम् ।\nदृश्यमेवमिदं शान्तं स्वात्मनिर्मितविभ्रमम् ॥४७॥\nनिराधारं निराधेयमद्वैतं चैक्यवर्जितम् ।\nजगत्संविदि जातायामपि जातं न किंचन ॥४८॥\nपरमाकाशमाशून्यमच्छमेव व्यवस्थितम् ।\nसर्वसंसारता नास्ति यदेव तदवस्थितम् ॥४९॥\nनाधेयं तत्र नाधारो न दृश्यं न च द्रष्टृता ।\nब्रह्माण्डं नास्ति न ब्रह्मा न च वैतण्डिका क्वचित् ॥५०॥\nन जगन्नापि जगती शान्तमेवाखिलं स्थितम् ।\nब्रह्मैव कचति स्वच्छमित्थमात्मात्मनात्मनि ॥५१॥\nचित्त्वाद्द्रवत्वात्सलिलमिवावर्ततयात्मनि ।\nअसदेवेदमाभाति सदिवेहानुभूयते ॥५२॥\nविनश्यत्यसदेवान्ते स्वप्ने स्वमरणं यथा ।\nअथवा स्वस्वरूपत्वात्सदेवेदमनामयम् ।\nअखण्डितमनाद्यन्तं ज्ञानमात्राम्बरोदरम् ॥५३॥\nआकाश एव परमे प्रथमः प्रजेशो\nनित्यं स्वयं कचति शून्यतया समो यः ।\nस ह्यातिवाहिकवपुर्नतु भूतरूपी\nपृथ्व्यादि तेन न सदस्ति यथा न जातम् ॥५४॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे स्वयंभूत्पत्तिवर्णनं नाम त्रयोदशः सर्गः ॥१३॥"
  }
]
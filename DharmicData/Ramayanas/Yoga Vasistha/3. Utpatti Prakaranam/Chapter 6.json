[
  {
    "text": "श्रीवसिष्ठ उवाच ।\nअस्य देवाधिदेवस्य परस्य परमात्मनः ।\nज्ञानादेव परा सिद्धिर्न त्वनुष्ठानदुःखतः ॥१॥\nअत्र ज्ञानमनुष्ठानं नत्वन्यदुपयुज्यते ।\nमृगतृष्णाजलभ्रान्तिशान्तौ चेदं निरूपितम् ॥२॥\nनह्येष दूरे नाभ्याशे नालभ्यो विषमे न च ।\nस्वानन्दाभासरूपोऽसौ स्वदेहादेव लभ्यते ॥३॥\nकिंचिन्नोपकरोत्यत्र तपोदानव्रतादिकम् ।\nस्वभावमात्रे विश्रान्तिमृते नात्रास्ति साधनम् ॥४॥\nसाधुसंगमसच्छास्त्रपरतैवात्र कारणम् ।\nसाधनं बाधनं मोहजालस्य यदकृत्रिमम् ॥५॥\nअर्यं सदेव इत्येव संपरिज्ञानमात्रतः ।\nजन्तोर्न जायते दुःखं जीवन्मुक्तत्वमेति च ॥६॥\nश्रीराम उवाच ।\nसंपरिज्ञातमात्रेण किलानेनात्मनात्मना ।\nपुनर्दोषा न बाधन्ते मरणाद्याः कदाचन ॥७॥\nदेवदेवो महानेष कुतो दूरादवाप्यते ।\nतपसा केन तीव्रेण क्लेशेन कियताथवा ॥८॥\nश्रीवसिष्ठ उवाच ।\nस्वपौरुषप्रयत्नेन विवेकेन विकासिना ।\nस देवो ज्ञायते राम न तपःस्नानकर्मभिः ॥९॥\nरागद्वेषतमःक्रोधमदमात्सर्यवर्जनम् ।\nविना राम तपोदानं क्लेश एव न वास्तवम् ॥१०॥\nरागाद्युपहते चित्ते वञ्चयित्वा परं धनम् ।\nयदर्ज्यते तस्य दानाद्यस्यार्थास्तस्य तत्फलम् ॥११॥\nरागाद्युपहते चित्ते व्रतादि क्रियते च यत् ।\nतद्दम्भः प्रोच्यते तस्य फलमस्ति मनाङ्ग च ॥१२॥\nतस्मात्पुरुषयत्नेन मुख्यमौषधमाहरेत् ।\nसच्छास्त्रसज्जनासङ्गौ संसृतिव्याधिनाशनौ ॥१३॥\nअत्रैकं पौरुषं यत्नं वर्जयित्वेतरा गतिः ।\nसर्वदुःखक्षयप्राप्तौ न काचिदुपपद्यते ॥१४॥\nश्रृणु तत्पौरुषं कीदृगात्मज्ञानस्य लब्धये ।\nयेन शाम्यत्यशेषेण रागद्वेषविषूचिका ॥१५॥\nयथासंभवया वृत्त्या लोकशास्त्राविरुद्धया ।\nसंतोषसंतुष्टमना भोगगन्धं परित्यजेत् ॥१६॥\nयथासंभवमुद्योगादनुद्विग्नतया स्वया ।\nसाधुसंगमसच्छास्त्रपरतां प्रथमं श्रयेत् ॥१७॥\nयथाप्राप्तार्थसंतुष्टो यो गर्हितमुपेक्षते ।\nसाधुसंगमसच्छास्त्रपरः शीघ्रं स मुच्यते ॥१८॥\nविचारेण परिज्ञातस्वभावस्य महामतेः ।\nअनुकम्प्या भवन्त्येते ब्रह्मविष्ण्विन्द्रशंकराः ॥१९॥\nदेशे यं सुजनप्राया लोकाः साधुं प्रचक्षते ।\nस विशिष्टः स साधुः स्यात्तं प्रयत्नेन संश्रयेत् ॥२०॥\nअध्यात्मविद्या विद्यानां प्रधानं तत्कथाश्रयम् ।\nशास्त्रं सच्छास्त्रमित्याहुर्मुच्यते तद्विचारणात् ॥२१॥\nसच्छास्त्रसत्संगमजैर्विवेकै-\nस्तथा विनश्यन्ति बलादविद्याः ।\nयथा जलानां कतकानुषङ्गा-\nद्यथा जनानां मतयोऽपि योगात् ॥२२॥"
  },
  {
    "text": "इत्यार्षे श्रीवासिष्ठमहारामायणे मोक्षोपाये उत्पत्तिप्रकरणे मुमुक्षुप्रयत्नोपदेशो नाम षष्ठः सर्गः ॥६॥"
  }
]
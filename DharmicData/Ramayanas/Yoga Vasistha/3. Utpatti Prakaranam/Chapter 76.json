[
  {
    "text": "श्रीवसिष्ठ उवाच ।\nअथाभवदसौ सूची कर्कटीराक्षसी पुनः ।\nसूक्ष्मैव स्थौल्यमायाता मेघलेखेव वार्षिकी ॥१॥\nनिजमाकाशमासाद्य किंचित्प्रमुदिता सती ।\nवृहद्राक्षसभावं तद्बोधात्कञ्चुकवज्जहौ ॥२॥\nतत्रैव ध्यायती तस्थौ बद्धपद्मासनस्थितिः ।\nव्यालम्ब्य संविदं शुद्धां संस्थिता गिरिकूटवत् ॥३॥\nअथ सा मासषट्केन ध्यानाद्बोधमुपागता ।\nमहाजलदनादेन प्रावृषीव शिखण्डिनी ॥४॥\nप्रबुद्धा सा बहिर्वृत्तिर्बभूव क्षुत्परायणा ।\nयावद्देहं स्वभावोऽस्य देहस्य न निवर्तते ॥५॥\nअथ सा किं ग्रस इति चिन्तयामास चिन्तया ।\nभोक्तव्यः परजीवश्च न्यायेन न विना मया ॥६॥\nयदार्यगर्हितं यद्वा न्यायेन न समर्जितम् ।\nतस्माद्ग्रासाद्वरं मन्ये मरणं देहिनामिदम् ॥७॥\nयदि देहं त्यजामीदं तन्न्यायोपार्जितं विना ।\nन किंचिदस्ति निर्न्यायं भुक्तोऽर्थो हि गरायते ॥८॥\nयत्र लोकक्रमप्राप्तं तेन भुक्तेन किं भवेत् ।\nन जीवितेन नो मृत्या किंचित्कारणमस्ति मे ॥९॥\nमनोमात्रमहं ह्यासं देहादिभ्रमभूषणम् ।\nतच्छान्तं स्वावबोधेन देहादेहदृशौ कुतः ॥१०॥\nश्रीवसिष्ठ उवाच ।\nएवं स्थिता मौनवती शुश्राव गगनाद्गिरम् ।\nरक्षःस्वरूपसंत्यागतुष्टेनोक्तां नभस्वता ॥११॥\nगच्छ कर्कटि मूढांस्त्वं ज्ञानेनाश्ववबोधय ।\nमूढोत्तारणमेवेह स्वभावो महतामिति ॥१२॥\nबोध्यमानो भवत्यापि यो न बोधमुपैष्यति ।\nस्वनाशायैव जातोऽसौ न्याय्यो ग्रासो भवेत्तव ॥१३॥\nश्रुत्वेत्यनुगृऽहीतास्मि त्वयेत्युक्तवती शनैः ।\nउत्तस्थौ शैलशिखरात्क्रमादवरुरोह च ॥१४॥\nअधित्यकामतीत्याशु गत्वा चोपत्यकातटान् ।\nविवेश शैलपादस्थं किरातजनमण्डलम् ॥१५॥\nबह्वन्नपशुलोकौघद्रव्यशष्पौषधामिषम् ।\nअनन्तमूलपानान्नमृगकीटखगादिकम् ॥१६॥\nप्रचलितवलिताञ्जनाचलाभा\nहिमगिरिपादनिवेशितं सुदेशम् ।\nतदनुगतवती निशाचरी सा\nनिशि सुघनान्धतमिस्रमार्गभूमौ ॥१७॥"
  },
  {
    "text": "इत्यार्षे श्रीवासिष्ठमहारामायणे मोक्षोपायेषूत्पत्तिप्रकरणे अन्यायबाधिको नाम षट्सप्ततितमः सर्गः ॥७६॥"
  }
]
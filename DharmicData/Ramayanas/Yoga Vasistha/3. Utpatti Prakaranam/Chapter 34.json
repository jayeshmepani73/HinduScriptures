[
  {
    "text": "श्रीवसिष्ठ उवाच ।\nअथ राज्ञां युयुत्सूनां भटानां मन्त्रिणामपि ।\nनभसः प्रेक्षकाणां च तत्रेमाः प्रोदगुर्गिरः ॥१॥\nचलत्पद्मं सर इव वहद्विहगमेव च ।\nनभः शूरशिरःकीर्णं भाति तारकिताकृति ॥२॥\nपश्य रक्तपृषत्पूरसिन्दूरारुणमारुतैः ।\nसांध्या इव विभान्त्येते मध्याह्नेऽम्बुदभानवः ॥३॥\nकिमिदं भगवन्व्योम पलालभरितं स्थितम् ।\nनेदं पलालं वीराणामेते शरभराम्बुदाः ॥४॥\nयावन्तो भुवि सिच्यन्ते रुधिरे रणरेणवः ।\nतावन्त्यब्दसहस्राणि भटानामास्पदं दिवि ॥५॥\nमा भैष्ट नैते निस्त्रिंशा नीलोत्पलदलत्विषः ।\nअमी वीरावलोकिन्या लक्ष्म्या नयनविभ्रमाः ॥६॥\nवीरालिङ्गनलोलानां नितम्बे सुरयोषिताम् ।\nमेखलाः शिथिलीकर्तुं प्रवृत्तः कुसुमायुधः ॥७॥\nलसद्भुजलतालोला रक्तपल्लवपाणयः ।\nमञ्जरीमत्तनयना मध्वामोदसुगन्धयः ॥८॥\nगायन्त्यो मधुरालापैर्नन्दनोद्यानदेवताः ।\nतवागमनमाशङ्क्य प्रवृत्ताः परिनर्तितुम् ॥९॥\nप्रत्यनीकं भिनत्त्यन्तः कुठारैः कठिनैरियम् ।\nसेना ग्राम्येव वनिता दयितं दृष्टिचेष्टितैः ॥१०॥\nहा पितुर्मम भल्लेन शिरो ज्वलितकुण्डलम् ।\nसूर्यस्य निकटं नीतं कालेनेवाष्टमो ग्रहः ॥११॥\nआपादशृङ्खलाप्रोतभ्रमत्स्थूलोपलद्वयम् ।\nभ्रामयंश्चित्रदण्डाख्यं चक्रमूर्ध्वभुजो जवात् ॥१२॥\nयोधो यम इवाभाति याम्यादायाति दिक्तटात् ।\nसर्वतः संहरन्सेनामेहि यामो यथागतम् ॥१३॥\nसद्यश्छिन्नशिरश्वभ्रमज्जत्कङ्ककुलाकुलाः ।\nकबन्धाः परिनृत्यन्ति तालोत्ताला रणाङ्गणे ॥१४॥\nगीर्वाणगणगोष्ठीषु प्रवृत्ताः संकथा मिथः ।\nकदा लोकान्तरं धीराः कथं यास्यन्ति के कुतः ॥१५॥\nनिगिरत्यागताः सेनाः स्रवन्तीरिव सागरः ।\nसमत्स्यमकरव्यूहा अहो नु विषमो भटः ॥१६॥\nकटेषु करिणां कीर्णा धारानाराचराजयः ।\nपतिता इव संपूर्णाः शृङ्गसंघेषु वृष्टयः ॥१७॥\nहा कुन्तेन शिरो नीतं ममेत्येव विवक्षतः ।\nशिरसाऽजीवमित्येवं खे खगेनेव वाशितम् ॥१८॥\nयन्त्रपाषाणवर्षेण यैषास्मान्परिषिञ्चति ।\nसेनानुशृङ्खलाजालवलना क्रियतां बलात् ॥१९॥\nवलीपलितनिर्मुक्तं पूर्वभार्याप्सराः सती ।\nअङ्गीकरोति भर्तारं परिज्ञाय रणे हतम् ॥२०॥\nआदिवं रचिताकाराः कुन्तकाननकान्तयः ।\nवीराणां स्वर्गमारोढुमिव सोपानपङ्क्तयः ॥२१॥\nकान्तकाञ्चनकान्ताङ्गे भटस्योरसि कामिनी ।\nदृष्टा देवपुरन्ध्रीयं भर्तुरन्वेषणान्विता ॥२२॥\nहा हतं सैन्यमस्माकं भटैऽरुद्धतमुष्टिभिः ।\nमहाप्रलयकल्लोलैः सुरशैलस्थलं यथा ॥२३॥\nयुध्यध्वमग्रतो मूढा नयतार्धमृतान्नरान् ।\nनिजान्पादप्रहारेण मैतान्दारयताधमाः ॥२४॥\nधम्मिल्लवलनाव्यग्रे घनोत्कण्ठेऽप्सरोगणे ।\nभटो दिव्यशरीरेण पार्श्वप्राप्तो निरीक्ष्यताम् ॥२५॥\nफुल्लहेमारविन्दासु च्छायाशीतजलानिलैः ।\nस्वर्गनद्यास्तटीष्वेनं दूरायातं विनोदय ॥२६॥\nविविधायुधसंघट्टखण्डितोग्रास्थिकोटयः ।\nखे कवन्त्यः कणत्कारैः प्रसृतास्तारका इव ॥२७॥\nव्योम्नि जीवनदीवाहे वहत्सायकवारिणि ।\nचक्रावर्तिनि गच्छन्ति गिरयोऽप्यणुपङ्कताम् ॥२८॥\nभ्रमद्भिर्ग्रहमार्गेषु शिरोभिर्वीरभूभृताम् ।\nआयुधांशुलतानाललग्नासिदलकण्टकैः ॥२९॥\nकेतुपट्टंमृणालाङ्गदलैर्लब्धशिलीमुखैः ।\nवहद्वातचलत्पद्मं नभः पद्मसरः कृतम् ॥३०॥\nमृतमातङ्गसंघाते गिराविव पिपीलिकाः ।\nभीरवः परिलीयन्ते स्त्रियः पुंवक्षसीव च ॥३१॥\nअपूर्वोत्तमसौन्दर्यकान्तसंगमशंसिनः ।\nवान्ति विद्याधरस्त्रीणामलकोल्लासिनोऽनिलाः ॥३२॥\nछत्रेषूड्डीयमानेषु स्थितेषु व्योम्नि चन्द्रता ।\nइन्दुनेव यशोमूर्त्या कृता शुभ्रातपत्रता ॥३३॥\nभटो मरणमूर्च्छान्ते निमेषेणामरं वपुः ।\nस्वकर्मशिल्पिरचितं प्राप्तः स्वप्नपुरं यथा ॥३४॥\nशूलशक्त्यृष्टिचक्राणां वृष्टयो मुक्ततुष्टयः ।\nव्योमाब्धौ मत्स्यमकरसंकुलावयवाः स्थिताः ॥३५॥\nशरोत्कृत्तसितच्छत्रकलहंसैर्नभःस्थलम् ।\nभाति संचितपूर्णेन्दुबिम्बलक्षैरिवावृतम् ॥३६॥\nक्रियते गगनोड्डीनैश्चामरैश्चारुघर्घरैः ।\nवातावधूतसंरोधतरङ्गनिकरद्युतिः ॥३७॥\nदृश्यन्ते हेतिदलिताश्छत्रचामरकेतवः ।\nआकाशक्षेत्रविक्षिप्ता यशःशालिलता इव ॥३८॥\nवहद्भिर्व्योम्नि सक्षेम पश्य नीता क्षयं शरै ।\nशक्तिवृष्टिरुपायान्ती सस्यश्रीः शलभैरिव ॥३९॥\nएषा प्रसृतदोर्दण्डभटखड्गच्छटात्कृतिः ।\nकठिनात्कंकटाज्जाता मृत्योरेवोग्रहुंकृतिः ॥४०॥\nहेतिकल्पानिलक्षुण्णा दन्तनिर्झरवारयः ।\nजनताक्षयकालेऽस्मिन्भग्ना नागा नगा इव ॥४१॥\nसचक्रनाथसूताश्वं व्यूढं रक्तमहाहृदे ।\nहाहाभिभूतगतिकं चेष्टते रथपत्त्नम् ॥४२॥\nकरकंकटकुट्यङ्कखड्गसंघट्टटांकृतैः ।\nकालरात्र्या प्रनृत्यन्त्या रणवीणेव वाद्यते ॥४३॥\nनरेभखरवाजिभ्यो ये च्युता रक्तनिर्झराः ।\nपश्य तद्बिन्दुसिक्तेन वायुनारुणिता दिशः ॥४४॥\nशस्त्रांशुजलदे व्योम्नि कालीचिकुरमेचके ।\nशरकोरकभारस्रङ्मेघे विद्युदिवोदिता ॥४५॥\nअनन्तरक्तसंसक्तसन्नावनितलायुधैः ।\nभुवनं भात्यभिज्वालमग्निलोक इवाकुलम् ॥४६॥\nभुशुण्डीशक्तिशूलासिमुसलप्रासवृष्टयः ।\nअन्योन्यच्छेदभेदाभ्यां करप्रकरतोऽपतन् ॥४७॥\nअक्षोभैकप्रहरणाद्यातुधान्योऽन्यचेष्टितम् ।\nसंरम्भावेक्षणप्रज्ञं रणं स्वप्नमिव स्थितम् ॥४८॥\nअनन्यशब्दाविरतहताहतिरणज्झणैः ।\nगायतीव क्षतक्षोभमुदितो रणभैरवः ॥४९॥\nअन्योन्यरणहेत्युग्रचूर्णपूर्णो रणार्णवः ।\nवालुकामय एवाभूच्छिन्नच्छत्रतरङ्गकः ॥५०॥\nसरभसरसवद्विसारितूर्य-\nप्रतिरवपूरितलोकपाललोकः ।\nरणगिरिरयमुग्रपक्षदक्ष-\nप्रतिसृतिवृत्त इवाम्बरे युगान्ते ॥५१॥\nहा हा धिक्प्रविकटकङ्कटाननोद्य-\nत्प्रोड्डीनप्रकटतडिच्छटाप्रतप्ताः ।\nक्रेङ्कारस्फुरितगुणेरिता रणन्तो\nनाराचाः शिखरिशिलागणं वहन्ति ॥५२॥ ।\nछिन्नेच्छाच्छमिति न यावदङ्गभङ्गं\nकुर्वन्तो ज्वलदनलोज्ज्वलाः पृषत्काः ।\nतावद्द्राग्द्रुतमित एहि मित्र यामो\nयामोऽयं प्रवहति वासरश्चतुर्थः ॥५३॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे लीलोपाख्याने रणप्रेक्षकजनोक्तिवर्णनं नाम चतुस्त्रिंशः सर्गः ॥३४॥"
  }
]
[
  {
    "text": "श्रीवाल्मीकिरुवाच ।\nएवमुक्तो भगवता वसिष्ठेन महात्मना ।\nरामः कमलपत्राक्ष उन्मीलित इवाबभौ ॥१॥\nविकासितान्तःकरणः शोभामलमुपाययौ ।\nआश्वस्तस्तमसि क्षीणे पद्मोऽर्कालोकनादिव ॥२॥\nबोधविस्मयसंजातसौम्यस्मितसिताननः ।\nदन्तरश्मिसुधाधौतामिमां वाचमुवाच ह ॥३॥\nश्रीराम उवाच ।\nअहो नु चित्रं पद्मोत्थैर्बद्धास्तन्तुभिरद्रयः ।\nअविद्यमाना या विद्या तया सर्वे वशीकृताः ॥४॥\nइदं तद्वज्रतां यातं तृणमात्रं जगत्त्रये ।\nअविद्ययापि यन्नामासदेव सदिव स्थितम् ॥५॥\nअस्याः संसारमायाया नद्यास्त्रिभुवनाङ्गणे ।\nरूपं मदवबोधार्थं कथयानुग्रहात्पुनः ॥६॥\nअन्यो यत्संशयोऽयं मे महात्मन्हृदि वर्तते ।\nलवणोऽसौ महाभागः किं नामापदमाप्तवान् ॥७॥\nसंश्लिष्टयोराहतयोर्द्वयोर्वा देहदेहिनोः ।\nब्रह्मन्क इव संसारी शुभाशुभफलैकभाक् ॥८॥\nलवणस्य तथा दत्त्वा तामापदमनुत्तमाम् ।\nकिं गतश्चञ्चलारम्भः कश्चासावैन्द्रजालिकः ॥९॥\nश्रीवसिष्ठ उवाच ।\nकाष्ठकुड्योपमो देहो न किंचन इहानघ ।\nस्वप्नालोक इवानेन चेतसा परिकल्प्यते ॥१०॥\nचेतस्तु जीवतां यातं चिच्छक्तिपरिभूषितम् ।\nविद्यात्संसारसंरम्भं कपिपोतकचञ्चलम् ॥११॥\nदेही हि कर्मभाग्यो हि नानाकारशरीरधृक् ।\nअहंकारमनोजीवनामभिः परिकल्प्यते ॥१२॥\nतस्येमान्यप्रबुद्धस्य न प्रबुद्धस्य राघव ।\nसुखदुःखान्यनन्तानि शरीरस्य न कानिचित् ॥१३॥\nअप्रबुद्धं मनो नानासंज्ञाकल्पितकल्पनम् ।\nवृत्तीरनुपतच्चित्रा विचित्राकृतितां गतम् ॥१४॥\nअप्रबुद्धं मनो यावन्निद्रितं तावदेव हि ।\nसंभ्रमं पश्यति स्वप्ने न प्रबुद्धं कदाचन ॥१५॥\nअज्ञाननिद्राक्षुभितो जीवो यावन्न बोधितः ।\nतावत्पश्यति दुर्भेदं संसारारम्भविभ्रमम् ॥१६॥\nसंप्रबुद्धस्य मनसस्तमः सर्वं विलीयते ।\nकमलस्य यथा हार्दं दिनालोकविकासिनः ॥१७॥\nचित्ताविद्यामनोजीववासनेति कृतात्मभिः ।\nकर्मात्मेति च यः प्रोक्तः स देही दुःखकोविदः ॥१८॥\nजडो देहो न दुःखार्हो दुःखी देह्यविचारतः ।\nअविचारो घनाज्ञानादज्ञानं दुःखकारणम् ॥१९॥\nशुभाशुभानां धर्माणां जीवो विषयतां गतः ।\nअविवेकैकदोषेण कोशेनेव हि कीटकः ॥२०॥\nअविवेकामयोन्नद्धं मनो विविधवृत्तिमत् ।\nनानाकारविहारेण परिभ्रमति चक्रवत् ॥२१॥\nउदेति रौति हन्त्यत्ति याति वल्गति निन्दति ।\nमन एव शरीरेऽस्मिन्न शरीरं कदाचन ॥२२॥\nयथा गृहपतिर्गेहे विविधं हि विचेष्टते ।\nन गृहं तु जडं राम तथा देहे हि जीवकः ॥२३॥\nसर्वेषु सुखदुःखेषु सर्वासु कलनासु च ।\nमनः कर्तृ मनो भोक्तृ मानसं विद्धि मानवम् ॥२४॥\nअत्र ते श्रृणु वक्ष्यामि वृत्तान्तमिममुत्तमम् ।\nलवणोऽसौ यथा यातश्चण्डालत्वं मनोभ्रमात् ॥२५॥\nमनः कर्मफलं भुङ्कते शुभं वाऽशुभमेव वा ।\nयथैतद्बुद्ध्यसे नूनं तथाकर्णय राघव ॥२६॥\nहरिश्चन्द्रकुलोत्थेन लवणेन पुरानघ ।\nएकं तेनोपविष्टेन चिन्तितं मनसा चिरम् ॥२७॥\nपितामहो मे सुमहान्राजसूयस्य याजकः ।\nअहं तस्य कुले जातस्तं यजे मनसा मखम् ॥२८॥\nइति संचिन्त्य मनसा कृत्वा संभारमादृतः ।\nराजसूयस्य दीक्षायां प्रविवेश महीपतिः ॥२९॥\nऋत्विजश्चाह्वयामास पूजयामास सन्मुनीन् ।\nदेवानामन्त्रयामास ज्वालयामास पावकम् ॥३०॥\nयथेच्छं यजमानस्य मनसोपवनान्तरे ।\nययौ संवत्सरः साग्रो देवर्षिद्विजपूजया ॥३१॥\nभूतेभ्यो द्विजपूर्वेभ्यो दत्त्वा सर्वस्वदक्षिणाम् ।\nविबुध्यत दिनस्यान्ते स्व एवोपवने नृपः ॥३२॥\nएवं स लवणो राजा राजसूयमवाप्तवान् ।\nमनसैव हि तुष्टेन युक्तं तस्य फलेन च ॥३३॥\nअतश्चित्तं नरं विद्धि भोक्तारं सुखदुःखयोः ।\nतन्मनः पावनोपाये सत्ये योजय राघव ॥३४॥\nपूर्णे देशे सुसंपूर्णः पुमान्नष्टे विनश्यति ।\nदेहोऽहमिति येषां तु निश्चयस्तैरलं बुधाः ॥३५॥\nउच्चैर्विवेकवति चेतसि संप्रबुद्धे\nदुःखान्यलं विगलितानि विविक्तबुद्धेः ।\nभास्वत्करप्रकटिते ननु पद्मखण्डे\nसंकोचजाड्यतिमिराणि चिरं क्षतानि ॥३६॥"
  },
  {
    "text": "इत्यार्षे श्रीवासिष्ठमहारामायणे वा० मो० उत्पत्तिप्रकरणे सुखदुःखभोक्तृत्वोपदेशो नाम पञ्चदशोत्तरशततमः सर्गः ॥११५॥"
  }
]
[
  {
    "text": "श्रीराम उवाच ।\nइदं रूपमिदं दृश्यं जगन्नास्तीति भासुरम् ।\nमहाप्रलयसंप्राप्तौ भो ब्रह्मन्क्वेव तिष्ठति ॥१॥\nश्रीवसिष्ठ उवाच ।\nकुत आयाति कीदृग्वा वन्ध्यापुत्रः क्व गच्छति ।\nक्व याति कुत आयाति वद वा व्योमकाननम् ॥२॥\nश्रीराम उवाच ।\nवन्ध्यापुत्रो व्योमवनं नैवास्ति न भविष्यति ।\nकीदृशी दृश्यता तस्य कीदृशी तस्य नास्तिता ॥३॥\nश्रीवसिष्ठ उवाच ।\nवन्ध्यापुत्रव्योमवने यथा न स्तः कदाचन ।\nजगदाद्यखिलं दृश्यं तथा नास्ति कदाचन ॥४॥\nन चोत्पन्ने न च ध्वंसि यत्किलादौ न विद्यते ।\nउत्पत्तिः कीदृशी तस्य नाशशब्दस्य का कथा ॥५॥\nश्रीराम उवाच ।\nवन्ध्यापुत्रनभोवृक्षकल्पना तावदस्ति हि ।\nसा यथा नाशजन्माढ्या तथैवेदं न किं भवेत् ॥६॥\nश्रीवसिष्ठ उवाच ।\nतुल्यस्यातुलदुःस्थस्य भावकैः किल तोलनम् ।\nनिरन्वया यथैवोक्तिर्जगत्सत्ता तथैव हि ॥७॥\nयथा सौवर्णकटके दृश्यमानमिदं स्फुटम् ।\nकटकत्वं तु नैवास्ति जगत्त्वं न तथा परे ॥८॥\nआकाशे च यथा नास्तिशून्यत्वं व्यतिरेकवत् ।\nजगत्त्वं ब्रह्मणि तथा नास्त्येवाप्युपलब्धिमत् ॥९॥\nकज्जलान्न यथा कार्ष्ण्यं शैत्यं च न यथा हिमात् ।\nपृथगेवं भवेद्बुद्धं जगन्नास्ति परे पदे ॥१०॥\nयथा शैत्यं न शशिनो न हिमाद्व्यतिरिच्यते ।\nब्रह्मणो न तथा सर्गो विद्यते व्यतिरेकवान् ॥११॥\nमरुनद्यां यथा तोयं द्वितीयेन्दौ यथेन्दुता ।\nनास्त्येवेह जगन्नाम दृष्टमप्यमलात्मनि ॥१२॥\nआदावेव हि यन्नास्ति कारणासंभवात्स्वयम् ।\nवर्तमानेऽपि तन्नास्ति नाशः स्यात्तत्र कीदृशः ॥१३॥\nक्वासंभवद्भूतजाड्यं पृथ्व्यादेर्जडवस्तुनः ।\nकार्यकारणं भवितुं शक्तं छायायाश्चातपो यथा ॥१४॥\nकारणाभावतः कार्यं नेदं तत्किंचनोदितम् ।\nयत्तत्कारणमेवास्ति तदेवेत्थमवस्थितम् ॥१५॥\nअज्ञानमेव यद्भाति संविदाभासमेव तत् ।\nयज्जगद्दृश्यते स्वप्ने संवित्कचनमेव तत् ॥१६॥\nसंवित्कचनमेवान्तर्यथा स्वप्ने जगद्भ्रमः ।\nसर्गादौ ब्रह्मणि तथा जगत्कचनमाततम् ॥१७॥\nयदिदं दृश्यते किंचित्सदैवात्मनि संस्थितम् ।\nनास्तमेति न चोदेति जगत्किंचित्कदाचन ॥१८॥\nयथा द्रवत्वं सलिलं स्पन्दनं पवनो यथा ।\nयथा प्रकाश आभासो ब्रह्मैव त्रिजगत्तथा ॥१९॥\nयथा पुरमिवास्तेऽन्तर्विदेव स्वप्नसंविदः ।\nतथा जगदिवाभाति स्वात्मैव परमात्मनि ॥२०॥\nश्रीराम उवाच ।\nएवं चेत्तत्कथं ब्रह्मन्सुघनप्रत्ययं वद ।\nइदं दृश्यविषं जातमसत्स्वप्नानुभूतिवत् ॥२१॥\nसति दृश्ये किल द्रष्टा सति द्रष्टरि दृश्यता ।\nएकसत्त्वे द्वयोर्बन्धो मुक्तिरेकक्षये द्वयोः ॥२२॥\nअत्यन्तासंभवो यावद्बुद्धो दृश्यस्य न क्षयः ।\nतावद्द्रष्टरि दृश्यत्वं न संभवति मोक्षधीः ॥२३॥\nदृश्यं चेत्संभवत्यादौ पश्चात्क्षयमुपालभेत् ।\nतद्दृश्यस्मरणानर्थरूपो बन्धो न शाम्यति ॥२४॥\nयत्र क्वचन संस्थस्य स्वादर्शस्येव चिद्गतेः ।\nप्रतिबिम्बो लगत्येव सर्वस्मृतिमयो ह्यलम् ॥२५॥\nआदावेव हि नोत्पन्नं दृश्यं नास्त्येव चेत्स्वयम् ।\nद्रष्टुर्दृश्यस्वभावत्वात्तत्संभवति मुक्तता ॥२६॥\nतस्मादसंभवन्मुक्तेर्मम प्रोत्सार्य युक्तिभिः ।\nअत्यन्तासंभवो यावत्कथयात्मविदां वर ॥२७॥\nश्रीवसिष्ठ उवाच ।\nअसदेव सदा भाति जगत्सर्वात्मकं यथा ।\nश्रृण्वहं कथया राम दीर्घया कथयामि ते ॥२८॥\nव्यवसायकथावाक्यैर्यावत्तत्रानुवर्णितम् ।\nन विश्राम्यति ते तावद्धृदि पांसुर्यथा ह्रदे ॥२९॥\nअत्यन्ताभावमस्यास्त्वं जगत्सर्गभ्रमस्थितेः ।\nबुद्धैकध्याननिष्ठात्मा व्यवहारं करिष्यसि ॥३०॥\nभावाभावग्रहोत्सर्गस्थूलसूक्ष्मचलाचलाः ।\nदृशस्त्वां वेधयिष्यन्ति न महाद्रिमिवेषवः ॥३१॥\nस एषोऽस्त्येक एवात्मा न द्वितीयास्ति कल्पना ।\nजगदत्र यथोत्पन्नं तत्ते वक्ष्यामि राघव ॥३२॥\nतस्मादिमानि सकलानि विजृम्भितानि\nसोऽपीदमङ्ग सकलासकलं महात्मा ।\nरूपावलोकनमनोमननप्रकारा\nकारास्पदं स्वयमुदेति विलीयते च ॥३३॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे परमार्थवर्णनं नामैकादशः सर्गः ॥११॥"
  }
]
[
  {
    "text": "श्रीवसिष्ठ उवाच ।\nइति मे भगवता पूर्वमुक्तं तदेतदद्य तुभ्यं कथितम् ॥१॥\nतस्मादनाख्यानाद्ब्रह्मणः सर्वतः सर्वमनाख्यान-\nमुत्पद्यते स्वयमेव तद्धनतां प्राप्य मनः संपद्यते ॥२॥\nतन्मनस्तन्मात्रकल्पनपूर्वकसन्निवेशं भवति तत-\nस्तैजसः पुरुषः संपद्यते सोऽयं ब्रह्मेत्यात्मनि नाम कृतवान् ॥३॥\nतेन राम योऽयं परमेष्ठी तन्मनस्तत्त्वं विद्धि ॥४॥\nसमनस्तत्त्वाकारो भगवानब्रह्मा संकल्पमयत्वाद्य-\nदेव संकल्पयति तदेव पश्यति ॥५॥\nततस्तेनेयमविद्या परिकल्पिता अनात्मन्यात्मा-\nभिमानमयीति तेन ब्रह्मणा गिरितृणजलधिमयमिदं\nक्रमेण जगत्परिकल्पितम् ॥६॥\nइत्थं क्रमेण ब्रह्मतत्त्वादियमागता सृष्टिरन्यत\nएवागतेयमिति लक्ष्यते ॥७॥\nतस्मात्सर्वपदार्थानां त्रैलोक्योदरवर्तिनाम् ।\nउत्पत्तिर्ब्रह्मणो राम तरङ्गाणामिवार्णवात् ॥८॥\nय एवमनुत्पन्ने जगति या ब्रह्मणश्चिन्मनोरूपिणी\nसाहंकारे परिकल्प्य ब्रह्म ब्रह्मतामेति ॥९॥\nयास्त्वन्याश्चिच्छक्तयः सर्वशक्तेरभिन्ना एव\nकल्प्यन्ते ॥१०॥\nजगति स्फारतां नीते पितामहरूपेण मनसा\nसमुल्लसन्ति ॥११॥\nएते सहस्रशोऽपि परिवर्तमानजीवा उच्यन्ते ॥१२॥\nतेऽभ्युत्थिता एव चिन्नभसो नभसि तन्मात्रैरा-\nवलिता गगनपवनान्तर्वर्तिनश्चतुर्दशविधा ये भूत-\nजातमध्यतयाभ्यासे तिष्ठन्ति तस्या एव प्राणशक्ति-\nद्वारेण प्रविश्य शरीरं स्थावरं जंगमं वापि बीजतां गच्छन्ति ॥१३॥\nतदनु योनितो जगति जायन्ते तदनु काकताली-\nययोगेनोत्पन्नवासनाप्रवाहानुरूपकर्मफलभागिनो भवन्ति ॥१४॥\nततः कर्मरज्जुभिर्वासनावलिताभिर्बद्धशरीरा\nभ्रमन्तः प्रोत्पतन्ति च ॥१५॥\nइच्छैवैता भूतजातयः ॥१६॥\nकाश्चिज्जनसहस्रान्ताः पतन्ति वनपर्णवत् ।\nकर्मवात्या परिभ्रान्ता लुठन्ति गिरिकुक्षिषु ॥१७॥\nअप्रमेयभवाः काश्चिच्चित्सत्ताज्ञानमोहिताः ।\nचिरजाता भवन्तीह बहुकल्पशतान्यपि ॥१८॥\nकाश्चित्कतिपयातीता मनोरमभवान्तराः ।\nविहरन्ति जगत्यस्मिन्शुभकर्मपरायणाः ॥१९॥\nकाश्चिद्विज्ञातविज्ञानाः परमेव पदं गताः ।\nवातोद्भूताः पयोमध्यं सामुद्रा इव बिन्दवः ॥२०॥\nउत्पत्तिः सर्वजीवानामितीह ब्रह्मणः पदात् ।\nआविर्भावतिरोभावभङ्गुरा भवभाविनी ॥२१॥\nवासनाविषवैषम्यवैधुर्यज्वरधारिणी ।\nअनन्तसंकटानर्थकार्यसत्कारकारिणी ॥२२॥\nनानादिग्देशकालान्तशैलकन्दरचारिणी ।\nरचितोत्तमवैचित्र्यविहिताऽऽसंभ्रमाऽसती ॥२३॥\nएषा जगज्जाङ्गलजीर्णवल्ली\nसम्यक्समालोककुठारकृत्ता ।\nवल्लीव विक्षुब्धमनःशरीरा\nभूयो न संरोहति रामभद्र ॥२४॥\nइत्यार्षे श्रीवासिष्ठमहारामायणे वाल्मीकीये उत्पत्तिप्रकरणे उत्पत्तिदर्शनं नाम त्रिनवतितमः सर्गः ॥९३॥"
  }
]
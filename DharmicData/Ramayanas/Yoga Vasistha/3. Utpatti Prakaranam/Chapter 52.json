[
  {
    "text": "श्रीवसिष्ठ उवाच ।\nएतस्मिन्नन्तरे राम लीलोवाच सरस्वतीम् ।\nश्वासावशेषमालोक्य मूढं भर्तारमग्रगम् ॥१॥\nप्रवृत्तो देहमुत्स्रष्टुं मद्भर्तायमिहाम्बिके ।\nज्ञप्तिरुवाच ।\nएवंरूपमहारम्भे संग्रामे राष्ट्रसंभ्रमे ॥२॥\nसंपन्नेऽपि स्थितेऽप्युच्चैर्विचित्रारम्भमन्थरे ।\nन किंचिदपि संपन्नं राष्ट्रं न च महीतलम् ॥३॥\nन स्थितं क्वचनाप्येव स्वप्नात्मकमिदं जगत् ।\nतस्य तन्मण्डपस्यान्तः शवस्य निकटाम्बरे ॥४॥\nइदं भूराष्ट्रमाभाति भर्तृजीवस्य तेऽनघे ।\nअन्तःपुरगृहान्ते तदिदं राष्ट्रान्वितोदरम् ॥५॥\nवसिष्ठविप्रगेहेऽन्तर्विन्ध्याद्रिग्रामके स्थितम् ।\nवसिष्ठविप्रगेहेन्तः शवगेहजगत्स्थितम् ॥६॥\nशवगेहजगत्कुक्षाविदं गेहजगत्स्थितम् ।\nएवमेष महारम्भो जगत्त्रयमयो भ्रमः ॥७॥\nत्वया मयाऽनयाऽनेन संयुक्तः सार्णवावनिः ।\nगिरिग्रामकदेहान्तर्मध्ये गगनकोशके ॥८॥\nस्वात्मैव कचति व्यर्थो न कचत्येव वा क्वचित् ।\nतत्पदं परमं विद्धि नाशोत्पादविवर्जितम् ॥९॥\nस्वयं कचितमाभातं शान्तं परमनामयम् ।\nकिल मण्डपगेहेन्तः स्वस्वभावोदितात्मनि ॥१०॥\nएवमारम्भघनयोरपि मण्डपयोस्तयोः ।\nउदरे शून्यमाकाशमेवास्ति न जगद्भ्रमः ॥११॥\nभ्रमद्रष्टुरभावे हि कीदृशी भ्रमता भ्रमे ।\nनास्त्येव भ्रमसत्तातो यदस्ति तदजं पदम् ॥१२॥\nभ्रमो दृश्यमसत्तस्य द्रष्टृदृश्यदशा कुतः ।\nद्रष्टृदृश्यक्रमाभावादद्वयं सहजं हि तत् ॥१३॥\nतत्पदं परमं विद्धि नाशोत्पादविवर्जितम् ।\nस्वयं कचितमाभातं शान्तमाद्यमनामयम् ॥१४॥\nकिल मण्डपगेहान्तः स्वस्वभावोदितात्मनि ।\nविहरन्ति जनास्तत्र स्वगेहे स्वव्यवस्थया ॥१५॥\nन जगत्तत्र नो सर्गः कश्चिदप्यनुभूयते ।\nतेनाहमजमाकाशं जगदित्येव वर्तते ॥१६॥\nसर्वं शून्यात्मविज्ञानं मेर्वादिगिरिजालकम् ।\nनेदं कुड्यमयं किंचिद्यथा स्वप्ने महापुरम् ॥१७॥\nदेशे प्रादेशमात्रेऽपि गिरिजालमयान्यपि ।\nवज्रसाराणि खान्येव लक्षाणि जगतो विदुः ॥१८॥\nजगन्ति सुबहून्येव संभवन्त्यणुकेऽपि च ।\nकदलीपल्लवानीव संनिवेशेन भूरिशः ॥१९॥\nत्रिजगच्चिदणावन्तरस्ति स्वप्नपुरं यथा ।\nतस्याप्यन्तश्चिदणवस्तेष्वप्येकैकशो जगत् ॥२०॥\nतेषां यस्मिञ्जगत्येष पद्मो राजा शवः स्थितः ।\nलीला तव सपत्नीयं प्राप्ता पूर्वतरा शुभे ॥२१॥\nयदैव मूर्च्छामायाता लीलेयं पुरतस्तव ।\nतदैव भर्तुः पद्मस्य शवस्य निकटे स्थिता ॥२२॥\nलीलोवाच ।\nकथमेषा पुरा देवि संपन्ना तत्र देहिनी ।\nकथं च तत्सपत्नीकभावमाप्तवती स्थिता ॥२३॥\nते चास्या वद किं रूपं पश्यन्त्यथ वदन्ति किम् ।\nतद्गेहवरवास्तव्याः समासेनेति मे वद ॥२४॥\nश्रीदेव्युवाच ।\nश्रृणु सर्वं समासेन यथापृष्टं वदामि ते ।\nलीले लीलास्ववृत्तान्तमन्तदं दृश्यदुर्दशम् ॥२५॥\nपद्मस्तव स भर्तैष भ्रान्तिं तावत्ततामिमाम् ।\nइयं जगन्मयी तस्मिन्नेव सद्मनि पश्यति ॥२६॥\nभ्रान्तियुद्धमिदं युद्धमेषा भ्रान्तिर्जनोऽजनः ।\nभ्रान्त्यैवास्तीह मरणमेष चैवं भ्रमात्मकः ॥२७॥\nभ्रमक्रमेणानेनैव लीलास्य दयिता स्थिता ।\nत्वं चैषा च वरारोहे स्वप्नमात्रं वराङ्गने ॥२८॥\nयथा भवत्यावेतस्य स्वप्नमात्रं वराङ्गने ।\nतथा भवत्योर्भर्तैष तथैवाहमपि स्वयम् ॥२९॥\nजगच्छोभैवेदृशीयं दृश्यमेतदिहोच्यते ।\nएतदेव परिज्ञातं दृश्यशब्दार्थमुज्प्तति ॥३०॥\nएवमेषा त्वमेषा च संपन्नैवमसौ नृपः ।\nअहं चात्मनि सत्यत्वं गता सर्वतयात्मनः ॥३१॥\nइमे वयमिहान्योन्यं संपन्नाश्चोदिता इति ।\nइत्थं सर्वात्मकतया महाचिद्धनसंस्थितेः ॥३२॥\nएवमेषा स्थिता राज्ञी हारिहासविलासिनी ।\nलीला विलोलवदना नवयौवनशालिनी ॥३३॥\nपेशलाचारमधुरा मधुरोदारभाषिणी ।\nकोकिलास्वरसंकाशा मदमन्मथमन्थरा ॥३४॥\nअसितोत्पलपत्राक्षी वृत्तपीनपयोधरा ।\nकान्ता काञ्चनगौराङ्गी पक्वबिम्बफलाधरा ॥३५॥\nत्वत्संकल्पात्मकस्यैषा यदा भर्तुर्मनःकला ।\nतदा त्वत्सदृशाकारा स्थितैषा चिच्चमत्कृतौ ॥३६॥\nत्वद्भर्तुर्मरणे क्षिप्रं समनन्तरमेव हि ।\nत्वद्भर्त्रैषा पुरो दृष्टा त्वत्संकल्पात्मनामुना ॥३७॥\nयदाधिभौतिकं भावं चेतोऽनुभवति स्वयम् ।\nचेत्यं सन्मयमेवात आतिवाहिककल्पनम् ॥३८॥\nयदाधिभौतिकं भावं चेतो वेत्ति न सन्मयम् ।\nआतिवाहिकसंकल्पस्तदा सत्योपजायते ॥३९॥\nअथो मरणसंवित्त्या पुनर्जन्ममये भ्रमे ।\nत्वं हि संविदितानेन त्वया च गत एव सः ॥४०॥\nइत्थं त्वां दृष्टवानेष दृष्टश्चैव त्वयेति च ।\nत्वमप्यात्मनि संपन्ना सर्वगत्वाच्चिदात्मनः ॥४१॥\nब्रह्म सर्वगतं यस्माद्यथा यत्र यदोदितम् ।\nभवत्याशु तथा तत्र स्वप्नशक्त्यैव पश्यति ॥४२॥\nसर्वत्र सर्वशक्तित्वाद्यत्र या शक्तिरुन्नयेत् ।\nआस्ते तत्र तथा भाति तीव्रसंवेगहेतुतः ॥४३॥\nमृतिमोहक्षणेनैव यदैतौ दंपती स्थितौ ।\nतदैवाभ्यामिदं बुद्धं प्रतिभासवशाद्हृदि ॥४४॥\nआवयोः पितरावेताविमे वै चापि मातरौ ।\nदेश एष धनं चेदं कर्मेदं पूर्वमीदृशम् ॥४५॥\nआवां विवाहितावेवमेवं नामैकतां गतौ ।\nएतयोः सापि जनता याता तत्रैव सत्यताम् ॥४६॥\nतथैवात्रास्ति दृष्टान्तः प्रत्यक्षं स्वप्नवेदनम् ।\nइत्येवंभावया लीले लीलयाहमथार्चिता ॥४७॥\nनाहं स्यां विधवेत्येवं वरो दत्तो मयाप्यसौ ।\nइत्यर्थेन मृता पूर्वमेवेह खलु बालिका ॥४८॥\nभवतां चेतनांशानामहं चेतनधर्मिणी ।\nकुलदेवी सदा पूज्या स्वत एव करोम्यहम् ॥४९॥\nअथास्या जीवको देहात्प्राणमारुतरूपधृक् ।\nमनसा चलतां प्राप्तो मुखाग्रत्यक्तदेहकः ॥५०॥\nततो मरणमूर्च्छान्ते गृहेऽस्मिन्नेव चैतया ।\nबुद्धौ भावित आकाशे दृष्टो जीवात्मना ततः ॥५१॥\nसंपन्नैषा हरिणनयना चन्द्रबिम्बाननश्री-\nर्मानोन्नद्धा दयितललिता कान्तमाभोक्तुकामा ।\nपूर्वस्मृत्या सरभसमुखी संयुता मण्डलान्तः\nस्वप्नान्ते वाऽप्रकृतिविभवा पद्मिनी चोदितेव ॥५२॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये लीलोपाख्याने० मरणसमनन्तरदेहप्रतिभावर्णनं नाम द्विपञ्चाशः सर्गः ॥५२॥"
  }
]
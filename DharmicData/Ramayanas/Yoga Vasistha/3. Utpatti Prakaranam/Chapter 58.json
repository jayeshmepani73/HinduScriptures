[
  {
    "text": "श्रीवसिष्ठ उवाच ।\nएतस्मिन्नन्तरे ज्ञप्तिर्जीवं वैदूरथं पुनः ।\nसंकल्पेन रुरोधाशु मनसः स्पन्दनं यथा ॥१॥\nलीलोवाच ।\nवद देवि कियान्कालो गतोऽस्यामिह मन्दिरे ।\nसमाधौ मयि लीनायां महीपाले शवे स्थिते ॥२॥\nज्ञाप्तिरुवाच ।\nइह मासस्त्वतिक्रान्त इह दास्याविमे तव ।\nरक्षार्थं वासगृहके स्वपतोऽवहिते स्थिते ॥३॥\nशृणु देहस्य किंवृत्तं तवेह वरवर्णिनि ।\nशरीरं तव पक्षेण तत्क्लिन्नं बाष्पतां गतम् ॥४॥\nनिर्जीवं पतितं भूमौ संशुष्कमिव पल्लवम् ।\nकाष्ठकुड्योपमो जातः शवस्तु हिमशीतलः ॥५॥\nततो मन्त्रिभिरागत्य मृतैवेयमिति स्वयम् ।\nक्लेदालोकाद्विनिर्णीय भूयो निष्कासितं गृहात् ॥६॥\nबहुनात्र किमुक्तेन नीत्वा चन्दनदारुभिः ।\nचितौ संक्षिप्य सघृतं सहसा भस्मसात्कृतम् ॥७॥\nततो राज्ञी मृतेत्युच्चैः कृत्वा रोदनमाकुलम् ।\nपरिवारस्तवाशेषं कृतवानौर्ध्वदेहिकम् ॥८॥\nइदानीं त्वामिहालोक्य सशरीरामुपागताम् ।\nपरलोकादागतेति महच्चित्रं भविष्यति ॥९॥\nत्वं तु तेन शरीरेण सत्यसंकल्पतः सुते ।\nदृश्यसे स्ववदातेन चित्रं तत्र तवोपरि ॥१०॥\nयद्वासना त्वमभवो देहं प्रति तदेव ते ।\nरूपमभ्युदितं बाले तेन प्राक्सदृशं तव ॥११॥\nस्ववासनानुसारेण सर्वः सर्वं हि पश्यति ।\nदृष्टान्तोऽत्राविसंवादी बालवेतालदर्शनम् ॥१२॥\nआतिवाहिकदेहासि संपन्ना सिद्धसुन्दरि ।\nविस्मृतस्त्वेव देहोऽसौ प्राक्तनोऽनपवासनः ॥१३॥\nरूढातिवाहिकदृशः प्रशाम्यत्याधिभौतिकः ।\nबुधस्य दृश्यमानोऽपि शरन्मेघ इवाम्बरे ॥१४॥\nरूढातिवाहिकीभावः सर्वो भवति देहकः ।\nनिर्जलाम्भोदसदृशो निर्गन्धकुसुमोपमः ॥१५॥\nसद्वासनस्य रूढायामातिवाहिकसंविदि ।\nदेहो विस्मृतिमायाति गर्भसंस्थेव यौवने ॥१६॥\nएकत्रिंशेऽद्य दिवसे प्राप्ता वयमिहाम्बरे ।\nप्रभाते मोहिते दास्यौ मयैते निद्रयाधुना ॥१७॥\nतदेहि यावल्लीलायै लीले संकल्पलीलया ।\nआत्मानं दर्शयावोऽस्यै व्यवहारः प्रवर्तताम् ॥१८॥\nश्रीवसिष्ठ उवाच ।\nआवां तावदिमे लीला पश्यत्वित्येव चिन्तिते ।\nज्ञप्त्या देव्या ततस्तत्र दृश्ये दीप्ते बभूवतुः ॥१९॥\nसा विदूरथलीलाथ समाकुलविलोचना ।\nगृहमालोकयामास तत्तेजःपुञ्जभास्वरम् ॥२०॥\nचन्द्रबिम्बादिवोत्कीर्णं धौतं हेमद्रवैरिव ।\nज्वालाया द्रवशीतायास्तत्प्रभाद्रवभित्तिमत् ॥२१॥\nगृहमालोक्य पुरतो लीलाज्ञप्ती विलोक्य ते ।\nउत्थाय संभ्रमवती तयोः पादेषु सापतत् ॥२२॥\nमज्जयायागते देव्यौ जयतां जीवनप्रदे ।\nइह पूर्वमहं प्राप्ता भवत्योर्मार्गशोधिनी ॥२३॥\nइत्युक्तवत्यां तस्यां ता मानिन्यो मत्तयौवनाः ।\nउपाविशन्विष्टरेषु लतामेरुशिरःस्विव ॥२४॥\nज्ञप्तिरुवाच ।\nसुते वद कथं प्राप्ता त्वमिमं देशमादितः ।\nकिं वृत्तं ते त्वया दृष्टं किमिवाध्वनि कुत्र वा ॥२५॥\nविदूरथलीलोवाच ।\nदेवि तस्मिन्प्रदेशे सा जातमूर्च्छा तदाभवम् ।\nद्वितीयेन्दोः कलेवाहं कल्पान्तज्वालया हता ॥२६॥\nन चेतितं मया किंचित्समं विषममेव च ।\nततस्तरलपक्ष्मान्ते विनिमील्य विलोचने ॥२७॥\nततो मरणमूर्च्छान्ते पश्यामि परमेश्वरि ।\nयावदभ्युदितास्म्याशु प्लुता च गगनोदरे ॥२८॥\nभूताकाशेऽनिलरथं समारूढास्म्यहं ततः ।\nआनीता गन्धलेखेव तेनाहमिममालयम् ॥२९॥\nदेवि पश्यामि सदनं नायकेनाभ्यलंकृतम् ।\nदीप्तदीपं विविक्तं च महार्हशयनान्वितम् ॥३०॥\nपतिमालोकयामीमं यावदेष विदूरथः ।\nशेते कुसुमगुप्ताङ्गो मधुः पुष्पवने यथा ॥३१॥\nअथ संग्रामसंरम्भश्रमार्तोऽयं स्वपित्यलम् ।\nइति निद्रा मया सेयं देवेश्वरि न वारिता ॥३२॥\nअनन्तरमिमं देशं प्राप्ते देव्याविमे त्विति ।\nयथानुभूतं कथितं मदनुग्रहकारिणि ॥३३॥\nज्ञप्तिरुवाच ।\nहे हंसहारिगामिन्यौ लीले ललितलोचने ।\nउत्थापयामो नृपतिं शवतल्पतलादिमम् ॥३४॥\nइत्युक्त्वा मुमुचे जीवमामोदमिव पद्मिनी ।\nससमीरलताकारस्तन्नासानिकटं ययौ ॥३५॥\nघ्राणकोशं विवेशान्तर्वंशरन्ध्रमिवानिलः ।\nस्ववासनाशतान्यन्तर्दधदब्धिर्मणीनिव ॥३६॥\nअन्तस्थजीवं वदनं तस्य तत्कान्तिमाययौ ।\nपद्मस्यावग्रहे पद्मं सुवृष्ट इव वारिणि ॥३७॥\nक्रमादङ्गानि सर्वाणि सरसानि चकाशिरे ।\nतस्य पुष्पाकर इव लताजालानि भूभृतः ॥३८॥\nअथाबभौ कलापूर्णः स राकायामिवोडुराट् ।\nभासयन्भुवनं भूरि वदनेन्दुमरीचिभिः ॥३९॥\nस्फुरयामास सोऽङ्गानि रसवन्ति मृदूनि च ।\nकनकोज्वलकान्तीनि पल्लवानीव माधवः ॥४०॥\nउन्मीलयामास दृशौ विमलालोलतारके ।\nहारिण्यौ सुभगाभोगे चन्द्रार्कौ भुवनं यथा ॥४१॥\nउत्तस्थौ प्रोल्लसत्कायो विन्ध्याद्रिर्वृद्धिमानिव ।\nउवाच कः स्थित इति घनगम्भीरनिःस्वनम् ॥४२॥\nलीलाद्वयमथास्याग्रे प्रोवाचादिश्यतामिति ।\nस ददर्श पुरो नम्रं लीलाद्वयमवस्थितम् ॥४३॥\nसमाचारं समाकारं समरूपं समस्थिति ।\nसमवाक्यं समोद्योगं समानन्दं समोदयम् ॥४४॥\nका त्वं केयं कुतश्चेयमित्याह स विलोकयन् ।\nतस्मै लीलाह हे देव श्रूयतां यद्वदाम्यहम् ॥४५॥\nमहिला तव लीलाहं प्राक्तनी सहधर्मिणी ।\nवागर्थस्येव संपृक्ता स्थिता संश्लेषशालिनी ॥४६॥\nइयं लीला द्वितीया ते महिला हेलया मया ।\nउपार्जिता त्वदर्थेन प्रतिबिम्बमयी शुभा ॥४७॥\nशिरोभागोपविष्टेयं पाहि हैममहासने ।\nएषा सरस्वती देव त्रैलोक्यजननी शिवा ॥४८॥\nअस्माकं पुण्यसंभारैरिह साक्षादुपागता ।\nअनयेमे पराल्लोकादिहानीते महीपते ॥४९॥\nइत्याकर्ण्य समुत्थाय राजा राजीवलोचनः ।\nलम्बमाल्याम्बरधरः पपात ज्ञप्तिपादयोः ॥५०॥\nसरस्वति नमस्तुभ्यं देवि सर्वहितप्रदे ।\nप्रयच्छ वरदे मेधां दीर्घमायुर्धनानि च ॥५१॥\nइत्युक्तवन्तं हस्तेन पस्पर्श ज्ञप्तिदेवता ।\nसरस्वत्युवाच ।\nत्वं पुत्राभिमतार्थाढ्यो भवेति भवनान्वितः ॥५२॥\nसर्वापदः सकलदुष्कृतदृष्टयश्च\nगच्छन्तु वः शममनन्तसुखानि सम्यक् ।\nआयान्तु नित्यमुदिता जनता भवन्तु\nराष्ट्रेस्थिराश्च विलसन्तु सदैव लक्ष्म्यः  ॥५३॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे लीलोपाख्याने पद्मजीवनं नामाष्टपञ्चाशः सर्गः ॥५८॥"
  }
]
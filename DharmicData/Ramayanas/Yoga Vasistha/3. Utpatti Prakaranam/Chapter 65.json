[
  {
    "text": "श्रीवसिष्ठ उवाच ।\nपरस्मात्कारणादेव मनः प्रथममुत्थितम् ।\nमननात्मकमाभोगि तत्स्थमेव स्थितिं गतम् ॥१॥\nभावाभावलसद्दोलं तेनायमवलोक्यते ।\nसर्गः सदसदाभासः पूर्वगन्ध इवेच्छया ॥२॥\nन कश्चिद्विद्यते भेदो द्वैतैक्यकलनात्मकः ।\nब्रह्मजीवमनोमायाकर्तृकर्मजगद्दृशाम् ॥३॥\nअपारावारविस्तारसंवित्सलिलवल्गनैः ।\nचिदेकार्णव एवायं स्वयमात्मा विजृम्भते ॥४॥\nअसत्यमस्थैर्यवशात्सत्यं संप्रतिभासतः ।\nयथा स्वप्नस्तथा चित्तं जगत्सदसदात्मकम् ॥५॥\nन सन्नासन्न संजातश्चेतसो जगतो भ्रमः ।\nअथ धीसमवायानामिन्द्रजालमिवोत्थितः ॥६॥\nदीर्घः स्वप्नः स्थितिं यातः संसाराख्यो मनोबलात् ।\nअसम्यग्दर्शनात्स्थाणाविव पुंस्प्रत्ययो मुधा ॥७॥\nअनात्मालोकनाच्चित्तं चित्तत्वं नानुशोचति ।\nवेतालकल्पनाद्बाल इव संकल्पिते भये ॥८॥\nअनाख्यस्य स्वरूपस्य सर्वाशातिगतात्मनः .।\nचेत्योन्मुखतया चित्तं चित्ताज्जीवत्वकल्पनम् ॥९॥\nजीवत्वादप्यहंभावस्त्वहंभावाच्च चित्तता ।\nचित्तत्वादिन्द्रियादित्वं ततो देहादिविभ्रमाः ॥१०॥\nदेहादिमोहतः स्वर्गनरकौ मोक्षबन्धने ।\nबीजाङ्कुरवदारम्भसंरूढे देहकर्मणोः ॥११॥\nद्वैतं यथा नास्ति चिदात्मजीवयो-\nस्तथैव भेदोऽस्ति न जीवचित्तयोः ।\nयथैव भेदोऽस्ति न जीवचित्तयो-\nस्तथैव भेदोऽस्ति न देहकर्मणोः ॥१२॥\nकर्मैव देहो ननु देह एव\nचित्तं तदेवाहमितीह जीवः ।\nस जीव एवेश्वरचित्स आत्मा\nसर्वः शिवस्त्वेकपदोक्तमेतत् ॥१३॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे लीलोपाख्याने जीवविचारो नाम पञ्चषष्टितमः सर्गः ॥६५॥"
  }
]
[
  {
    "text": "श्रीवसिष्ठ उवाच ।\nएवमत्याकुले युद्धे सास्फोटभयसंकुले ।\nआदित्ये तमसा वृद्धे चटत्कठिनकङ्कटे ॥१॥\nवहत्यम्बूत्पतन्तीषु पतन्तीष्वश्मवृष्टिषु ।\nनदीषु क्षेपणाच्छासु वरकेष्वब्जपङ्क्तिषु ॥२॥\nमिथः फलाग्रकाटोत्थवह्निसीकरिणीषु च ।\nआयान्तीषु प्रयान्तीषु दूरं शरनदीषु च ॥३॥\nवहल्लूनशिरःपद्मचक्रावर्तैस्तरङ्गितैः ।\nखार्णवे पूरिते हेतिवृन्दमन्दाकिनीगणैः ॥४॥\nसमीरणरणत्क्वाणशस्त्रपूर्णघनैर्घनैः ।\nसंदेहान्तेषु सिद्धेषु कपिकच्छव्यथाप्रदैः ॥५॥\nअष्टभागदशाशेषप्रतापमधुराकृति ।\nशस्त्रघातौजसा वीर इवाहस्तनुतां ययौ ॥६॥\nश्रान्ताश्वेभाः प्रभग्नाश्च हेतिसंघातदीप्तयः ।\nदिवसेन समं सेना ययुर्मन्दप्रतापताम् ॥७॥\nअथसेनाधिनाथाभ्यां विचार्य सहमन्त्रिभिः ।\nदूताः परस्परं वृत्ता युद्धं संह्रियतामिति ॥८॥\nतत्र श्रमवशान्मन्दयन्त्रशस्त्रपराक्रमैः ।\nरणसंहरणं काले सर्वैरेवोररीकृतम् ॥९॥\nततो महारथोत्तुङ्गकेतुप्रान्तकृतास्पदम् ।\nबलयोरारुहोहैक एको योधो ध्रुवो यथा ॥१०॥\nसोंऽशुकं भ्रामयामास सर्वदिङ्मण्डले सितम् ।\nश्यामेव दीर्घशुद्धांशुं युद्धं संह्रियतामिति ॥११॥\nततो दुन्दुभयो नेदुः प्रतिध्वनितदिङ्मुखाः ।\nमहाप्रलयसंशान्तौ पुष्करावर्तका इव ॥१२॥\nशरादिहेतिसरितो विस्तीर्णे गगने स्थिते ।\nप्रवृत्ताः सुखमागन्तुं सरसः सरितो यथा ॥१३॥\nयोधदोर्द्रुमसंचारस्तनुतामाययौ शनैः ।\nभूकम्पान्ते वनस्पन्द इवाभ्रान्त इवार्णवः ॥१४॥\nविनिर्गन्तुं प्रववृते रणादथ बलद्वयम् ।\nवारिपूरश्चतुर्दिक्षु प्रलयैकार्णवादिव ॥१५॥\nउत्क्षिप्तमन्दरक्षीरसमुद्रवदनाकुलम् ।\nसैन्यं प्रशाम्यदावर्तं शनैः साम्यमुपाययौ ॥१६॥\nक्रमेणासीन्मुहूर्तेन विकटोदरभीषणम् ।\nअगस्त्यपीतार्णववच्छून्यमेव रणाङ्गणम् ॥१७॥\nशवसन्ततिसंपूर्णं वहद्रक्तनदाकुलम् ।\nपरिकूजनझङ्कारपूर्णझिल्लिवनोपमम् ॥१८॥\nबहद्रक्तसरित्स्रोतस्तरङ्गारवघर्घरम् ।\nसाक्रन्दार्धमृताहूतसप्राणव्यग्रमानवम् ॥१९॥\nमृतार्धमृतदेहौघसृतासृक्प्लुतनिर्झरम् ।\nसजीवनरपृष्ठस्थशवस्पन्दनभ्रान्तिदम् ॥२०॥\nकरीन्द्रशवराश्यग्रविश्रान्ताम्बुदखण्डकम् ।\nविशीर्णरथसंघातं वातच्छिन्नमहावनम् ॥२१॥\nवहद्रक्तनदीरंहःप्रोह्यमानहयद्विपम् ।\nशरशक्त्यृष्टिमुसलगदाप्रासासिसंकुलम् ॥२२॥\nपर्याणावनसंनाहकवचावृतभूतलम् ।\nकेतुचामरपट्टौघगुप्तं शवशरीरकम् ॥२३॥\nफणास्फुटकतूणीरकुञ्जकूजत्समीरणम् ।\nशवराशिपलालौघतल्पसुप्तपिशाचकम् ॥२४॥\nमौलिहाराङ्गदद्योतशक्रचापवनावृतम् ।\nश्वशृगालकराकृष्टसान्द्रान्त्रादीर्घरज्जुकम् ॥२५॥\nरक्तक्षेत्रक्वणत्किंचिच्छेषजीवनृदन्तुरम् ।\nरक्तकर्दमनिर्मग्नसजीवनरदर्दुरम् ॥२६॥\nवराङ्गकवचप्रख्यनिर्गताक्षिशतोच्चयम् ।\nवहद्भुजोरुकाष्ठौघघोररक्तसरिच्छतम् ॥२७॥\nसाक्रन्दवन्धुवलितं मृतार्धमृतमानवम् ।\nशरायुधरथाश्वेभपर्याणासंवरान्तरम् ॥२८॥\nनृत्यत्कबन्धदोर्दण्डमण्डलानमिताम्बरम् ।\nमदमेदोवसागन्धपीडार्द्रघ्राणकोटरम् ॥२९॥\nउत्ताल्वर्धमृतेभाश्ववार्यमाणाल्पजीवितम् ।\nवहद्रक्तनदीवीचिप्रहारहतदुन्दुभि ॥३०॥\nउह्यमानमृतेभाश्वमकरासृक्सरिच्छतम् ।\nम्रियमाणनरानीकफूत्कृतासृक्प्रणालिकम् ॥३१॥\nस्वल्पजीवशरापूर्णमुखदृक्कान्तितस्वनम् ।\nपिण्डभार्यावसागन्धवातान्तोत्पीठलोहितम् ॥३२॥\nउन्नासार्धमृतेभेन्द्रकराक्रान्तकबन्धकम् ।\nनिरधिष्ठितहस्त्यश्वपातितोच्चकबन्धकम् ॥३३॥\nरुदत्क्रन्दत्परिभ्रष्टशवक्षुब्धासृगुद्धति ।\nमृतभर्तृगले शस्त्रत्यक्तप्राणकुलाङ्गनम् ॥३४॥\nसेनोत्क्रान्तततक्षिप्रबहुपान्थपरीक्षणम् ।\nशवहारकराकृष्टसप्राणानुचराकुलम् ॥३५॥\nकेशशैवालवक्राब्जचक्रावर्तनदीशतम् ।\nतरत्तुङ्गतरङ्गाढ्यवहद्रक्तमहानदम् ॥३६॥\nअङ्गलग्नायुधोद्धारव्यग्रार्धमृतमानवम् ।\nविदेशमृतसाक्रन्दहुताङ्गगजवाजिनम् ॥३०॥\nप्राणान्तस्मृतपुत्रेष्टमातृदेवपराभिधम् ।\nहाहाहीहीतिकथितमर्मच्छेदनवेदनम् ॥३८॥\nम्रियमाणमथौजिष्ठद्विष्टप्रारब्धसंचयम् ।\nदन्तियुद्धासमर्थाग्रमृतदेहेष्टदैवतम् ॥३९॥\nम्रियमाणमहावज्ञाशूराश्रितपलायनम् ।\nअशङ्कितासृगावर्तभीमास्पदगमोत्सुकम् ॥४०॥\nमर्मच्छेदशराघातव्यथाविदितदुष्कृति ।\nकबन्धबन्धप्रारब्धवेतालवदनाक्रमम् ॥४१॥\nउह्यमानध्वजच्छत्रचारुचामरपङ्कजम् ।\nकिरत्संध्यारुणं दिक्षु तेजस्कं रक्तपङ्कजम् ॥४२॥\nरथचक्रधरावर्तं रक्तार्णवमिवाष्टमम् ।\nपताकाफेनपुञ्जाढ्यं चारुचामरबुद्बुदम् ॥४३॥\nविपर्यस्तरथं भूमिपङ्कमग्नपुरोपमम् ।\nउत्पातवातनिर्धूतद्रुमं वनमिवाततम् ॥४४॥\nकल्पदग्धजगत्प्रख्यं मुनिपीतार्णवोपमम् ।\nअतिवृष्टिहतं देशमिव प्रोज्झितमानवम् ॥४५॥\nकलापकुन्तवलितं भुशुण्डीमण्डलाकुलम् ।\nमत्तनागशताकारशवतोमरमुद्गरम् ॥४६॥\nशिलाशिखरसंजाततालजालमिवाततम् ।\nतरद्रक्तनदीतीरजातकुन्तोन्नतद्रुमम् ॥४७॥\nनागांसस्यूतहेत्योघवृक्षांशुकुसुमाकुलम् ।\nकङ्ककृष्टान्त्ररसनावृन्दजालकिताम्बरम् ॥४८॥\nअसृक्सरित्तीरजातकुन्तोन्नतवनद्रुमम् ।\nअसृक्सरोवरोर्ध्वस्थपताकानलिनीगणम् ॥४९॥\nरक्तकर्दमनिर्मग्ननराहूतसुहृज्जनम् ।\nकरीन्द्रकुणपापातनिर्यद्भग्नजनेक्षितम् ॥५०॥\nहेतिलूनलतैर्वृक्षैः संदिग्धार्धकबन्धकम् ।\nअसृङ्गदीवहद्धस्तिकटकर्पटनौगणम् ॥५१॥\nरक्तस्रोतःस्फुरच्छुक्लवस्त्रडिण्डीरपिण्डकम् ।\nसंचारनियतक्षिप्रभृत्यविच्छिन्नमानवम् ॥५२॥\nइतश्चेतश्च निपतत्कबन्धरवदानवम् ।\nऊर्ध्वस्थूलाक्षचक्रौघच्छिन्नसैन्यद्रवज्जनम् ॥५३॥\nरक्तनिःस्वनभाङ्कारफेत्कारार्धमृतारवम् ।\nशिलामुखललद्रक्तधाराधूतरजःखगम् ॥५४॥\nसुतालोत्तालवेतालतालताण्डवसंकटम् ।\nपर्यस्तरथदार्वन्तरर्धान्तरितसद्भटम् ॥५५॥\nअन्तस्थसज्जीवभटस्पन्दिस्पन्दनभीतिदम् ।\nरक्तकर्दमपूर्णास्यकिंचिज्जीवकृपाच्छवम् ॥५६॥\nकिंचिज्जीवनरोद्ग्रीवदुःखदृष्टश्ववायसम् ।\nएकामिषोत्कक्रव्यादयुद्धकोलाहलाकुलम् ।\nएकामिषार्थयुद्धेहामृतक्रव्यादसंकुलम् ॥५७॥\nविवृत्तासंख्याश्वद्विरदपुरुषाधीश्वररथ-\nप्रकृत्तोष्ट्रग्रीवाप्रसृतरुधिरोद्गारसुसरित् ।\nरणोद्यानं मृत्योस्तदभवदशुष्कायुधलतं\nसशैलं कल्पान्ते जगदिव विपर्यस्तमखिलम् ॥५८॥"
  },
  {
    "text": "इत्यार्षे श्रीवासिष्ठमहारामायणे मोक्षोपाये उत्पत्तिप्रकरणे लीलो० आहववर्णनं नामाष्टत्रिंशः सर्गः ॥३८॥"
  }
]
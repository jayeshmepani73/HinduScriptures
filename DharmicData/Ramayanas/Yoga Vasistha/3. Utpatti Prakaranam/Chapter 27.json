[
  {
    "text": "श्रीवसिष्ठ उवाच ।\nतस्मिन् गिरितटे ग्रामे तस्य मण्डपकोटरे ।\nअन्तर्धिमाश्वाययतुस्तत्रस्थे एव ते स्त्रियौ ॥१॥\nअस्माकं वनदेवीभ्यां प्रसादः कृत इत्यथ ।\nशान्तदुःखे गृहजने स्वव्यापारपरे स्थिते ॥२॥\nमण्डपाकाशसंलीनां लीलामाह सरस्वती ।\nव्योमरूपा व्योमरूपां स्मयात्तूष्णीमिव स्थिताम् ॥३॥\nसंकल्पस्वप्नयोर्येषां यत्र संकथनं मिथः ।\nयथेहार्थक्रियां धत्ते तयोः सा संकथा तथा ॥४॥\nपृथ्व्यादिनाडीप्राणादिऋतेऽप्यभ्युदिता तयोः ।\nसा संकथनसंवित्तिः स्वप्नसंकल्पयोरिव ॥५॥\nश्रीसरस्वत्युवाच ।\nज्ञेयं ज्ञातमशेषेण दृष्टादृष्टार्थसंविदः ।\nईदृशीयं ब्रह्मसत्ता किमन्यद्वद पृच्छसि ॥६॥\nलीलोवाच ।\nमृतस्य भर्तुर्जोवोऽसौ यत्र राज्यं करोति मे ।\nतत्राहं किं न तद्दृष्टा दृष्टास्मीह सुतेन किम् ॥७॥\nश्रीसरस्वत्युवाच ।\nअभ्यासेन विना वत्से तदा ते द्वैतनिश्चयः ।\nनूनमस्तंगतो नाभून्निःशेषं वरवर्णिनि ॥८॥\nअद्वैतं यो न यातोऽसौ कथमद्वैतकर्मभिः ।\nयुज्यते तापसंस्थस्य च्छायाङ्गानुभवः कुतः ॥९॥\nलीलास्मीति विनाभ्यासं तव नास्तगतोऽभवत् ।\nयदा भावस्तदा सत्यसंकल्पत्वमभून्न ते ॥१०॥\nअद्यासि सत्यसंकल्पा संपन्ना तेन मां सुतः ।\nसपश्यत्वित्यभिमतं फलितं तव सुन्दरि ॥११॥\nइदानीं तस्य भर्तुस्त्वं समीपं यदि गच्छसि ।\nतत्तेन व्यवहारस्ते पूर्ववत्संप्रवर्तते ॥१२॥\nलीलोवाच ।\nइहैव मन्दिराकाशे पतिर्विप्रो ममाभवत् ।\nइहैव स मृतो भूत्वा संपन्नो वसुधाधिपः ॥१३॥\nइहैव तस्य संसारे तस्मिन्भूमण्डलान्तरे ।\nराजधानीपुरे तस्मिन्पुरन्ध्र्यस्मि व्यवस्थिता ॥१४॥\nइहैवान्तःपुरे तस्मिन्स मृतो मम भूपतिः ।\nइहैवान्तःपुराकाशे तस्मिन्नेव पुरे नृपः ॥१५॥\nसंपन्नो वसुधापीठे नानाजनपदेश्वरः ।\nसर्वार्जवजवीभाव इहैवैवं व्यवस्थितः ॥१६॥\nअस्मिन्नेव गृहाकाशे सर्वा ब्रह्माण्डभूमयः ।\nस्थिताः समुद्गके मन्ये यथान्तः सर्षपोत्कराः ॥१७॥\nसदाऽदूरमहं मन्ये तद्भर्तुर्मम मण्डलम् ।\nक्वचित्पार्श्वे स्थितमिह यथा पश्यामि तत्कुरु ॥१८॥\nश्रीदेव्युवाच ।\nभूतलारुन्धतिसुते भर्तारस्तव संप्रति ।\nत्रयो नामाथवाभूवन्बहवः शतसंमताः ॥१९॥\nनेदीयसां त्रयाणां तु द्विजस्ते भस्मतां गतः ।\nराजा माल्यान्तरगतः संस्थितोऽन्तःपुरे शवः ॥२०॥\nसंसारमण्डले ह्यस्मिंस्तृतीयो वसुधाधिपः ।\nमहासंसारजलधिं पतितो भ्रममागतः ॥२१॥\nभोगकल्लोलकलनाविकलो मलचेतनः ।\nजाड्यजर्जरचिद्वृत्तिः संसाराम्भोधिकच्छपः ॥२२॥\nचित्राणि राजकार्याणि कुर्वन्नप्याकुलान्यपि ।\nसुप्तः स्थितो जडतया न जागर्ति भवभ्रमे ॥२३॥\nईश्वरोऽहमहं भोगी सिद्धोऽहं बलवान्सुखी ।\nइत्यनर्थमहारज्वा वलितो वशतां गतः ॥२४॥\nतत्कस्य वद भर्तुस्त्वां समीपं वरवर्णिनि ।\nवात्या वनान्तरं गन्धलेखामिव वनान्नये ॥२५॥\nअन्य एव हि संसारः सोऽन्यो ब्रह्माण्डमण्डपः ।\nअन्या एव तता वत्से व्यवहारपरम्पराः ॥२६॥\nसंसारमण्डलानीह तानि पार्श्वे स्थितान्यपि ।\nदूरं योजनकोटीनां कोटयस्तेष्विहान्तरम् ॥२७॥\nआकाशमात्रमेतेषामिदं पश्य वपुः पुनः ।\nमेरुमन्दरकोटीनां कोटयस्तेष्ववस्थिताः ॥२८॥\nपरमाणौ परमाणौ सर्ववर्गानिरर्गलम् ।\nमहाचितेः स्फुरन्त्यर्करुचीव त्रसरेणवः ॥२९॥\nमहारम्भगुरूण्येवमपि ब्रह्माण्डकानि हि ।\nतुलया धानकामात्रमपि तानि भवन्ति नो ॥३०॥\nनानारत्नामलोद्द्योतो वनवद्भाति खे यथा ।\nपृथ्व्यादिभूतरहिता जगच्चिद्भाति चिन्तया ॥३१॥,\nकचति ज्ञप्तिरेवेदं जगदित्यादि नात्मनि ।\nनतु पृथ्व्यादि संपन्नं सर्गादावेव किंचन ॥३२॥\nयथा तरङ्गः सरसि भूत्वा भूत्वा पुनर्भवेत् ।\nविचित्राकारकालाङ्गदेशाज्ञप्तावलं तथा ॥३३॥\nलीलोवाच ।\nएवमेतज्जगन्मातर्मया स्मृतमिहाधुना ।\nममेदं राजसं जन्म न तमो न च सात्त्विकम् ॥३४॥\nब्रह्मणस्त्ववतीर्णाया अष्टौ जन्मशतानि मे ।\nनानायोनीन्यतीतानि पश्यामीवाधुना पुनः ॥३५॥\nसंसारमण्डले देवि कस्मिंश्चिदभवं पुरा ।\nलोकान्तराब्जभ्रमरी विद्याधरवराङ्गना ॥३६॥\nदुर्वासनाकलुषिता ततोऽहं मानुषी स्थिता ।\nसंसारमण्डलेऽन्यस्मिन्पन्नगेश्वरकामिनी ॥३७॥\nकदम्बकुन्दजम्बीरकरञ्जवनवासिनी ।\nपत्राम्बरधरा श्यामा शबर्यहमथाभवम् ॥३८॥\nवनवासनया मुग्धा संपन्नाहमथोद्धता ।\nगुलुच्छनयना पत्रहस्ता वनविलासिनी ॥३९॥\nपुण्याश्रमलता साहं मुनिसङ्गपवित्रिता ।\nवनाग्निदग्धा तस्यैव कन्याभूवं महामुनेः ॥४०॥\nअस्त्रीत्वफलदातॄणां कर्मणां परिणामतः ।\nराजाहमभवं श्रीमान्सुराष्ट्रेषु समाः शतम् ॥४१॥\nतालीनां तलकच्छेषु राजदुष्कृतदोषतः ।\nनकुली नववर्षाणि कुष्ठनष्टाङ्गिकाभवम् ॥४२॥\nवर्षाण्यष्टौ सुराष्ट्रेषु देवि गोत्वं कृतं मया ।\nमोहाद्दुर्जनदुष्टाज्ञबालगोपाललीलया ॥४३॥\nविहंग्या वैरविन्यस्ता वागुरा विपिनावनौ ।\nक्लेशेन महता च्छिन्ना अधमा वासना इव ॥४४॥\nकर्णिकाक्रोडशय्यासु विश्रान्तमलिना सह ।\nपद्मकुड्मलकोशेषु भुक्तकिंजल्कया रहः ॥४५॥\nभ्रान्तमुत्तुङ्गशृङ्गासु हरिण्या हारिनेत्रया ।\nवनस्थलीषु रम्यासु किराताहतमर्मया ॥४६॥\nदृष्टं नष्टासु दिक्ष्वब्धिकल्लोलैरुह्यमानया ।\nमत्स्याम्बुकच्छपाच्छोडे मोघमाननताडनम् ॥४७॥\nपीतं चर्मण्वतीतीरे गायन्त्या मधुरस्वरम् ।\nपुलिन्द्या सुरतान्तेषु नालिकेररसासवम् ॥४८॥\nसारसीसरसालिन्या सीत्कारमधुरस्वरम् ।\nसारसः सुरतैः स्वैरं सामन्तश्चारुरञ्जितः ॥४९॥\nतालीतमालकुञ्जेषु तरलानननेत्रया ।\nक्षीबप्रेक्षणविक्षोभैः कृतं कान्तावलोकनम् ॥५०॥\nकनकस्यन्दसंदोहसुन्दरैरङ्गपञ्जरैः ।\nस्वर्गेऽप्सरोम्बुजिन्याशु तोषिताः सुरषट्पदाः ॥५१॥\nमणिकाञ्चनमाणिक्यमुक्तानिकरभूतले ।\nकल्पद्रुमवने मेरौ यूना सह रतं कृतम् ॥५२॥\nकल्लोलाकुलकच्छासु लसद्गुच्छलतासु च ।\nवेलावनगुहास्वब्धेश्चिरं कूर्मतया स्थितम् ॥५३॥\nतरत्तारतरङ्गासु दोलनं सरसालिनाम् ।\nचलच्छदपटालीषु राजहंस्यं मया कृतम् ॥५४॥\nशाल्मलीदललोलानामान्दोलनदरिद्रताम् ।\nमशकस्य मयालोक्य दीनं मशकया स्मितम् ॥५५॥\nतरत्तारतरङ्गासु चञ्चद्वीच्यग्रचुम्बनैः ।\nभ्रान्तं शैलस्रवन्तीषु जलवञ्जुललीलया ॥५६॥\nगन्धमादनमन्दारमन्दिरे मदनातुरा ।\nपातिताः पादयोः पूर्वं विद्याधरकुमारकाः ॥५७॥\nकर्णिकर्पूरपूरेषु तल्पेषु व्यसनातुरा ।\nचिरं विलुलितास्मीन्दुबिम्बेष्विव शशिप्रभा ॥५८॥\nयोनिष्वनेकविधदुःखशतान्वितासु भ्रान्तं मयोन्नमनसन्नमनाकुलात्मा ।\nसंसारदीर्घसरितश्चलया लहर्या दुर्वारवातहरिणीसरणक्रमेण ॥५९॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे जन्मान्तरवर्णनं नाम सप्तविंशः सर्गः ॥२७॥"
  }
]
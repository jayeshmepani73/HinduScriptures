[
  {
    "text": "त्वया दृष्टोऽस्मि नष्टोऽस्मि दुःखाय च सुखाय च ॥२२॥\nइत्युक्त्वा विक्लवान्यङ्गान्यालोक्य स्वान्यतुष्टिमान् ।\nरुरोदातिरवं दीनो मेघो वर्षन्निवाटवीम् ॥२३॥\nक्षणमात्रेण तत्रासावुपसंहृत्य रोदनम् ।\nस्वान्यङ्गानि समालोक्य जहास च ननाद च ॥२४॥\nअथाट्टहासपर्यन्ते स पुमान्पुरतो मम ।\nक्रमेण तानि तत्याज स्वान्यङ्गानि समंततः ॥२५॥\nप्रथमं पतितं तस्य शिरः परमदारुणम् ।\nततस्ते बाहवः पश्चाद्वक्षस्तदनु चोदरम् ॥२६॥\nअथ क्षणेन स पुमांस्तान्यङ्गानि यथाक्रमम् ।\nसंत्यज्य नियतेः शक्त्या क्वापि गन्तुमुपस्थितः ॥२७॥\nदृष्टवानहमेकान्ते पुनरन्यं तथा नरम् ।\nसोऽपि प्रहारान्परितः प्रयच्छन्स्वयमात्मनि ॥२८॥\nबाहुभिः पीवराकारैः स्वयमेव पलायते ।\nकूपे पतति कूपात्तु समुत्थायाभिधावति ॥२९॥\nपुनः पतति कुण्डेऽन्तः पुनरार्तः पलायते ।\nपुनः प्रविशति श्वभ्रं क्षणं शिशिरकाननम् ॥३०॥\nकष्टं पुनःपुनस्तुष्टः पुनः प्रहरति स्वयम् ।\nएवंप्रायनिजाचारश्चिरमालोक्य सस्मयम् ॥३१॥\nस मया समवष्टभ्य परिपृष्टस्तथैव हि ।\nतेनैवासौ क्रमेणाद्य रुदित्वा संप्रहस्य च ॥३२॥\nअङ्गैर्विशीर्णतामेत्य ययावलमलक्ष्यताम् ।\nविचार्य नियतेः शक्तिं ततो गन्तुमुपस्थितः ॥३३॥\nदृष्टवानहमेकान्ते पुनरन्यं तथा नरम् ।\nप्रहरंस्तद्वदेवासौ स्वयमेव पलायते ॥३४॥\nपलायमानः पतितो महत्यन्धेऽन्धकूपके ।\nतत्राहं सुचिरं कालमवसं तत्प्रतीक्षकः ॥३५॥\nयावत्स सुचिरेणापि कूपान्नाभ्युदितः शठः ।\nअथाहमुत्थितो गन्तुं दृष्टवान्पुरुषं पुनः ॥३६॥\nतादृशं तादृशाकारं प्रपतन्तं तथैव च ।\nअवष्टभ्य तथैवाशु तस्य प्रोक्तं पुनर्मया ॥३७॥\nतथैवोत्पलपत्राक्ष नासौ तदवबुद्धवान् ।\nकेवलं मामसौ मूढो नैव जानासि किंचन ॥३८॥\nआः पाप दुर्द्विजेत्युक्त्वा स्वव्यापारपरो ययौ ।\nअथ तस्मिन्महारण्ये तथा विहरता मया ॥३९॥\nबहवस्तादृशा दृष्टाः पुरुषा दोषकारिणः ।\nमत्पृष्टाः केचिदायान्ति स्वप्नसंभ्रमवच्छमम् ॥४०॥\nमदुक्तं नाभिनन्दन्ति केचिच्छवतनुं यथा ।\nविनिपत्यान्धकूपेभ्यः केचित्तत्प्रोत्थिताः पुनः ॥४१॥\nकदलीखण्डकात्केचिच्चिरेणापि न निर्गताः ।\nकेचिदन्तर्हिताः स्फारे करञ्जवनगुल्मके ॥४२॥\nन क्वचित्स्थितिमायान्ति केचिद्धर्मपरायणाः ।\nएवंविधा सा वितता रघूद्वह महाटवी ॥४३॥\nअद्यापि विद्यते यस्यामित्थं ते पुरुषाः स्थिताः ।\nसा च दृष्टा त्वया राम त्वयेह व्यवहारिणी ।\nबाल्यात्तु बुद्धितत्त्वस्य न तां स्मरसि राघव ॥४४॥\nसा भीषणा विविधकण्टकसङ्कटाङ्गी\nघोराटवी घनतमोगहनापि लोके ।\nआगत्य निर्वृतिमलब्धपरावबोधै-\nरासेव्यते कुसुमगुल्मकवाटिकेव ॥४५॥\nइत्यार्षे श्रीवासिष्ठमहारामायणे वाल्मीकीये उत्पत्तिप्रकरणे चित्तोपाख्यानं नामाष्टनवतितमः सर्गः ॥९८॥"
  }
]
[
  {
    "text": "भानुरुवाच ।\nमनो हि जगतां कर्तृ मनो हि पुरुषः परः ।\nमनःकृतं कृतं लोके न शरीरकृतं कृतम् ॥१\nसामान्यब्राह्मणा भूत्वा मनोभावनया किल ।\nऐन्दवा ब्रह्मतां याता मनसः पश्य शक्तताम् ॥२\nमनसा भाव्यमानो हि देहतां याति देहकः ।\nदेहभावनयाऽयुक्तो देहधर्मैर्न बाध्यते ॥३\nबाह्यदृष्टिर्हि नियतं सुखदुःखादि विन्दति ।\nनान्तर्मुखतया योगी देहे वेत्ति प्रियाप्रिये ॥४\nमनःकारणकं तस्माज्जगद्विविधविभ्रमम् ।\nइन्द्रस्याहल्यया सार्धं वृत्तान्तोऽत्र निदर्शनम् ॥५\nश्रीब्रह्मोवाच ।\nकाहल्या भगवन्भानो को वात्रेन्द्रस्तमोनुद ।\nययोरुदन्तश्रवणे पावनी दृष्टिरेति हि ॥६\nभानुरुवाच ।\nश्रूयते हि पुरा देव मागधेषु महीपतिः ।\nइन्द्रद्युम्न इति ख्यात इन्द्रद्युम्न इवापरः ॥७\nतस्येन्दुबिम्बप्रतिमा भार्या कमललोचना ।\nअहल्या नाम तत्रासीच्छशाङ्कस्येव रोहिणी ॥८\nतस्मिन्नेव पुरे षिङ्गः षिङ्गप्रकरशेखरः ।\nइन्द्रनामा परः कश्चिद्धीमान्विप्रकुमारकः ॥९॥\nअहल्या पूर्वमिन्द्रस्य बभूवेष्टेत्यहल्यया ।\nश्रुतं राजमहिष्याथ कथाप्रस्तावतः क्वचित् ॥१०॥\nआकर्ण्यैवमहल्या सा बभूवेन्द्रानुरागिणी ।\nअहल्यां मां स नो कस्मात्सक्तोऽभ्येतीत्यथोत्सुका ॥११॥\nमृणालभारकदलीपल्लवास्तरणेषु सा ।\nअतप्यत भृशं बाला लता लूना वनेष्विव ॥१२॥\nखेदमाप समग्रासु तासु भूपविभूतिषु ।\nमत्सी निदाघतप्तासु परिलोला स्थलीष्विव ॥१३॥\nअयमिन्द्रोऽयमिन्द्रश्चेत्येवं जातप्रलापया ।\nलज्जापि हि तया त्यक्ता वैवश्यमनुयातया ॥१४॥\nइत्यार्तया घनस्नेहमथ तस्या वयस्यया ।\nउक्तं तया प्रियेऽविघ्नमिन्द्रमभ्यानयाम्यहम् ॥१५॥\nइष्टं तवानयामीति श्रुत्वा विकसितेक्षणा ।\nपपात पादयोः सख्या नलिन्या नलिनी यथा ॥१६॥\nततः प्रयाते दिवसे समायाते निशागमे ।\nसा वयस्या तमिन्द्राख्यं ययौ द्विजकुमारकम् ॥१७॥\nबोधयित्वा यथायुक्तं सा तमिन्द्रमथाङ्गना ।\nअहल्यानिकटं रात्र्यामानयामास सत्वरम् ॥१८॥\nततः सा तेन षिङ्गेन सहेन्द्रेण रतिं ययौ ।\nकस्मिंश्चित्सदने गुप्ते बहुमाल्यविलेपना ॥१९॥\nहाराङ्गदमनोज्ञेन तरुणी तेन सा तदा ।\nरतेनावर्जिता वल्ली रसेन मधुना यथा ॥२०॥\nततस्तदनुरक्ता सा पश्यन्ती तन्मयं जगत् ।\nन समस्तगुणाकीर्णं भर्तारं बह्वमन्यत ॥२१॥\nकेनचित्त्वथ कालेन तस्या इन्द्रानुरागिता ।\nसा ज्ञाता राजसिंहेन तन्मुखव्योमचन्द्रिका ॥२२॥\nइन्द्रं ध्यायति सा यावत्तावत्तस्या विराजते ।\nमुखं पूर्णेन चन्द्रेण प्रबुद्धमिव कैरवम् ॥२३॥\nइन्द्रोऽपि च तदासक्तसमस्तकरणाकुलः ।\nन तिष्ठति क्षणमहो तया विरहितः क्वचित् ॥२४॥\nअथातिसुघनस्नेहनिरावरणचेष्टयोः ।\nतयोरनयवृत्तान्तो राज्ञाकर्णि कटुव्यथः ॥२५॥\nएवमन्योन्यमासक्तं भावमालक्ष्य भूपतिः ।\nचकार बहुभिर्दण्डैः स द्वयोरथ शासनम् ॥२६॥\nतावुभावपि संत्यक्तौ हेमन्ते सलिलाशये ।\nतुष्टौ जहसतुस्तत्र न खेदं समुपागतौ ॥२७॥\nअपृच्छत ततो राजा खिन्नौ स्थो न तु दुर्मती ।\nतावूचतुर्महीपाल जलाशयसमुद्धृतौ ॥२८॥\nसंस्मृत्यावामिहान्योन्यमुखकान्तिमनिन्दिताम् ।\nआत्मानं न विजानीवो रूढभावं परस्परम् ॥२९॥\nशासनेषु च यत्सङ्गो निःशङ्कस्तेन हर्षितौ ।\nमुह्यावो न महीपाल स्वाङ्गैरपि विकर्तितैः ॥३०॥\nततो भ्राष्ट्रे परिक्षिप्तावखिन्नावेवमेव तौ ।\nऊचतुर्मुदितात्मानावन्योन्यस्मृतिहर्षितौ ॥३१॥\nग्रथितौ गजपादेषु न खिन्नावेव संस्थितौ ।\nएवमेवोचतुर्भूपमन्योन्यस्मृतिहर्षितौ ॥३२॥\nकशाहतावखिन्नौ तावेवमेव किलोचतुः ।\nअन्यस्माच्छासनाद्राज्ञा कल्पिताच्च पुनः पुनः ॥३३॥\nउद्धृतावूचतुः पृष्टौ तमेवार्थं पुनः पुनः ।\nउवाचेन्द्रो महीपालं जगन्मे दयितामयम् ॥३४॥\nन शातनानि दुःखानि बाधन्ते किंचिदेव मे ।\nअस्याश्चैव जगद्राजन्सर्वं मन्मयमेव च ॥३५॥\nतेनान्यशासनाद्दुःखं किंचिदेव न विद्यते ।\nमनोमात्रमहं राजन् मनो हि पुरुषः स्मृतः ॥३६॥\nप्रपञ्चमात्रमेवायं देहो दृश्यत एव हि ।\nसमकालप्रयुक्तेन सहसा दण्डराशिना ॥३७॥\nवीरं मनो भेदयितुं मनागपि न शक्यते ।\nका नाम ता महाराज कीदृश्यः कस्य शक्तयः ॥३८॥\nयाभिर्मनांक्त भिद्यन्ते दृष्टनिश्चयवन्त्यपि ।\nवृद्धिमायातु वा देहो यातु वा विशरारुताम् ॥३९॥\nभावितार्थाभिपतितं मनस्तिष्ठति पूर्ववत् ।\nइष्टेऽर्थे चिरमाविष्टं दधानं तत्स्थितं मनः ॥४०॥\nभावाभावाः शरीरस्था नृप शक्ता न बाधितुम् ।\nभावितं तीव्रवेगेन मनसा यन्महीपते ॥४१॥\nतदेव पश्यत्यचलं न शरीरविचेष्टितम् ।\nन काश्चन क्रिया राजन्वरशापादिका अपि ॥४२॥\nतीव्रवेगेन संपन्नं शक्ताश्चालयितुं मनः ।\nतीव्रवेगेन संयुक्तं पुरुषा ह्यभिवाञ्छितात् ॥४३॥\nमनश्चालयितुं शक्ता न महाद्रिं मृगा इव ।\nममेयमसितापाङ्गी मनःकोशे प्रतिष्ठिता ॥४४॥\nदेवागारे महोत्सेधे देवी भगवती यथा ।\nन दुःखमनुगच्छामि प्रियया जीवरक्षया ॥४५॥\nगिरिर्ग्रीष्मदशादाहं लग्नयेवाब्दमालया ।\nयत्र यत्र यथा राजंस्तिष्ठाम्यभिपतामि वा ॥४६॥\nतत्रेष्टसंगमादन्यत्किंचिन्नानुभवाम्यहम् ।\nअहल्यादयितानाम्ना मनसेन्द्राभिधं मनः ॥४७॥\nसंसक्तमिदमायाति न स्वभावादृते परम् ।\nएककार्यनिविष्टं हि मनो धीरस्य भूपते ॥४८॥\nन चाल्यते मेरुरिव वरशापबलैरपि ।\nदेहो हि वरशापाभ्यामन्यत्वमिव गच्छति ।\nननु धीरं मनो राजन्विजिगीषुतया स्थितम् ॥४९॥\nएतानि चात्र मनसां न च कारणानि\nराजञ्शरीरशकलानि वृथोत्थितानि ।\nचेतो हि कारणममीषु शरीरकेषु\nवारीव सर्ववनखण्डलतारसेषु ॥५०॥\nआद्यं शरीरमिह विद्धि मनो महात्म-\nन्संकल्पितो जगति तेन शरीरसङ्घः ।\nआद्यं शरीरमधितिष्ठति यत्र यत्र\nतत्तद्भृशं फलति नेतरदस्य पुंसः ॥५१॥\nमुख्याङ्कुरं सुभग विद्धि मनो हि पुंसो\nदेहास्ततः प्रविसृतास्तरुपल्लवाभाः ।\nनष्टेऽङ्कुरे पुनरुदेति न पल्लवश्री-\nर्नैवाङ्कुरः क्षयमुपैति दलक्षयेषु ॥५२॥\nदेहे क्षते विविधदेहगणं करोति\nस्वप्नावनाविव नवं नवमाशु चेतः ।\nचित्ते क्षते तु न करोति हि किंचिदेव\nदेहस्ततः समनुपालय चित्तरत्नम् ॥५३॥\nदिशि दिशि हरिणाक्षीमेव पश्यामि राजन्\nप्रिययुवतिमनस्त्वान्नित्यमानन्दितोऽस्मि ।\nतव पुरप्रकृतीनां यत्फलं दुःखदायि\nक्षणमथसुचिरं तत्तन्न पश्यामि किंचित् ॥५४॥\nइत्यार्षे श्रीवासिष्ठमहारामायणे वा० उत्पत्तिप्रकरणे कृत्रिमेन्द्राहल्यानुरागो नामैकोननवतितमः सर्गः ॥८९॥"
  }
]
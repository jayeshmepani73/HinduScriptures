[
  {
    "text": "श्रीवसिष्ठ उवाच ।\nइत्थं जगदहंतादिदृश्यजातं न किंचन ।\nअजातत्वाच्च नास्त्वेव यच्चास्ति परमेव तत् ॥१॥\nपरमाकाशमेवादौ जीवतां चेतति स्वयम् ।\nनिःस्पन्दाम्भोधिकुहरे सलिलं स्पन्दतामिव ॥२॥\nआकाशरूपमजहदेवं वेत्तीव हृद्यताम् ।\nस्वप्नसंकल्पशैलादाविव चिद्वृत्तिरान्तरी ॥३॥\nपृथ्व्यादिरहितो देहो यो विंराडात्मको महान् ।\nआतिवाहिक एवासौ चिन्मात्राच्छनभोमयः ॥४॥\nअक्षयः स्वप्नशैलाभः स्थिरस्वप्नपुरोपमः ।\nचित्रकृत्स्थिरचित्तस्थचित्रसैन्यसमाकृतिः ॥५॥\nअनिखातमहास्तम्भपुत्रिकौघसमोपमः ।\nब्रह्माकाशेऽनिखातात्मा सुस्तम्भे शालभञ्जिका ॥६॥\nआद्यः प्रजापतिः एवं स्वयंभूरिति विश्रुतः ।\nप्राक्तनानां स्वकार्याणामभावादप्यकारणः ॥७॥\nमहाप्रलयपर्यन्तेष्वाद्यकालपितामहाः ।\nमुच्यन्ते सर्व एवातः प्राक्तनं कर्म तेषु किम् ॥८॥\nसोऽकुड्य एव कुड्यात्मा दृश्यादृश्यः स्वयंस्थितः ।\nन च दृश्यं न च द्रष्टा न स्रष्टा सर्वमेव च ॥९॥\nप्रतिशब्दपदार्थानां सर्वेषामेष एव सः ।\nतस्मादुदेति जीवाली दीपाली दीपकादिव ॥१०॥\nसंकल्प एव संकल्पात्किलैति क्ष्मादिवर्जितः ।\nआदिमादिव निःशून्यः स्वप्नात्स्वप्नान्तरं यथा ॥११॥\nअस्मादेकप्रतिस्पन्दाज्जीवाः संप्रसरन्ति ये ।\nसहकारिकारणानामभावाच्च स एव ते ॥१२॥\nसहकारिकारणानामभावे कार्यकारणम् ।\nएकमेतदतो नान्यः परस्मात्सर्गविभ्रमः ॥१३॥\nब्रह्मवाद्यो विराडात्मा विराडात्मेव सर्गता ।\nजीवाकाशः स एवेत्थं स्थितः पृथ्व्याद्यसद्यतः ॥१४॥\nश्रीराम उवाच ।\nकिं स्यात्परिमितो जीवो राशिराहो अनन्तकः ।\nआहोस्विदस्त्यनन्तात्मा जीवपिण्डोऽचलोपमः ॥१५॥\nधाराः पयोमुच इव शीकरा इव वारिधेः ।\nकणास्तप्तायस इव कस्मान्निर्यान्ति जीवकाः ॥१६॥\nइति मे भगवन्ब्रूहि जीवजालविनिर्णयम् ।\nज्ञातमेतन्मया प्रायस्तदेव प्रकटीकुरु ॥१७॥\nश्रीवसिष्ठ उवाच ।\nएक एव न जीवोऽस्ति राशीनां संभवः कुतः ।\nशशशृङ्गं समुड्डीय प्रयातीव हि ते वचः ॥१८॥\nन जीवोऽस्ति न जीवानां राशयः सन्ति राघव ।\nन चैकः पर्वतप्रख्यो जीवपिण्डोऽस्ति कश्चन ॥१९॥\nजीवशब्दार्थकलनाः समस्तकलनान्विताः ।\nनेह काश्चन सन्तीति निश्चयोऽस्तु तवाचलः ॥२०॥\nशुद्धचिन्मात्रममलं ब्रह्मास्तीह हि सर्वगम् ।\nतद्यथा सर्वशक्तित्वाद्विन्दते याः स्वयं कलाः ॥२१॥\nचिन्मात्रानुक्रमेणैव संप्रफुल्ललतामिव ।\nननु मूर्ताममूर्ता वा तामेवाशु प्रपश्यति ॥२२॥\nजीवो बुद्धिः क्रियास्पन्दो मनोद्वित्वैक्यमित्यपि ।\nस्वसत्तां प्रकचन्तीं तां नियोजयति वेदने ॥२३॥\nसाऽबुद्धैव भवत्येवं भवेद्ब्रह्मैव बोधतः ।\nअबोधः प्रेक्षया याति नाशं न तु प्रबुध्यते ॥२४॥\nयथान्धकारो दीपेन प्रेक्ष्यमाणः प्रणश्यति ।\nन चास्य ज्ञायते तत्त्वमबोधस्यैवमेव हि ॥२५॥\nएवं ब्रह्मैव जीवात्मा निर्विभागो निरन्तरः ।\nसर्वशक्तिरनाद्यन्तो महाचित्साररूपवान् ॥२६॥\nसर्वानणुतया त्वस्य न क्वचिद्भेदकल्पना ।\nविद्यते या हि कलना सा तदेवानुभूतितः ॥२७॥\nश्रीराम उवाच ।\nएवमेतत्कथं ब्रह्मन्नेकजीवेच्छयाखिलाः ।\nजगज्जीवा न युज्यन्ते महाजीवैकतावशात् ॥२८॥\nश्रीवसिष्ठ उवाच ।\nमहाजीवात्म तद्ब्रह्म सर्वशक्तिमयात्मकम् ।\nस्थितं तथेच्छमेवेह निर्विभागं निरन्तरम् ॥२९॥\nयदेवेच्छति तत्तस्य भवत्याशु महात्मनः ।\nपूर्वं तेनेष्टमिच्छादि ततो द्वित्वमुदेति यत् ॥३०॥\nपश्चाद्द्वित्वविभक्तानां स्वशक्तीनां प्रकल्पितः ।\nअनेनेत्थं हि भवतीत्येवं तेन क्रियाक्रमः ॥३१॥\nतं विनानुदये त्वासां प्रधानेच्छैव रोहति ।\nशक्त्या ह्यजातया ब्राह्म्या नियमोऽयं प्रकल्पितः ॥३२॥\nयस्या जीवाभिधानायाः शक्त्यपेक्षा फलत्यसौ ।\nप्रधानशक्तिनियमानुष्ठानेन विना न तु ॥३३॥\nप्रधानशक्तिनियमः सुप्रतिष्ठो न चेद्भवेत् ।\nतत्फलं शक्त्यधीनत्वान्नेहितानां क्वचिद्भवेत् ॥३४॥\nएवं ब्रह्म महाजीवो विद्यतेऽन्तादिवर्जितः ।\nजीवकोटि महाकोटि भवत्यथ न किंचन ॥३५॥\nचेत्यसंवेदनाज्जीवो भवत्यायाति संसृतिम् ।\nतदसंवेदनाद्रूपं समायाति समं पुनः ॥३६॥\nएवं कनिष्ठजीवानां ज्येष्ठजीवक्रमाक्रमैः ।\nसमुदेत्यात्मजीवत्वं ताम्राणामिव हेमता ॥३७॥\nअत्रान्तरे महाकाश इत्थमेष गणोऽप्यसन् ।\nस्वात्मैव सदिवोदेति चिच्चमत्करणात्मकः ॥३८॥\nस्वयमेव चमत्कारो यः समापद्यते चितः ।\nभविष्यन्नामदेहादि तदहंभावनं विदुः ॥३९॥\nचितो यस्माच्चिदालेहस्तन्मयत्वादनन्तकः ।\nस एष भुवनाभोग इति तस्यां प्रबिम्बति ॥४०॥\nपरिणामविकारादिशब्दैः सैव चिदव्यया ।\nतादृग्रूपादभेद्यापि स्वशक्त्यैव विबुध्यते ॥४१॥\nअविच्छिन्नविलासात्म स्वतो यत्स्वदनं चितः ।\nचेत्यस्य च प्रकाशस्य जगदित्येव तत्स्थितम् ॥४२॥\nआकाशादपि सूक्ष्मैषा या शक्तिर्वितता चितः ।\nसा स्वभावत एवैतामहंतां परिपश्यति ॥४३॥\nआत्मन्यात्मात्मनैवास्या यत्प्रस्फुरति वारिवत् ।\nजगदन्तमहंताणुं तदैषा संप्रपश्यति ॥४४॥\nचमत्कारकरी चारु यच्चमत्कुरुते चितिः ।\nस्वयं स्वात्मनि तस्यैव जगन्नाम कृतं ततः ॥४५॥\nचितश्चेत्यमहंकारः सैव राघव कल्पना ।\nतन्मात्रादि चिदेवातो द्वित्वैकत्वे क्व संस्थिते ॥४६॥\nजीवहेत्वादिसंत्यागे त्वं चाहं चेति संत्यज ।\nशेषः सदसतोर्मध्ये भवत्यर्थात्मको भवेत् ॥४७॥\nचिता यथादौ कलिता स्वसत्ता सा तथोदिता ।\nअभिन्ना दृश्यते व्योम्नः सत्तासत्ते न विद्महे ॥४८॥\nविश्वं खं जगदीहाख्यं खमस्ति विबुधालयः ।\nसाकारश्चिच्चमत्काररूपत्वान्नान्यदस्ति हि ॥४९॥\nयो यद्विलासस्तस्मात्स न कदाचन भिद्यते ।\nअपि सावयवं तस्मात्कैवानवयवे कथा ॥५०॥\nचितेर्नित्यमचेत्याया निर्नाम्न्या वितताकृतेः ।\nयद्रूपं जगतो रूपं तत्तत्स्फुरणरूपिणः ॥५१॥\nमनो बुद्धिरहंकारो भूतानि गिरयो दिशः ।\nइति या यास्तु रचनाश्चितस्तत्त्वाज्जगत्स्थितेः ॥५२॥\nचितेश्चित्त्वं जगद्विद्धि नाजगच्चित्त्वमस्ति हि ।\nअजगत्त्वादचिच्चित्स्याद्भानाद्भेदो जगत्कुतः ॥५३॥\nचितेर्मरीचिबीजस्य निजा यान्तश्चमत्कृतिः ।\nसा चैषा जीवतन्मात्रमात्रं जगदिति स्थिता ॥५४॥\nचित्तात्स्वशक्तिकचनं यदहंभावनं चितः ।\nजीवः स्पन्दनकर्मात्मा भविष्यदभिधो ह्यसौ ॥५५॥\nयच्चिच्चित्त्वेन कचनं स्वसंपाद्याभिधात्मकम् ।\nस्वविकारैर्व्यवच्छेद्यं भिद्यते नो न विद्यते ॥५६॥\nचित्स्पन्दरूपिणोरस्ति न भेदः कर्तृकर्मणोः ।\nस्पन्दमात्रं भवेत्कर्म स एव पुरुषः स्मृतः ॥५७॥\nजीवश्चित्तपरिस्पन्दः पुंसां चित्तं स एव च ।\nमनस्त्विन्द्रियरूपं सत्सत्तां नानेव गच्छति ॥५८॥\nशान्ताशेषविशेषं हि चित्प्रकाशच्छटा जगत् ।\nकार्यकारणकादित्वं तस्मादन्यन्न विद्यते ॥५९॥\nअच्छेद्योऽहमदाह्योऽहमक्लेद्योऽशोष्य एव च ।\nनित्यः सर्वगतः स्थाणुरचलोऽहमिति स्थितम् ॥६०॥\nविवदन्ते तथा ह्यत्र विवदन्तो यथा भ्रमैः ।\nभ्रमयन्तो वयं त्वेते जाता विगतविभ्रमाः ॥६१॥\nदृश्ये मूर्ते ज्ञसंरूढे विकारादि पृथग्भवेत् ।\nनामूर्ते तज्ज्ञकचिते चित्खे सदसदात्मनि ॥६२॥\nचित्तरौ चेत्यरसतः शक्तिः कालादिनामिकाम् ।\nतनोत्याकाशविशदां चिन्मधुश्रीः स्वमञ्जरीम् ॥६३॥\nस्वयं विचित्रं स्फुरति चिदण्डकमनाहतम् ।\nस्वयं विलक्षणस्पन्दं चिद्वायुरण्डजात्मकः ॥६४॥\nस्वयं विचित्रं कचनं चिद्वारि न निखातगम् ।\nस्वयं विचित्रधातुत्वं श्रेष्ठाङ्गमपि निर्मितम् ॥६५॥\nस्वविचित्ररसोल्लासा चिज्ज्योत्स्ना सततोदिता ।\nस्वयं चिदेव प्रकटश्चिदालोको महात्मकः ॥६६॥\nस्वयमस्तं गते बाह्ये स्वज्ञानादुदिता चितिः ।\nस्वयं जडेषु जाड्येन पदं सौषुप्तमागता ॥६७॥\nस्वयं स्पन्दितयास्पन्दिचित्त्वाच्चिति महानभ ।\nचित्प्रकाशप्रकाशो हि जगदस्ति च नास्ति च ॥६८॥\nचिदाकाशैकशून्यत्वं जगदस्ति च नास्ति च ।\nचिदालोकमहारूपं जगदस्ति च नास्ति च ॥६९॥\nचिन्मारुतपरिस्पन्दो जगदस्ति च नास्ति च ।\nचिद्धनध्वान्तकृष्णत्वं जगदस्ति च नास्ति च ॥७०॥\nचिदर्कालोकदिवसो जगदस्ति च नास्ति च ।\nचित्कज्जलरजस्तैलपरमाणुर्जगत्क्रमः ॥७१॥\nचिदग्न्यौष्ण्यं जगल्लेखा जगच्चिच्छङ्खशुक्लता ।\nजगच्चिच्छैलजठरं चिज्जलद्रवता जगत् ॥७२॥\nजगच्चिदिक्षुमाधुर्यं चित्क्षीरस्निग्धता जगत् ।\nजगच्चिद्धिमशीतत्वं चिज्ज्वालाज्वलनं जगत् ॥७३॥\nजगच्चित्सर्षपस्नेहो वीचिश्चित्सरितो जगत् ।\nजगच्चित्क्षौद्रमाधुर्यं जगच्चित्कनकाङ्गदम् ॥७४॥\nजगच्चित्पुष्पसौगन्ध्यं चिल्लताग्रफलं जगत् ।\nचित्सत्तैव जगत्सत्ता जगत्सत्तैव चिद्वपुः ॥७५॥\nअत्र भेदविकारादि नखे मलमिव स्थितम् ।\nइतीदं सन्मयत्वेन सदसद्भुवनत्रयम् ॥७६॥\nअविकल्पतदात्मत्वात्सत्तासत्तैकतैव च ।\nअवयवावयविता शब्दार्थौ शशशृङ्गवत् ॥७७॥\nअनुभूत्यपलापाय कल्पितो यैर्धिगस्तु तान् ।\nन विद्यते जगद्यत्र साद्र्यब्ध्युर्वीनदीश्वरम् ॥७८॥\nचिदेकत्वात्प्रसङ्गः स्यात्कस्तत्रेतरविभ्रमः ।\nशिलाहृदयपीनापि स्वाकाशे विशदैव चित् ॥७९॥\nधत्तेऽन्तरखिलं शान्तं संनिवेशं यथा शिला ।\nपदार्थनिकराकाशे त्वयमाकाशजो मलः ॥८०॥\nसत्तासत्तात्मतात्वत्तामत्ताश्लेषा न सन्ति ते ।\nपल्लवान्तरलेखौघसंनिवेशवदाततम् ॥८१॥\nअन्यानन्यात्मकमिदं धत्तेऽन्तश्चित्स्वभावतः ।\nसमस्तकारणौघानां कारणादि पितामहः ॥८२॥\nस्वभावतो कारणात्म चित्तं चिद्ध्यनुभूतितः ।\nन चासत्त्वमचेत्यायाश्चितो वाचापि सिद्ध्यति ॥८३॥\nयदस्ति तदुदेतीति दृष्टं बीजादिवाङ्कुरः ॥८४॥\nगगन इव सुशून्यभेदमस्ति\nत्रिभुवनमङ्ग महाचितोऽन्तरस्याः ।\nपरमपदमयं समस्तदृश्यं\nत्विदमिति निश्चयवान्भवानुभूतेः ॥८५॥\nइत्युक्तवत्यथ मुनौ दिवसो जगाम\nसायतनाय विधयेऽस्तमिनो जगाम ।\nस्नातुं सभा कृतनमस्करणा जगाम\nश्यामाक्षये रविकरैश्च सहाजगाम ॥८६॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे ब्रह्मप्रतिपादनं नाम चतुर्दशः सर्गः ॥१४॥"
  }
]
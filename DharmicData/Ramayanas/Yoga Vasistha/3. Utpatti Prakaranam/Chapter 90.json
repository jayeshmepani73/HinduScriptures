[
  {
    "text": "भानुरुवाच ।\nअथेन्द्रेणैवमुक्तोऽसौ राजा राजीवलोचनः ।\nमुनिं भरतनामानं पार्श्वसंस्थमुवाच ह ॥१॥\nराजोवाच ।\nभगवन्सर्वधर्मज्ञ पश्यामि सुदुरात्मनः ।\nभृशमस्य मुखे स्फारं धार्ष्ट्यं मद्दारहारिणः ॥२॥\nपापानुरूपमस्याशु शापं देहि महामुने ।\nयदवध्यवधात्पापं वध्यत्यागात्तदेव हि ॥३॥\nइत्युक्तो राजसिंहेन भरतो मुनिसत्तमः ।\nयथावत्प्रविचार्याशु पापं तस्य दुरात्मनः ॥४॥\nसहानया दुष्कृतिन्या भर्तृद्रोहाभिभूतया ।\nविनाशं व्रज दुर्बुद्धे इति शापं विसृष्टवान् ॥५॥\nततस्तौ राजभरतौ प्रत्यूचतुरिदं वचः ।\nसुदुर्मती युवां याभ्यां क्षपितं दुश्चरं तपः ॥६॥\nअनेन शापदानेन किंचिद्भवति नावयोः ।\nदेहे नष्टे न नौ किंचिन्नश्यति स्वान्तरूपयोः ॥७॥\nस्वान्तं हि नहि केनापि शक्यते नाशितुं क्वचित् ।\nसूक्ष्मत्वाच्चिन्मयत्वाच्च दुर्लक्ष्यत्वाच्च विद्धि नौ ॥८॥\nश्रीभानुरुवाच ।\nसुघनस्नेहसंबद्धमनस्कावेव शापतः ।\nपतितौ भूतले वृक्षविच्युताविव पल्लवौ ॥९॥\nअथ व्यसनसंसक्तौ मृगयोनिमुपागतौ ।\nततो द्वावपि संसक्तौ भूयो जातौ विहंगमौ ॥१०॥\nअथास्माकं विभो सर्गे मिथःसंबन्धभावनौ ।\nतपःपरौ महापुण्यौ जातौ ब्राह्मणदम्पती ॥११॥\nभारतोऽपि तयोः शापः स समर्थो बभूव ह ।\nशरीरमात्राक्रमणे न मनोनिग्रहे प्रभो ॥१२॥\nतावद्यापि हि तेनैव मोहसंस्कारहेतुना ।\nयत्र यत्र प्रजायेते भवतस्तत्र दम्पती ॥१३॥\nअकृत्रिमप्रेमरसानुविद्धं\nस्नेहं तयोस्ते प्रतिवीक्ष्य कान्तम् ।\nवृक्षा अपि प्रेमरसानुविद्धाः\nशृङ्गारचेष्टाकुलिता भवन्ति ॥१४॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे कृत्रिमेन्द्राहल्यानुरागो नाम नवतितमः सर्गः ॥९०॥"
  }
]
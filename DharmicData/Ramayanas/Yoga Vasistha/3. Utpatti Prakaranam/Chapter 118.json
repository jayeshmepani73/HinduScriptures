[
  {
    "text": "श्रीवसिष्ठ उवाच ।\nइमां सप्तपदां ज्ञानभूमिमाकर्णयानघ ।\nनानया ज्ञातया भूयो मोहपङ्के निमज्जसि ॥१॥\nवदन्ति बहुभेदेन वादिनो योगभूमिकाः ।\nमम त्वभिमता नूनमिमा एव शुभप्रदाः ॥२॥\nअवबोधं विदुर्ज्ञानं तदिदं सप्तभूमिकम् ।\nमुक्तिस्तु ज्ञेयमित्युक्तं भूमिकासप्तकात्परम् ॥३॥\nसत्यावबोधो मोक्षश्चैवेति पर्यायनामनी ।\nसत्यावबोधो जीवोऽयं नेह भूयः प्ररोहति ॥४॥\nज्ञानभूमिः शुभेच्छाख्या प्रथमा समुदाहृता ।\nविचारणा द्वितीया तु तृतीया तनुमानसा ॥५॥\nसत्त्वापत्तिश्चतुर्थी स्यात्ततोऽसंसक्तिनामिका ।\nपदार्थाभावनी षष्ठी सप्तमी तुर्यगा स्मृता ॥६॥\nआसामन्ते स्थिता मुक्तिस्तस्यां भूयो न शोच्यते ।\nएतासां भूमिकानां त्वमिदं निर्वचनं श्रृणु ॥७॥\nस्थितः किं मूढ एवास्मि प्रेक्ष्येऽहं शास्त्रसज्जनैः ।\nवैराग्यपूर्वमिच्छेति शुभेच्छेत्युच्यते बुधैः ॥८॥\nशास्त्रसज्जनसंपर्कवैराग्याभ्यासपूर्वकम् ।\nसदाचारप्रवृत्तिर्या प्रोच्यते सा विचारणा ॥९॥\nविचारणाशुभेच्छाभ्यामिन्द्रियार्थेष्वसक्तता ।\nयात्र सा तनुता भावात्प्रोच्यते तनुमानसा ॥१०॥\nभूमिकात्रितयाभ्यासाच्चित्तेऽर्थे विरतेर्वशात् ।\nसत्यात्मनि स्थितिः शुद्धे सत्त्वापत्तिरुदाहृता ॥११॥\nदशाचतुष्टयाभ्यासादसंसङ्गफलेन च ।\nरूढसत्त्वचमत्कारात्प्रोक्ताऽसंसक्तिनामिका ॥१२॥\nभूमिकापञ्चकाभ्यासात्स्वात्मारामतया दृढम् ।\nआभ्यन्तराणां बाह्यानां पदार्थानामभावनात् ॥१३॥\nपरप्रयुक्तेन चिरं प्रयत्नेनार्थभावनात् ।\nपदार्थाभावनानाम्नी षष्ठी संजायते गतिः ॥१४॥\nभूमिषट्रुचिराभ्यासाद्भेदस्यानुपलम्भतः ।\nयत्स्वभावैकनिष्ठत्वं सा ज्ञेया तुर्यगा गतिः ॥१५॥\nएषा हि जीवन्मुक्तेषु तुर्यावस्थेह विद्यते ।\nविदेहमुक्तिविषयस्तुर्यातीतमतः परम् ॥१६॥\nये हि राम महाभागाः सप्तमीं भूमिकां गताः ।\nआत्मारामा महात्मानस्ते महत्पदमागताः ॥१७॥\nजीवन्मुक्ता न सज्जन्ति सुखदुःखरसस्थितौ ।\nप्रकृतेनार्थकार्याणि किंचित्कुर्वन्ति वा न वा ॥१८॥\nपार्श्वस्थबोधिताः सन्तः सर्वाचारक्रमागतम् ।\nआचारमाचरन्त्येव सुप्रबुद्धवदक्षतम् ॥१९॥\nआत्मारामतया तांस्तु सुखयन्ति न काश्चन ।\nजगत्क्रियाः सुसंसुप्तान्रूपालोकाः स्त्रियो यथा ॥२०॥\nभूमिकासप्तकं चैतद्धीमतामेव गोचरम् ।\nन पशुस्थावरादीनां न च म्लेच्छादिचेतसाम् ॥२१॥\nप्राप्ता ज्ञानदशामेतां पशुम्लेच्छादयोऽपि ये ।\nसदेहा वाप्यदेहा वा ते मुक्ता नात्र संशयः ॥२२॥\nज्ञप्तिर्हि ग्रन्थिविच्छेदस्तस्मिन्सति हि मुक्तता ।\nमृगतृष्णाम्बुबुद्ध्यादि शान्तिमात्रात्मकस्त्वसौ ॥२३॥\nये तु मोहात्समुत्तीर्णा न प्राप्ताः पावनं पदम् ।\nआस्थिता भूमिकास्वासु स्वात्मलाभपरायणाः ॥२४॥\nसर्वभूमिगताः केचित्केचिद्द्वित्रैकभूमिकाः ।\nभूमिषद्रुगताः केचित्केचित्सप्तकभूमिकाः ॥२५॥\nभूमित्रयगताः केचित्केचिदन्त्या भुवं गताः ।\nभूचतुष्टयगाः केचित्केचिद्भूमिद्वये स्थिताः ॥२६॥\nभूम्यंशभाजनाः केचित्केचित्सार्धत्रिभूमिकाः ।\nकेचित्सार्धचतुर्भूगाः सार्धषडभूमिकाः परे ॥२७॥\nविवेकिनो नरा लोके चरन्त इति भूमिषु ।\nग्रहायतनतापस्य दृशावेशेषु संस्थिताः ॥२८॥\nते हि धीराः सुराजानो दशास्वासु जयन्ति ये ।\nतृणायतेऽत्र दिग्दन्तिघटाभटपराजयः ॥२९॥\nये तासु भूमिषु जयन्ति हि ये महान्तो\nवन्द्यास्त एव हि जितेन्द्रियशत्रवस्ते ।\nसम्राड्विराडपि च यत्र तृणायते वै\nतस्मात्परं जगति ते समवाप्नुवन्ति ॥३०॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषूत्पत्तिप्रकरणे ज्ञानभूमिकोपदेशो नामाष्टादशोत्तरशततमः सर्गः ॥११८॥"
  }
]
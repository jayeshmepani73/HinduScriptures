[
  {
    "text": "श्रीवसिष्ठ उवाच ।\nअथ वीर इवारक्तः कालेनास्तमितो रविः ।\nअस्त्रतेजःपरिम्लानप्रतापोऽब्धौ समुज्झितः ॥१॥\nरणरक्तरुचिर्व्योमदर्पणप्रतिबिम्बिता ।\nजहौ सूर्यशिरश्छेदे संध्यालेखोदभूत्क्षणम् ॥२॥\nभूपातालनभोदिग्भ्यः प्रलयब्धिजलौघवत् ।\nसमाजग्मुस्तनत्ताला वेताला वलया इव ॥३॥\nमृष्टध्वान्तासिवलिते दिननागेन्द्रमस्तके ।\nसंध्यारागारुणं कीर्णं तारानिकरमौक्तिकम् ॥४॥\nनिःसत्त्वेषु तमोन्धेषु रसनारसशालिषु ।\nसंकोचमाययुः पद्मामृतानां हृदयेष्विव ॥५॥\nमीलत्पक्षाः क्षणात्सुप्ताः कृच्छ्रप्रोच्छ्रितकन्धराः ।\nकुलायेषु खगा आसञ्छवाङ्गेष्विव हेतयः ॥६॥\nआसन्नचन्द्रसुभगा लोकाः कुसुमपङ्क्तयः ।\nउल्लसद्धृदया जाता वीरपक्षेष्विव श्रियः ॥७॥\nरक्तवारिमयी सायमङ्गगुप्तशिलीमुखा ।\nसंकुचद्वक्त्रपद्माभूद्रणभूमिरिवाब्जिनी ॥८॥\nउपर्यभूद्व्योमसरस्ताराकुमुदमण्डितम् ।\nअधस्त्वभूद्वारिसरः स्फुरत्कुमुदतारकम् ॥९॥\nतमस्यपेतभीतानि भूतानि मिलितान्यलम् ।\nपयांसीव विसेतूनि प्रसृतानि दिशं प्रति ॥१०॥\nआसीद्रणाङ्गणं गायद्वेतालकुलसंकुलम् ।\nक्वणत्कङ्कालकाङ्कस्थकङ्ककाकोलकेलिमत् ॥११॥\nअथ काष्ठचिताज्वालसताराम्बरभास्वरम् ।\nपचत्पचपचाशब्दिमेदोमांसमयानलम् ॥१२॥\nसर्वाङ्गास्थिस्फुटास्फोटस्फुटच्चितिचयोन्मुखम् ।\nवेतालललनारब्धजललीलातिरोहितम् ॥१३॥\nश्वकाकयक्षवेतालतालकोलाहलोल्बणम् ।\nगमागमेन भूतानां समुड्डीनवनोपमम् ॥१४॥\nरक्तमांसवसामेदोहरणव्यग्रडाकिनि ।\nचर्वितासृग्वसामांसस्रवत्सृक्किपिशाचकम् ॥१५॥\nमध्यमध्यचितालोकप्रकटासृक्शवव्रजम् ।\nविरूपिकानीयमानस्वांसन्यस्तमहाशवम् ॥१६॥\nउत्ताण्डवोग्रकुम्भाण्डमण्डलोड्डामरोदरम् ।\nछमिच्छमित्प्रलापान्तं मेदोसृग्वाष्पसाम्बुदम् ॥१७॥\nवहद्रक्तनदीरंहोरूढभूचररूपिकम् ।\nवेतालकुलकङ्कालकर्षणाकुलकाकलम् ॥१८॥\nमृतेभोदरमञ्जूषासुप्तवेतालबालकम् ।\nविविक्तैकरणोद्देशपानक्रीडास्थराक्षसम् ॥१९॥\nमत्तवेतालकलहचितालातरणोज्ज्वलम् ।\nवहद्रक्तवसामिश्रगन्धबन्धुरमारुतम् ॥२०॥\nरूपिकापेटिकावान्तारणद्रटरटारवम् ।\nअर्धपक्वशवास्वादलुब्धयक्षोल्लसत्कलि ॥२१॥\nतुङ्गवङ्गकलिङ्गाङ्गतङ्गणाङ्गलगत्खगम् ।\nतारापातोपमहसत्संमुखज्वालरूपिकम् ॥२२॥\nपतद्वेतालसोल्लासमध्यस्थासृग्विरूपिकम् ।\nपिशाचाकर्णिताभ्यर्णयोगिनीगणनायकम् ॥२३॥\nप्रसृतान्त्रमहातन्त्रीप्रायसंपन्नवादनम् ।\nपिशाचवासनोत्क्रान्तपिशाचीभूतमानवम् ॥२४॥\nरूपिकालोकनापूर्वत्रासार्धमृतसद्भटम् ।\nक्वचिद्वेतालरक्षोभिरपरीपूर्णमद्रकम् ॥२५॥\nस्वरूपिकास्कन्धपतच्छवत्रस्तनिशाचरम् ।\nनभःसंघट्टितापूर्वभूतपेटकसंकटम् ॥२६॥\nअतिप्रयत्नापहृतम्रियमाणनरामिषम् ।\nस्वभक्ष्यापेक्षपक्षेषु विक्षिप्तशवराशिवत् ॥२७॥\nशिवामुखानलशिखाखण्डोत्थमितिरक्तगैः ।\nसमुड्डीननवाशोकपुष्पगुच्छमिवाभितः ॥२८॥\nकबन्धकन्धराबन्धव्यग्रवेतालबालकम् ।\nयक्षरक्षःपिशाचादिकचदाकाशगोल्मुकम् ॥२९॥\nआकाशभूधरनिकुञ्जगुहान्तराल-\nपिण्डोपमण्डिततमोम्बुदपीठपूरम् ।\nव्यालोलभूतरभसाकुलकल्पवात-\nव्याधूतलोककरकाण्डकपेटकल्पम् ॥३०॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे ली० निशाचराकुलरात्रिरणाङ्गणवर्णनं नामैकोनचत्वारिशः सर्गः ॥३९॥"
  }
]
[
  {
    "text": "श्रीवसिष्ठ उवाच ।\nप्राप्य राजा पुरः प्राप्तं सिन्धुमुद्धुरकन्धरम् ।\nमध्याह्नतपनान्तेन कोपेन विततोऽभवत् ॥१॥\nधनुरास्फालयामास चिरारावितदिङ्मुखम् ।\nकल्पान्तपवनास्फोट इव मेरुगिरेस्तटम् ॥२॥\nविससर्जोर्जितो राजा प्रलयार्कः करानिव ।\nतूणीररजनीबद्धाः शिलीमुखपरम्पराः ॥३॥\nएक एव विनिर्याति गुणात्तस्य शिलीमुखः ।\nसहस्रं भवति व्योम्नि गच्छन्पतति लक्षशः ॥४॥\nसिन्धोरपि तथैवासीच्छक्तिर्लाघवमेव च ।\nवरेण वरदस्यैवं विष्णोर्धानुष्कता तयोः ॥५॥\nमुसला नाम ते बाणा मुसलाकृतयोऽम्बरम् ।\nछादयामासुरुन्नादाः कल्पान्ताशनयो यथा ॥६॥\nरेजुः कनकनाराचराजयो व्योम्नि सस्वनाः ।\nरसन्त्यः कल्पवातार्ताः पतन्त्य इव तारकाः ॥७॥\nविदूरथाच्छरासारा अजस्रमभिनिर्ययुः ।\nअब्धेरिव पयःपूराः सूर्यादिव मरीचयः ॥८॥\nप्रचण्डपवनोद्धूतात्पुष्पाणीव महातरोः ।\nअयःपिण्डादिवोत्तप्तात्ताडितात्कणपङ्कयः ॥९॥\nधारा वर्षमुच इव सीकरा इव निर्झरात् ।\nतत्पुराग्निमहादाहात्स्फुलिङ्गा इव भासुराः ॥१०॥\nतयोश्चटचटास्फोटं शृण्वत्कोदण्डयोर्द्वयोः ।\nबलद्वयमभूत्प्रेक्षामूकं शान्त इवाम्बुधिः ॥११॥\nवहन्ति स्म शरापूरा गङ्गापूरा इवाम्बरे ।\nसिन्धोरभिमुखं युद्धे घर्घरारावरंहसः ॥१२॥\nकचत्कनकनाराचशरवर्षा अनारतम् ।\nवहच्छवशवाशब्द निर्ययुर्धनुरम्बुदात् ॥१३॥\nबाणमन्दाकिनीपूरं व्रजन्तं सिन्धुपूरणे ।\nवातायनात्तमालोक्य लीला तत्पुरवासिनी ॥१४॥\nतेन बाणसमूहेन जयमाशङ्क्य भर्तरि ।\nउवाच वाक्यमानन्दविकसन्मुखपङ्कजा ॥१५॥\nजय देवि जयत्येष नाथोऽस्माकं विलोकय ।\nकिंचानेन शरौघेण मेरुरप्येति चूर्णताम् ॥१६॥\nतस्यामेव वदन्त्या तु घनस्नेहरवाकुलम् ।\nप्रेक्षणव्यग्रयोर्देव्योर्हसन्त्योर्मानुषीं हृदा ॥१७॥\nतच्छरार्णवमामत्तमपिबत्सिन्धुवाडवः ।\nशरोष्मणा ह्यगस्त्येन जह्नुर्मन्दाकिनीमिव ॥१८॥\nबाणवर्षेण कणशस्तं सायकमहाघनम् ।\nछित्त्वा तनुरजः कृत्वा चिक्षेप गगनार्णवे ॥१९॥\nयथा दीपस्य शान्तस्य न परिज्ञायते गतिः ।\nतस्य सायकसङ्घस्य न विज्ञाता तथा गतिः ॥२०॥\nतं छित्त्वा सायकासारं शरीराम्बुधरं घनम् ।\nव्योम्नि प्रसारयामास रसाच्छवशतान्वितम् ॥२१॥\nविदूरथस्तमप्याशु व्यधमत्सायकोत्तमैः ।\nसामान्यजलदं मत्तं कल्पान्तपवनो यथा ॥२२॥\nकृतप्रतिकृतैरेवं बाणवर्षैर्महीपती ।\nव्यर्थीकृतैरनयतां प्रहारमविचारणैः ॥२३॥\nअथादधे मोहनास्त्रं सिन्धुर्गन्धर्वसौहृदात् ।\nप्राप्तं तेन ययुर्लोका विना मोहं विदूरथात् ॥२४॥\nव्यस्तशस्त्राम्बरा मूका विषण्णवदनेक्षणाः ।\nमृता इवाभवन्योधाश्चित्रन्यस्ता इवाथवा ॥२५॥\nयावद्विदूरथादन्यं मोहो नयति मन्दताम् ।\nतावद्विदूरथो राजा प्रबोधास्त्रमथाददे ॥२६॥\nततः प्रबोधमापन्नाः प्रजाः प्रातरिवाब्जिनी ।\nविदूरथे भवत्सिन्धुः कुद्धोऽर्क इव राक्षसे ॥२७॥\nनागास्त्रमाददे भीमं पाशबन्धनखेददम् ।\nतेनाभवन्नभो व्याप्तं भोगिभिः पर्वतोपमैः ॥२८॥\nसर्पैर्विलसिता भूमिर्मृणालैः सरसी यथा ।\nसंपन्ना गिरयः सर्वे कृष्णपन्नगकम्बलाः ॥२९॥\nपदार्थाः सर्व एवेमे विषोष्मखिन्नतां ययुः ।\nसपर्वतवनाभोगा ययौ विवशतां मही ॥३०॥\nपूताङ्गारसमाकीर्णं विषवैषम्यशंसिनः ।\nववू रूक्षोष्णनीहारवाता ज्वलनरेणवः ॥३१॥\nविदूरथोऽथ सौपर्णमाददेऽस्त्रं महास्त्रवित् ।\nउदगुर्गरुडास्त्रेण सौपर्णाः पर्वता इव ॥३२॥\nकाञ्चनीकृतसर्वाशाः सर्वाशापरिपूरकाः ।\nपक्षपर्वतसंरम्भजनितप्रलयानिलाः ॥३३॥\nघोणानिलजवाकृष्टश्वसद्भुजगमण्डलाः ।\nमहाघुरघुरारावपूरिताम्भोधिखण्डकाः ॥३४॥\nस सुपर्णघनोऽपात्तं सर्पौघं भूप्रपूरकम् ।\nकष्टं शलशलायन्तमगस्त्य इव वारिधिम् ॥३५॥\nसर्पकम्बलनिर्मुक्तं भूमण्डलमराजत ।\nचिरात्तमवनीरन्ध्रमिव निर्वारिराशि च ॥३६॥\nततस्तद्गरुडानीकं क्वाप्यगच्छददृश्यताम् ।\nदीपौघ इव वातेन शरदेवाब्दमण्डलम् ॥३७॥\nवज्रभीत्येव पक्षौघपर्वतप्रकरः पुरः ।\nस्वप्नदृष्टं जगदिव संकल्पपुरपूरवत् ॥३८॥\nततस्तमोऽस्त्रमसृजत्सिन्धुरन्धान्धकारदम् ।\nतेनान्धकारो ववृधे कृष्णो भूजठरोपमः ॥३९॥\nरोदोरन्ध्रे प्रविसृत एकार्णव इवाभवत् ।\nमत्स्या इवाभवन्सेनास्ताराश्च मणयोऽभवन् ॥४०॥\nअन्धकारप्रवृत्तेन मषीपङ्कार्णवोपमम् ।\nकज्जलाचलसंभारोद्भूतकल्पानिलैरिव ॥४१॥\nअन्धकूपे निपतिता इवासन्सकलाः प्रजाः ।\nकल्पान्त इव संशेमुर्व्यवहारा दिशं प्रतिं ॥४२॥\nविदूरथोऽथ मार्तण्डं दीपं ब्रह्माण्डमण्डपे ।\nअस्त्रं मन्त्रविदां श्रेष्ठः सृष्ट्वा मन्त्रो व्यचेष्टयत् ॥४३॥\nअथोदिततमोम्भोधिमर्कागस्त्यो गभस्तिभिः ।\nअपिबत्कृष्णमम्भोदं शरत्काल इवामलः ॥४४॥\nअन्धकाराम्बरोन्मुक्ता विरेजुरमला दिशः ।\nभूपतेः पुरतः कान्ता इव रम्यपयोधराः ॥४५॥\nययुः प्रकटतामन्तरखिला वनराजयः ।\nलोभकज्जलजालेन मुक्ता इव सतां धियः ॥४६॥\nअथ कोपाकुलः सिन्धू राक्षसास्त्रं महाभयम् ।\nक्षणादुदीरयामास मन्त्रोदीर्णशरात्मकम् ॥४७॥\nउदगुर्भीषणा दिग्भ्यः परुषा वनराक्षसाः ।\nपातालगजफूत्कारक्षुब्धा इव महार्णवाः ॥४८॥\nकपिलोर्ध्वजटाधूम्राः स्फुटच्चटचटारवाः ।\nअग्नयो लेलिहानोग्रजिह्वा आर्द्रेन्धना इव ॥४९॥\nसावर्तवृत्तयो व्योम्नि भीमचीत्कारटांकृताः ।\nअग्निदाहा महाधूमविलोला इव सोल्मुकाः ॥५०॥\nदंष्ट्राबिसाङ्कुराक्रान्तमुखपङ्काक्षदेहकाः ।\nउदिता लोमजम्बाला दुष्पल्वलतटा इव ॥५१॥\nनिगिरन्तः प्रधावन्तो गर्जन्तः सर्जिता इव ।\nजटाजालतडित्पुञ्जा जलदाः सजला इव ॥५२॥\nएतस्मिन्नन्तरे तस्मिँल्लीलानाथो विदूरथः ।\nनारायणास्त्रं प्रददे दुष्टभूतनिवारणम् ॥५३॥\nउदीर्यमाण एवास्मिन्मन्त्रराजेऽस्त्रराजयः ।\nराक्षसानां प्रशेमुस्ता अन्धकार इवोदये ॥५४॥\nप्रमुष्टराक्षसानीकमभवद्भुवनत्रयम् ।\nशरदीव गताम्भोदं व्योम निर्मलमाबभौ ॥५५॥\nअथ सिन्धुर्मुमोचास्त्रमाग्नेयं ज्वलिताम्बरम् ।\nजज्वलुः ककुभस्तेन कल्पाग्निज्वलिता इव ॥५६॥\nधूमाम्बुदभराच्छन्ना बभूवुः सकला दिशः ।\nगगने प्रोतपातालतिमिराकुलिता इव ॥५७॥\nबभूवुर्ज्वलिताकारा गिरयः काञ्चना इव ।\nप्रफुल्लवननीरन्ध्रचम्पकौघवना इव ॥५८॥\nययुर्व्योमाद्रिदिक्कुञ्जा ज्वालाजालजटालताम् ।\nकुङ्कुमेनोत्सवे मृत्योः समालब्धा इव स्रजः ॥५९॥\nज्वलिता जनता चैकशङ्किनी सा नभःस्पृशा ।\nसहस्राकृतिनौवेगचलितेनेव सागरात् ॥६०॥\nजित्वा रिपुं पुनरसौ यथा प्रहरते तथा ।\nवारुणं विससर्जास्त्रं पूजयित्वा विदूरथः ॥६१॥\nआययुः सलिलापूरास्तमःपूरा इवाभितः ।\nअधस्तादूर्ध्वतो दिग्भ्यो द्रवरूपा इवाद्रयः ॥६२॥\nभागा इव शरव्योम्नि धृतयाना इवाम्बुदाः ।\nमहार्णवा इवोच्चस्थाः कुलशैलशिला इव ॥६३॥\nतमालौघा इवोड्डीनाः संधिता इव रात्रयः ।\nकज्जलौघा इवोद्भूता लोकालोकतटादिव ॥६४॥\nरसातलगुहाभोगा इव व्योमदिदृक्षवः ।\nमहाघुरघुरारावरंहोबृंहितमूर्तयः ॥६५॥\nतामग्निसंततिं मत्तामाचचामाम्बुसंततिः ।\nभुवनव्यापिनी संध्यामाशु कृष्णेव यामिनी ॥६६॥\nतामग्निसंततिं पीत्वा पूरयामास भूतलम् ।\nजलश्रीर्जटितं देहं निद्रेव व्यक्तिमेयुषी ॥६७॥\nएवंविधानस्त्रमोहान्विदधुर्धावनेतरे ।\nमिथोमायामयानग्रे पश्यन्त्यनुभवन्ति च ॥६८॥\nहेतिभारवराः सिन्धोश्चक्ररक्षास्ततोऽम्भसा ।\nतृणानीव गताः प्रोह्य रथश्चास्याभवत्प्लुतः ॥६९॥.\nएतस्मिन्नन्तरे सिन्धुरस्त्रं सस्मार शोषणम् ।\nआपत्त्राणकरं दैवं ददौ च शररूपिणम् ॥७०॥\nशशामाम्बुमयी माया तेन यामेव भास्वता ।\nये मृतास्ते मृता एव बभूवुः शोषिता भुवः ॥७१॥\nअथ मूर्खरुषा तुल्यस्तापः संतापयन्प्रजाः ।\nजजृम्भे झर्झराकीर्णवनविस्तारकर्कशः ॥७२॥\nकचत्कनकनिःस्यन्दसुन्दराङ्गच्छविर्दिशाम् ।\nआसीद्राजवरस्त्रीणामिवालेपोऽङ्गसंगतः ॥७३॥\nतेन धर्ममयीं मूर्च्छामाजग्मुस्तद्विरोधिनः ।\nग्रीष्मदावानलोत्तप्ता मृदवः पल्लवा इव ॥७४॥\nविदूरथो रणोद्रेके तावत्क्रेंकारमाततम् ।\nकोदण्डं कुण्डलीकृत्य पर्जन्यास्त्रमथाददे ॥७५॥\nउदगुः पङ्क्तयोऽब्दानां यामिन्य इव संचिताः ।\nतमालविपिनोड्डीनसंरम्भादम्बुमन्थराः ॥७६॥\nवामना वारिपूरेण गर्जनोद्दामसंचराः ।\nमहिम्नामन्थराशेषककुम्मण्डलकुण्डलाः ॥७७॥\nववुरावलितासारा मेघडम्बरभेदिनः ।\nकीर्णसीकरनीहारभारोदाराः समीरणाः ॥७८॥\nप्रपुस्फुरुः सुसौवर्णसर्पापत्सरणोपमाः ।\nविद्युतो दिवि दैव्यस्त्रीकटाक्षवलना इव ॥७९॥\nजुघूर्णुर्गर्जनोच्छूनप्रतिश्रुद्धनकन्दराः ।\nदिशश्चलितमातङ्गसिंहर्क्षरवघर्घराः ॥८०॥\nमहामुसलधाराभिः पेतुरासारवृष्टयः ।\nकष्टटंकारकठिनाः कृतान्तस्येव दृष्टयः ॥८१॥\nउदभूत्प्रथमं बाष्प उष्णोऽनलनिभो भुवः ।\nपातालादभ्रवृन्दानां युद्धायेवात्तविभ्रमः ॥८२॥\nततो निमेषमात्रेण प्रशेमुर्मृगतृष्णिकाः ।\nपरबोधरसापूरैर्यथा संसारवासनाः ॥८३॥\nआसीत्पङ्काङ्कमखिलं भूमण्डलमसंचरम् ।\nपूरितः पूर्णधाराभिः सिन्धुः सिन्धुरिवाम्बुना ॥८४॥\nवायव्यमस्त्रमसृजत्पूरिताकाशकोटरम् ।\nकल्पान्तनृत्तसंमत्तरटद्भैरवभीषणम् ॥८५॥\nववुरशनिनिपातपीडिताङ्गा\nदलितशिलाशकलाः ककुम्मुखेषु ।\nप्रलयसमयसूचका भटानां\nकृतपटुटांकृतटङ्किनः समीराः ॥८६॥"
  },
  {
    "text": "इत्यार्षे श्रीवासिष्ठमहारामायणे मोक्षोपाये उत्पत्तिप्रकरणे लीलो० आयुधवर्णनं नामाष्टचत्वारिंशः सर्गः ॥४८॥"
  }
]
[
  {
    "text": "राजोवाच ।\nतस्मिंस्तदा वर्तमाने कष्टे विधिविपर्यये ।\nअकालोल्वणकल्पान्ते नितान्तं तापदायिनि ॥१॥\nजनाः केचन निष्क्रम्य सकलत्रसुहृज्जनाः ।\nगता देशान्तरं व्योम्नः शरदीव पयोधराः ॥२॥\nदेहावयवसंलीनपुत्रदाराग्र्यबन्धवः ।\nशीर्णाः केचन तत्रैव च्छिन्ना इव वने द्रुमाः ॥३॥\nभक्ताः केचन च व्याघ्रैर्निर्गतास्तु स्वमन्दिरात् ।\nअजातपक्षकाः श्येनैः खगा नीडोद्गता इव ॥४॥\nप्रविष्टाः केचिदनलं ज्वलितं शलभा इव ।\nकेचिच्श्वभ्रेषु पतिताः शिला शैलच्युता इव ॥५॥\nअहं तु तान्परित्यज्य श्वशुरादीन्स्वकं क्षमम् ।\nकलत्रमात्रमादाय कृच्छ्राद्देशाद्विनिर्गतः ॥६॥\nअनलाननिलांश्चैव भक्षकांस्तक्षकानपि ।\nवञ्चयित्वा भयान्मृत्योः सदारोऽहं विनिर्गतः ॥७॥\nप्राप्य तद्देशपर्यन्तं तत्र तालतरोस्तले ।\nअवरोप्य सुतान्स्कन्धान्नानानर्थानिवोल्वणान् ॥८॥\nविश्रान्तोऽस्मि चिरं श्रान्तो रौरवादिव निर्गतः ।\nदीर्घदावनिदाघार्तो ग्रीष्मे पद्म इवाजलः ॥९॥\nअथ चाण्डालकन्यायां विश्रान्तायां तरोस्तले ।\nसुप्तायां शीतलच्छाये द्वौ समालिड्य दारकौ ॥१०॥\nपृच्छको नाम तनयो ममैकः पुरतः स्थितः ।\nअत्यन्तवल्लभोऽस्माकं कनीयान्मौग्ध्यवानिति ॥११॥\nस मामुवाच दीनात्मा वाष्पपूर्णविलोचनः ।\nतात देह्याशु मे मांसं पातुं च रुधिरं क्षणात् ॥१२॥\nपुनःपुनर्वदन्नेवं स बालस्तनयो मम ।\nप्राणान्तिकीं दशां प्राप्तः साक्रन्दो हि पुनः क्षुधा ॥१३॥\nतस्योक्तं तु मया पुत्र मांसं नास्तीति भूरिशः ।\nतथापि मांसं देहीति वदत्येव स दुर्मतिः ॥१४॥\nअथ वात्सल्यमूढेन मया दुःखातिभारिणा ।\nतस्योक्तं पुत्र मन्मांसं पक्वं संभुज्यतामिति ॥१५॥\nतदप्यङ्गीकृतं तेन देहीति वदता पुनः ।\nमन्मांसभक्षणं क्षीणवृत्तिनाऽऽश्लेषवृत्तिना ॥१६॥\nसर्वदुःखापनोदाय स्नेहकारुण्यमोहिना ।\nतस्य तामार्तिमालोक्य मया दुःखातिभारिणा ॥१७॥\nसोढुं तामापदं तीव्रामशक्तेन हतात्मना ।\nमरणायातिमित्राय कृतोऽन्तर्निश्चयो मया ॥१८॥\nतत्र काष्ठानि संचित्य चितां रचितवानहम् ।\nचिता चटचटास्फोटैः स्थिता मदभिकाङ्क्षिणी ॥१९॥\nतस्यां तु यावदात्मानं चितायां निक्षिपाम्यहम् ।\nचलितोऽस्मि जवात्तावदस्मात्सिंहासनान्नृपः ॥२०॥\nततस्तूर्यनिनादेन जयशब्देन बोधितः ।\nइति शाम्बरिकेणायं मोह उत्पादितो मम ॥२१॥\nअज्ञानेनेव जीवस्य दशाशतसमन्वितः ।\nइत्युक्तवति राजेन्द्रे लवणे भूरितेजसि ॥२२॥\nअन्तर्धानं जगामाशु तत्र शाम्बरिकः क्षणात् ।\nअथेदमूचुस्ते सभ्या विस्मयोत्फुल्ललोचनाः ॥२३॥\nनायं शाम्बरिको देव यस्य नास्ति धनैषणा ।\nदैवी काचन मायेयं संसारस्थितिबोधिनी ॥२४॥\nमनोविलासः संसार इति यस्यां प्रतीयते ।\nसर्वशक्तेरनन्तस्य विलासो हि मनोजगत् ॥२५॥\nसर्वशक्तेर्विचित्रा हि शक्तयः शतशो विधेः ।\nयद्विवेकि मनोऽप्येष विमोहयति मायया ॥२६॥\nविज्ञातलोकवृत्तान्तः क्व नामायं महीपतिः ।\nक्व सामान्यमनोवृत्तियोग्यो विपुलसंभ्रमः ॥२७॥\nन च शाम्बरिकेच्छेयं माया मनसि मोहिनी ।\nअर्थस्य सिद्ध्यै चेहन्ते नित्यं शाम्बरिकाः किल ॥२८॥\nयत्नेन प्रार्थयन्तेऽर्थं नान्तर्धानं व्रजन्ति भो ।\nइति संदेहवेलायां संस्थिता लुलिता वयम् ॥२९॥\nश्रीवसिष्ठ उवाच ।\nसभायामवसं तस्यामहं राम तदा किल ।\nतेन प्रत्यक्षतो दृष्टं मयैतन्नान्यतः श्रुतम् ॥३०॥\nइति बहुकलनाविवर्धिताङ्गं\nजयति चिरं विततं मनो महात्मन् ।\nशममुपगमिते परस्वभावे\nपरममुपैष्यसि पावनं पदं यत् ॥३१॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये मो० दे० उ० इन्द्रजालोपाख्याने चण्डालत्वव्यपगमो नाम नवोत्तरशततमः सर्गः ॥१०९॥"
  }
]
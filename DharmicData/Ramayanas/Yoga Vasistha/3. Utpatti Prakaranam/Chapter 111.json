[
  {
    "text": "श्रीवसिष्ठ उवाच ।\nअस्य चित्तमहाव्याधेश्चिकित्साया महौषधम् ।\nस्वायत्तं श्रृणु वक्ष्यामि साधु सुस्वादु निश्चितम् ॥१॥\nस्वेनैव पौरुषेणाशु स्वसंवेदनरूपिणा ।\nयत्नेन चित्तवेतालस्त्यक्त्वेष्टं वस्तु जीयते ॥२॥\nत्यजन्नभिमतं वस्तु यस्तिष्ठति निरामयः ।\nजितमेव मनस्तेन कुदन्त इव दन्तिना ॥३॥\nस्वसंवेदनयत्नेन पाल्यते चित्तबालकः ।\nअवस्तुतो वस्तुनि च योज्यते बोध्यतेऽपि च ॥४॥\nशास्रसत्सङ्गधीरेण चिन्तातप्तमतापिना ।\nछिन्धि त्वमायसेनायो मनसैव मनो मुने ॥५॥\nअयत्नेन यथा बाल इतश्चेतश्च योज्यते ।\nभावैस्तथैव चेतोन्तः किमिवात्रास्ति दुष्करम् ॥६॥\nसत्कर्मणि समाक्रान्तमुदर्कोदयदायिनि ।\nस्वपौरुषेणैव मनश्चेतनेन नियोजयेत् ॥७॥\nस्वायत्तमेकान्तहितं स्वेप्सितत्यागवेदनम् ।\nयस्य दुष्करतां यातं धिक्तं पुरुषकीटकम् ॥८॥\nअरम्यं रम्यरूपेण भावयित्वा स्वसंविदा ।\nमल्लेनेव शिशुश्चित्तमयत्नेनैव जीयते ॥९॥\nपौरुषेण प्रयत्नेन चित्तमाश्वेव जीयते ।\nअचित्तेनाप्रयत्नेन पदं ब्रह्मणि दीयते ॥१०॥\nस्वायत्तं च सुसाध्यं च स्वचित्ताक्रान्तिमात्रकम् ।\nशक्नुवन्ति न ये कर्तुं धिक्तान्पुरुषजम्बुकान् ॥११॥\nस्वपौरुषैकसाध्येन स्वेप्सितत्यागरूपिणा ।\nमनःप्रशममात्रेण विना नास्ति शुभा गतिः ॥१२॥\nमनोमारणमात्रेण साध्येन स्वात्मसंविदा ।\nनिःसपत्नमनाद्यन्तमनिङ्गनमिहोच्यताम् ॥१३॥\nईप्सितावेदनाख्यात्तु मनःप्रशमनादृते ।\nगुरूपदेशशास्त्रार्थमन्त्राद्या युक्तयस्तृणम् ॥१४॥\nसर्वं सर्वगतं शान्तं ब्रह्म संपद्यते तदा ।\nअसंकल्पनशस्त्रेण च्छिन्नं चित्तं गतं यदा ॥१५॥\nस्वसंवेदनसाध्येऽस्मिन्संकल्पानर्थशासने ।\nशान्तायामत्र वपुषि पुंसः कैव कदर्थना ॥१६॥\nनूनं दैवमनादृत्य मूढसंकल्पकल्पितम् ।\nपुरुषार्थेन संवित्त्या नय चित्तमचित्तताम् ॥१७॥\nतां महापदवीमेकां कामप्यधिगतं चिरम् ।\nचित्तं चिद्भक्षितं कृत्वा चित्तादपि परो भव ॥१८॥\nभव भावनया युक्तो युक्तः परमया धिया ।\nधारयात्मानमव्यग्रो ग्रस्तचित्तं ततः परम् ॥१९॥\nपरं पौरुषमाश्रित्य नीत्वा चित्तमचित्तताम् ।\nतां महापदवीमेहि यत्र नाशो न विद्यते ॥२०॥\nसंवेदनविपर्यासरूपिणी धीरिवाचला ।\nजेतुमाशु मनो राम पौरुषेणैव शक्यते ॥२१॥\nअनुद्वेगः श्रियो मूलमनुद्वेगात्प्रवर्तते ।\nजन्तोर्मनोजयो येन त्रिलोकीविजयस्तृणम् ॥२२॥\nन शस्त्रदलनोत्पातपाता यस्यां मनागपि ।\nस्वभावमात्रव्यावृत्तौ तस्यां कैव कदर्थना ॥२३॥\nअपि स्ववेदनाक्रान्तौ न शक्ता ये नराधमाः ।\nकथं व्यवहरिष्यन्ति व्यवहारदशासु ते ॥२४॥\nपुमान्मृतोऽस्मि जातोऽस्मि जीवामीति कुदृष्टयः ।\nचेतसो वृत्तयो भान्ति चपलस्यासदुत्थिताः ॥२५॥\nन कश्चनेह म्रियते जायते न च कश्चन ।\nस्वयं वेत्ति मृतं स्वस्य लोकमन्यं स्वकं मनः ॥२६॥\nइतो याति परं लोकं स्फुरत्यन्यतया मनः ।\nतत्तस्यैत्येतदामोक्षमतो मृतिभयं कुतः ॥२७॥\nइहलोकेन विचरत्विहलोके परत्र च ।\nचित्तमामोक्षमास्तेऽस्य रूपमन्यन्न विद्यते ॥२८॥\nमृते भ्रातरि भृत्यादौ क्लेश आक्रियतेऽनृतः ।\nतत्स्वचित्तं स्वचैतन्यव्यावृत्तात्मेति मे मतिः ॥२९॥\nसति पथ्ये तते शुभ्रे चित्तोपशमनादृते ।\nतिर्यगूर्ध्वमधस्ताच्च भूयोभूयो विचारितम् ॥३०॥\nयावन्नास्ति किलोपायश्चित्तोपशमनादृते ।\nऋते तथ्ये तते शुभ्रे बोधे हृद्युदिते सति ॥३१॥\nमनोविलयमात्रेण विश्रान्तिरुपजायते ।\nव्यायते हृदयाकाशे चिति चिच्चक्रधारया ॥३२॥\nमनो मारय निःशङ्कं त्वां प्रबध्नन्ति नाधयः ।\nयदि रम्यमरम्यत्वे त्वया संविदितं विदा ॥३३॥\nछिन्नान्येव तदाङ्गानि चित्तस्येति मतिर्मम ।\nअयं सोऽहमिदं तन्म एतावन्मात्रकं मनः ॥३४॥\nतदभावनमात्रेण दात्रेणेव विलूयते ।\nछिन्नाभ्रमण्डलं व्योम्नि यथा शरदि धूयते ॥३५॥\nवातेनाकल्पनेनैवं तथा तद्धूयते मनः ।\nभवन्ति यत्र शस्त्राग्निपवनास्तत्र भीर्भवेत् ॥३६॥\nस्वायते मृदुनि स्वच्छे किमसंकल्पने भयम् ।\nइदं श्रेय इद नेति सिद्धमाबालमक्षतम् ॥३७॥\nबालं पुत्रमिवोदारे मनः श्रेयसि योजयेत् ।\nअक्षयं चानवं चेतःसिंहं संसृतिबृंहणम् ।\nघ्नन्ति ये ते जयन्तीह निर्वाणपददायिनः ॥३८॥\nभीमाः संभ्रमदायिन्यः संकल्पकदनादिमाः ।\nविपदः संप्रसूयन्ते मृगतृष्णा मराविव ॥३९॥\nकल्पान्तपवना वान्तु यान्तु चैकत्वमर्णवाः ।\nतपन्तु द्वादशादित्या नास्ति निर्मनसः क्षतिः ॥४०॥\nमनोबीजात्समुद्यन्ति सुखदुःखे शुभाशुभे ।\nसंसारखण्डका एते लोकसप्तकपल्लवाः ॥४१॥\nअसंकल्पनमात्रैकसाध्ये सकलसिद्धिदे ।\nअसंकल्पनसाम्राज्ये तिष्ठावष्टब्धतत्पदः ॥४२॥\nप्रयच्छत्युत्तमानन्दं क्षीयमाणं मनः क्रमात् ।\nकाष्ठक्षीणाङ्गकाङ्गारो यथाङ्गारक्षयार्थिनः ॥४३॥\nअपि ब्रह्मकुटीलक्षं मनसश्चेत्समीहितम् ।\nतदणोरन्तरे व्यक्तं विभक्तं परिदृश्यते ॥४४॥\nसंकल्पमात्रविभवेन कृतात्यनर्थं\nसंकल्पमात्रविभवेन सुसाधितार्थम् ।\nसंतोषमात्रविभवेन मनो विजित्य\nनित्योदितेन जयमेहि निरीप्सितेन ॥४५॥\nपरमपावनया विमनस्तया\nसमतया मतयात्मविदामपि ।\nशमितया मितयान्तरहंतया\nयदवशिष्टमजं पदमस्तु तत् ॥४५॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मो० उत्पत्तिप्रकरणे चित्तचिकित्सानामैकादशोत्तरशततमः सर्गः ॥१११॥"
  }
]
[
  {
    "text": "श्रीवसिष्ठ उवाच ।\nइत्युक्त्वा राक्षसी प्रश्नान्सा वक्तुमुपचक्रमे ॥\nउच्यतामिति राज्ञोक्ते तानिमान्शृणु राघव ॥१॥\nराक्षस्युवाच ।\nएकस्यानेकसंख्यस्य कस्याणोरम्बुधेरिव ।\nअन्तर्ब्रह्माण्डलक्षाणि लीयन्ते बुद्बुदा इव ॥२॥\nकिमाकाशमनाकाशं न किंचित्किंचिदेव किम् ।\nकोऽहमेवासि संपन्नः को भवानप्यहं स्थितः ॥३॥\nगच्छन्न गच्छति च कः कोऽतिष्ठन्नपि तिष्ठति ।\nकश्चेतनोऽपि पाषाणः कश्चिद्व्योम्नि विचित्रकृत् ॥४॥\nवह्नितामजहच्चैव कश्च वह्निरदाहकः ।\nअवह्नेर्जायते वह्निः कस्माद्राजन्निरन्तरम् ॥५॥\nअचन्द्रार्काग्नितारोऽपि कोऽविनाशः प्रकाशकः ।\nअनेत्रलभ्यात्कस्माच्च प्रकाशः संप्रवर्तते ॥६॥\nलतागुल्माङ्कुरादीनां जात्यन्धानां तथैव च ।\nअन्येषामप्यनक्षाणामालोकः क इवोत्तमः ॥७॥\nजनकः कोऽम्बरादीनां सत्तायाः कः स्वभावदः ।\nको जगद्रत्नकोशः स्यात्कस्य कोशो मणेर्जगत् ॥८॥\nकोऽणुस्तमःप्रकाशः स्यात्कोऽणुरस्ति च नास्ति च ।\nकोऽणुर्दूरेऽप्यदूरे च कोऽणुरेव महागिरिः ॥९॥\nनिमेष एव कः कल्पः कः कल्पोऽपि निमेषकः ।\nकिं प्रत्यक्षमसद्रूपं किं चेतनमचेतनम् ॥१०॥\nकश्च वायुरवायुश्च कः शब्दोऽशब्द एव कः ।\nकः सर्वं न च किंचिच्च कोऽहं नाहं च किं भवेत् ॥११॥\nकिं प्रयत्नशतप्राप्यं लब्ध्वापि बहुजन्मनि ।\nलब्धं न किंचिद्भवति किंतु सर्वं न लभ्यते ॥१२॥\nस्वस्थेन जीवितेनोच्चैः केनात्मैवापहारितः ।\nकेनाणुनान्तः क्रियते मेरुस्त्रिभुवनं तृणम् ॥१३॥\nकेनाप्यणुकमात्रेण पूरिता शतयोजनी ।\nकोऽणुरेव भवन्माति न योजनशतेष्वपि ॥१४॥\nकेनालोकनमात्रेण जगद्वालः प्रनाट्यते ।\nकस्याणोरुदरे सन्ति किलावनिभृतां घटाः ॥१३॥\nअणुत्वमजहत्कोऽणुर्मेरोः स्थूलतराकृतिः ।\nवालाग्रशतभागात्मा कोऽणुरुच्चैः शिलोच्चयः ॥१६॥\nकोऽणुः प्रकाशतमसां दीपः प्रकटनप्रदः ।\nकस्याणोरुदरे सन्ति समग्रानुभवाणवः ॥१७॥\nकोऽणुरत्यन्तनिःस्वादुरपि संस्वदतेऽनिशम् ।\nकेन संत्यजता सर्वमणुना सर्वमाश्रितम् ॥१८॥\nकेनात्माच्छादनाशक्तेनाणुनाच्छादितं जगत् ।\nजगल्लये न कस्याणोः सद्भूतमपि जीवति ॥१९॥\nअजातावयवः कोऽणुः सहस्रकरलोचनः ।\nको निमेषो महाकल्पः कल्पकोटिशतानि च ॥२०॥\nअणौ जगन्ति तिष्ठन्ति कस्मिन्बीज इव द्रुमः ।\nबीजानि निष्कलान्तानि स्फुटान्यनुदितान्यपि ॥२१॥\nकल्पः कस्य निमेषस्य बीजस्येवान्तरस्थितः ।\nकः प्रयोजनकर्तृत्वमप्यनाश्रित्य कारकः ॥२२॥\nदृश्यसंपत्तये द्रष्टा स्वात्मानं दृश्यतां नयन् ।\nदृश्यं पश्यन्स्वमात्मानं को हि पश्यत्यनेत्रवान् ॥२३॥\nअन्तर्गलितदृश्यं च क आत्मानमखण्डितम् ।\nदृश्यासंपत्तये पश्यन्पुरो दृश्यं न पश्यति ॥२४॥\nआत्मानं दर्शनं दृश्यं को भासयति दृश्यवत् ।\nकटकादीनि हेम्नेव विकीर्णं केन च त्रयम् ॥२५॥\nकस्मान्न किंचिच्च पृथगूर्म्यादीव महाम्भसः ।\nकस्येच्छया पृथक्चास्ति वीचितेव महाम्भसः ॥२६॥\nदिक्कालाद्यनवच्छिन्नादेकस्मादसतः सतः ।\nद्वैतमप्यपृथक्कस्माद्द्रवतेव महाम्भसः ॥२७॥\nआत्मानं दर्शनं दृश्यं सदसच्च जगत्त्रयम् ।\nकोऽन्तर्बीजमिवान्तस्थं स्थितः कृत्वा त्रिकालगः ॥२८॥\nभूतं भवद्भविष्यच्च जगद्वृन्दं बृहद्भ्रमम् ।\nनित्यं समस्य कस्यान्तर्बीजस्यान्तरिव द्रुमः ॥२९॥\nबीजं द्रुमतयेवाशु द्रुमो बीजतयेव च ।\nस्वमेकमजहदूपमुदेत्यनुदितोऽपि कः ॥३०॥\nबिसतन्तुर्महामेरुर्भो राजन्यदपेक्षया ।\nतस्य कस्योदरे सन्ति मेरुमन्दरकोटयः ॥३१॥\nकेनेदमाततमनेकचिदेव विश्वं\nकिंसार एवमतिवल्गसि हंसि पासि ।\nकिंदर्शनेन न भवस्यथवा सदैव\nनूनं भवस्यमलदृग्वदनः स्वशान्त्यै ॥३२॥\nएषोऽसौ प्रगलतु संशयो ममोच्चै-\nश्चित्तश्रीमुखमिहिकामलानुलेपः ।\nयस्याग्रे न गलति संशयः समूलो\nनैवासौ क्वचिदपि पण्डितोक्तिमेति ॥३३॥\nएवं मे यदि न विनेष्यथः क्रमोक्तं\nसंशान्तं लघुतरसंशयं सुबुद्धी ।\nतद्रक्षोजरठहुताशनेन्धनत्वं\nनिर्विघ्नं झटिति गमिष्यथः क्षणेन ॥३४॥\nपश्चात्तां जनपदमण्डलीं समन्ता-\nद्भावत्कीमुरुजठरा क्षणाद्ग्रसेऽहम् ।\nएवं ते भवतु सुराजतेति मन्ये\nमूर्खाणामतिरस एव संक्षयाय ॥३५॥\nइत्युक्त्वा विपुलगभीरमेघनाद-\nप्रोल्लासप्रकटगिरा निशाचरी सा ।\nतूष्णीमप्यतिविकटाकृतिस्तदासी-\nच्छुद्धान्तः शरदमलाभ्रमण्डलीव ॥३६॥"
  },
  {
    "text": "इत्यार्षे श्रीवासिष्ठमहारामायणे उत्पत्तिप्रकरणे क० राक्षसीप्रश्रो नामैकोनाशीतितमः सर्गः ॥७९॥"
  }
]
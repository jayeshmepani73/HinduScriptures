[
  {
    "text": "श्रीवसिष्ठ उवाच ।\nइति ते वरवर्णिन्यौ ततो ब्रह्माण्डमण्डलात् ।\nनिर्गत्यान्यदनुप्राप्ते यत्र तद्ब्राह्मणास्पदम् ॥१॥\nततो ददृशतुः सद्म स्वमेवं सिद्धयोषितौ ।\nअदृश्ये एव लोकस्य मण्डपं ब्राह्मणास्पदम् ॥२॥\nचिन्ताविधुरदासीकं बाष्पक्लिन्नाङ्गनामुखम् ।\nविध्वस्तप्रायवदनं शीर्णपर्णाम्बुजोपमम् ॥३॥\nनष्टोत्सवपुरप्रायमगस्त्यात्तमिवार्णवम् ।\nग्रीष्मदग्धमिवोद्यानं विद्युद्दग्धमिव द्रुमम् ॥४॥\nवातच्छिन्नमिवाम्भोदं हिमदग्धमिवाम्बुजम् ।\nअल्पस्नेहदशं दीपमिवालोकनभेदनम् ॥५॥\nआसन्नमृत्युकरुणाकुलवक्त्रकान्ति-\nसंशीर्णजीर्णतरुपर्णवनोपमानम् ।\nवृष्टिव्यपायपरिधूसरदेशरूक्षं\nजातं गृहेश्वरवियोगहतं गृहं तत् ॥६॥\nश्रीवसिष्ठ उवाच ।\nअथ सा निर्मलज्ञानचिराभ्यासेन सुन्दरी ।\nसंपन्ना सत्यसंकल्पा सत्यकामा च देववत् ॥७॥\nचिन्तयामास मामेते देवीं चेमां स्वबन्धवः ।\nपश्यन्तु तावत्सामान्यललनारूपधारणीम् ॥८॥\nततो गृहजनस्तत्र स ददर्शाङ्गनाद्वयम् ।\nलक्ष्मीगौर्योर्युगमिव समुद्भासितमन्दिरम् ॥९॥\nआपादविविधाम्लानमालावसनसुन्दरम् ।\nवसन्तलक्ष्म्योर्युगलमिवामोदितकाननम् ॥१०॥\nसर्वौषधिवनग्रामं पूरयन्त्यौ रसायनैः ।\nशीतलाह्लादसुखदं चन्द्रद्वयमिवोदितम् ॥११॥\nलम्बालकलतालोललोचनालिविलोकनैः ।\nकिरत्कुवलयोन्मिश्रमालतीकुसुमोत्करान् ॥१२॥\nद्रुतहेमरसापूरसरित्सरणहारिणा ।\nदेहप्रभाप्रवाहेण कनकीकृतकाननम् ॥१३॥\nसहजाया वपुर्लक्ष्म्या लीलादोलाविलासिनः ।\nत एते च तरङ्गाढ्या निजलावण्यवारिधेः ॥१४॥\nविलोलबाहुलतिकायुगेनारुणपाणिना ।\nकिरन्नवनवं हैमं कल्पवृक्षलतावनम् ॥१५॥\nपादैरमृदिताम्लानपुष्पकोमलपल्लवैः ।\nस्थलाब्जदलमालाभैरस्पृशद्भूतलं पुनः ॥१६॥\nतालीतमालखण्डानां शुष्काणां शुचिशोचिषाम् ।\nआलोकनामृतासेकैर्जनयद्बालपल्लवान् ॥१७॥\nनमोऽस्तु वनदेवीभ्यामित्युक्त्वा कुसुमाञ्जलिम् ।\nतत्याज ज्येष्ठशर्माथ सार्धं गृहजनेन सः ॥१८॥\nपपात पादयोर्गेहे तयोर्वै कुसुमाञ्जलिः ।\nप्रालेयसीकरासारः पद्मिन्या इव पद्मयोः ॥१९॥\nज्येष्ठशर्मादय ऊचुः ।\nजयतं वनदेव्यौ नो दुःखनाशार्थमागते ।\nप्रायः परपरित्राणमेव कर्म निजं सताम् ॥२०॥\nइति तद्वचनान्ते ते देव्यावूचतुरादरात् ।\nआख्यात दुःखं येनायं लक्ष्यते दुःखितो जनः ॥२१॥\nज्येष्ठशर्मादयस्ते ते देव्यौ प्रति यथाक्रमम् ।\nनिजं तद्दुःखमाचख्युर्दम्पतिव्यसनात्मकम् ॥२२॥\nज्येष्ठशर्मादय ऊचुः ।\nदेव्यावभवतां स्निग्धाविह ब्राह्मणदम्पती ।\nसर्वातिथी कुलकरौ स्तम्भाभूतौ द्विजस्थितेः ॥२३॥\nतावद्य गृहमुत्सृज्य सपुत्रपशुबान्धवम् ।\nस्वर्गं गतौ नः पितरौ तेन शून्यं जगत्त्रयम् ॥२४॥\nपक्षिणो गृहमारुह्य विक्षिपन्तः प्रतिक्षणम् ।\nदेहं शून्ये मृतं भक्त्या शोचन्ति मधुरैः स्वरैः ॥२५॥\nगुहागुरुगुरारावप्रलापलपनाकुलः ।\nसरित्स्थूलाश्रुधाराभिः परिरोदिति पर्वतः ॥२६॥\nनिर्जराक्रन्दकारिण्यो मुक्ताम्बरपयोधराः ।\nतप्तनिःश्वासविध्वस्ताः परं कार्श्यमिता दिशः ॥२७॥\nक्षतविक्षतसर्वाङ्गः करुणाक्रन्दकर्कशः ।\nउपवासरतो ग्रामो दीनो मृतिपरः स्थितः ॥२८॥\nदिवसं प्रति वृक्षाणामवश्यायाश्रुबिन्दवः ।\nगुच्छलोचनकोशेभ्यस्तापोष्णानि पतन्त्यधः ॥२९॥\nप्रशान्तजनसंचारा रथ्या क्षारविधूसरा ।\nविधवाविगतानन्दा संशून्यहृदया स्थिता ॥३०॥\nकोकिलालिप्रलापिन्यो वृष्टिबाष्पहता लताः ।\nउष्णोष्णश्वसना देहं घन्ति पल्लवपाणिभिः ॥३१॥\nआत्मानं शतधा कर्तुं बृहच्छ्वभ्रशिलातले ।\nनिर्झराः प्रपतन्त्येते तापतप्तशरीरकाः ॥३२॥\nनिःशङ्कया गतश्रीका मूका विलुलिताशयाः ।\nअन्धेन तमसा पूर्णा गृहा गहनतां गताः ॥३३॥\nउद्यानपुष्पखण्डेभ्यो रुदद्भ्यो भ्रमरारवैः ।\nपूतिगन्धो विनिर्याति स्वामोदापरनामकः ॥३४॥\nचैत्रद्रुमविलासिन्यो विरसाः प्रतिवासरम् ।\nलताः कृशा विलीयन्ते सकुचद्गुच्छलोचनाः ॥३५॥\nप्रक्षेप्तुमम्बुधौ देहं प्रवृत्ता गन्तुमाकुलाः ।\nकुल्याः कलकलालोलं दोलयन्त्यस्तनुं भुवि ॥३६॥\nअशङ्कमशकापातस्पन्दमप्यतिचापलम् ।\nकलयन्त्यः स्थिता वाप्यो निस्पन्दानन्दमात्मनि ॥३७॥\nगायत्किन्नरगन्धर्वविद्याधरसुराङ्गनम् ।\nनूनमद्य नभो जातमस्मत्ताताभ्यलंकृतम् ॥३८॥\nतद्देव्यौ क्रियतां तावदस्माकं शोकनाशनम् ।\nमहतां दर्शनं नाम न कदाचन निष्फलम् ॥३९॥\nइत्युक्तवन्तं सा पुत्रं मूर्ध्नि पस्पर्श पाणिना ।\nपल्लवेनानता नम्रं मूलग्रन्थिमिवाब्जिनी ॥४०॥\nतस्याः स्पर्शेन तेनासौ दुःखदौर्भाग्यसंकटम् ।\nजहौ प्रावृड्घनासङ्गाद्ग्रीष्मतापमिवाचलः ॥४१॥\nसर्वो गृहजनः सोऽथ तयोर्देव्योर्विलोकनात् ।\nलक्ष्मीवान्दुःखनिर्मुक्तो बभूवामृतपो यथा ॥४२॥\nश्रीराम उवाच ।\nतयास्य लीलया मात्रा पुत्रस्य ज्येष्ठशर्मणः ।\nकस्मान्न दर्शनं दत्तं मोहं तावन्निराकुरु ॥४३॥\nश्रीवसिष्ठ उवाच ।\nबुद्धः पृथ्व्यादिबोधेन येन पृथ्व्यादिसङ्घकः ।\nतस्य पिण्डात्मतां धत्ते व्योमैवान्यस्य केवलम् ॥४४॥\nअसदेवाङ्ग सदिव भाति पृथ्व्यादिवेदनात् ।\nयथा बालस्य वेतालो नाभाति तदवेदनात् ॥४५॥\nयथा पृथ्व्यादिना भातमपृथ्व्यादि भवेत्क्षणात् ।\nस्वप्ने स्वप्नपरिज्ञानात्तथा जाग्रत्यपि स्फुटम् ॥४६॥\nपृथ्व्यादि खतया बुद्धं खमित्येवानुभूयते ।\nतथाहि क्षुब्धधातूनां कुड्येषु ख इवोद्यमः ॥४७॥\nस्वप्ने नगरमुर्वीं वा शून्यं खातं च बुध्यते ।\nस्वप्राङ्गना च कुरुते शून्याप्यर्थक्रियां नृणाम् ॥४८॥\nखं पृथ्व्यादितया बुद्धं पृथ्व्यादि भवति क्षणात् ।\nमूर्च्छायां परलोकोऽपि प्रत्यक्षमनुभूयते ॥४९॥\nबालो व्योमैव वेतालं म्रियमाणोऽम्बरे वनम् ।\nकेशोण्ड्रकं खमन्यस्तु खमन्यो वेत्ति मौक्तिकम् ॥५०॥\nत्रस्तक्षीबार्धनिद्राश्च नौयानाश्च सदैव स्ये ।\nवेतालवनवृक्षादि पश्यन्त्यनुभवन्ति च ॥५१॥\nयथाभावितमेतेषां पदार्थानामतो वपुः ।\nअभ्यासजनितं भाति नास्त्येकं परमार्थतः ॥५२॥\nलीलया तु यथावस्तु बुद्ध्वा पृथ्व्यादिनास्तिता ।\nआकाशमेव संवित्त्या भाति भ्रान्तितयोदितम् ॥५३॥\nब्रह्मात्मैकचिदाकाशमात्रबोधवतो मुनेः ।\nपुत्रमित्रकलत्राणि कथं कानि कदा कुतः ॥५४॥\nदृश्यमादावनुत्पन्नं यच्च भात्यजमेव तत् ।\nसम्यग्ज्ञानवतामेव रागद्वेषदृशो कृतः ॥५५॥\nहस्तः शिरसि यद्दत्तो लीलया ज्येष्ठशर्मणः ।\nतत्प्रभावस्थितारम्भसंबोधायाश्चितेः फलम् ॥५६॥\nबोधो हि चेतति यथैव तथा शुभानि\nसूक्ष्मस्तु खादपि तथातितरां विशुद्धः ।\nसर्वत्र राघव स एव पदार्थजालं\nस्वप्नेषु कल्पितपुरेष्वनुभूतमेतत् ॥५७॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे लीलोपाख्याने सिद्धदर्शनहेतुकथनं नाम षड्विंशः सर्गः ॥२६॥"
  }
]
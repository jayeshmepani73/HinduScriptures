[
  {
    "text": "श्रीवसिष्ठ उवाच ।\nपरस्मादुत्थितं चेतस्तत्कल्लोल इवार्णवात् ।\nस्फारतामेत्य भुवनं तनोतीदमितस्ततः ॥१॥\nह्रस्वं दीर्घं करोत्याशु दीर्घं नयति खर्वताम् ।\nस्वतां नयत्यन्यदलं स्वं तथैवान्यतामपि ॥२॥\nप्रादेशमात्रमपि यद्वस्तुभावनयैव तत् ।\nस्वयं संपन्नयेवाशु करोत्यद्रीन्द्रभासुरम् ॥३॥\nलब्धप्रतिष्ठं परमात्पदादुल्लसितं मनः ।\nनिमेषेणैव संसारान्करोति न करोति च ॥४॥\nयदिदं दृश्यते किंचिज्जगत्स्थास्नु चरिष्णु च ।\nसर्वं सर्वप्रकाराढ्यं चित्तादेतदुपागतम् ॥५॥\nदेशकालक्रियाद्रव्यशक्तिपर्याकुलीकृतम् ।\nभावाद्भावान्तरं याति लोलत्वान्नटवन्मनः ॥६॥\nसदसत्तां नयत्याशु सत्तां वा सन्नयत्यलम् ।\nतादृशान्येव चादत्ते सुखदुःखानि भावितम् ॥७॥\nयदाप्तं स्वयमादत्ते यथैव चञ्चलं मनः ।\nहस्तपादादिसंघातस्तदा प्रयतते तथा ॥८॥\nततः सैव क्रिया चित्तसमाहितफलाफलम् ।\nक्षणात्प्रयच्छति लता कालसिक्तेव तादृशम् ॥९॥\nचित्रां क्रीडनकश्रेणीं यथा पङ्काद्गृहे शिशुः ।\nकरोत्येवं मनो राम विकल्पं कुरुते जगत् ॥१०॥\nमनःसर्वजनक्रीडानृजम्बाललवेष्वतः ।\nकिमेतद्धि पदार्थेषु रूढं जगति कल्प्यते ॥११॥\nकरोत्यृतुकरः कालो यथा रूपान्यथा तरोः ।\nचित्तमेवं पदार्थानामेषामेवान्यतामिव ॥१२॥\nमनोरथे तथा स्वप्ने संकल्पकलनासु च ।\nगोष्पदं योजनव्यूहः स्वासु लीलासु चेतसः ॥१३॥\nकल्पं क्षणीकरोत्यन्तः क्षणं नयति कल्पताम् ।\nमनस्तदायत्तमतो देशकालक्रमं विदुः ॥१४॥\nतीव्रमन्दत्वसंवेगाद्बहुत्वाल्पत्वभेदतः ।\nविलम्बनेन च चिरं नतु शक्तिमशक्तितः ॥१५॥\nव्यामोहसंभ्रमानर्थदेशकालगमागमाः ।\nचेतसः प्रभवन्त्येते पादपादिव पल्लवाः ॥१६॥\nजलमेव यथाम्भोधिरौष्ण्यमेव यथानलः ।\nतथा विविधसंरम्भः संसारश्चित्तमेव वा ॥१७॥\nसकर्तृकर्मकरणं यदिदं चेत्यमागतम् ।\nद्रष्टृदर्शनदृश्याढ्यं तत्सर्वं चित्तमेव च ॥१८॥\nचित्तं जगन्ति भुवनानि वनान्तराणि\nसंलक्ष्यते स्वयमुपागतमात्मभेदैः ।\nकेयूरमौलिकटकैश्च लसत्स्वरूपं\nत्यक्त्वैव काञ्चनधियेव जनेन हेम ॥१९॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये मोक्षोपायेषूत्पत्तिप्रकरणे चित्तमाहात्म्यं नाम त्र्युत्तरशततमः सर्गः ॥१०३॥"
  }
]
[
  {
    "text": "श्रीवसिष्ठ उवाच ।\nयोऽयं सर्वगतो देवः परमात्मा महेश्वरः ।\nस्वच्छः स्वानुभवानन्दस्वरूपोऽन्तादिवर्जितः ॥१॥\nएतस्मात्परमानन्दाच्छुद्धचिन्मात्ररूपिणः ।\nजीवः संजायते पूर्वं स चित्तं चित्ततो जगत् ॥२॥\nश्रीराम उवाच ।\nस्वानुभूतिप्रमाणेऽस्मिन्ब्रह्मणि ब्रह्मबृंहिते ।\nकथं सत्तामवाप्नोति जीवको द्वैतवर्जिते ॥३॥\nश्रीवसिष्ठ उवाच ।\nअसदाभासमच्छात्म ब्रह्मास्तीह प्रबृंहितम् ।\nबृहच्चिद्भैरववपुरानन्दाभिधमव्ययम् ॥४॥\nतस्य यत्सममापूर्णं शुद्धं सत्वमचिह्नितम् ।\nतद्विदामप्यनिर्देश्यं तच्छान्तं परमं पदम् ॥५॥\nतस्यैवोद्यदिवाशान्ति यत्सत्त्वं संविदात्मकम् ।\nस्वभावात्स्पन्दनं तत्तु जीवशब्देन कथ्यते ॥६॥\nतत्रेमाः परमादर्शे चिद्व्योम्न्यनुभवात्मिकाः ।\nअसंख्याः प्रतिबिम्बन्ति जगज्जालपरम्पराः ॥७॥\nब्रह्मणः स्फुरणं किंचिद्यदवाताम्बुधेरिव ।\nदीपस्येवाप्यवातस्य तं जीवं विद्धि राघव ॥८॥\nशान्तत्वापगमेऽच्छस्य मनाक्संवेदनात्मकम् ।\nस्वाभाविकं यत्स्फुरणं चिद्व्योम्नः सोऽङ्ग जीवकः ॥९॥\nयथा वातस्य चलनं कृशानोरुष्णता यथा ।\nशीतता वा तुषारस्य तथा जीवत्वमात्मनः ॥१०॥\nचिद्रूपस्यात्मतत्त्वस्य स्वाभाववशतः स्वयम् ।\nमनाक्संवेदनमिव यत्तज्जीव इति स्मृतम् ॥११॥\nतदेव घनसंवित्त्या यात्यहंतामनुक्रमात् ।\nवह्न्यणुः स्वेन्धनाधिक्यात्स्वां प्रकाशकतामिव ॥१२॥\nयथा स्वतारकामार्गे व्योम्नः स्फुरति नीलिमा ।\nशून्यस्याप्यस्य जीवस्य तथाहंभावभावना ॥१३॥\nजीवोऽहंकृतिमादत्ते संकल्पकलयेद्धया ।\nस्वयैतया घनतया नीलिमानमिवाम्बरम् ॥१४॥\nअहंभावो हि दिक्कालव्यवच्छेदी कृताकृतिः ।\nस्वयं संकल्पवशतो वातस्पन्द इव स्फुरन् ॥१५॥\nसंकल्पोन्मुखता यातस्त्वहंकाराभिधः स्थितः ।\nचित्तं जीवो मनो माया प्रकृतिश्चेति नामभिः ॥१६॥\nतत्संकल्पात्मकं चेतो भूततन्मात्रकल्पनम् ।\nकुर्वंस्ततो व्रजत्येव संकल्पाद्याति पञ्चताम् ॥१७॥\nतन्मात्रपञ्चकाकारं चित्तं तेजःकणो भवेत् ।\nअजातजगति व्योम्नि तारका पेलवा यथा ॥१८॥\nतेजःकणत्वमादत्ते चित्तं तन्मात्रकल्पनात् ।\nशनैः स्वस्मात्परिस्पन्दाद्बीजमङ्कुरतामिव ॥१९॥\nअसौ तेजःकणोऽण्डाख्यः कल्पनात्कश्चिदण्डताम् ।\nप्रयात्यन्तःस्फुरद्ब्रह्मा जलमापिण्डतामिव ॥२०॥\nकश्चिद्द्रागिति देहादिकलनाद्याति देहताम् ।\nभ्रान्तित्वं तदतद्रूपं गन्धर्वैश्च वसत्पुरम् ॥२१॥\nकश्चित्स्थावरतामेति कश्चिज्जंगमतामपि ।\nकश्चिद्याति खचार्यादिरूपं संकल्पतः स्वतः ॥२२॥\nसर्गादावादिजो देहो जीवः संकल्पसंभवः ।\nक्रमेण पदमासाद्य वैरिञ्चं कुरुते जगत् ॥२३॥\nआत्मभूकलनात्मासौ यत्संकल्पयति क्षणात् ।\nतत्स्वभाववशादेव जातमेव प्रपश्यति ॥२४॥\nचित्स्वभावात्समायातं ब्रह्मत्वं सर्वकारणम् ।\nसंसृतौ कारणं पश्चात्कर्म निर्माय संस्थितम् ॥२५॥\nचित्तं स्वभावात्स्फुरति चित्तः फेन इवाम्भसः ।\nकर्मभिर्बध्यते पश्चाड्डिण्डीरमिव रज्जुभिः ॥२६॥\nसंकल्पः कलनाबीजं तदात्मैव हि जीवकः ।\nकर्म पश्चात्तनोत्युच्चैरुत्थायाकर्मतः क्रमात् ॥२७॥\nक्रोडीकृताङ्कुरं पूर्वं जीवो धत्ते स्वजीवितम् ।\nपश्चान्नानात्वमायाति पत्राङ्कुरफलक्रमैः ॥२८॥\nअन्ये स्व एव ये जीवा एवमेवाकृतिं गताः ।\nपूर्वोत्पन्ने जगति ते यान्ति भूताश्रयां स्थितिम् ॥२९॥\nस्वकर्मभिस्ततो जन्ममृतिकारणतां गतैः ।\nप्रयान्त्यूर्ध्वमधस्ताद्वा कर्म चित्स्पन्द उच्यते ॥३०॥\nचित्स्पन्दन भवति कर्म तदेव दैवं\nचित्तं तदेव भवतीह शुभाशुभादि ।\nतस्माज्जगन्ति भुवनानि भवन्ति पूर्वं\nभूत्वा निजाङ्गकुसुमानि तरोरिवाद्यात् ॥३१॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे लीलो० उत्पत्तिबीजाङ्कुरनिर्णयो नाम चतुःषष्ठितमः सर्गः ॥६४॥"
  }
]
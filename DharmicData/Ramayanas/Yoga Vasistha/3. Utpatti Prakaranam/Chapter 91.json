[
  {
    "text": "भानुरुवाच ।\nतेनैतद्वच्मि भवगन्यथाकालं मनो मुने ।\nअनिग्राह्यमभेद्यं च शापैरपि दुरासदैः ॥१॥\nऐन्दवानामतः सृष्टिक्रमाणां प्रविनाशनम् ।\nयुज्यते न च तद्ब्रह्मन्युक्तमेतन्महात्मनः ॥२॥\nकिं तदस्ति जगत्यस्मिन्विविधेषु जगत्सु च ।\nतवापि नाथ नाथस्य यद्दैन्याय महात्मनः ॥३॥\nमनो हि जगतां कर्तृ मनो हि पुरुषः स्मृतः ।\nयन्मनोनिश्चयकृतं तद्द्रव्यौषधिदण्डनैः ॥४॥\nहन्तुं न शक्यते जन्तोः प्रतिबिम्बं मणेरिव ।\nतस्मादेतेऽत्र तिष्ठन्तु भासुरैः सर्गसंभ्रमैः ॥५॥\nत्वं सृष्ट्वेह प्रजास्तिष्ठ बुद्ध्याकाशो ह्यनन्तकः ।\nचित्ताकाशश्चिदाकाश आकाशश्च तृतीयकः ॥६॥\nअनन्तास्त्रय एवैते चिदाकाशप्रकाशिताः ।\nएकं द्वौ त्रीन्बहून्वापि कुरु सर्गाञ्जगत्पते ॥७॥\nस्वेच्छयात्मनि तिष्ठ त्वं किं गृहीतं तवैन्दवैः ।\nब्रह्मोवाच ।\nअथैन्दवजगज्जाले भानुनैवमुदाहृते ॥८॥\nमया संचिन्त्य सुचिरमिदमुक्तं महामुने ।\nयुक्तमुक्तं त्वया भानो विततं हि किलाम्बरम् ॥९॥\nमनश्च विततं वापि चिदाकाशश्च विस्तृतः ।\nतद्यथाभिमतं सर्गं नित्यकर्म करोम्यहम् ॥१०॥\nकल्पयामि बहून्याशु भूतजालानि भास्कर ।\nतत्त्वमेवाशु भगवन्प्रथमो मे मनुर्भव ॥११॥\nकुरु सर्गं यथाकामं मया समभिचोदितः ।\nअथैतत्स महातेजा मम वाक्यं प्रभाकरः ॥१२॥\nअङ्गीकृत्य द्विधात्मानं चकार तपतांवर ।\nएकेन प्राक्तनेनास्मिन्वपुषा सूर्यतां गतः ॥१३॥\nव्योमाध्वगतया सर्गे ततान दिवसावलिम् ।\nमन्मनुत्वं द्वितीयेन कृत्वा स्ववपुषा क्षणात् ॥१४॥\nससर्ज सकलां सृष्टिं तां तामभिमतां मम ॥१५॥\nएतत्ते कथितं सर्वं वसिष्ठमनसो मुने ।\nस्वरूपं सर्वकृत्त्वं च शक्तत्वं च महात्मनः ॥१६॥\nप्रतिभासमुपायाति यद्यदस्य हि चेतसः ।\nतत्तत्प्रकटतामेति स्थैर्यं सफलतामपि ॥१७॥\nसामान्यब्राह्मणा भूत्वा प्रतिभासवशात्किल ।\nऐन्दवा ब्रह्मतां याता मनसः पश्य शक्तताम् ॥१८॥\nयथा चैन्दवजीवास्ते चित्रत्वाद्ब्रह्मतां गताः ।\nवयं तथैव चिद्भावाच्चित्तत्वाद्ब्रह्मतां गताः ॥१९॥\nचित्तं हि प्रतिभासात्म यच्च तत्प्रतिभासनम् ।\nतदिदं भाति देहादि स्वान्तं नान्यास्ति देहदृक् ॥२०॥\nचित्तमात्मचमत्कारं तच्च तत्कुरुते स्वतः ।\nयथावत्संभवं स्वात्मन्येवान्तर्मरिचादिवत् ॥२१॥\nतदेतच्चित्तवद्भातमातिवाहिकनामकम् ।\nतदेवोदाहरन्त्येवं देहनाम्ना घनभ्रमम् ॥२२॥\nकथ्यते जीवनाम्नैतच्चित्तं प्रतनुवासनम् ।\nशान्तदेहचमत्कारं जीवं विद्धि क्रमात्परम् ॥२३॥\nनाहं न चान्यदस्तीह चित्रं चित्तमिदं स्थितम् ।\nवसिष्ठैन्दवसंविद्वदसत्सत्तामिवागतम् ॥२४॥\nयथैन्दव मनो ब्रह्मा तथैवायमहं स्थितः ।\nतत्कृतं चाहमेवेदं संकल्पात्मैव भासते ॥२५॥\nकश्चिच्चित्तविलासोऽयं ब्रह्माहमिह संस्थितः ।\nस्वभाव एव देहादि विद्धि शून्यतरात्मखात् ॥२६॥\nशुद्धचित्परमार्थैकरूपिणीत्येव भावनात् ।\nजीवो भूयो मनो भूत्वा वेत्तीत्थं देहतां मुधा ॥२७॥\nसर्वमैन्दवसंसारवदिदं भाति चिद्वपुः ।\nसंपन्नसंप्रबोधात्मा स्वप्नो दीर्घः स्वशक्तिजः ॥२८॥\nद्विचन्द्रविभ्रमाकारं तन्मात्राभासपूर्वकम् ।\nऐन्दवाम्बरवद्रूढं चित्तादेवाखिलं भवेत् ॥२९॥\nन सन्नासदहंरूपं सत्तासत्ते तदेव च ।\nउपलम्भेन सद्रूपमसत्यं तद्विरोधतः ॥३०॥\nजडाजडं मनो विद्धि संकल्पात्म बृहद्वपुः ।\nअजडं ब्रह्मरूपत्वाज्जडं दृश्यात्मतावशात् ॥३१॥\nदृश्यानुभवसत्यात्म न सद्भावे विलासि तत् ।\nकटकत्वं यथा हेम्नि तथा ब्रह्मणि संस्थितम् ॥३२॥\nसर्वत्वाद्ब्रह्मणः सर्वं जडं चिन्मयभेव च ।\nअस्मदादिशिलान्तात्म न जडं न च चेतनम् ॥३३॥\nदार्वादीनामचित्त्वेन नोपलम्भस्य संभवः ।\nउपलम्भो हि सदृशसंबन्धादेव जायते। ॥३४॥\nउपलब्धेऽजडं विद्धि तेनेदं सर्वमेव हि ।\nउपलम्भो हि सदृशसंबन्धात्स्यात्समात्मनोः ॥३५॥\nजडचेतनभावादिशब्दार्थश्रीर्न विद्यते ।\nअनिर्देश्यपदे पत्रलतादीव महामरौ ॥३६॥\nचितो यच्चेत्यकलनं तन्मनस्त्वमुदाहृतम् ।\nचिद्भागोऽत्राजडो भागो जाड्यमत्र हि चेत्यता ॥३७॥\nचिद्भागोऽत्रावबोधांशो जडं चेत्यं हि दृश्यते ।\nइति जीवो जगद्भान्तिं पश्यन्गच्छति लोलताम् ॥३८॥\nचित्तस्य एव भावोऽसौ शुद्ध एव द्विधा कृतः ।\nअतः सर्वं जगत्सैव द्वैतलब्धं च सैव तत् ॥३९॥\nस्वमेवान्यतया दृष्ट्वा चितिर्दृश्यतया वपुः ।\nनिर्भागाप्येकभागाभं भ्रमतीव भ्रमातुरा ॥४०॥\nन भ्रान्तिरस्ति भ्रमभाङ्गा नैवेतीह निश्चयः ।\nपरिपूर्णार्णवप्रख्यावेतीत्थं संस्थिता चितिः ॥४१॥\nसर्वं स्याज्जाड्यमप्यस्याश्चितिश्चित्त्वं च वेत्सि तत् ।\nचिद्भागोंशोऽवबोधस्य त्वहंताजडतोदयः ॥४२॥\nअहंतादिपरे तत्त्वे मनागपि न विद्यते ।\nऊर्म्यादीव पृथक्तोये संवित्सारं हि तद्यतः ॥४३॥\nअहंप्रत्ययसंदृश्यं चेत्यं विद्धि समुत्थितम् ।\nमृगतृष्णाम्ब्विवान्तस्थं नूनं विद्यत एव नो ॥४४॥\nअहंतापदमन्तात्मपदं विद्धि निरामयम् ।\nविदं विदुरहंतादि शैत्यमेव यथा हिमम् ॥४५॥\nचित्तेव चेत्यते जाड्यं स्वप्ने स्वमरणोपमम् ।\nसर्वात्मत्वात्सर्वशक्तीः कुर्वती नैति साम्यताम् ॥४६॥\nमनः पदार्थादितया सर्वरूपं विजृम्भते ।\nनानात्माचित्तदेहोऽयमाकाशविशदाकृतिः ॥४७॥\nदेहादिदेहप्रतिभारूपात्म्यं त्यजता सता ।\nविचार्यं प्रतिभासात्म चित्तं चित्तेन वै स्वयम् ॥४८॥\nचित्तताम्रे शोधिते हि परमार्थसुवर्णताम् ।\nगतेऽकृत्रिम आनन्दः किं देहोपलखण्डकैः ॥४९॥\nयद्विद्यते शोध्यते तद्बोधः के च खपादपाः ।\nदेहाद्यविद्या सत्या चेद्युक्त एतां प्रति ग्रहः ॥५०॥\nअसत्यविनिविष्टानां देहवाचितया त्विह ।\nये नामोपदिशन्त्यज्ञाः किंचित्ते पुरुषैडकाः ॥५१॥\nयथैतद्भावयेत्स्वान्तं तथैव भवति क्षणात् ।\nदृष्टान्तोऽत्रैन्दवाहल्याकृत्रिमेन्द्रादिनिश्चयाः ॥५२॥\nयद्यद्यथा स्फुरति सुप्रतिभात्मचित्तं\nतत्तत्तथा भवति देहतयोदितात्म ।\nदेहोऽयमस्ति न न चाहमिति स्वरूपं\nविज्ञानमेकमवगम्य निरिच्छमास्स्व ॥५३॥\nदेहोऽयमेष च किलायमिति स्वभावा-\nद्देहोऽयमेतदखिलं तत एति नाशम् ।\nयक्षादिकल्पनवशाद्भयमेति बालो\nनिर्यक्षदेहगत एव कयापि युक्त्या ॥५४॥\nइत्यार्षे श्रीवासिष्ठमहारामायणे वाल्मीकीये उत्पत्तिप्रकरणे जीवावतरणक्रमोपदेशो नामैकनवतितमः सर्गः ॥९१॥"
  }
]
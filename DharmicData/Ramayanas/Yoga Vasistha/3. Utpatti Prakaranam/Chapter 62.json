[
  {
    "text": "श्रीवसिष्ठ उवाच ।\nपरमाणुनिमेषाणां लक्षांशकलनास्वपि ।\nजगत्कल्पसहस्राणि सत्यानीव विभान्त्यलम् ॥१॥\nतेष्वप्यन्तस्तथैवान्तः परमाणुकणं प्रति ।\nभ्रान्तिरेवमनन्ताहो इयमित्यवभासते ॥२॥\nवहन्तीमाः पराः सत्ताः शान्ताः सर्गपरम्पराः ।\nसलिलद्रवतेवान्तःस्फुटावर्तविवर्तिका ॥३॥\nमिथ्यात्मिकैव सर्गश्रीर्भवतीह महामरौ ।\nतीरद्रुमलतोन्मुक्तपुष्पालीव तरङ्गिणी ॥४॥\nस्वप्नेन्द्रजालपुरवत्संकथेहापुराद्रिवत् ।\nसंकल्पवदसत्यैव भाति सर्गानुभूतिभूः ॥५॥\nश्रीराम उवाच ।\nएकात्मैकतयैवं हि जाते सम्यग्विचारणात् ।\nनिर्विकल्पात्मविज्ञाने परे ज्ञानवतां वर ॥६॥\nकिमर्थमिह तिष्ठन्ति देहास्तत्त्वविदामपि ।\nदैवेनैव समाक्रान्ता दैवमत्र च किं भवेत् ॥७॥\nश्रीवसिष्ठ उवाच ।\nअस्तीह नियतिर्ब्राह्मी चिच्छक्तिः स्पन्दरूपिणी ।\nअवश्यभवितव्यैकसत्ता सकलकल्पगा ॥८॥\nआदिसर्गे हि नियतिर्भाववैचित्र्यमक्षयम् ।\nअनेनेत्थं सदा भाव्यमिति संपद्यते परम् ॥९॥\nमहासत्तेति कथिता महाचितिरिति स्मृता ।\nमहाशक्तिरिति ख्याता महादृष्टिरिति स्थिता ॥१०॥\nमहाक्रियेति गदिता महोद्भव इति स्मृता ।\nमहास्पन्द इति प्रौढा महात्मैकतयोदिता ॥११॥\nतृणानीव जगन्त्येवमिति दैत्याः सुरा इति ।\nइति नागा इति नगा इत्याकल्पं कृतास्थितिः ॥१२॥\nकदाचिद्ब्रह्मसत्ताया व्यभिचारोऽनुमीयते ।\nचित्रमाकाशकोशे च नान्यथा नियतेः स्थितिः ॥१३॥\nविरिञ्चयाद्यात्मभिर्बुद्धैर्बोधायाविदितात्मनाम् ।\nब्रह्मात्मैव सा नियतिः सर्गोऽयमिति कथ्यते ॥१४॥\nअचलं चलवद्दृष्टं ब्रह्मापूर्य व्यवस्थितः ।\nअनादिमध्यपर्यन्तं सर्गो वृक्ष इवाम्बरे ॥१५॥\nपाषाणोदरलेखौघन्यायेनात्मनि तिष्ठता ।\nब्रह्मणा नियतिः सर्गो बुद्धोऽबोधवतेव खम् ॥१६॥\nदेहे यथाङ्गिनोऽङ्गादि दृश्यते चित्स्वभावतः ।\nब्रह्मणा पद्मजत्वेन नियत्याद्यङ्गकं तथा ॥१७॥\nएषा दैवमिति प्रोक्ता सर्वं सकलकालगम् ।\nपदार्थमलमाक्रम्य शुद्धा चिदिति संस्थिता ॥१८॥\nस्पन्दितव्यं पदार्थेन भाव्यं वा भोक्तृतापदम् ।\nअनेनेत्थमनेनेत्थमवश्यमिति दैवधीः ॥१९॥\nएषैव पुरुषस्पन्दस्तृणगुल्मादि चाखिलम् ।\nएषैव सर्वभूतादि जगत्कालक्रियादि वा ॥२०॥\nअनया पौरुषी सत्ता सत्तास्याः पौरुषेण च ।\nलक्ष्यते भुवनं यावद्द्वे एकात्मतयैव हि ॥२१॥\nनरेण पौरुषेणैव कार्ये सत्तात्मके उभे ।\nईदृश्येतेन नियतिरेवं नियतिपौरुषे ॥२२॥\nप्रष्टव्योऽहं त्वया राम दैवपौरुषनिर्णयः ।\nमदुक्तं पौरुषं पाल्यं त्वयेति नियतिः स्थिता ॥२३॥\nभोजयिष्यति मां दैवमिति दैवपरायणः ।\nयत्तिष्ठत्यक्रियो मौनं नियतेरेष निश्चयः ॥२४॥\nन स्याद्बुद्धिर्न कर्माणि न विकारादि नाकृतिः ।\nकेवलं त्वित्थमाकल्पं स्थित्या भाव्यमिति स्थिताः ॥२५॥\nअवश्यंभवितव्यैषा त्विदमित्थमिति स्थितिः ।\nन शक्यते लङ्घयितुमपि रुद्रादिबुद्धिभिः ॥२६॥\nपौरुषं न परित्याज्यमेतामाश्रित्य धीमता ।\nपौरुषेणैव रूपेण नियतिर्हि नियामिका ॥२७॥\nअपौरुषं हि नियतिः पौरुषं सैव सर्गगा ।\nनिष्फलाऽपौरुषाकारा सफला पौरुषात्मिका ॥२८॥\nनियत्या मूकतामेत्य निष्पौरुषतयाऽक्रियम् ।\nयस्तिष्ठति प्राणमरुत्स्पन्दस्तस्य क्व गच्छति ॥२९॥\nअथ प्राणक्रियारोधमपि कृत्वा विरामदम् ।\nयदि तिष्ठति तत्साधुर्मुक्त एव किमुच्यते ॥३०॥\nपौरुषैकात्मता श्रेयो मोक्षोऽत्यन्तमकर्तृता ।\nआभ्यां तु सबलः पक्षो निर्दुःखैव महात्मनाम् ॥३१॥\nनियतिर्ब्रह्मसत्ताभा तस्यां चेत्परिणम्यते ।\nनूनं परमशुद्धाख्यं तत्प्राप्तैव परागतिः ॥३२॥\nएतैर्नियत्यादिमहाविलासै-\nब्रह्मैव विस्फूर्जति सर्वगात्मा ।\nतृणादिवल्लीतरुगुल्मजालैः\nसत्तेव तोयस्य धरान्तरस्था ॥३३॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे लीलो० दैवशब्दार्थनिरूपणं नाम द्विषष्टितमः सर्गः ॥६२॥"
  }
]
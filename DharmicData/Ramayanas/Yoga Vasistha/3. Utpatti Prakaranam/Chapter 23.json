[
  {
    "text": "श्रीवसिष्ठ उवाच ।\nइति संकथनं कृत्वा तस्यां निशि वराङ्गने ।\nसुप्ते परिजने नूनमथान्तःपुरमण्डपे ॥१॥\nदृढाखिलार्गलद्वारगवाक्षे दक्षचेतसि ।\nपुष्पप्रकरनिष्ठयूतमांसलामोदमन्थरे ॥२॥\nअम्लानमालावसनशवपार्श्वासनस्थिते ।\nसकलामलपूर्णेन्दुवदनद्योतितास्पदे ॥३॥\nसमाथिस्थानकं गत्वा तस्थतुर्निश्चलाङ्गिके ।\nरत्नस्तम्भादिवोत्कीर्णे चित्रे भित्ताविवार्पिते ॥४॥\nसर्वास्तत्यजतुश्चिन्ताः संकोचं समुपागते ।\nदिवसान्त इवाब्जिन्यौ प्रसृतामोदलेखिके ॥५॥\nबभूवतुर्भृशं शान्ते शुद्धे स्पन्दविवर्जिते ।\nगिरौ शरदि निर्वात इव भ्रष्टाभ्रमालिके ॥६॥\nनिर्विकल्पसमाधानाज्जहतुर्बाह्यसंविदम्।\nयथा कल्पलते कान्ते पूर्वमृत्वन्तरे रसम् ॥७॥\nअहं जगदिति भ्रान्तिदृश्यस्यादावनुद्भवः ।\nयदा ताभ्यामवगतस्यवत्यन्ताभावनात्मकः ॥८॥\nतदा दृश्यपिशाचोऽयमलमस्तं गतो द्वयोः ।\nअसत्त्वादेव चास्माकं शशशृङ्गमिवानघ ॥९॥\nआदावेव हि यन्नास्ति वर्तमानेऽपि तत्तथा ।\nभातं वाऽभातमेवातो मृगतृष्णाम्बुवज्जगत् ॥१०॥\nस्वभावकेवलं शान्तं स्त्रीद्वयं तद्बभूव ह ।\nचन्द्रार्कादिपदार्थौघैर्दूरमुक्तमिवाम्बरम् ॥११॥\nतेनैव ज्ञानदेहेन चचार ज्ञप्तिदेवता ।\nमानुषी त्वितरेणाशु ध्यानज्ञानानुरूपिणा ॥१२॥\nगेहान्तरेव प्रादेशमात्रमारुह्य संविदा ।\nबभूवतुश्चिदाकाशरूपिण्यौ व्योमगाकृती ॥१३॥\nअथ ते ललने लीलालोले ललितलोचने ।\nस्वभावाच्चेत्यसंवित्तेर्नभो दूरमितो गते ॥१४॥\nतत्रस्थे वाथ चिद्वृत्त्या पुप्लुवाते नभस्थलम् ।\nकोटियोजनविस्तीर्णं दूराद्दूरतरान्तरम् ॥१९॥\nदृश्यानुसन्धाननिजस्वभावा-\nदाकाशदेहे अपि ते मिथोऽत्र ।\nपरस्पराकारविलोकनेन\nबभूवतुः स्नेहपरे वयस्ये ॥१६॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे लीलाप्रज्ञादेव्योर्ज्ञानदेहाकाशगमनं नाम त्रयोविंशः सर्गः ॥२३॥"
  }
]
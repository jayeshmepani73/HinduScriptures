[
  {
    "text": "श्रीवाल्मीकिरुवाच ।\nकथयत्येवमुद्दामवचने मुनिनायके ।\nश्रोतुमेकरसे जाते जने मौनमुपस्थिते ॥१॥\nशान्तेषु किङ्किणीजालरवेषु स्पन्दनं विना ।\nपञ्जरान्तरहारीतशुकेष्वप्यस्तकेलिषु ॥२॥\nसुविस्मृतविलासासु स्थितासु ललनास्वपि ।\nचित्रभित्ताविव न्यस्ते समस्ते राजसद्मनि ॥३॥\nमुहूर्तशेषमभवद्दिवसं मधुरातपम् ।\nव्यवहारा रविकरैः सह तानवमाययुः ॥४॥\nववुरुत्फुल्लकमलप्रकरामोदमांसलाः ।\nवायवो मधुरस्पन्दाः श्रवणार्थमिवागताः ॥५॥\nश्रुतं चिन्तयितुं भानुरिवाहोरचनाभ्रमम् ।\nतत्याजैकान्तमगमच्छून्यमस्तगिरेस्तटम् ॥६॥\nउत्तस्थुर्मिहिकारम्भसमता वनभूमिषु ।\nविज्ञानश्रवणादन्तःशीतलाः शान्तता इव ॥७॥\nबभूवुरल्पसंचारा जना दशसु दिक्ष्वपि ।\nसावधानतया श्रोतुमिव संत्यक्तचेष्टिताः ॥८॥\nछाया दीर्घत्वमाजग्मुर्वासिष्ठं वचनक्रमम् ।\nइव श्रोतुमशेषाणां वस्तूनां दीर्घकन्धराः ॥९॥\nप्रतीहारः पुरः प्रह्वो भूत्वाह वसुधाधिपम् ।\nदेव स्नानद्विजार्चासु कालो व्यतिगतो भृशम् ॥१०॥\nततो वसिष्ठो भगवान्संहृत्य मधुरां गिरम् ।\nअद्य तावन्महाराज श्रुतमेतावदस्तु वः ॥११॥\nप्रातरन्यद्वदिष्यामि इत्युक्त्वा मौनवानभूत् ।\nइत्याकर्ण्यैवमस्तूक्त्वा भूपतिर्भूतिवृद्धये ॥१२॥\nपुष्पपाद्यार्घसन्मानदक्षिणादानपूजया ।\nसदेवर्षिमुनीन्विप्रान्पूजयामास सादरम् ॥१३॥\nअथोत्तस्थौ सभा सर्वा सराजमुनिमण्डला ।\nमण्डलाकीर्णरत्नौघपरिवेषावृतानना ॥१४॥\nपरस्पराङ्गसंघट्टरणत्केयूरकङ्कणा ।\nहारभाराहृतस्वर्णपट्टाभोरुस्तनान्तरा ॥१५॥\nशेखरोत्सङ्गविश्रान्तप्रबुद्धमधुपस्वनैः ।\nसघुंघुमशिरोभारा वदद्भिरिव मूर्धजैः ॥१६॥\nकाञ्चनाभरणोद्द्योतकनकीकृतदिंग्मुखाः ।\nबुद्धिस्थमुनिवागर्थसंशान्तेन्द्रियवृत्तयः ॥१७॥\nजग्मुर्नभश्चरा व्योम भूचरा भूमिमण्डलम् ।\nचक्रुर्दिनसमाचारं सर्वे ते स्वेषु सद्मसु ॥१८॥\nएतस्मिन्नन्तरे श्यामा यामिनी समदृश्यत ।\nजनसङ्गाद्विनिर्मुक्ता गृहे बालाङ्गना यथा ॥१९॥\nदेशान्तरं भासयितुं ययौ दिवसनायकः ।\nसर्वत्रालोककर्तृत्वमेव सत्पुरुषव्रतम् ॥२०॥\nउदभूदभितः संध्या तारानिकरधारिणी ।\nउत्फुल्लकिंशुकवना वसन्तश्रीरिवोदिता ॥२१॥\nचूतनीपकदम्बाग्रग्रामचैत्यगृहोदरे ।\nनिलिल्यिरे खगाश्चित्तेऽवदाता वृत्तयो यथा ॥२२॥\nभानोर्भासा भूषितैर्मेघलेशैः\nकिंचित्किंचित्कुङ्कुमच्छाययेव ।\nपाश्चात्त्योऽद्रिः पीतवासाः समेघैः-\nस्ताराहारः श्रीयुतः खं समेतः ॥२३॥\nपूजामादाय संध्यायां प्रगतायां यथागतम् ।\nअन्धकाराः समुत्तस्थुर्वेताला वपुषा यथा ॥२४॥\nअवश्यायकणास्पन्दी हेलाविद्युतपल्लवः ।\nकोमलः कुमुदाशंसी ववावाशीतलोऽनिलः ॥२५॥\nपरमान्ध्यमुपाजग्मुदिशोऽविस्फुटतारकाः ।\nलम्बदीर्घतमःकेश्यो विधवा इव योषितः ॥२६॥\nआययौ भुवनं तेजः क्षीरपूरेण पूरयन् ।\nरसायनमयाकारः शशिक्षीरार्णवो नभः ॥२७॥\nजग्मुस्तिमिरसंघाताः पलाय्य क्वाप्यदृश्यताम् ।\nश्रुतज्ञानगिरश्चित्तान्महीपानामिवाज्ञताः ॥२८॥\nऋषयो भूमिपालाश्च मुनयो ब्राह्मणास्तथा ।\nचेतसीव विचित्रार्थाः स्वास्पदेषु विशश्रमुः ॥२९॥\nयमकायोपमाश्यामा ययौ तिमिरमांसला ।\nआययौ मिहिकास्फारा तत्र तेषामुषः शनैः ॥३०॥\nअन्तर्धानमुपाजग्मुस्तारा नभसि भासुराः ।\nप्रभातपवनेनेव हृताः कुसुमवृष्टयः ॥३१॥\nदृश्यतामाजगामार्कः प्रभोन्मीलितलोचनः ।\nविवेकवृत्तिर्महतां मनसीव नवोदिता ॥३२॥\nभानोर्भासा भूषितैर्मेघलेशैः\nकिंचित्किंचित्कुङ्कुमच्छाययेव ।\nपूर्वक्ष्माभृत्पीतवासाः समेघै-\nस्ताराहारः श्रीयुतः खं समेतः ॥३३॥\nसभां पुनरुपाजग्मुर्नभश्चरमहीचराः ।\nह्यस्तनेन क्रमेणैव कृतप्रातस्तनक्रमाः ॥३४॥\nपूर्ववत्संनिवेशेन विवेश सकला सभा ।\nबभूवास्पन्दिताकारा वातमुक्तेव पद्मिनी ॥३५॥\nअथ प्रसङ्गमासाद्य रामो मधुरया गिरा ।\nउवाच मुनिशार्दूलं वसिष्ठं वदतां वरम् ॥३६॥\nश्रीराम उवाच ।\nभगवन्मनसो रूपं कीदृशं वद मे स्फुटम् ।\nयस्मात्तेनेयमखिला तन्यते लोकमञ्जरी ॥३७॥\nश्रीवसिष्ठ उवाच ।\nरामास्य मनसो रूपं न किंचिदपि दृश्यते ।\nनाममात्रादृते व्योम्नो यथा शून्यजडाकृतेः ॥३८॥\nन बाह्ये नापि हृदये सद्रूपं विद्यते मनः ।\nसर्वत्रैव स्थितं चैतद्विद्धि राम यथा नभः ॥३९॥\nइदमस्मात्समुत्पन्नं मृगतृष्णाम्बुसंनिभम् ।\nरूपं तु क्षणसंकल्पाद्द्वितीयेन्दुभ्रमोपमम् ॥४०॥\nमध्ये यदेतदर्थस्य प्रतिभानं प्रथां गतम् ।\nसतो वाप्यसतो वापि तन्मनो विद्धि नेतरत् ॥४१॥\nयदर्थप्रतिभानं तन्मन इत्यभिधीयते ।\nअन्यन्न किंचिदप्यस्ति मनो नाम कदाचन ॥४२॥\nसंकल्पनं मनो विद्धि संकल्पात्तन्न भिद्यते ।\nयथो द्रवत्वात्सलिलं तथा स्पन्दो यथानिलात् ॥४३॥\nयत्र संकल्पनं तत्र तन्मनोऽङ्ग तथा स्थितम् ।\nसंकल्पमनसी भिन्ने न कदाचन केचन ॥४४॥\nसत्यमस्त्वथवाऽसत्यं पदार्थप्रतिभासनम् ।\nतावन्मात्रं मनो विद्धि तद्ब्रह्मैव पितामहः ॥४५॥\nआतिवाहिकदेहात्मा मन इत्यभिधीयते ।\nआधिभौतिकबुद्धिं तु स आधत्ते चिरस्थितेः ॥४६॥\nअविद्या संसृतिश्चित्तं मनो बन्धो मलस्तमः ।\nइति पर्यायनामानि दृश्यस्य विदुरुत्तमाः ॥४७॥\nनहि दृश्यादृते किंचिन्मनसो रूपमस्ति हि ।\nदृश्यं चोत्पन्नमेवैतन्नेति वक्ष्याम्यहं पुनः ॥४८॥\nयथा कमलबीजान्तः स्थिता कमलवल्लरी ।\nमहाचित्परमाण्वन्तस्तथा दृश्यं जगत्स्थितम् ॥४९॥\nप्रकाशस्य यथाऽऽलोको यथा वातस्य चापलम् ।\nयथा द्रवत्वं पयसि दृश्यत्वं द्रष्टरीदृशम् ॥५०॥\nअङ्गदत्वं यथा हेम्नि मृगनद्यां यथा जलम् ।\nभित्तिर्यथा स्वप्नपुरे तथा द्रष्टरि दृश्यधीः ॥५१॥\nएवं द्रष्टरि दृश्यत्वमनन्यदिव यत्स्थितम् ।\nतदप्युन्मार्जयाम्याशु त्वच्चित्तादर्शतो मलम् ॥५२॥\nयद्द्रष्टुरस्याद्रष्टृत्वं दृश्याभावे भवेद्वलात् ।\nतद्विद्धि केवलीभावं तत एवासतः सतः ॥५३॥\nतत्तामुपगते भावे रागद्वेषादिवासनाः ।\nशाम्यन्त्यस्पन्दिते वाते स्पन्दनक्षुब्धता यथा ॥५४॥\nअसंभवति सर्वस्मिन्दिग्भूम्याकाशरूपिणि ।\nप्रकाश्ये यादृशं रूपं प्रकाशस्यामलं भवेत् ॥५५॥\nत्रिजगत्त्वमहं चेति दृश्येऽसत्तामुपागते ।\nद्रष्टुः स्यात्केवलीभावस्तादृशो विमलात्मनः ॥५६॥\nअनाप्ताखिलशैलादि प्रतिबिम्बे हि यादृशी ।\nस्याद्दर्पणे दर्पणता केवलात्मस्वरूपिणी ॥५७॥\nअहं त्वं जगदित्यादौ प्रशान्ते दृश्यसंभ्रमे ।\nस्यात्तादृशी केवलता स्थिते द्रष्टर्यवीक्षणे ॥५८॥\nश्रीराम उवाच ।\nसच्चेन्न शाम्यत्येवेदं नाभावो विद्यते सतः ।\nअसत्तां च न विद्मोऽस्मिन्दृश्ये दोषप्रदायिनि ॥५९॥\nतस्मात्कथमियं शाम्येद्ब्रह्मन्दृश्यविषूचिका ।\nमनोभवभ्रमकरी दुःखसंततिदायिनी ॥६०॥\nश्रीवसिष्ठ उवाच ।\nअस्य दृश्यपिशाचस्य शान्त्यै मन्त्रमिमं श्रृणु ।\nरामात्यन्तमयं येन मृतिमेष्यति नङक्ष्यति ॥६१॥\nयदस्ति तस्य नाशोऽस्ति न कदाचन राघव ।\nतस्मात्तन्नष्टमप्यन्तर्बीजभूतं भवेद्धृदि ॥६२॥\nस्मृतिबीजाच्चिदाकाशे पुनरुद्भूय दृश्यधीः ।\nलोकशैलाम्बराकारं दोषं वितनुतेऽतनुम् ॥६३॥\nइत्यनिर्मोक्षदोषः स्यान्न च तस्येह संभवः ।\nयस्माद्देवर्षिमुनयो दृश्यन्ते मुक्तिभाजनम् ॥६४॥\nयदि स्याज्जगदादीदं तस्मान्मोक्षो न कस्यचित् ।\nबाह्यस्थमस्तु हृत्स्थं वा दृश्यं नाशाय केवलम् ॥६५॥\nतस्मादिमां प्रतिज्ञां त्वं श्रृणु रामातिभीषणाम् ।\nयामुत्तरेण ग्रन्थेन नूनं त्वमवबुध्यसे ॥६६॥\nअयमाकाशभूतादिरूपोऽहं चेति लक्षितः ।\nजगच्छब्दस्य नामार्थो ननु नास्त्येव कश्चन ॥६७॥\nयदिदं दृश्यते किंचिद्दृश्यजातं पुरोगतम् ।\nपरं ब्रह्मैव तत्सर्वमजरामरमव्ययम् ॥६८॥\nपूर्णे पूर्णं प्रसरति शान्ते शान्तं व्यवस्थितम् ।\nव्योमन्येवोदितं व्योम ब्रह्मणि ब्रह्म तिष्ठति ॥६९॥\nन दृश्यमस्ति सद्रूपं न द्रष्टा न च दर्शनम् ।\nन शून्यं न जडं नो चिच्छान्तमेवेदमाततम् ॥७०॥\nश्रीराम उवाच ।\nवन्ध्यापुत्रेण पिष्टोऽद्रिः शशशृङ्गं प्रगायति ।\nप्रसार्य भुजसंपातं शिला नृत्यति ताण्डवम् ॥७१॥\nस्रवन्ति सिकतास्तैलं पठन्त्युपलपुत्रिकाः ।\nगर्जन्ति चित्रजलदा इतीवेदं वचः प्रभो ॥७२॥\nजरामरणदुःखादिशैलाकाशमयं जगत् ।\nनास्तीति किमिदं नाम भवताऽपि ममोच्यते ॥७३॥\nयथेदं न स्थितं विश्वं नोत्पन्नं न च विद्यते ।\nतथा कथय मे ब्रह्मन्येनैतन्निश्चितं भवेत् ॥७४॥\nश्रीवसिष्ठ उवाच ।\nनासमन्वितवागस्मि श्रृणु राघव कथ्यते ।\nयथेदमसदाभाति वन्ध्यापुत्र इवाऽऽरवी ॥७५॥\nइदमादावनुत्पन्नं सर्गादौ तेन नास्त्यलम् ।\nइदं हि मनसो भाति स्वप्नादौ पत्तनं यथा ॥७६॥\nमन एव च सर्गादावनुत्पन्नमसद्वपुः ।\nतदेतच्छ्रणु वक्ष्यामि यथैवमनुभूयते ॥७७॥\nमनोदृश्यमयं दोषं तनोतीमं क्षयात्मकम् ।\nअसदेव सदाकारं स्वप्नः स्वप्नान्तरं यथा ॥७८॥\nतत्स्वयं स्वैरमेवाशु संकल्पयति देहकम् ।\nतेनेयमिन्द्रजालश्रीर्विततेन वितन्यते ॥७९॥\nस्फुरति वल्गति गच्छति याचते\nभ्रमति मज्जति संहरति स्वयम् ।\nअपरतामुपयात्यपि केवलं\nचलति चञ्चलशक्तितया मनः ॥८०॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे उत्पत्तिप्रकरणार्थकल्पनं नाम चतुर्थः सर्गः ॥४॥"
  }
]
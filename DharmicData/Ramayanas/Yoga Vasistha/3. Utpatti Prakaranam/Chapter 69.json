[
  {
    "text": "श्रीवसिष्ठउवाच ।\nअथ वर्षसहस्रेण तां पितामह आययौ ।\nदारुणं हि तपः सिद्ध्यै विषाग्निरपि शीतलः ॥१॥\nमनसैव प्रणम्यैनं सा तथैव स्थिता सती ।\nको वरः क्षुच्छमायालमिति चिन्तान्विताभवत् ॥२॥\nआ स्मृतं प्रार्थयिष्येऽहं वरमेकमिमं विभुम् ।\nअनायसी चायसी च स्यामहं जीवसूचिका ॥३॥\nअस्योक्त्या द्विविधा सूचिर्भूत्वालक्ष्या विशाम्यहम्।\nप्राणिनां सह सर्वेषां हृदयं सुरभिर्यथा ॥४॥\nयथाभिमतमेतेन ग्रसेयं सकलं जगत् ।\nक्रमेण क्षुद्विनाशाय क्षुद्विनाशः परं सुखम् ॥५॥\nइति संचिन्तयन्तीं तामुवाच कमलालयः ।\nअन्यादृश्यास्तथा दृष्ट्वा स्तनिताभ्रारवोपमम् ॥६॥\nब्रह्मोवाच ।\nपुत्रि कर्कटिके रक्षःकुलशैलाभ्रमालिके ।\nउत्तिष्ठ त्वं तु तुष्टोऽस्मि गृहाणाभिमतं वरम् ॥७॥\nकर्कट्युवाच ।\nभगवन्भूतभव्येश स्यामहं जीवसूचिका ।\nअनायसी चायसी च विधेऽर्पयसि चेद्वरम् ॥८॥\nश्रीवसिष्ठ उवाच ।\nएवमस्त्विति तामुक्त्वा पुनराह पितामहः ।\nसूचिका सोपसर्गा त्वं भविष्यसि विषूचिका ॥९॥\nसूक्ष्मया मायया सर्वलोकहिंसां करिष्यसि ।\nदुर्भोजना दुरारम्भा मूर्खा दुःस्थितयश्च ये ॥१०॥\nदुर्देशवासिनो दुष्टास्तेषां हिंसां करिष्यसि ।\nप्रविश्याऽऽहृदयं प्राणैः पद्मप्लीहादिबाधनात् ॥११॥\nवातलेखात्मिका व्याधिर्भविष्यसि विषूचिका ।\nसगुणं विगुणं चैव जनमासादयिष्यसि ॥१२॥\nगुणान्वितचिकित्सार्थं मन्त्रोऽयं तु मयोच्यते ।\nब्रह्मोवाच ।\nहिमाद्रेरुत्तरे पार्श्वे कर्कटी नाम राक्षसी ॥१३॥\nविषूचिकाभिधाना सा नाम्नाप्यन्यायबाधिका ।\nतस्या मन्त्रः ।\n'ॐह्रींह्रांरींरां विष्णुशक्तये नमः ।\nॐनमो भगवति विष्णुशक्तिमेनां ॐहरहर नयनय पचपच\nमथमथ उत्सादय दूरेकुरु स्वाहा हिमवन्तं गच्छ जीव सः सः सः चन्द्रमण्डलगतोऽसि स्वाहा ।'\nइति मन्त्री महामन्त्रं न्यस्य वामकरोदरे ।\nमार्जयेदातुराकारं तेन हस्तेन संयुतः ॥१४॥\nहिमशैलाभिमुख्येन विद्रुतां तां विचिन्तयेत् ।\nकर्कटीकर्कशाक्रन्दां मन्त्रमुद्गरमर्दिताम् ॥१५॥\nआतुरं चिन्तयेच्चन्द्रे रसायनहृदि स्थितम् ।\nअजरामरणं युक्तं मुक्तं सर्वाधिविभ्रमैः ॥१६॥\nसाधको हि शुचिर्भूत्वा स्वाचान्तः सुसमाहितः ।\nक्रमेणानेन सकलां प्रोच्छिनत्ति विषूचिकाम् ॥१७॥\nइति गगनगतस्त्रिलोकनाथो\nगगनगसिद्धग्रहीतसिद्धमन्त्रः ।\nगत उपगतशक्रवन्द्यमानो\nनिजपुरमक्षयमायमुज्ज्वलश्रीः ॥१८॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये उत्पत्ति० सूच्युपाख्याने विषूचिकामन्त्रकथनं नामैकोनसप्ततितमः सर्गः ॥६९॥"
  }
]
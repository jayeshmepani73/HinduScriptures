[
  {
    "text": "श्रीवसिष्ठ उवाच ।\nएषा हि वासना नित्यमसत्यैव यदुत्थिता ।\nद्विचन्द्रभ्रान्तिवत्तेन त्यक्तुं राघव युज्यते ॥१॥\nअविद्या विद्यमानेव नष्टप्रज्ञेषु विद्यते ।\nनाम्नैवाङ्गीकृताभावात्सम्यक्प्रज्ञेषु सा कुतः ॥२॥\nमा भवाज्ञो भव प्राज्ञः सम्यग्राम विचारय ।\nनास्त्येवेन्दुर्द्वितीयः खे भ्रान्त्या संलक्ष्यते मुधा ॥३॥\nनात्र तत्त्वादृते किंचिद्विद्यते वस्त्ववस्तु च ।\nऊर्मिमालिनि विस्तीर्णे वारिपूरादृते यथा ॥४॥\nस्वविकल्पादृते नैतान्भावाभावानसन्मयान् ।\nनित्येऽसिते तते शुद्धे मा समारोपयात्मनि ॥५॥\nनासि कर्ता किमेतासु क्रियासु ममता तव ।\nएकस्मिन्विद्यमाने हि किं केन क्रियते कथम् ॥६॥\nमा वाऽकर्ता भव प्राज्ञ किमकर्तृतयेहिते ।\nसाध्यं साध्यमुपादेयं तस्मात्स्वस्थो भवानघ ॥७॥\nकर्ता संस्त्वमसक्तत्वाद्भावाभावे रघूद्वह ।\nअसक्तत्वादकर्तापि कर्तृवत्स्पन्दनं कुतः ॥८॥\nसत्यं स्याच्चेदुपादेयं मिथ्या स्याद्धेयमेव चेत् ।\nउपादेयैकसक्तत्वाद्युक्ता सक्तिर्हि कर्मणि ॥९॥\nयत्रेन्द्रजालमखिलं मायामयमवस्तुकम् ।\nतत्र कास्था कथं नाम हेयोपादेयदृष्टयः ॥१०॥\nसंसारबीजकणिका यैषा विद्या रघूद्वह ।\nएषा ह्यविद्यमानैव सतीव स्फारतां गता ॥११॥\nयेयमाभोगिनिःसारा संसारारम्भचक्रिका ।\nविज्ञेया वासनैषा सा चेतसो मोहदायिनी ॥१२॥\nचारुवंशलतेवान्तःशून्या निस्सारकोटरा ।\nसरित्तरङ्गमालेव न व्युच्छिन्नापि नश्वरी ॥१३॥\nगृह्यमाणापि हस्तेन ग्रहीतुं नैव युज्यते ।\nमृद्वप्यत्यन्ततीक्ष्णाग्रा निर्झरोर्मिरिवोत्थिता ॥१४॥\nदृश्यते प्रकराभासा सदर्थे नोपयुज्यते ।\nतरङ्गिण्यतरङ्गाभा स्वाकारपरिनिष्ठिता ॥१५॥\nक्वचिद्वक्राः क्वचित्स्पष्टा दीर्घाः खर्वाः स्थिराश्चलाः ।\nयत्प्रसादोद्भवास्तस्माद्व्यतिरेकमुपागताः ॥१६॥\nअन्तःशून्यापि सर्वत्र दृश्यते सारसुन्दरी ।\nन क्वचित्संस्थितापीह सर्वत्रैवोपलक्ष्यते ॥१७॥\nजडैव चिन्मयीवासावन्यस्पन्दोपजीविनी ।\nनिमेषमप्यतिष्ठन्ती स्थैर्याशङ्कां प्रयच्छति ॥१८॥\nज्वालावच्छुद्धवर्णापि मषीमलिनकोटरा ।\nवल्गत्यन्यप्रसादेन दीयते तदवेक्षणात् ॥१९॥\nआलोके विमले म्लाना तमस्यपि विराजते ।\nमृगतृष्णेव शुष्काभा नानावर्णविलासिनी ॥२०॥\nवक्रा विषमयी तन्वी मृद्वी संकटकर्कशा ।\nललनाचञ्चला लुब्धा तृष्णा कृष्णेव भोगिनी ॥२१॥\nस्वयं दीपशिखेवाशु क्षीयते स्नेहसंक्षये ।\nसिन्दूरधूलिलेखेव विना रागं विराजते ॥२२॥\nक्षणप्रकाशतरला कृतसंस्था जडाशया ।\nमुग्धानां त्रासजननी वक्रा विद्युदिवोदिता ॥२३॥\nयत्नाद्गृहीत्वा दहति भूत्वा भूत्वा प्रलीयते ।\nलभ्यतेऽपि हि नान्विष्टा विद्युद्वदतिभङ्गुरा ॥२४॥\nअप्रार्थितैवोपनता रमणीयाप्यनर्थदा ।\nअकालपुष्पमालेव श्रेयसेनाभिनन्दिता ॥२५॥\nअत्यन्तविस्मृतैवातिसुखाय भ्रमदायिनी ।\nदुःस्वप्नकलनेवेयमनर्थायैव तर्किता ॥२६॥\nप्रतिभासवशादेषा त्रिजगन्ति महान्ति च ।\nमुहूर्तमात्रेणोत्पाद्य धत्ते ग्रासीकरोति च ॥२७॥\nमुहूर्तो वत्सरश्रेणी लवणस्यानया कृता ।\nरात्रिर्द्वादशवर्षाणि हरिश्चन्द्रस्य निर्मिता ॥२८॥\nवियोगिनामथान्येषां कान्ताविभवशालिनाम् ।\nरात्रिर्वत्सरवद्दीर्घा भवेत्तस्याः प्रसादतः ॥२९॥\nसुखितस्याल्पतामेति दुःखितस्यैति दीर्घताम् ।\nकालो यस्याः प्रसादेन विपर्यासैकशीलिनाम् ॥३०॥\nअस्याः स्वसत्तामात्रेण कर्तृतैतासु वृत्तिषु ।\nदीपस्यालोककार्याणां यथा तद्वन्न वस्तुतः ॥३१॥\nसनितम्बस्तनी चित्रे न स्त्री स्त्रीधर्मिणी यथा ।\nतथैवाकारचिन्तेयं कर्तुं योग्या न किंचन ॥३२॥\nमनोराज्यमिवाकारभासुरा सत्यवर्जिता ।\nसहस्रशतशाखापि न किंचित्परमार्थतः ॥३३॥\nअरण्ये मृगतृष्णेव मिथ्यैवाडम्बरान्विता ।\nविडम्बयति तान्मुग्धमृगानेव न मानुषान् ॥३४॥\nफेनमालेव संजातध्वस्ता विच्छेदवर्जिता ।\nजडेव चञ्चलाकारा गृह्यमाणा न किंचन ॥३५॥\nअटत्युड्डामराकारा रजःप्रसरधूसरा ।\nबलात्कल्पान्तवात्येव स्वाक्रान्तभुवनान्तरा ॥३६॥\nधूमालीवाङ्गसंलग्ना दाहखेदप्रदायिनी ।\nगर्भीकृतरसाक्रम्य जगन्ति परिवर्तते ॥३७॥\nधारा जलधरस्येव सुदीर्घा जलनिर्मिता ।\nअसारसंसारदृढा रज्जुस्तृणगणैरिव ॥३८॥\nतरङ्गोत्पलमालेव कल्पनामात्रवर्णिता ।\nमृणालीव बहुच्छिद्रा पङ्कप्रौढा जलात्मिका ॥३९॥\nजनेन दृश्यते वृद्धितत्परा नच वर्धते ।\nविषास्वाद इवापातमधुराऽन्ते सुदारुणा ॥४०॥\nनष्टा दीपशिखेवैषा न जाने क्वेव गच्छति ।\nमिहिकेवाग्रदृष्टापि गृह्यमाणा न किंचन ॥४१॥\nपांसुमुष्टिरिवाकीर्य प्रेक्षिता पारमाणवी ।\nआकाशनीलिमेवैषा निर्निमित्तैव दृश्यते ॥४२॥\nद्विचन्द्रमोहवज्जाता स्वप्नवद्विहितभ्रमा ।\nयथा नौयायिनः स्थाणुस्पन्दस्तद्वदिहोत्थिता ॥४३॥\nअनयोपहते चित्ते दीर्घकालमिवाकुलैः ।\nजनैराकल्प्यते दीर्घसंसारस्वप्नविभ्रमः ॥४४॥\nअनयोपहते स्वस्मिंश्चित्राश्चेतसि विभ्रमाः ।\nउत्पद्यन्ते विनश्यन्ति तरङ्गास्तोयधेरिव ॥४५॥\nमनोज्ञमपि सत्यं च दृश्यते सदसत्तया ।\nअमनोज्ञमसत्यं च दृश्यते सत्तयाप्यसत् ॥४६॥\nपदार्थरथमारूढा भावनैषा बलान्विता ।\nआक्रामति मनः क्षिप्रं विहगं वागुरा यथा ॥४७॥\nकरुणास्यन्दमानाक्षी स्रवन्क्षीरलवस्तनी ।\nभवत्युल्लसितानन्दं जननी गृहिणी यथा ॥४८॥\nविषीकरोति निःस्यन्दसंतर्पितजगत्त्रयम् ।\nसुधार्द्रार्द्रमपि क्षिप्रं प्रवृद्धं बिम्बमैन्दवम् ॥४९॥\nउन्मत्तरववेतालनर्तनारम्भसंभ्रमम् ।\nस्थाणवः संप्रयच्छन्ति मूका अप्येतयान्धया ॥५०॥\nसंध्यादिषु च कालेषु लोष्टपाषाणभित्तयः ।\nअस्याः प्रसादात्दृश्यन्ते सर्पाजगरदृष्टिभिः ॥५१॥\nएकोऽपि द्वितयोदेति यथा द्विशशिदर्शने ।\nदूरमभ्याशतां याति स्वप्ने स्वमरणं यथा ॥५२॥\nआदीर्घं क्षणतामेति कालस्येष्टा यथा निशा ।\nक्षणो वर्षमिवाभाति कान्ताविरहिणामिव ॥५३॥\nन तदस्तीह यन्नाम न करोतीयमुद्धता ।\nअस्यास्त्वकिंचनायास्तु शक्ततां पश्य राघव ॥५४॥\nसंरोधयेत्प्रयत्नेन संविदेवाशु संविदम् ।\nसरित्स्रोतोनिरोधेन शुष्यत्येषा मनोनदी ॥५५॥\nश्रीराम उवाच ।\nअविद्यमानयैवेदं पेलवांग्या सुतुच्छया ।\nमिथ्याभावनया नाम चित्रमन्धीकृतं जगत् ॥५६॥\nअरूपया निराकृत्या चारुचेतनहीनया ।\nअसत्येवाप्यनश्यन्त्या चित्रमन्धीकृतं जगत् ॥५७॥\nआलोकेन विनश्यन्त्या स्फुरन्त्या तमसोन्तरे ।\nकौशिकेक्षणधर्मिण्या चित्रमन्धीकृतं जगत् ॥५८॥\nकुकर्मैकान्तकारिण्या न सहन्त्या विलोकनम् ।\nदेहमप्यविजानन्त्या चित्रमन्धीकृतं जगत् ॥५९॥\nसुदीनाचारधर्मिण्या नित्यं प्राकृतकान्तया ।\nअनारतास्तंगतया चित्रमन्धीकृतं जगत् ॥६०॥\nअनन्तदुःखाकुलया सदैव मृतयानया ।\nसंबोधहीनया यत्र चित्रमन्धीकृतं जगत् ॥६१॥\nकामकोपघनाङ्गिन्या तमःप्रसरवक्रया ।\nअचिरेणाशरीरिण्या चित्रमन्धीकृतं जगत् ॥६२॥\nस्वात्मान्धरूपास्पदया जडया जाड्यजीर्णया ।\nदुःखदीर्घप्रलापिन्या चित्रमन्धीकृतं जगत् ॥६३॥\nपुरुषासङ्गसङ्गिन्या रागिण्या क्रिययानया ।\nविद्रवन्त्या विवक्षासु चित्रमन्धीकृतः पुमान् ॥६४॥\nपुरुषस्य न या शक्ता सोढुमीक्षितुमप्यलम् ।\nतया स्त्रियावरणया चित्रमन्धीकृतः पुमान् ॥६५॥\nन यस्याश्चेतनैवास्ति याप्यनष्टैव नश्यति ।\nतया स्त्रिया परुषया चित्रमन्धीकृतः पुमान् ॥६६॥\nअनन्तदुष्प्रसरविलासकारिणी\nक्षयोदयोन्मुखसुखदुःखभागिनी ।\nइयं प्रभो विगलति केन वाऽसमा\nमनोगुहानिलयनिबद्धवासना ॥६७॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे अविद्यावर्णनं नाम त्रयोदशोत्तरशततमः सर्गः ॥११३॥"
  }
]
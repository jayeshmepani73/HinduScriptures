[
  {
    "text": "श्रीवसिष्ठ उवाच ।\nइत्थं विनोदयामीदं दुःखदं चित्तमित्यलम् ।\nबोधयित्वेङ्गितैर्भूपानास्थानादुत्थिताथ सा ॥१॥\nप्रविश्यान्तःपुरं भर्तुः पार्श्वेऽन्तःपुरमण्डपे ।\nविवेश पुष्पगुप्तस्य चिन्तयामास चेतसा ॥२॥\nअहो विचित्रा मायेयमेतेऽस्मत्पुरमानवाः ।\nबहिरन्तरवद्देशे तत्र चेह च संस्थिताः ॥३॥\nतालीतमालहिंतालमालिता गिरयोऽप्यमी ।\nयथा तत्र तथेहापि बत मायेयमातता ॥४॥\nआदर्शेऽन्तर्बहिश्चैव यथा शैलोऽनुभूयते ।\nबहिरन्तश्चिदादर्शे तथा सर्गोऽनुभूयते ॥५॥\nतत्र भ्रान्तिमयः सर्गः कः स्यात्कः पारमार्थिकः ।\nइति पृच्छामि वागीशामभ्यर्च्योक्तमसंशयम् ॥६॥\nइति निश्चित्य तां देवीं पूजयामास सा तदा ।\nददर्श च पुरः प्राप्तां कुमारीरूपधारिणीम् ॥७॥\nभद्रासनगतां देवीमुपविश्य पुरोगता ।\nपरमार्थमहाशक्तिं लीलाऽपृच्छद्भुवि स्थिता ॥८॥\nलीलोवाच ।\nअनुकम्प्यस्य नो देवि भजन्त्युद्वेगमुत्तमाः ।\nत्वयेव किल सर्गादौ स्थापिता स्थितिरुत्तमा ॥९॥\nतदिदं यत्पुरः प्रह्वा पृच्छामि परमेश्वरि ।\nतद्ब्रूहि त्वत्कृतो नूनं सफलो मेऽस्त्वनुग्रहः ॥१०॥\nअस्यादर्शो जगन्नाम्नः खादप्यधिकनिर्मलः ।\nयस्य योजनकोटीनां कोटयोऽवयवो मनाक् ॥११॥\nनिःसंधितवचोज्योतिर्घनो मृदुसुशीतलः ।\nअचेत्यचिदिति ख्यातो नाम्ना निर्भित्तिरग्रतः ॥१२॥\nदिक्कालकलनाकाशप्रकाशनियतिक्रमाः ।\nयत्रेमे प्रतिबिम्बन्ति परां परिणतिं गताः ॥१३॥\nत्रिजगत्प्रतिबिम्बश्रीर्बहिरन्तश्च संस्थिता ।\nतत्र वै कृत्रिमा का स्यात्कासौ वा स्यादकृत्रिमा ॥१४॥\nश्रीदेव्युवाच ।\nअकृत्रिमत्वं सर्गस्य कीदृशं वद सुन्दरि ।\nकीदृशं कृत्रिमत्वं स्याद्यथावत्कथयेति मे ॥१५॥\nलीलोवाच ।\nयथाहमिह तिष्ठामि त्वं च देवि स्थिताम्बिके ।\nअसावकृत्रिमः सर्ग इति देवेशि वेद्म्यहम् ॥१६॥\nयत्राधुना स भर्ता मे स्थितः सर्गः स कृत्रिमः ।\nअहं मन्ये यतः शून्यो देशकालाद्यपूरकः ॥१७॥\nश्रीदेव्युवाच ।\nकृत्रिमोऽकृत्रिमात्सर्गान्न कदाचन जायते ।\nनहि कारणतः कार्यमुदेत्यसदृशं क्वचित् ॥१८॥\nलीलोवाच ।\nदृश्यते कारणात्कार्यं सुविलक्षणमम्बिके ।\nअम्ब्वादातुमशक्ता मृद्धटस्तज्जस्तदास्पदम् ॥१९॥\nश्रीदेव्युवाच ।\nसंपद्यते हि यत्कार्यं कारणैः सहकारिभिः ।\nमुख्यकारणवैचित्र्यं किंचित्तत्रावलोक्यते ॥२०॥\nवद तद्भर्तृसर्गस्य किं पृथ्व्यादिषु कारणम् ।\nतद्भूमण्डलतो भूतिर्जाता तत्र वरानने ॥२१॥\nगतं चेदित उड्डीय कुतः स्यादिह भूतलम् ।\nसहकारीणि कानीव कारणान्यत्र कारणे ॥२२॥\nकारणानामभावेऽपि योदेति सहकारिता ।\nतत्पूर्वकारणान्नान्यत्सर्वेणेत्यनुभूयते ॥२३॥\nलीलोवाच ।\nस्मृतिः सा देवि मद्भर्तुस्तथा स्फारत्वमागता ।\nस्मृतिस्तत्कारणं वेद्मि सर्गोऽयमिति निश्चयः ॥२४॥\nश्रीदेव्युवाच ।\nस्मृतिराकाशरूपा च यथा तज्जस्तथैव ते ।\nभर्तुः सर्गोऽनुभूतोऽपि स व्योमैव तथाबले ॥२५॥\nलीलोवाच ।\nस्मृत्याकाशमयः सर्गो यथा भर्तुर्ममोदितः ।\nतथैवेममहं मन्ये स सर्गोऽत्र निदर्शनम् ॥२६॥\nश्रीदेव्युवाच ।\nएवमेतदसत्सर्गो भर्तुस्तैर्भाति भासुरः ।\nतथैवायमिहाभाति पश्याम्येतदहं सुते ॥२७॥\nलीलोवाच ।\nयथा पत्युरमूर्तोऽस्मात्सर्गात्सर्गो भ्रमात्मकः ।\nजातस्तथा कथय मे जगद्भ्रमनिवृत्तये ॥२८॥\nश्रीदेव्युवाच ।\nप्राक्स्मृतेर्भ्रान्तिमात्रात्मा सर्गोऽयमुदितो यथा ।\nस्वप्नभ्रमात्मको भाति तथेदं कथ्यते शृणु ॥२९॥\nअस्ति क्वचिच्चिदाकाशे क्वचित्संसारमण्डपः ।\nआकाशकाचदलवत्संस्थानाच्छादिताकृतिः ॥३०॥\nमेरुस्तम्भस्थलोकेशपुरन्ध्रीशालभञ्जिकः ।\nचतुर्दशापवरकस्त्रिगर्तो भानुदीपकः ॥३१॥\nकोणस्थभूतवल्मीकव्याप्तपर्वतलोष्टकः ।\nअनेकपुत्रजरठप्रजेशब्राह्मणास्पदम् ॥३२॥\nजीवौघकोशकाराढ्यो व्योमोर्ध्वतलकालिमा ।\nनभोनिवाससिद्धौघमशकाहितघुंघुमः ॥३३॥\nपयोदगृहधूमोग्रजालावलितकोणकः ।\nवातमार्गमहावंशस्थितवैमानकीटकः ॥३४॥\nसुरासुरादिदुर्बाललीलाकलकलाकुलः ।\nलोकान्तरपुरग्रामभाण्डोपस्करनिर्भरः ॥३५॥\nसरःस्रोतोब्धिसरसीजलोक्षितमहीतलः ।\nपातालभूतलस्वर्गभागभासुरकोटरः ॥३६॥\nतत्र कस्मिंश्चिदेकस्मिन्कोणेष्वम्बरकोटरे ।\nशैललोष्टतलेष्वेको गिरिग्रामकगर्तकः ॥३७॥\nतस्मिन्नदीशैलवनोपगूढे साग्निः सदारः सुतवानरोगः ।\nगोक्षीरवान् राजभयाद्विमुक्तः सर्वातिथिर्धर्मपरो द्विजोऽभूत् ॥३८॥"
  },
  {
    "text": "इत्यार्षे श्रीवासिष्ठमहारामायणे मोक्षोपाये उत्पत्तिप्रकरणे लीलो० जगद्भान्तिप्रतिपादनं नामाष्टादशः सर्गः ॥१८॥"
  }
]
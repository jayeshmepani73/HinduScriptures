[
  {
    "text": "श्रीवसिष्ठ उवाच ।\nअत्रैवोदाहरन्तीममितिहासं पुरातनम् ।\nराक्षस्योक्तं महाप्रश्नजालमावलिताखिलम् ॥१॥\nअस्ति कज्जलपङ्काद्रेरिवोग्रा शालभञ्जिका ।\nहिमाद्रेरुत्तरे पार्श्वे कर्कटी नाम राक्षसी ॥२॥\nविषूचिकाभिधाना च नाम्नाप्यन्यायवाधिका ।\nविन्ध्याटवीव देहेन शुष्का कार्श्यमुपागता ॥३॥\nमहाबलाग्निनयना रोदोरन्ध्रार्धपूरणी ।\nनीलाम्बरधरा कृष्णा देहबद्धेव यामिनी ॥४॥\nनीहारवसनच्छन्ना मेदुराभ्रशिरःपटा ।\nलम्बाभ्रबिम्बोल्लसिता नित्योत्थतिमिरोर्ध्वजा ॥५॥\nस्थिरविद्युल्लतानेत्रा तमालतरुजानुका ।\nवैदूर्यशूर्पाग्रनखी भस्मनीहारहासिनी ॥६॥\nनिर्मांसनरदेहौघपुष्पस्रग्दामभूषिता ।\nसर्वाङ्गोदात्तसंप्रोतशवमालाविराजिता ॥७॥\nवेतालावेशविचलत्कालकङ्कालकुण्डला ।\nअर्कादानोत्कदीर्घाग्रभीमोग्रभुजमण्डला ॥८॥\nतस्या विपुलकायत्वाद्दुर्लभत्वान्निजान्धसः ।\nअतृप्तोऽर्णवलेखाया इवाभूज्जाठरोऽनलः ॥९॥\nन कदाचन सा तृप्तिमुपयाता महोदरी ।\nवडवानलजिह्वेव चिन्तयामास चैकदा ॥१०॥\nजम्बूद्वीपगतान्सर्वान्निगिरामि जनान्यदि ।\nअनारतमनुश्वासं जलराशिमिवार्णवः ॥११॥\nमेघेन मृगतृष्णेव तन्मे क्षुदुपशाम्यति ।\nअविरुद्धैव सा युक्तिर्ययापदि हि जीव्यते ॥१२॥\nमन्त्रौषधतपोदानदेवपूजादिरक्षितम् ।\nसममेव जनं सर्वं निर्बाधं कः प्रबाधते ॥१३॥\nतपः करोमि परममखिन्नेनैव चेतसा ।\nतपसैव महोग्रेण यद्दुरापं तदाप्यते ॥१४॥\nइति संचिन्त्य सा सर्वजन्तुजातजिघांसया ।\nतपोर्थमथ सस्मार पर्वतं भूतदुर्गमम् ॥१५॥\nआरुरोह च तच्छृङ्गं स्थिरविद्युद्विलोचना ।\nहस्तपादादिमद्देहा श्यामलेवाभ्रमण्डली ॥१६॥\nतत्र गत्वाथ सा स्नात्वा तपः कर्तुं कृतस्थितिः ।\nअतिष्ठदेकपादेन चन्द्रार्कास्पन्दलोचना ॥१७॥\nक्रमेण दिवसाः पक्षास्तस्या मासर्तवो ययुः ।\nशीतातपेषु लीनायाः कृताया इव शैलतः ॥१८॥\nसा बभूवाभ्रमालायाः समासं स्तम्भिताकृतिः ।\nकृष्णोर्ध्वगोर्ध्वकेशी च खमाहर्तुमिवोद्गता ॥१९॥\nआलोक्य तां पवनजर्जरिताङ्गकत्वक्\nचीराङ्गणाकृतिरणत्पवनावधूतैः ।\nऊर्ध्वस्थमूर्धजतमःपटलैर्दधानां\nतारोघमौक्तिकमजः समुपाजगाम ॥२०॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे लीलोपाख्याने राक्षसीवर्णनं नामाष्टषष्टितमः सर्गः ॥६८॥"
  }
]
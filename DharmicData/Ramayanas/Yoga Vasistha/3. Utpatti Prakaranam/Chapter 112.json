[
  {
    "text": "श्रीवसिष्ठ उवाच ।\nयस्मिंस्तस्मिन्पदार्थे हि येन तेन यथा तथा ।\nतीव्रसंवेगसंपन्नं मनः पश्यति वाञ्छितम् ॥१॥\nजायते म्रियते चैषा मनसस्तीव्रवेगिता ।\nसौम्याम्बुबुद्बुदालीव निर्निमित्ता स्वभावतः ॥२॥\nशीतता तुहिनस्येव कज्जलस्येव कृष्णता ।\nलोलता मनसो रूपं तीव्रातीव्रैकरूपिणी ॥३॥\nश्रीराम उवाच ।\nकथमस्यातिलोलस्य वेगो वेगैककारणम् ।\nचलता मनसो ब्रह्मन्बलतो विनिवार्यते ॥४॥\nश्रीवसिष्ठ उवाच ।\nनेह चञ्चलताहीनं मनः क्वचन दृश्यते ।\nचञ्चलत्वं मनोधर्मो वह्णेर्धर्मो यथोष्णता ॥५॥\nयैषा हि चञ्चला स्पन्दशक्तिश्चित्तत्वसंस्थिता ।\nतां विद्धि मानसीं शक्तिं जगदाडम्बरात्मिकाम् ॥६॥\nस्पन्दास्पन्दादृते वायोर्यथा सत्तैव नोह्यते ।\nतथा न चित्तसत्तास्ति चञ्चलस्पन्दनादृते ॥७॥\nयत्तु चञ्चलताहीनं तन्मनो मृतमुच्यते ।\nतदेव च तपःशास्त्रसिद्धान्तो मोक्ष उच्यते ॥८॥\nमनोविलयमात्रेण दुःखशान्तिरवाप्यते ।\nमनोमननमात्रेण दुःखं परमवाप्यते ॥९॥\nदुःखमुत्पादयत्युच्चेरुत्थितश्चित्तराक्षसः ।\nसुखायानन्तभोगाय तं प्रयत्नेन पातय ॥१०॥\nतस्य चञ्चलता यैषा त्वविद्या राम सोच्यते ।\nवासनापदनाम्नीं तां विचारेण विनाशय ॥११॥\nअविद्यया वासनया तयान्तश्चित्तसत्तया ।\nविलीनया त्यागवशात्परं श्रेयोऽधिगम्यते ॥१२॥\nयत्तत्सदसतोर्मध्यं यन्मध्यं चित्त्वजाड्ययोः ।\nतन्मनः प्रोच्यते राम द्वयोर्दोलायिताकृति ॥१३॥\nजाड्यानुसंधानहतं जाड्यात्मकतयेद्धया ।\nचेतो जडत्वमायाति दृढाभ्यासवशेन हि ॥१४॥\nविवेकैकानुसंधानाच्चिदंशात्मतया मनः ।\nचिदेकतामुपायाति दृढाभ्यासवशादिह ॥१५॥\nपौरुषेण प्रयत्नेन यस्मिन्नेव पदे मनः ।\nपात्यते तत्पदं प्राप्य भवत्यभ्यासतो हि तत् ॥१६॥\nपुनः पौरुषमाश्रित्य चित्तमाक्रम्य चेतसा ।\nविशोकं पदमाश्रित्य निराशङ्कः स्थिरो भव ॥१७॥\nभवभावनया मग्नं मनसैव न चेन्मनः ।\nबलादुत्तार्यते राम तदुपायोऽस्ति नेतरः ॥१८॥\nमन एव समर्थं वो मनसो दृढनिग्रहे ।\nअराजा कः समर्थः स्याद्राज्ञो राघव निग्रहे ॥१९॥\nतृष्णाग्राहगृहीतानां संसारार्णवरंहसि ।\nआवर्तैरुह्यमानानां दूरे स्वं मन एव नौः ॥२०॥\nमनसैव मनश्छित्त्वा पाशं परमबन्धनम् ।\nउन्मोचितो न येनात्मा नासावन्येन मोक्ष्यते ॥२१॥\nया योदेति मनोनाम्नी वासना वासितान्तरा ।\nतां तां परिहरेत्प्राज्ञस्ततोऽविद्याक्षयो भवेत् ॥२२॥\nभोगौघवासनां त्यक्त्वा त्यज त्वं भेदवासनाम् ।\nभावाभावौ ततस्त्यक्त्वा निर्विकल्पःसुखीभव॥२३॥\nअभावनं भावनायास्त्वेतावान्वासनाक्षयः ।\nएष एव मनोनाशस्त्वविद्यानाश उच्यते ॥२४॥\nयद्यत्संवेद्यते किंचित्तत्रासंवेदनं परम् ।\nअसंवित्तिस्तु निर्वाणं दुःखं संवेदनाद्भवेत् ॥२५॥\nस्वेनैव तत्प्रयत्नेन पुंसः संवेद्यते क्षणात् ।\nभावस्याभावनं भूत्यै तत्तस्मान्नित्यमाहरेत् ॥२६॥\nरागादयो ये मनसीप्सितास्ते\nबुद्ध्वेह तांस्तांस्त्वमवस्तुभूतान् ।\nत्यक्त्वा तदास्याङ्कुरमस्तबीजं\nमा हर्षशोकं समुपैहि तृप्तः ॥२७॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मो० उ० मुखरवेणोपदेशांशकथनं नाम द्वादशोत्तरशततमः सर्गः ॥११२॥"
  }
]
[
  {
    "text": "श्रीराम उवाच ।\nअविद्याविभवप्रोत्थं निविडं पुरुषस्य हि ।\nमहदान्ध्यमिदं ब्रह्मन्कथं नाम विनश्यति ॥१॥\nश्रीवसिष्ठ उवाच ।\nयथा तुषारकणिका भास्करालोकनात्क्षणात् ।\nनश्यत्येवमविद्येयं राघवात्मावलोकनात् ॥२॥\nतावत्संसारभृगुषु स्वात्मना सह देहिनम् ।\nआन्दोलयति नीरन्ध्रदुःखकण्टकशालिषु ॥३॥\nअविद्या यावदस्यास्तु नोत्पन्ना क्षयकारिणी ।\nस्वयमात्मावलोकेच्छा मोहसंक्षयदायिनी ॥४॥\nअस्याः परं प्रपश्यन्त्याः स्वात्मनाशः प्रजायते ।\nआतपानुभवार्थिन्याश्छायाया इव राघव ॥५॥\nदृष्टे सर्वगते बोधे स्वयमेव विलीयते ।\nसर्वाशाभ्युदितेच्छाया द्वादशार्कगणे यथा ॥६॥\nइच्छामात्रमविद्येह तन्नाशो मोक्ष उच्यते ।\nस चासंकल्पमात्रेण सिद्धो भवति राघव ॥७॥\nमनागपि मनोव्योम्नि वासनारजनीक्षये ।\nकालिमा तनुतामेति चिदादित्यमहोदयात् ॥८॥\nयथोदिते दिनकरे क्वापि याति तमस्विनी ।\nतथा विवेकेऽभ्युदिते क्वाप्यविद्या विलीयते ॥९॥\nदृढवासनया बन्धो घनतामेति चेतसः ।\nबलाद्वेतालसंकल्पः संध्याकाले यथा शिशोः ॥१०॥\nश्रीराम उवाच ।\nयावत्किंचिदिदं दृश्यं साविद्या क्षीयते च सा ।\nआत्मभावनया ब्रह्मन्नात्मासौ कीदृशः स्मृतः ॥११॥\nश्रीवसिष्ठ उवाच ।\nचेत्यानुपातरहितं सामान्येन च सर्वगम् ।\nयच्चित्तत्त्वमनाख्येयं स आत्मा परमेश्वरः ॥१२॥\nआब्रह्म स्तम्बपर्यन्तं तृणादि यदिदं जगत् ।\nतत्सर्वं सर्वदात्मैव नाविद्या विद्यतेऽनघ ॥१३॥\nसर्वं च खल्विदं ब्रह्म नित्यं चिद्धनमक्षतम् ।\nकल्पनान्या मनोनाम्नी विद्यते नहि काचन ॥१४॥\nन जायते न म्रियते किंचिदत्र जगत्त्रये ।\nन च भावविकाराणां सत्ता क्वचन विद्यते। ॥१५॥\nकेवलं केवलाभासं सर्वसामान्यमक्षतम् ।\nचेत्यानुपातरहितं चिन्मात्रमिह विद्यते ॥१६॥\nतस्मिन्नित्ये तते शुद्धे चिन्मात्रे निरुपद्रवे ।\nशान्ते समसमाभोगे निर्विकारोदितात्मनि ॥१७॥\nयैषा स्वभावातिगतं स्वयं संकल्प्य धावति ।\nचिच्चैत्यं स्वयमाम्लाना सा म्लाना तन्मनः स्मृतम् ॥१८॥\nएतस्मात्सर्वगाद्देवात्सर्वशक्तेर्महात्मनः ।\nविभागकलनाशक्तिर्लहरीवोत्थिताम्भसः ॥१९॥\nएकस्मिन्वितते शान्ते या न किंचन विद्यते ।\nसंकल्पमात्रेण गता सा सिद्धिं परमात्मनि ॥२०॥\nअतः संकल्पसिद्धेयं संकल्पेनैव नश्यति ।\nयेनैव जाता तेनैव वह्निज्वालेव वायुना ॥२१॥\nपौरुषोद्योगसिद्धेन भोगाशा रूपतां गता ।\nअसंकल्पनमात्रेण साविद्या प्रविलीयते ॥२२॥\nनाहं ब्रह्मेति संकल्पात्सुदृढाद्बध्यते मनः ।\nसर्वं ब्रह्मेति संकल्पात्सुदृढान्मुच्यते मनः ॥२३॥\nसंकल्पः परमो बन्धस्त्वसंकल्पो विमुक्तता ।\nसंकल्पं संविजित्यान्तर्यथेच्छसि तथा कुरु ॥२४॥\nदृढा न याम्बरेऽत्रास्ति नलिनी हेमपङ्कजा ।\nलोलवैदूर्यमधुपा सुगन्धितदिगन्तरा ॥२५॥\nउद्दण्डैः प्रकटाभोगैर्मृणालभुजमण्डलैः ।\nविहसन्ती प्रकाशस्य शशिनो रश्मिमण्डलम् ॥२६॥\nविकल्पजालिकेवेत्थमसत्येवापि सत्समा ।\nमनःस्वार्थविलासार्थं यथा बालेन कल्प्यते ॥२७॥\nतथैवेयमविद्येह भवबन्धनबन्धनी ।\nचपला न सुखायैव बालेन कलिता दृढा ॥२८॥\nकृशोऽतिदुःखी बद्धोऽहं हस्तपादादिमानहम् ।\nइति भावानुरूपेण व्यवहारेण बध्यते ॥२९॥\nनाहं दुःखी न मे देहो बन्धः कस्यात्मनः स्थितः ।\nइति भावानुरूपेण व्यवहारेण मुच्यते ॥३०॥\nनाहं मांसं न चास्थीनि देहादन्यः परो ह्यहम् ।\nइति निश्चयवानन्तः क्षीणाविद्य इहोच्यते ॥३१॥\nप्रोत्तुङ्गसुरशैलाग्रवैदूर्यशिखरप्रभा ।\nअथवार्कांशुदुर्भेदा तिमिरश्रीः स्थितोपरि ॥३२॥\nकल्प्यते हि यथा व्योम्नः कालिमेति स्वभावतः ।\nपुंसा धरणिसंस्थेन स्वसंकल्पनयेद्धया ॥३३॥\nकल्पितैवमविद्येयमनात्मन्यात्मभावना ।\nपुरुषेणाप्रबुद्धेन न प्रबुद्धेन राघव ॥३४॥\nश्रीराम उवाच ।\nमेरुनीलमणिच्छाया नेयं नापि तमःप्रभा ।\nतदेतत्किंकृतं ब्रह्मन्नीलत्वं नभसो वद ॥३५॥\nश्रीवसिष्ठ उवाच ।\nन नाम नीलता व्योम्नः शून्यस्य गुणवत्स्थिता ।\nअन्यरत्नप्रभाभावान्न वाप्येषा च मैरवी ॥३६॥\nतेजोमयत्वादण्डस्य स्फारत्वादिव तेजसः ।\nप्राकाश्यादण्डपारस्य तमसो नात्र संभवः ॥३७॥\nकेवलं शून्यतैवैषा बह्वी सुभग लक्ष्यते ।\nवयस्येवानुरूपा या अविद्याया असन्मयी ॥३८॥\nस्वदृष्टिक्षयसंपत्तावक्ष्णोरेवोदितं तमः ।\nवस्तुस्वभावात्तद्व्योम्नः कार्ष्ण्यमित्यवलोक्यते ॥३९॥\nएतद्बुद्ध्वा यथा व्योम्नि दृश्यमानोऽपि कालिमा ।\nन कालिमेति बुद्धिः स्यादविद्यातिमिरं तथा ॥४०॥\nअसंकल्पो ह्यविद्याया निग्रहः कथितो बुधैः ।\nयथा गगनपद्मिन्याः स भाति सुकरः स्वयम् ॥४१॥\nभ्रमस्य जागतस्यास्य जातस्याकाशवर्णवत् ।\nअपुनःस्मरणं मन्ये साधो विस्मरणं वरम् ॥४२॥\nनष्टोऽहमिति संकल्पाद्यथा दुःखेन नश्यति ।\nप्रबुद्धोऽस्मीतिसंकल्पाज्जनो ह्येति यथा सुखम् ॥४३॥\nतथा संमूढसंकल्पान्मूढतामेति वै मनः ।\nप्रबोधोदारसंकल्पात्प्रबोधायानुधावति ॥४४॥\nक्षणात्संस्मरणादेषा ह्यविद्योदेति शाश्वती ।\nयस्माद्विस्मरणादन्तः परिणश्यति नश्वरी ॥४५॥\nभावनी सर्वभावानां सर्वभूतविमोहिनी ।\nभारिणी स्वात्मनो नाशे स्वात्मवृद्धौ विनाशिनी ॥४६॥\nमनो यदनुसंधत्ते तत्सर्वेन्द्रियवृत्तयः ।\nक्षणात्संपादयन्त्येता राजाज्ञामिव मन्त्रिणः ॥४७॥\nतस्मान्मनोनुसंधानं भावेषु न करोति यः ।\nअन्तश्चेतनयत्नेन स शान्तिमधिगच्छति ॥४८॥\nयदादावेव नास्तीदं तदद्यापि न विद्यते ।\nयदिदं भाति तद्ब्रह्म शान्तमेकमनिन्दितम् ॥४९॥\nमननीयमतो नान्यत्कदा कस्य कथं कुतः ।\nनिर्विकारमनाद्यन्तमास्यतामपयन्त्रणम् ॥५०॥\nपरं पौरुषमाश्रित्य यत्नात्परमया धिया ।\nभोगाशाभावनां चित्तात्समूलामलमुद्धरेत् ॥५१॥\nयदुदेति परो मोहो जरामरणकारणम् ।\nआशापाशशतोल्लासिवासना तद्विजृम्भते ॥५२॥\nमम पुत्रा मम धनमयं सोऽहमिदं मम ।\nइतीयमिन्द्रजालेन वासनैव विवल्गति ॥५३॥\nशून्ये एव शरीरेऽस्मिन्विलोलो जलवातवत् ।\nअनन्यया वासनया त्वहंभावाहिरर्पितः ॥५४॥\nपरमार्थेन तत्त्वज्ञ ममाहमिदमित्यलम् ।\nनदिश्रेण्योआत्मतत्त्वादृते सत्यं न कदाचन किंचन ॥५५॥\nखाद्रिद्यूर्वीनदिश्रेण्यो दृष्टिसृष्ट्या पुनः पुनः ।\nसैवान्येव विचित्रेयमविद्या परिवर्तते ॥५६॥\nउदेत्यज्ञानमात्रेण नश्यति ज्ञानमात्रतः ।\nसन्मात्रे परिविच्छेद्या रज्ज्वामिव भुजंगधीः ॥५७॥\nखाद्व्यब्ध्युर्वीनदी सेयं याऽविद्याऽज्ञस्य राघव ।\nनाविद्या ज्ञस्य तद्ब्रह्म स्वमहिम्ना व्यवस्थितम् ॥५८॥\nरज्जुसर्पविकल्पौ द्वावक्षेनैवोपकल्पितौ ।\nज्ञेन त्वेकैव निर्णीता ब्रह्मदृष्टिरकृत्रिमा ॥५९॥\nमा भवाज्ञो भव प्राज्ञो जहि संसारवासनाम् ।\nअनात्मन्यात्मभावेन किमज्ञ इव रोदिषि ॥६०॥\nकस्तवायं जडो मूको देहो भवति राघव ।\nयदर्थं सुखदुःखाभ्यामवशः परिभूयसे ॥६१॥\nयथा हि काष्ठजतुनोर्यथा बदरकुण्डयोः ।\nश्लिष्टयोरपि नैकत्वं देहदेहवतोस्तथा ॥६२॥\nभस्त्रादाहे यथा दाहो न भस्त्रान्तरवर्तिनः ।\nपवनस्य तथा देहनाशे नात्मा न नश्यति ॥६३॥\nदुःखितोऽहं सुखाढ्योऽहमिति भ्रान्ति रघूद्वह ।\nमृगतृष्णोपमां बुद्ध्वा त्यज सत्यं समाश्रय ॥६४॥\nअहो नु चित्रं यत्सत्यं ब्रह्म तद्विस्मृतं नृणाम् ।\nयदसत्यमविद्याख्यं तन्नूनं स्मृतिमागतम् ॥६५॥\nप्रसरं त्वमविद्याया मा प्रयच्छ रघूद्वह ।\nअनयोपहिते चित्ते दुष्पारेह कदर्थना ॥६६॥\nमिथ्यैवानर्थकारिण्या मनोमननपीनया ।\nअनया दुःखदायिन्या महामोहफलान्तया ॥६७॥\nचन्द्रबिम्बे सुधार्द्रेऽपि कृत्वा रौरवकल्पनम् ।\nनारकं दाहसंशोषदुःखं समनुभूयते ॥६८॥\nजलकल्लोलकह्लारपुष्पसीकरवीचिषु ।\nसरस्सु मृगतृष्णाढ्यं मरुत्वं परिदृश्यते ॥६९॥\nनभोनगरनिर्माणपातोत्पातनसंभ्रमाः ।\nस्वप्नादिष्वनुभूयन्ते विचित्राः सुखदुःखदाः ॥७०॥\nसंसारवासनाश्चेतो यदि नाम न पूरयेत् ।\nतज्जाग्रत्स्वप्नसंरम्भाः किं नयेयुरिहापदम् ॥७१॥\nदृश्यते रौरवा वीचिनरकानर्थशासना ।\nमिथ्याज्ञाने गते वृद्धिं स्वप्नोपवनभूमिषु ॥७२॥\nअनया वेधितं चेतो विसतन्तावपि क्षणात् ।\nपश्यत्यखिलसंसारसागरानर्थविभ्रमम् ॥७३॥\nअनयोपहते चित्ते राज्य एव हि संस्थिताः ।\nतास्तादृश्यो जना यान्ति या न योग्याः श्वपाकिनः ॥७४॥\nतस्माद्राम परित्यज्य वासनां भवबन्धनीम् ।\nसर्वरागमयीं तिष्ठ नीरागः स्फटिको यथा ॥७५॥\nतिष्ठतस्तव कार्येषु मास्तु रागेषु रञ्जना ।\nस्फटिकस्येव चित्राणि प्रतिबिम्बानि गृह्णतः ॥७६॥\nविदितकौतुकसङ्घसमिद्धया\nयदि करोषि सदैव सुशीलया ।\nवरधिया गतप्राकृतिकक्रिय-\nस्तदसि केन सहानुपमीयसे ॥७७॥"
  },
  {
    "text": "इत्यार्षे श्रीवासिष्ठमहारामायणे मोक्षोपाये उत्पत्तिप्रकरणे यथाकथितदोषपरिहारोपदेशो नाम चतुर्दशोत्तरशततमः सर्गः ॥११४॥"
  }
]
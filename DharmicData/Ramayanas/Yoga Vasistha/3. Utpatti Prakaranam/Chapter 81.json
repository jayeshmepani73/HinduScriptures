[
  {
    "text": "राक्षस्युवाच ।\nअहो नु परमार्थोक्तिः पावनी तव मन्त्रिणः ।\nराजा राजीवपत्राक्ष इदानीमेव भाषताम् ॥१॥\nराजोवाच ।\nजागतप्रत्ययाभावो यस्याहुः प्रत्ययं परम् ।\nसर्वसंकल्पसंन्यासश्चेतसा यत्परिग्रहः ॥२॥\nयत्संकोचविकासाभ्यां जगत्प्रलयसृष्टयः ।\nनिष्ठा वेदान्तवाक्यानामथ वाचामगोचरः ॥३॥\nकोटिद्वयान्तरालस्थं मध्ये कोटिद्वयीमयम् ।\nयस्य चित्तमयी लीला जगदेतच्चराचरम् ॥४॥\nयस्य विश्वात्मकत्वेऽपि खण्ड्यते नैकपिण्डता ।\nसन्मात्रं तत्त्वया भद्रे कथ्यते ब्रह्म शाश्वतम् ॥५॥\nएषोऽणुर्वेदनाद्वायुः स्वभ्रान्तिर्दृगदृश्यत ।\nअतो न किंचिद्वाय्वादि केवलं शुद्धचेतनम् ॥६॥\nशब्दसंवेदनाच्छब्दः शब्दस्य भ्रान्तिदर्शनम् ।\nततोऽत्र शब्दशब्दार्थदृष्टेर्दूरतरं गतः ॥७॥\nसोऽणुः सर्वं न किंचिच्च सोऽहं नाहं स एव च ।\nसर्वशक्यात्मनोऽस्यैव प्रतिभैकात्र कारणम् ॥८॥\nआत्मा यत्नशतप्राप्यो लब्धेऽस्मिन्न च किंचन ।\nलब्धं भवति तच्चैतत्परमं वा न किंचन ॥९॥\nतावज्जन्म वसन्तेषु संसृतिव्रततिश्चिरम् ।\nविकसत्युदितो यावन्न बोधो मूलकाषकृत् ॥१०॥\nअणुनानेन रूपत्वं दृश्यतामिव गच्छता ।\nतापेनाम्बुधियेवेदं स्वस्थेनैवापहारितम् ॥११॥\nअनेन संविदणुना मेरुस्त्रिभुवनं तृणम् ।\nवमित्वा बहिरन्तस्थं मायात्मकमवेक्ष्यते ॥१२॥\nचिदणोरन्तरे यद्यदस्ति तद्दृश्यते बहिः ।\nसंकल्पेष्टालिङ्गनादिदृष्टान्तोऽत्र हि रागिणः ॥१३॥\nआदिसर्गे सर्वशक्तिश्चिद्यथैवोदितात्मना ।\nतथाशु पश्यत्यखिलं संकल्पे पर्वतः स्वतः ॥१४॥\nअभिजातस्य यस्यान्तर्यद्यथा प्रतिभासते ।\nतत्तथा पश्यतीवासौ दृष्टान्तोऽत्र शिशोर्मनः ॥१५॥\nपरमाणुतयैवापि चिन्मात्रेणाणुनामुना ।\nपरिसूक्ष्मतमेनैव विष्वग्विश्वं प्रपूरितम् ॥१६॥\nअणुरेव न मात्येष योजनानां शतेष्वपि ।\nसर्वगत्वादनादित्वादरूपत्वादनाकृतिः ॥१७॥\nयथा धूर्तेन खिङ्गेन पुंसा बालः प्रतार्यते ।\nसुभ्रूविकारनयननिरीक्षणविचेष्टितैः ॥१८॥\nचिदालोकेन शुद्धेन सपर्वततृणं जगत् ।\nनाट्यतेऽविरतं तद्वद्विवृत्त्याभिनयं सदा ॥१९॥\nतेनैवानन्तरूपत्वादणुना वाससा यथा ।\nसंविदा तद्भवद्बाह्ये कृत्वा मेर्वादिवेष्टितम् ॥२०॥\nदिक्कालाद्यनवच्छिन्नरूपत्वान्मेरुतो बृहत् ।\nवालाग्रशतभागात्माप्येष सूक्ष्मः परोऽणुकः ॥२१॥\nशुद्धसंवेदनाकाशरूपस्य परमाणुना ।\nशोभते नहि साम्योक्तिर्मेरुसर्षपयोरिव ॥२२॥\nमायाकलापिनाणुत्वं निर्माय परमात्मनि ।\nहेम्नीव कटकत्वेन नानात्र समता भवेत् ॥२३॥\nप्रकटोऽनेन दीपेन प्रकाशोऽनुभवात्मना ।\nस्वसत्तानाशपूर्वो हि विनानेन भवेत्ततः ॥२४॥\nयदि सूर्यादिकं सर्वं जगदेकं जडं भवेत् ।\nततः किमात्मकं रूपं प्रकाशः स्यात्क्व वाथ किम् ॥२५॥\nशुद्धसन्मात्रचित्त्वं यत्स्वतः स्वात्मनि संस्थितम् ।\nतदेतदणुना तेजो दृष्टं बहिरवस्थितम् ॥२६॥\nतेजांस्यर्केन्दुवह्नीनां न भिन्नानि तमोघनात् ।\nएतावानेव भेदोऽस्ति यद्वर्णे शौक्ल्यकृष्णते ॥२७॥\nयादृक्कज्जलनीहारे मेघनीहारयोर्भवेत् ।\nतादृक्प्रकाशतमसोर्भेदो नेति तयोः स्थितिः ॥२८॥\nजडयोरुपलम्भाय चिदादित्यः किलैतयोः ।\nयदा तपति तेनैते लब्धसत्तैकतां गते ॥२९॥\nतपत्येकश्चिदादित्यो रात्रिंदिवमतन्द्रितः ।\nअन्तर्बहिः शिलाद्यन्तरप्यनस्तमयोदयः ॥३०॥\nत्रिलोकी भाति तेनेयं जीवस्य प्रथितात्मनः ।\nनानोपलम्भभाण्डाढ्या कुटी कठिनकोटरा ॥३१॥\nतमस्त्वं तमसो देहमविनाशयतामुना ।\nतप्यतेऽभासया भासा सर्वमाभास्यते तमः ॥३२॥\nपद्मोत्पले यथार्केण तपता प्रकटीकृते ।\nप्रकाशतमसोः सत्ते चितैवं प्रकटीकृते ॥३३॥\nअर्कः कुर्वन्नहोरात्रे दर्शयत्याकृतिं यथा ।\nचितिः सदसती कृत्वा दर्शयत्याकृतिं तथा ॥३४॥\nचिदणोरन्तरे सन्ति समग्रानुभवाणवः ।\nयथा मधुरसस्यान्तः पुष्पपत्रफलश्रियः ॥३५॥\nउद्यन्ति चिदणोरेते समग्रानुभवाणवः ।\nमधुमासरसाच्चित्रा इव खण्डपरम्पराः ॥३६॥\nपरमात्माणुरत्यन्तनिःस्वादुः सूक्ष्मतावशात् ।\nसमग्रस्वादुसत्तैकजनकः स्वदते स्वयम् ॥३७॥\nयो यो नाम रसः कश्चित्समस्तोऽप्यप्स्यवस्थितः ।\nप्रतिबिम्बमिवादर्शे तं विना नास्त्यसौ स्वतः ॥३८॥\nत्यजता संस्थितं सर्वं चिन्मात्रपरमाणुना ।\nत्यक्तं जगदसंवित्त्या संवित्त्या सर्वमाश्रितम् ॥३९॥\nअशक्तया स्वात्मगुप्तौ सर्वमाच्छादितं जगत् ।\nचित्ताणुतामेव परां संप्रसार्य वितानवत् ॥४०॥\nआत्मगुप्तौ न शक्नोति परमात्माम्बराकृतिः ।\nमनागपि क्षणमपि गजो दूर्वावने यथा ॥४१॥\nतथाप्याक्रान्तवान्विश्व ज्ञातो गोपायति क्षणात् ।\nजगद्धानाकणं बाल इवाहो घनमायिता ॥४२॥\nचिन्मात्रानुनयेनेदं जगत्सन्नपि जीवति ।\nवसन्तरसबोधेन विचित्रेव वनावली ॥४३॥\nचित्तसत्तैवमखिलं स्वतो जगदिवोदितम् ।\nमधुमासरसोल्लासाच्चित्रो हि वनखण्डकः ॥४४॥\nसत्यं चिन्मयमेवेदं जगदित्येव विद्ध्यलम् ।\nवसन्तरसमेव त्वं विद्धि पल्लवगुल्मकम् ॥४५॥\nसर्वावयविसारत्वात्सहस्रकरलोचनः ।\nपरमाणुरसावेव नित्यानवयवोदयः ॥४६॥\nनिमेषांशावबोधो हि चिदणोः प्रतिभासते ।\nयतः कल्पसहस्रौघः स्वप्ने वार्धकबाल्यवत् ॥४७॥\nततः सोऽपि निमेषोणुः कल्पकोटिशतान्यलम् ।\nसर्वसत्ताविलासेन प्रतिभैका विजृम्भते ॥४८॥\nअभुक्तवत्येव यथा भुक्तवानहमित्यलम्।\nजायते प्रत्ययस्तद्वन्निमेषे कल्पनिश्चयः ॥४९॥\nअभुक्त्वा भुक्तवानस्मीत्येवं प्रत्ययशालिनः ।\nदृश्यन्ते वासनाविष्टाः स्वप्ने स्वमरणं यथा ॥५०॥\nजगन्ति परितिष्ठन्ति परमाणौ चिदात्मनि ।\nप्रतिभासाः प्रवर्तन्ते तत एव हि जागताः ॥५१॥\nयदस्ति यत्र तत्तस्मात्समुदेति तदेव तत् ।\nआकारिणि विकारादि दृष्टं न गगनेऽमले ॥५२॥\nचिति भूतानि भूतानि वर्तमानानि संप्रति ।\nभविष्यन्ति च भूतानि सन्ति बीजे द्रुमा इव ॥५३॥\nनिमेषकल्पावेतेन तुषेणान्नकणाविव ।\nवलिता वेषचेत्याभ्यामणुः स्वात्माङ्गकं श्रितः ॥५४॥\nउदासीनवदासीनो न संस्पृष्टो मनागपि ।\nएष भोक्तृत्वकर्तृत्वैः स्वात्मा सर्वजगत्यपि ॥५५॥\nजगत्सत्तोदिते यं हि शुद्धचित्परमाणुतः ।\nपरमाणोश्च भोक्तृत्वकर्तृत्वे केवलं स्थिते ॥५६॥\nजगन्न किंचित्क्रियते सर्वदैव न केनचित् ।\nविलीयते च नो किंचिन्मानुष्याद्दृश्यखण्डनम् ॥५७॥\nसर्वं समसमाभासमिदमाकाशकोशकम् ।\nजगत्तयोपशब्दं च विद्ध्यनाद्यं निशाचरि ॥५८॥\nचिदणुर्दृश्यसिद्ध्यर्थमान्तरीं चिच्चमत्कृतिम् ।\nबहीरूपतया धत्ते स्वात्मनि परिसंस्थिताम् ॥५९॥\nएतद्बहिष्ठमन्तस्थमस्ति शब्दे न वस्तुनि ।\nउपदेशाय सत्त्वानां चिद्रूपत्वाज्जगत्त्रये ॥६०॥\nद्रष्टाऽदृष्टपदं गच्छन्नात्मानं संप्रपश्यति ।\nनेत्रदृश्याभिपातीव सदेवासदिव स्थितम् ॥६१॥\nन च गच्छति दृश्यत्वं द्रष्टा?ह्यसदवास्तवम् ।\nआत्मन्येव न यत्किंचित्तत्तामेति कथं परः ॥६२॥\nदृगेव लोचने सा च वासनान्तं निजं वपुः ।\nबहीरूपतया दृश्यं कृत्वा द्रष्टृतयोदिता ॥६३॥\nन विना द्रष्टतामस्ति दृश्यसत्ता कथंचन ।\nपितृतेव विना पुत्रं द्वितेवैक्यपदं विना ॥६४॥\nद्रष्टैव दृश्यतामेति न द्रष्टृत्वं विनास्ति तत् ।\nविना पित्रेव तनयो विना भोक्त्रेव भोग्यता ॥६५॥\nद्रष्टुर्दृश्यविनिर्माणे चित्त्वादस्त्वेव शक्तता ।\nकनकस्यावदातस्य कटकादिकृताविव ॥६६॥\nदृश्यस्य द्रष्ट्टृनिर्माणे जडत्वान्नास्ति शक्तता ।\nकटकस्य तु हैमस्य यथा कनकनिर्मितौ ॥६७॥\nचेतनादृश्यनिर्माणं चित्करोत्यसदेव सत् ।\nअकारणं मोहहेतुं हेमेव कटकभ्रमम् ॥६८॥\nकटकत्वावभासे हि यथा हेम्नो न हेमता ।\nसत्येव प्रकचत्येवं द्रष्ट्टदृश्यस्थितौ वपुः ॥६९॥\nद्रष्टा दृश्यतया तिष्ठन्द्रष्ट्टतामुपजीवति ।\nसत्यां कटकसंवित्तौ हेम काञ्चनतामिव ॥७०॥\nएकस्मिन्प्रतिभासे हि न स? द्रष्टृदृश्ययोः ।\nपुंप्रत्ययप्रकचने क्व पशुप्रत्ययोदयः ॥७१॥\nदृश्यं पश्यन्त्यमात्मानं न द्रष्टा संप्रपश्यति ।\nद्रष्टुर्हि दृश्यतापत्तौ सत्ताऽसत्तेव तिष्ठति ॥७२॥\nबोधाद्गलितदृश्यस्य द्रष्टुः सत्तेव भासते ।\nअबुद्धे कटके स्वस्य हेम्नोऽकटकता यथा ॥७३॥\nदृश्ये सत्यस्ति वै द्रष्टा दृश्यं द्रष्टरि भासते ।\nद्वयेन च विना नैकं नैकमप्यस्ति चानयोः ॥७४॥\nसर्वं यथावद्विज्ञाय शुद्धसंविन्मयात्मना ।\nवाचामविषयं स्वच्छं किंचिदेवावशिष्यते ॥७५॥\nआत्मानं दर्शनं दृश्यं दीपेनेवावभासितम् ।\nकृतं च सर्वमेतेन चिन्मात्रपरमाणुना ॥७६॥\nमातृमानप्रमेयाख्यं बुधो निगिरति त्रयम् ।\nहेमेव कटकादित्वमसन्मयमुपस्थितम् ॥७७॥\nयथा न जलभूम्यादेः पृथक्किंचिन्मनागपि ।\nतथैतस्मात्स्वभावाणोर्न किंचित्पृथगस्ति हि ॥७८॥\nसर्वगानुभवात्मत्वात्सर्वानुभवरूपतः ।\nएकत्वानुभवन्याये रूढे सर्वैकतास्य हि ॥७९॥\nअस्येच्छया पृथङ्नास्ति वीचितेव महाम्भसः ।\nइच्छानुरूपसंपत्तेर्भावितार्थैकता किल ॥८०॥\nदिक्कालाद्यनवच्छिन्नः परमात्मास्ति केवलः ।\nसर्वात्मत्वात्स सर्वात्मा सर्वानुभवत. स्वतः ॥८१॥\nसन्नेष चेतनात्मत्वाद्दर्शनानवबोधतः ।\nद्वैतैक्ये नात्र विद्येते सर्वरूपे महात्मनि ॥८२॥\nयदि कश्चिद्द्वितीयः स्यात्तदैकस्यैकता भवेत् ।\nद्वैतैक्ययोर्मिथः सिद्धिरातपच्छाययोरिव ॥८३॥\nयत्र नास्ति द्वितीयो हि तत्रैकस्यैकता कथम् ।\nएकतायामसिद्धायां द्वयमेव न विद्यते ॥८४\nएवं स्थिते तु यस्तिष्ठंस्तत्तादृक्तदिवास्ति हि ।\nतस्मान्न व्यतिरिक्तं तद्रूपं द्रव इवाम्भसः ॥८५॥\nनानारम्भविभासं च साम्येनाक्षुब्धरूपिणः ।\nबीजस्यान्तस्तरुरिव ब्रह्मणोऽन्तः स्थितं जगत् ॥८६॥\nद्वैतमप्यपृथक्तस्माद्धेम्नः कटकता यथा ।\nसम्यग्बुद्धावबोधो हि द्वैतं तच्च न सन्मयम् ॥८७॥\nयथा द्रवत्वं पयसः स्पन्दनं मातरिश्वनः ।\nव्योम्नः शून्यत्वमेवं हि न पृथग्द्वैतमीश्वरात् ॥८७॥\nद्वैताद्वैतोपलम्भो हि दुःखायैव क्रियात्मने ।\nनिपुणोऽनुपलम्भो यस्त्वेतयोस्तत्परं विदुः ॥८९॥\nमातृमानप्रमेयादिद्रष्टृदर्शनदृश्यता ।\nएतावज्जगदेतच्च परमाणौ चिति स्थितम् ॥९०॥\nअयं जगदणुर्नित्यमेतेनाणुसुमेरुणा ।\nस्पन्दनं पवनेनेव स्वाङ्ग एव कृताकृतः ॥९१॥\nअहो नु भीमा मायेयमथवा मायिनां परा ।\nपरमाण्वन्तरेवास्ति यत्त्रैलोक्यपरम्परा ॥९२॥\nअथासंभवमायित्वमेवैतत्सर्वदा स्थितम् ।\nचिन्मात्रपरमाणुत्वमात्रमेव जगत्स्थितिः ॥९३॥\nअन्तर्गतजगज्जालोऽप्येषोऽणुः साम्यमत्यजन् ।\nस्थितोऽन्तस्थबृहद्वृक्षं बीजं भाण्डोदरे यथा ॥९४॥\nबीजेऽन्तर्वृक्षविस्तारः स्थितः सफलपल्लवः ।\nपरया दृश्यते दृष्ट्या जगच्च चिदणूदरे ॥९५॥\nस शाखाफलपुष्पं स्वमजहद्बीजकोटरे ।\nयथा तरुः स्थितस्तद्वद्विकासि चिदणोर्जगत् ॥९६॥\nसंस्थितं द्वैतमद्वैतं बीजकोश इव द्रुमः ।\nजगच्चित्परमाण्वन्तर्यः पश्यति स पश्यति ॥९७॥\nन द्वैतं नैव चाद्वैतं न च बीजं न चाङ्कुरः ।\nन स्थूलं न च वा सूक्ष्मं नाजातं जातमेव च ॥९८॥\nन चास्ति न च नास्तीदं न सौम्यं क्षुभितं न च ।\nत्रिजगच्चिदणोरन्तः खवाय्वपि न किंचन ॥९९॥\nन जगन्नाजगच्चास्ति विद्यते चित्परा शुभा ।\nसर्वात्मिका यदा यत्र सा यथोदेति तत्तथा ॥१००॥\nउदेत्यनुदितोऽप्येष स्वयंवेदनजृम्भितः ।\nपरमात्माणुरेकात्मा समग्रात्मतयैव खे ॥१०१॥\nद्रुमो भूमौ स्वबीजत्वमिवोदेत्यनुदेत्यपि ।\nपरं तत्त्वं जगद्भक्त्या जगत्तां स्वोदयेन च ॥१०२॥\nद्रुमो बीजतयैवाशु न संत्यक्तसमस्थितिः ।\nतिष्ठत्यपगतस्पन्दस्त्यागात्यागपरोऽणुकः ॥१०३॥\nबिसतन्तुर्महामेरुः परमाणोरपेक्षया ।\nदृश्यं किल विशेत्तन्तुरदृश्याक्ष्णा पराणुता ॥१०४॥\nबिसतन्तुर्महामेरुः परमाणोः किलात्मनः ।\nतस्यैव तद्घनाः स्वान्तः स्थिता मेर्वादिकोटयः ॥१०५॥\nएकेन तेन महता परमाणुना च व्याप्तं ततं विरचितं जनितं कृतं च ।\nदृश्यं प्रपञ्चरचितं नभसेव विश्वं शून्यत्वमच्छमभितः परिलब्धमेव ॥१०६॥\nद्वैतेन सुन्दरतरं स्वमनुज्झितेन रूपं सुषुप्तसदृशेन यथावबोधात् ।\nऐक्यं गतं स्थितिगमागममुक्तमेवमित्थं स्थितं तनु जगत्परमार्थपिण्डः ॥१०७॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे कर्क० परमार्थापिण्डीकरणं नामैकाशीतितमः सर्गः ॥८१॥"
  }
]
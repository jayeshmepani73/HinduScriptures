[
  {
    "text": "श्रीवसिष्ठ उवाच ।\nविशेषेण महाबुद्धे संसारोत्तरणे नृणाम् ।\nसर्वत्रोपकरोतीह साधुः साधुसमागमः ॥ १ ॥"
  },
  {
    "text": "साधुसङ्गतरोर्जातं विवेककुसुमं सितम् ।\nरक्षन्ति ये महात्मानो भाजनं ते फलश्रियः ॥ २ ॥"
  },
  {
    "text": "शून्यमाकीर्णतामेति मृतिरप्युत्सवायते ।\nआपत्संपदिवाभाति विद्वज्जनसमागमे ॥ ३ ॥"
  },
  {
    "text": "हिममापत्सरोजिन्या मोहनीहारमारुतः ।\nजयत्येको जगत्यस्मिन्साधुः साधुसमागमः ॥ ४ ॥"
  },
  {
    "text": "परं विवर्धनं बुद्धेरज्ञानतरुशातनम् ।\nसमुत्सारणमाधीनां विद्धि साधुसमागमम् ॥ ५ ॥"
  },
  {
    "text": "विवेकः परमो दीपो जायते साधुसंगमात् ।\nमनोहरोज्ज्वलो नूनमासेकादिव गुच्छकः ॥ ६ ॥"
  },
  {
    "text": "निरपायां निराबाधां निर्वृतिं नित्यपीवरीम् ।\nअनुत्तमां प्रयच्छन्ति साधुसङ्गविभूतयः ॥ ७ ॥"
  },
  {
    "text": "अपि कष्टतरां प्राप्तैर्दशां विवशतां गतैः ।\nमनागपि न संत्याज्या मानवैः साधुसंगतिः ॥ ८ ॥"
  },
  {
    "text": "साधुसंगतयो लोके सन्मार्गस्य च दीपिकाः ।\nहार्दान्धकारहारिण्यो भासो ज्ञानविवस्वतः ॥ ९ ॥"
  },
  {
    "text": "यः स्नातः शीतसितया साधुसंगतिगङ्गया ।\nकिं तस्य दानैः किं तीर्थैः किं तपोभिः किमध्वरैः ॥ १० ॥"
  },
  {
    "text": "नीरागाश्छिन्नसंदेहा गलितग्रन्थयोऽनघ ।\nसाधवो यदि विद्यन्ते किं तपस्तीर्थसंग्रहैः ॥ ११ ॥"
  },
  {
    "text": "विश्रान्तमनसो धन्याः प्रयत्नेन परेण हि ।\nदरिद्रेणेव मणयः प्रेक्षणीया हि साधवः ॥ १२ ॥"
  },
  {
    "text": "सत्समागमसौन्दर्यशालिनी धीमतां मतिः ।\nकमलेवाप्सरोवृन्दे सर्वदैव विराजते ॥ १३ ॥"
  },
  {
    "text": "तेनामलविचारस्य पदस्याग्रावचूलिता ।\nप्रथिता येन धन्येन न त्यक्ता साधुसंगतिः ॥ १४ ॥"
  },
  {
    "text": "विच्छिन्नग्रन्थयस्तज्ज्ञाः साधवः सर्वसंमताः ।\nसर्वोपायेन संसेव्यास्ते ह्युपाया भवाम्बुधौ ॥ १५ ॥"
  },
  {
    "text": "ते एते नरकाग्नीनां संशुष्केन्धनतां गताः ।\nयैर्दृष्टा हेलया सन्तो नरकानलवारिदाः ॥ १६ ॥"
  },
  {
    "text": "दारिद्र्यं मरणं दुःखमित्यादिविषयो भ्रमः ।\nसंप्रशाम्यत्यशेषेण साधुसंगमभेषजैः ॥ १७ ॥"
  },
  {
    "text": "संतोषः साधुसङ्गश्च विचारोऽथ शमस्तथा ।\nएत एव भवाम्भोधावुपायास्तरणे नृणाम् ॥ १८ ॥"
  },
  {
    "text": "संतोषः परमो लाभः सत्सङ्गः परमा गतिः ।\nविचारः परमं ज्ञानं शमो हि परमं सुखम् ॥ १९ ॥"
  },
  {
    "text": "चत्वार एते विमला उपाया भवभेदने ।\nयैरभ्यस्तास्त उत्तीर्णा मोहवारिभवार्णवात् ॥ २० ॥"
  },
  {
    "text": "एकस्मिन्नेव वै तेषामभ्यस्ते विमलोदये ।\nचत्वारोऽपि किलाभ्यस्ता भवन्ति सुधियां वर ॥ २१ ॥"
  },
  {
    "text": "एकोऽप्येकोऽपि सर्वेषामेषां प्रसवभूरिह ।\nसर्वसंसिद्धये तस्मात्यत्नेनैकं समाश्रयेत् ॥ २२ ॥"
  },
  {
    "text": "सत्समागमसंतोषविचाराः सुविचारितम् ।\nप्रवर्तन्ते शमस्वच्छे वाहनानीव सागरे ॥ २३ ॥"
  },
  {
    "text": "विचारसंतोषशमसत्समागमशालिनि ।\nप्रवर्तन्ते श्रियो जन्तौ कल्पवृक्षाश्रिते यथा ॥ २४ ॥"
  },
  {
    "text": "विचारशमसत्सङ्गसंतोषवति मानवे ।\nप्रवर्तन्ते प्रपूर्णेन्दौ सौन्दर्याद्या गुणा इव ॥ २५ ॥"
  },
  {
    "text": "सत्सङ्गसंतोषशमविचारवति सन्मतौ ।\nप्रवर्तन्ते मन्त्रिवरे राजनीव जयश्रियः ॥ २६ ॥"
  },
  {
    "text": "तस्मादेकतमं नित्यमेतेषां रघुनन्दन ।\nपौरुषेण मनो जित्वा यत्नेनाभ्याहरेद्गुणम् ॥ २७ ॥"
  },
  {
    "text": "परं पौरुषमाश्रित्य जित्वा चित्तमतङ्गजम् ।\nयावदेको गुणो नान्तस्तावन्नास्त्युत्तमा गतिः ॥ २८ ॥"
  },
  {
    "text": "पौरुषेण प्रयत्नेन दन्तैर्दन्तान्विचूर्णयेत् ।\nयावन्नाभिनिविष्टं ते मनो राम गुणार्जने ॥ २९ ॥"
  },
  {
    "text": "देवो भवाथ यक्षो वा पुरुषः पादपोऽथ वा ।\nतावत्तव महाबाहो नोपायोऽस्तीह कश्चन ॥ ३० ॥"
  },
  {
    "text": "एकस्मिन्नेव फलदे गुणे बलमुपागते ।\nक्षीयन्ते सर्व एवाशु दोषा विवशचेतसः ॥ ३१ ॥"
  },
  {
    "text": "गुणे विवृद्धे वर्धन्ते गुणा दोषजयप्रदाः ।\nदोषे विवृद्धे वर्धन्ते दोषा गुणविनाशनाः ॥ ३२ ॥"
  },
  {
    "text": "मनोमोहवने ह्यस्मिन्वेगिनी वासनासरित् ।\nशुभाशुभबृहत्कूला नित्यं वहति जन्तुषु ॥ ३३ ॥"
  },
  {
    "text": "सा हि स्वेन प्रयत्नेन यस्मिन्नेव निपात्यते ।\nकूले तेनैव वहति यथेच्छसि तथा कुरु ॥ ३४ ॥"
  },
  {
    "text": "पुरुषयत्नजवेन मनोवने शुभतटानुगतां क्रमशः कुरु ।\nवरमते निजभावमहानदीमहह तेन मनागपि नोह्यसे ॥ ३५ ॥"
  }
]
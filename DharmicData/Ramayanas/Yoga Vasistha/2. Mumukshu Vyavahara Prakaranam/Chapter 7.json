[
  {
    "text": "श्रीवसिष्ठ उवाच ।\nप्राप्य व्याधिविनिर्मुक्तं देहमल्पाधिवेदनम् ।\nतथात्मनि समादध्याद्यथा भूयो न जायते ॥ १ ॥"
  },
  {
    "text": "दैवं पुरुषकारेण यो निवर्तितुमिच्छति ।\nइह वामुत्र जगति स संपूर्णाभिवाञ्छितः ॥ २ ॥"
  },
  {
    "text": "ये समुद्योगमुत्सृज्य स्थिता दैवपरायणाः ।\nते धर्ममर्थं कामं च नाशयन्त्यात्मविद्विषः ॥ ३ ॥"
  },
  {
    "text": "संवित्स्पन्दो मनःस्पन्द ऐन्द्रियस्पन्द एव च ।\nएतानि पुरुषार्थस्य रूपाण्येभ्यः फलोदयः ॥ ४ ॥"
  },
  {
    "text": "यथा संवेदनं चेतस्तथा तत्स्पन्दमृच्छति ।\nतथैव कायश्चलति तथैव फलभोक्तृता ॥ ५ ॥"
  },
  {
    "text": "आबालमेतत्संसिद्धं यत्र यत्र यथा यथा ।\nदैवं तु न क्वचिद्दृष्टमतो जगति पौरुषम् ॥ ६ ॥"
  },
  {
    "text": "पुरुषार्थेन देवानां गुरुरेव बृहस्पतिः ।\nशुक्रो दैत्येन्द्रगुरुतां पुरुषार्थेन चास्थितः ॥ ७ ॥"
  },
  {
    "text": "दैन्यदारिद्र्यदुःखार्ता अपि साधो नरोत्तमाः ।\nपौरुषेणैव यत्नेन याता देवेन्द्रतुल्यताम् ॥ ८ ॥"
  },
  {
    "text": "महान्तो विभवास्वादैर्नानाश्चर्यसमाश्रयाः ।\nपौरुषेणैव दोषेण नरकातिथितां गताः ॥ ९ ॥"
  },
  {
    "text": "भावाभावसहस्रेषु दशासु विविधासु च ।\nस्वपौरुषवशादेव निवृत्ता भूतजातयः ॥ १० ॥"
  },
  {
    "text": "शास्त्रतो गुरुतश्चैव स्वतश्चेति त्रिसिद्धयः ।\nसर्वत्र पुरुषार्थस्य न दैवस्य कदाचन ॥ ११ ॥"
  },
  {
    "text": "अशुभेषु समाविष्टं शुभेष्वेवावतारयेत् ।\nप्रयत्नाच्चित्तमित्येष सर्वशास्त्रार्थसंग्रहः ॥ १२ ॥"
  },
  {
    "text": "यच्छ्रेयो यदतुच्छं च यदपायविवर्जितम् ।\nतत्तदाचर यत्नेन पुत्रेति गुरवः स्थिताः ॥ १३ ॥"
  },
  {
    "text": "यथा यथा प्रयत्नो मे फलमाशु तथा तथा ।\nइत्यहं पौरुषादेव फलभाङ् न तु दैवतः ॥ १४ ॥"
  },
  {
    "text": "पौरुषाद्दृश्यते सिद्धिः पौरुषाद्धीमतां क्रमः ।\nदैवमाश्वासनामात्रं दुःखे पेलवबुद्धिषु ॥ १५ ॥"
  },
  {
    "text": "प्रत्यक्षप्रमुखैर्नित्यं प्रमाणैः पौरुषक्रमः ।\nफलितो दृश्यते लोके देशान्तरगमादिकः ॥ १६ ॥"
  },
  {
    "text": "भोक्ता तृप्यति नाभोक्ता गन्ता गच्छति नागतिः ।\nवक्ता वक्ति न चावक्ता पौरुषं सफलं नृणाम् ॥ १७ ॥"
  },
  {
    "text": "पौरुषेण दुरन्तेभ्यः संकटेभ्यः सुबुद्धयः ।\nसमुत्तरन्त्ययत्नेन न तु मोघतयानया ॥ १८ ॥"
  },
  {
    "text": "यो यो यथा प्रयतते स स तत्तत्फलैकभाक् ।\nन तु तूष्णीं स्थितेनेह केनचित्प्राप्यते फलम् ॥ १९ ॥"
  },
  {
    "text": "शुभेन पुरुषार्थेन शुभमासाद्यते फलम् ।\nअशुभेनाशुभं राम यथेच्छसि तथा कुरु ॥ २० ॥"
  },
  {
    "text": "पुरुषार्थात्फलप्राप्तिर्देशकालवशादिह ।\nप्राप्ता चिरेण शीघ्रं वा यासौ दैवमिति स्मृता ॥ २१ ॥"
  },
  {
    "text": "न दैवं दृश्यते दृष्ट्या न च लोकान्तरे स्थितम् ।\nउक्तं दैवाभिधानेन स्वर्लोके कर्मणः फलम् ॥ २२ ॥"
  },
  {
    "text": "पुरुषो जायते लोके वर्धते जीर्यते पुनः ।\nन तत्र दृश्यते दैवं जरायौवनबाल्यवत् ॥ २३ ॥"
  },
  {
    "text": "अर्थप्रापककार्यैकप्रयत्नपरता बुधैः ।\nप्रोक्ता पौरुषशब्देन सर्वमासाद्यतेऽनया ॥ २४ ॥"
  },
  {
    "text": "देशाद्देशान्तरप्राप्तिर्हस्तस्य द्रव्यधारणम् ।\nव्यापारश्च तथाङ्गानां पौरुषेण न दैवतः ॥ २५ ॥"
  },
  {
    "text": "अनर्थप्राप्तिकार्यैकप्रयत्नपरता तु या ।\nप्रोक्ता प्रोन्मत्तचेष्टेति न किंचित्प्राप्यतेऽनया ॥ २६ ॥"
  },
  {
    "text": "क्रियया स्पन्दधर्मिण्या स्वार्थसाधकता स्वयम् ।\nसाधुसंगमसच्छास्त्रतीक्ष्णयोन्नीयते धिया ॥ २७ ॥"
  },
  {
    "text": "अनन्तसमतानन्दं परमार्थं स्वकं विदुः ।\nस येभ्यः प्राप्यते यत्नात्सेव्यास्ते शास्त्रसाधवः ॥ २८ ॥"
  },
  {
    "text": "सच्छास्त्रादिगुणो मत्या सच्छास्त्रादिगुणान्मतिः ।\nविवर्धेते मिथोऽभ्यासात्सरोजाविव कालतः ॥ २९ ॥"
  },
  {
    "text": "आबाल्यादलमभ्यस्तैः शास्त्रसत्संगमादिभिः ।\nगुणैः पुरुषयत्नेन स्वार्थः संपद्यते हितः ॥ ३० ॥"
  },
  {
    "text": "पौरुषेण जिता दैत्याः स्थापिता भुवनक्रियाः ।\nरचितानि जगन्तीह विष्णुना न च दैवतः ॥ ३१ ॥"
  },
  {
    "text": "जगति पुरुषकारकारणेऽस्मिन् कुरु रघुनाथ चिरं तथा प्रयत्नम् ।\nव्रजसि तरुसरीसृपाभिधानां सुभग यथा न दशामशङ्क एव ॥ ३२ ॥"
  }
]
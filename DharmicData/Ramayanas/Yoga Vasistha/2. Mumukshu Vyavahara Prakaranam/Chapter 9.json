[
  {
    "text": "श्रीराम उवाच ।\nभगवन्तत्वधर्मज्ञ प्रतिष्ठामलमागतम् ।\nयल्लोके तद्वद ब्रह्मन्दैव नाम किमुच्यते ॥ १ ॥"
  },
  {
    "text": "श्रीवसिष्ठ उवाच ।\nपौरुषं सर्वकार्याणां कर्तृ राघव नेतरत् ।\nफलभोक्तृ च सर्वत्र न दैवं तत्र कारणम् ॥ २ ॥"
  },
  {
    "text": "दैवं न किंचित्कुरुते न भुङ्ते न च विद्यते ।\nन दृश्यते नाद्रियते केवलं कल्पनेदृशी ॥ ३ ॥"
  },
  {
    "text": "सिद्धस्य पौरुषेणेह फलस्य फलशालिना ।\nशुभाशुभार्थसंपत्तिर्दैवशब्देन कथ्यते ॥ ४ ॥"
  },
  {
    "text": "पौरुषोपनता नित्यमिष्टानिष्टस्य वस्तुनः ।\nप्राप्तिरिष्टाप्यनिष्टा वा दैवशब्देन कथ्यते ॥ ५ ॥"
  },
  {
    "text": "भावी त्ववश्यमेवार्थः पुरुऽषार्थैकसाधनः ।\nयः सोऽस्मिँल्लोकसंघाते दैवशब्देन कथ्यते ॥ ६ ॥"
  },
  {
    "text": "ननु राघव लोकस्य कस्यचित्किंचिदेव हि ।\nदैवमाकाशरूपं हि करोति न करोति च ॥ ७ ॥"
  },
  {
    "text": "पुरुषार्थस्य सिद्धस्य शुभाशुभफलोदये ।\nइदमित्थं स्थितमिति योक्तिस्तद्दैवमुच्यते ॥ ८ ॥"
  },
  {
    "text": "इत्थं ममाभवद्बुद्धितिथ मे निश्चयो ह्यभूत् ।\nइति कर्मफलप्राप्तौ योक्तिस्तद्दैवमुच्यते ॥ ९ ॥"
  },
  {
    "text": "इष्टानिष्टफलप्राप्ताविदमित्यस्य वाचकम् ।\nआश्वासनामात्रवचो दैवमित्येव कथ्यते ॥ १० ॥"
  },
  {
    "text": "श्रीराम उवाच ।\nभगवन्सर्वधर्मज्ञ यत्प्राक्कर्मोपसंचितम् ।\nतद्दैव दैवमित्युक्तमपमृष्ट कथं त्वया ॥ ११ ॥"
  },
  {
    "text": "श्रीवसिष्ठ उवाच ।\nसाधु राघव जानासि शृणु वक्ष्यामि तेऽखिलम् ।\nदैवं नास्तीति ते येन स्थिरा बुद्धिर्भविष्यति ॥ १२ ॥"
  },
  {
    "text": "या मनोवासना पूर्व बभूव किल भूरिशः ।\nसैवेयं कर्मभावेन नृणां परिणतिं गता ॥ १३ ॥"
  },
  {
    "text": "जन्तुर्यद्वासनो राम तत्कर्ता भवति क्षणात् ।\nअन्यकर्मान्यभावश्चेत्येतन्नैवोपपद्यते ॥ १४ ॥"
  },
  {
    "text": "ग्रामगो ग्राममाप्नोति पत्तनार्थी च पत्तनम् ।\nयो यो यद्वासनस्तत्र स स प्रयतते सदा ॥ १५ ॥"
  },
  {
    "text": "यदेव तीव्रसंवेगाद्दृढं कर्म कृतं पुरा ।\nतदेव दैवशब्देन पर्यायेणेह कथ्यते ॥ १६ ॥"
  },
  {
    "text": "एवं कर्मस्थकर्माणि कर्मप्रौढा स्ववासना ।\nवासना मनसो नान्या मनो हि पुरुषः स्मृतः ॥ १७ ॥"
  },
  {
    "text": "यदैवं तानि कर्माणि कर्म साधो मनो हि तत् ।\nमनो हि षुरुषस्तस्माद्दैव नास्तीति निश्चयः ॥ १८ ॥"
  },
  {
    "text": "एष एव मनोजन्तुर्यद्यत्प्रयतते हितम् ।\nकृतं तत्तदवाप्नोति स्वत एव हि दैवतः ॥ १९ ॥"
  },
  {
    "text": "मनश्चित्तं वासना च कर्म दैवं च निश्चयः ।\nराम दुर्निश्चयस्यैताः संज्ञाः सद्भिरुदाहृताः ॥ २० ॥"
  },
  {
    "text": "एवंनामा हि पुरुषो दृढभावनया यथा ।\nनित्यं प्रयतते राम फलमाप्नोत्यलं तथा ॥ २१ ॥"
  },
  {
    "text": "एवं पुरुषकारेण सर्वमेव रधूद्वह ।\nप्राप्यते नेतरेणेह तस्मात्स शुभदोऽस्तु ते ॥ २२ ॥"
  },
  {
    "text": "श्रीराम उवाच ।\nप्राक्तनं वासनाजालं नियोजयति मां यथा ।\nमुने तथैव तिष्ठामि कृपणः किं करोम्यहम् ॥ २३ ॥"
  },
  {
    "text": "श्रीवसिष्ठ उवाच ।\nअत एव हि राम त्वं श्रेयः प्राप्नोषि शाश्वतम् ।\nस्वप्रयत्नोपनीतेन पौरुषेणैव नान्यथा ॥ २४ ॥"
  },
  {
    "text": "द्विविधो वासनाव्यूहः शुभश्चैवाशुभश्च ते ।\nप्राक्तनो विद्यते राम द्वयोरेकतरोऽथ वा ॥ २५ ॥"
  },
  {
    "text": "वासनौघेन शुद्धेन तत्र चेदद्य नीयसे ।\nतत्क्रमेण शुभेनैव पदप्राप्स्यसि शाश्वतम् ॥ २६ ॥"
  },
  {
    "text": "अथ चेदशुभो भावस्त्वां योजयति संकटे ।\nप्राक्तनस्तदसौ यत्नाज्जेतव्यो भवता बलात् ॥ २७ ॥"
  },
  {
    "text": "प्राज्ञश्चेतनमात्रस्त्वं न देहस्त्वं जडात्मकः ।\nअन्येन चेतसा तत्ते चेत्यत्वं क्वेव विद्यते ॥ २८ ॥"
  },
  {
    "text": "अन्यस्त्वां चेतयति चेत्तं चेतयति कोऽपरः ।\nक इमं चेतयेत्तस्मादनवस्था न वास्तवी ॥ २९ ॥"
  },
  {
    "text": "शुभाशुभाभ्यां मार्गाभ्यां वहन्ती वासनासरित् ।\nपौरुषेण प्रयत्नेन योजनीया शुभे पथि ॥ ३० ॥"
  },
  {
    "text": "अशुभेषु समाविष्टं शुभेष्वेवावतारय ।\nस्वं मनः पुरुषार्थेन बलेन बलिनां वर ॥ ३१ ॥"
  },
  {
    "text": "अशुभाच्चालितं याति शुभं तस्मादपीतरत् ।\nजन्तोश्चित्तं तु शुवित्तन्मुहूश्चतूयेद्गलात् ॥ ३२ ॥"
  },
  {
    "text": "समता सांत्वनेनाशु न द्रागिति शनेशनेः ।\nपौरुषेणैव यत्नेन पालयेच्चित्तबालकम् ॥ ३३ ॥"
  },
  {
    "text": "वासनौघस्त्वया पूर्वमभ्यासेन घनीकृतः ।\nशुभो वाप्यशुभो वापि शुभमद्य घनीकुरु ॥ ३४ ॥"
  },
  {
    "text": "प्रागभ्यासवशाद्याता यदा ते वासनोदयम् ।\nतदाभ्यासस्य साफल्यं विद्धि त्वमरिमर्दन ॥ ३५ ॥"
  },
  {
    "text": "इदानीमपि ते याति घनतां वासनानघ ।\nअभ्यासवशतस्तस्माच्छुभाभ्यासमुपाहर ॥ ३६ ॥"
  },
  {
    "text": "पूर्वे चेद्धनतां याता नाभ्यासात्तव वासना ।\nवर्धिष्यते तु नेदानीमपि तात सुखी भव ॥ ३७ ॥"
  },
  {
    "text": "संदिग्धायामपि भृशं शुभामेव समाहर ।\nअस्यां तु वासनावृद्धौ शुभाद्दोषो न कश्चन ॥ ३८ ॥"
  },
  {
    "text": "यद्यदभ्यस्यते लोके तन्मयेनैव भूयते ।\nइत्याकुमारं प्राज्ञेषु दृष्टं संदेहवजितम् ॥ ३९ ॥"
  },
  {
    "text": "यूभासना युक्तस्तदत्र भव भूतये ।\nपरं पोरुषमाश्रित्य विजित्येन्द्रियपञ्चकम् ॥ ४० ॥"
  },
  {
    "text": "अव्युत्पन्नमना यावद्भवानज्ञाततत्पदः ।\nगुरुशास्त्रप्रमाणैस्तु निर्णीतं तावदाचर ॥ ४१ ॥"
  },
  {
    "text": "ततः पक्वकषायेण नूनं विज्ञातवस्तुना ।\nशुभोप्यसौत्वया त्याज्यो वासनौघो निराधिना ॥ ४२ ॥"
  },
  {
    "text": "यदतिसुभगमार्यसेवितं च्छुभमनुसृत्य मनोज्ञभावबुद्ध्या ।\nअधिगमय पदं सदा विशोक तदनु तदप्यवमुच्य साधु तिष्ठ ॥ ४३ ॥"
  }
]
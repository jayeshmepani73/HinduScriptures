[
  {
    "text": "श्रीवसिष्ठ उवाच ।\nसौम्याम्बुत्वे तरङ्गत्वे सलिलस्याम्बुता यथा ।\nसमैवाब्धौ तथाऽदेहसदेहमुनिमुक्तता ॥ १ ॥"
  },
  {
    "text": "सदेहा वास्त्वदेहा वा मुक्तता विषये न च ।\nअनास्वादितभोगस्य कुतो भोज्यानुभूतयः ॥ २ ॥"
  },
  {
    "text": "जीवन्मुक्त मुनिश्रेष्ठं केवलं हि पदार्थवत् ।\nपश्यामः पुरतो नास्य पुनर्विघ्नोऽन्तराशयम् ॥ ३ ॥"
  },
  {
    "text": "सदेहादेहमुक्तानां भेदः को बोधरूपिणाम् ।\nयदेवाम्बुतरङ्गत्वे सौम्यत्वेऽपि तदेव तत् ॥ ४ ॥"
  },
  {
    "text": "न मनागपि भेदोऽस्ति सदेहादेहमुक्तयोः ।\nसस्पन्दोऽप्यथवाऽस्पन्दो वायुरेव यथानिलः ॥ ५ ॥"
  },
  {
    "text": "सदेहा वा विदेहा वा मुक्तता न प्रमास्पदम् ।\nअस्माकमपि तस्यास्ति स्वैकतास्त्यविभागिनी ॥ ६ ॥"
  },
  {
    "text": "तस्मात्प्रकृतमेवेदं शृणु श्रवणभूषणम् ।\nमयोपदिश्यमानं त्वं ज्ञानमज्ञान्ध्यनाशनम् ॥ ७ ॥"
  },
  {
    "text": "सर्वमेवेह हि सदा संसारे रघुनन्दन ।\nसम्यक्प्रयुक्तात्सर्वेण पौरुषात्समवाप्यते ॥ ८ ॥"
  },
  {
    "text": "इह हीन्दोरिवोदेति शीतलाह्लादनं हृदि ।\nपरिस्पन्दफलप्राप्तौ पौरुषादेव नान्यतः ॥ ९ ॥"
  },
  {
    "text": "पौरुषं स्पन्दफलवद्दृष्टं प्रत्यक्षतो नयत् ।\nकल्पितं मोहितैर्मन्दैर्दैवं किंचिन्न विद्यते ॥ १० ॥"
  },
  {
    "text": "साधूपदिष्टमार्गेण यन्मनोङ्गविचेष्टितम् ।\nतत्पौरुषं तत्सफलमन्यदुन्मत्तचेष्टितम् ॥ ११ ॥"
  },
  {
    "text": "यो यमर्थं प्रार्थयते तदर्थं चेहते क्रमात् ।\nअवश्यं स तमाप्नोति न चेदर्धान्निवर्तते ॥ १२ ॥"
  },
  {
    "text": "पौरुषेण प्रयत्नेन त्रैलोक्यैश्वर्यसुन्दराम् ।\nकश्चित्प्राणिविशेषो हि शक्रतां समुपागतः ॥ १३ ॥"
  },
  {
    "text": "पौरुषेणैव यत्नेन सहसाम्भोरुहास्पदम् ।\nकश्चिदेव चिदुल्लासो ब्रह्मतामधितिष्ठति ॥ १४ ॥"
  },
  {
    "text": "सारेण पुरुषार्थेन स्वेनैव गरुडध्वजः ।\nकश्चिदेव पुमानेव पुरुषोत्तमतां गतः ॥ १५ ॥"
  },
  {
    "text": "पौरुषेणैव यत्नेन ललनावलिताकृतिः ।\nशरीरी कश्चिदेवेह गतश्चन्द्रार्धचूडताम् ॥ १६ ॥"
  },
  {
    "text": "प्राक्तनं चैहिकं चेति द्विविधं विद्धि पौरुषम् ।\nप्राक्तनोऽद्यतनेनाशु पुरुषार्थेन जीयते ॥ १७ ॥"
  },
  {
    "text": "यत्नवद्भिर्दृढाभ्यासैः प्रज्ञोत्साहसमन्वितैः ।\nमेरवोऽपि निगीर्यन्ते कैव प्राक्पौरुषे कथा ॥ १८ ॥"
  },
  {
    "text": "शास्त्रनियन्त्रितपौरुषपरमा पुरुषस्य पुरुषता या स्यात् ।\nअभिमतफलभरसिद्ध्यै भवति हि सैवान्यथा त्वनर्थाय ॥ १९ ॥"
  },
  {
    "text": "कस्यांचित्स्वयमात्मदुःस्थितिवशात्पुंसो दशायां शनै रङ्गुल्यग्रनिपीडितैकचुलुकादावापबिन्दुर्बहुः ।\nकस्यांचिज्जलराशिपर्वतपुरद्वीपान्तरालीकृता भर्तव्योचितसंविभागकरणे पृथ्वी न पृथ्वी भवेत् ॥ २० ॥"
  }
]
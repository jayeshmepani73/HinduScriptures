[
  {
    "text": "विश्वामित्र उवाच ।\nतस्य व्यासतनूजस्य मलमात्रोपमार्जनम् ।\nयथोपयुक्तं ते राम तावदेवोपयुज्यते ॥ १ ॥"
  },
  {
    "text": "ज्ञेयमेतेन विज्ञातमशेषेण मुनीश्वराः ।\nस्वदन्तेऽस्मै न यद्भोगा रोगा इव सुमेधसे ॥ २ ॥"
  },
  {
    "text": "ज्ञातज्ञेयस्य मनसो नूनमेतद्धि लक्षणम् ।\nन स्वदन्ते समग्राणि भोगवृन्दानि यत्पुनः ॥ ३ ॥"
  },
  {
    "text": "भोगभावनया याति बन्धो दार्ढ्यमवस्तुजः ।\nतयोपशान्तया याति बन्धो जगति तानवम् ॥ ४ ॥"
  },
  {
    "text": "वासनातानवं राम मोक्ष इत्युच्यते बुधैः ।\nपदार्थवासनादार्ढ्यं बन्ध इत्यभिधीयते ॥ ५ ॥"
  },
  {
    "text": "स्वात्मतत्त्वाभिगमनं भवति प्रायशो नृणाम् ।\nमुने विषयवैरस्यं कदर्थादुपजायते ॥ ६ ॥"
  },
  {
    "text": "सम्यक्पश्यति यस्तज्ज्ञो ज्ञातज्ञेयः स पण्डितः ।\nन स्वदन्ते बलादेव तस्मै भोगा महात्मने ॥ ७ ॥"
  },
  {
    "text": "यशःप्रभृतिना यस्मै हेतुनैव विना पुनः ।\nभुवि भोगा न रोचन्ते स जीवन्मुक्त उच्यते ॥ ८ ॥"
  },
  {
    "text": "ज्ञेयं यावन्न विज्ञातं तावत्तावन्न जायते ।\nविषयेष्वरतिर्जन्तोर्मरुभूमौ लता यथा ॥ ९ ॥"
  },
  {
    "text": "अतएव हि विज्ञातज्ञेयं विद्धि रघूद्वहम् ।\nयदेनं रञ्जयन्त्येता न रम्या भोगभूमयः ॥ १० ॥"
  },
  {
    "text": "रामो यदन्तर्जानाति तद्वस्त्वित्येव सन्मुखात् ।\nआकर्ण्य चित्तविश्रान्तिमाप्नोत्येव मुनीश्वराः ॥ ११ ॥"
  },
  {
    "text": "केवलं केवलीभावविश्रान्तिं समपेक्षते ।\nरामबुद्धिः शरल्लक्ष्मीः खलु विश्रमणं यथा ॥ १२ ॥"
  },
  {
    "text": "अत्रास्य चित्तविश्रान्त्यै राघवस्य महात्मनः ।\nयुक्तिं कथयतु श्रीमान्वसिष्ठो भगवानयम् ॥ १३ ॥"
  },
  {
    "text": "रघूणामेष सर्वेषां प्रभुः कुलगुरुः सदा ।\nसर्वज्ञः सर्वसाक्षी च त्रिकालामलदर्शनः ॥ १४ ॥"
  },
  {
    "text": "वसिष्ठ भगवन्पूर्वं कच्चित्स्मरसि यत्स्वयम् ।\nआवयोर्वैरशान्त्यर्थं श्रेयसे च महाधियाम् ॥ १५ ॥"
  },
  {
    "text": "निषधाद्रेर्मुनीनां च सानौ सरलसंकुले ।\nउपदिष्टं भगवता ज्ञानं पद्मभुवा बहु ॥ १६ ॥"
  },
  {
    "text": "येन युक्तिमता ब्रह्मन्ज्ञानेनेयं हि वासना ।\nसांसारी नूनमायाति शमं श्यामेव भास्वता ॥ १७ ॥"
  },
  {
    "text": "तदेव युक्तिमज्ज्ञेयं रामायान्तेनिवासिने ।\nब्रह्मन्नुपदिशाशु त्वं येन विश्रान्तिमेष्यति ॥ १८ ॥"
  },
  {
    "text": "कदर्थना च नैवैषा रामो हि गतकल्पषः ।\nनिर्मले मुकुरे वक्त्रमयत्नेनैव बिम्बति ॥ १९ ॥"
  },
  {
    "text": "तज्ज्ञानं स च शास्त्रार्थस्त्वद्वैदग्ध्यमनिन्दितम् ।\nसच्छिष्याय विरक्ताय साधो यदुपदिश्यते ॥ २० ॥"
  },
  {
    "text": "अशिष्यायाविरक्ताय यत्किंचिदुपदिश्यते ।\nतत्प्रयात्यपवित्रत्वं गोक्षीरं श्वदृताविव ॥ २१ ॥"
  },
  {
    "text": "वीतरागभयक्रोधा निर्माना गलितैनसः ।\nवदन्ति त्वादृशा यत्र तत्र विश्राम्यतीह धीः ॥ २२ ॥"
  },
  {
    "text": "इत्युक्ते गाधिपुत्रेण व्यासनारदपूर्वकाः ।\nमुनयस्ते तमेवार्थं साधुसाध्वित्यपूजयन् ॥ २३ ॥"
  },
  {
    "text": "अथोवाच महातेजा राज्ञः पार्श्वे व्यवस्थितः ।\nब्रह्मेव ब्रह्मणः पुत्रो वसिष्ठो भगवान्मुनिः ॥ २४ ॥"
  },
  {
    "text": "श्रीवसिष्ठ उवाच ।\nमुने यदादिशसि मे तदविघ्नं करोम्यहम् ।\nकः समर्थः समर्थोऽपि सतां लङ्घयितुं वचः ॥ २५ ॥"
  },
  {
    "text": "अहं हि राजपुत्राणां रामादीनां मनस्तमः ।\nज्ञानेनापनयाम्याशु दीपेनेव निशातमः ॥ २६ ॥"
  },
  {
    "text": "स्मराम्यखण्डितं सर्व संसारभ्रमशान्तये ।\nनिषधाद्रौ पुरा प्रोक्तं यज्ज्ञानं पद्मजन्मना ॥ २७ ॥"
  },
  {
    "text": "वाल्मीकिरुवाच ।\nइति निगदितवानसौ महात्मा परिकरबन्धगृहीतवक्तृतेजाः ।\nअकथयदिदमज्ञतोपशान्त्यै परमपदैकविबोधनं वसिष्ठः ॥ २८ ॥"
  }
]
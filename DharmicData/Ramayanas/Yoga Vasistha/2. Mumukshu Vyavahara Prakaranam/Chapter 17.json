[
  {
    "text": "श्रीवसिष्ठ उवाच ।\nएवमन्तर्विवेको यः स महानिह राघव ।\nयोग्यो ज्ञानगिरः श्रोतुं राजेव नयभारतीम् ॥ १ ॥"
  },
  {
    "text": "अवदातोऽवदातस्य विचारस्य महाशयः ।\nजडसङ्गोज्झितो योग्यः शरदिन्दोर्यथा नभः ॥ २ ॥"
  },
  {
    "text": "त्वमेतया खण्डितया गुणलक्ष्म्या समाश्रितः ।\nमनोमोहहरं वाक्यं वक्ष्यमाणमिदं श्रृणु ॥ ३ ॥"
  },
  {
    "text": "पुण्यकल्पद्रुमो यस्य फलभारानतः स्थितः ।\nमुक्तये जायते जन्तोस्तस्येदं श्रोतुमुद्यमः ॥ ४ ॥"
  },
  {
    "text": "पावनानामुदाराणां परबोधैकदायिनाम् ।\nवचसां भाजनं भूत्यै भव्यो भवति नाधमः ॥ ५ ॥"
  },
  {
    "text": "मोक्षोपायाभिधानेयं संहिता सारसंमिता ।\nत्रिंशद्द्वे च सहस्राणि ज्ञाता निर्वाणदायिनी ॥ ६ ॥"
  },
  {
    "text": "दीपे यथा विनिद्रस्य ज्वलिते संप्रवर्तते ।\nआलोकोऽनिच्छतोऽप्येवं निर्वाणमनया भवेत् ॥ ७ ॥"
  },
  {
    "text": "स्वयं ज्ञाता श्रुता वापि भ्रान्तिशान्त्यैकसौख्यदा ।\nआप्रेक्ष्य वर्णिता सद्यो यथा स्वर्गतरङ्गिणी ॥ ८ ॥"
  },
  {
    "text": "यथा रज्ज्वामहिभ्रान्तिर्विनश्यत्यवलोकनात् ।\nतथैतत्प्रेक्षणाच्छान्तिमेति संसारदुःखिता ॥ ९ ॥"
  },
  {
    "text": "युक्तियुक्तार्थवाक्यानि कल्पितानि पृथक्पृथक् ।\nदृष्टान्तसारसूक्तानि चास्यां प्रकरणानि षट् ॥ १० ॥"
  },
  {
    "text": "वैराग्याख्यं प्रकरणं प्रथमं परिकीर्तितम् ।\nविरागो वर्धते येन सेकेनेव मरौ तरुः ॥ ११ ॥"
  },
  {
    "text": "अनुबन्धेन सहितं दिष्टतत्त्वनिरूपणम् ।\nसार्धं सहस्रं ग्रन्थस्य यस्मिन्हृदि विचारिते ।\nप्रकाशाच्छुद्धतोदेति मणाविव सुमार्जिते ॥ १२ ॥"
  },
  {
    "text": "मुमुक्षुव्यवहाराख्यं ततः प्रकरणं कृतम् ।\nसहस्रमात्रं ग्रन्थस्य युक्तिग्रन्थेन सुन्दरम् ॥ १३ ॥"
  },
  {
    "text": "स्वभावो हि मुमुक्षूणां नराणां यत्र वर्ण्यते ।\nअथोत्पत्तिप्रकरणं दृष्टान्ताख्यायिकामयम् ॥ १४ ॥"
  },
  {
    "text": "सप्तग्रन्थसहस्राणि विज्ञानप्रतिपादकम् ।\nजागती द्रष्टृदृश्यश्रीरहंत्वमितिरूपिणी ॥ १५ ॥"
  },
  {
    "text": "अनुत्पन्नैवोत्थितेव यत्रेति परिवर्ण्यते ।\nयस्मिन्श्रुते जगदिदं श्रोतान्तर्बुध्यतेऽखिलम् ॥ १६ ॥"
  },
  {
    "text": "सास्मद्युष्मत्सविस्तारं सलोकाकाशपर्वतम् ।\nपिण्डग्रहविनिर्मुक्तं निर्भित्तिकमपर्वतम् ॥ १७ ॥"
  },
  {
    "text": "पृथ्व्यादिभूतरहितं संकल्प इव पत्तनम् ।\nस्वप्नोपलम्भभावाभं मनोराज्यवदाततम् ॥ १८ ॥"
  },
  {
    "text": "गन्धर्वनगरप्रख्यमर्थशून्योपलम्भनात् ।\nद्विचन्द्रविभ्रमाभासं मृगतृष्णाम्बुवर्तनम् ॥ १९ ॥"
  },
  {
    "text": "नौयानलोलशैलाभं सत्यलाभविवर्जितम् ।\nचित्तभ्रमपिशाचाभं निर्बीजमपि भासुरम् ॥ २० ॥"
  },
  {
    "text": "कथार्थप्रतिभासाभं व्योममुक्तावलीनिभम् ।\nकटकत्वं यथा हेम्नि तरङ्गत्वं यथाम्भसि ॥ २१ ॥"
  },
  {
    "text": "यथा नभसि नीलत्वमसदेवोत्थितं सदा ।\nअभित्तिरङ्गरहितमुपलब्धिमनोहरम् ॥ २२ ॥"
  },
  {
    "text": "स्वप्ने वा व्योम्नि वा चित्रमकर्तृ चिरभासुरम् ।\nअवह्निरेव वह्नित्वं धत्ते चित्रानलो यथा ॥ २३ ॥"
  },
  {
    "text": "दधात्येवं जगच्छब्दरूपार्थमसदात्मकम् ।\nतरङ्गोत्पलमालाभं दृष्टनृत्यमिवोत्थितम् ॥ २४ ॥"
  },
  {
    "text": "चक्रचीत्कारपूर्णस्य जलराशिमिवोद्यतम् ।\nशीर्णपत्रं भ्रष्टनष्टं ग्रीष्मे वनमिवारसम् ॥ २५ ॥"
  },
  {
    "text": "मरणव्यग्रचित्ताभं शिलागृहगुहास्पदम् ।\nअन्धकारगुहैकैकनृत्तमुन्मत्तचेष्टितम् ॥ २६ ॥"
  },
  {
    "text": "प्रशान्ताज्ञाननीहारं विज्ञानशरदम्बरम् ।\nसमुत्कीर्णमिव स्तम्भे चित्रं भित्ताविवोदितम् ॥ २७ ॥"
  },
  {
    "text": "पङ्कादिवाभिरचितं सचेतनमचेतनम् ।\nततः स्थितिप्रकरणं चतुर्थं परिकल्पितम् ॥ २८ ॥"
  },
  {
    "text": "त्रीणि ग्रन्थसहस्राणि व्याख्यानाख्यायिकामयम् ।\nइत्थं जगदहंभावरूपस्थितिमुपागतम् ॥ २९ ॥"
  },
  {
    "text": "द्रष्टृदृश्यक्रमं प्रौढमित्यत्र परिकीर्तितम् ।\nदशदिङ्मण्डलाभोगभासुरोऽयं जगद्भ्रमः ॥ ३० ॥"
  },
  {
    "text": "इत्थमभ्यागतो वृद्धिमिति तत्रोच्यते चिरम् ।\nउपशान्तिप्रकरणं ततः पञ्चसहस्रकम् ॥ ३१ ॥"
  },
  {
    "text": "पञ्चमं पावनं प्रोक्तं युक्तिसंततिसुन्दरम् ।\nइदं जगदहं त्वं च स इति भ्रान्तिरुत्थिता ॥ ३२ ॥"
  },
  {
    "text": "इत्थं संशाम्यतीत्यस्मिन्कथ्यते श्लोकसंग्रहैः ।\nउपशान्तिप्रकरणे श्रुते शाम्यति संसृतिः ॥ ३३ ॥"
  },
  {
    "text": "प्रभ्रष्टचित्रसेनेव किंचिल्लभ्योपलम्भना ।\nशतांशशिष्टा भवति संशान्तभ्रान्तरूपिणी ॥ ३४ ॥"
  },
  {
    "text": "अन्यसंकल्पचित्तस्था नगरश्रीरिवासती ।\nअलभ्यवस्तुपार्श्वस्थस्वप्नयुद्धचिरारवा ॥ ३५ ॥"
  },
  {
    "text": "शान्तसंकल्पमत्ताभ्रभीषणाशनिशब्दवत् ।\nविस्मृतस्वप्नसंकल्पनिर्माणनगरोपमा ॥ ३६ ॥"
  },
  {
    "text": "भविष्यन्नगरोद्यानप्रसूवन्ध्यामलाङ्गिका ।\nतस्या जिह्वोच्यमानोग्रकथार्थानुभवोपमा ॥ ३७ ॥"
  },
  {
    "text": "अनुल्लिखितचित्रस्य चित्रव्याप्तेव भित्तिभूः ।\nपरिविस्मर्यमाणार्थकल्पनानगरीनिभा ॥ ३८ ॥"
  },
  {
    "text": "सर्वर्तुमदनुत्पन्नवनस्पन्दास्फुटाकृतिः ।\nभाविपुष्पवनाकारवसन्तरसरञ्जना ॥ ३९ ॥"
  },
  {
    "text": "अन्तर्लीनतरङ्गौघसौम्यवारिसरित्समा ।\nनिर्वाणाख्यं प्रकरणं ततः षष्ठमुदाहृतम् ॥ ४० ॥"
  },
  {
    "text": "शिष्टो ग्रन्थः परीमाणं तस्य ज्ञानमहार्थदः ।\nबुद्धे तस्मिन्भवेच्छ्रेयो निर्वाणं शान्तकल्पनम् ॥ ४१ ॥"
  },
  {
    "text": "अचेत्यचित्प्रकाशात्मा विज्ञानात्मा निरामयः ।\nपरमाकाशकोशाच्छः शान्तसर्वभवभ्रमः ॥ ४२ ॥"
  },
  {
    "text": "निर्वापितजगद्यात्रः कृतकर्तव्यसुस्थितः ।\nसमस्तजनतारम्भवज्रस्तम्भो नभोनिभः ॥ ४३ ॥"
  },
  {
    "text": "विनिगीर्णयथासंख्यजगज्जालातितृप्तिमान् ।\nआकाशीभूतनिःशेषरूपालोकमनस्कृतिः ॥ ४४ ॥"
  },
  {
    "text": "कार्यकारणकर्तृत्वहेयादेयदृशोज्झितः ।\nसदेह इव निर्देहः ससंसारोऽप्यसंसृतिः ॥ ४५ ॥"
  },
  {
    "text": "चिन्मयो घनपाषाणजठरापीवरोपमः ।\nचिदादित्यस्तपँल्लोकानन्धकारोपरोपमम् ॥ ४६ ॥"
  },
  {
    "text": "परप्रकाशरूपोऽपि परमान्ध्यमिवागतः ।\nरुद्धसंसृतिदुर्लीलः प्रक्षीणाशाविषूचिकः ॥ ४७ ॥"
  },
  {
    "text": "नष्टाहंकारवेतालो देहवानकलेवरः ।\nकस्मिंश्चिद्रोमकोट्यग्रे तस्येयमवतिष्ठते ।\nजगल्लक्ष्मीर्महामेरोः पुष्पे क्वचिदिवालिनी ॥ ४८ ॥"
  },
  {
    "text": "परमाणौ परमाणौ चिदाकाशः स्वकोटरे ।\nजगल्लक्ष्मीसहस्राणि धत्ते कृत्वाथ पश्यति ॥ ४९ ॥"
  },
  {
    "text": "विततता हृदयस्य महामतेर्हरिहराञ्जजलक्षशतैरपि ।\nतुलनमेति न मुक्तिमतो यतः प्रविततास्ति निरुत्तमवस्तुनः ॥ ५० ॥"
  }
]
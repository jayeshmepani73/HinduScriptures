[
  {
    "text": "श्रीवसिष्ठ उवाच ।\nपरिपूर्णमना मान्यः प्रष्टुं जानासि राघव ।\nवेत्सि चोक्तं च तेनाहं प्रवृत्तो वक्तुमादरात् ॥ १ ॥"
  },
  {
    "text": "रजस्तमोभ्यां रहिता शुद्धसत्त्वानुपातिनीम् ।\nमतिमात्मनि संस्थाप्य ज्ञानं श्रोतुं स्थिरौ भव ॥ २ ॥"
  },
  {
    "text": "विद्यते त्वयि सर्वैव प्रच्छकस्य गुणावली ।\nवक्तुर्गुणाश्चैव मयि रत्नश्रीर्जलधौ यथा ॥ ३ ॥"
  },
  {
    "text": "आप्तवानसि वैराग्यं विवेकासङ्गजं सुत ।\nचन्द्रकान्त इवार्द्रत्वं लग्नचन्द्रकरोत्करः ॥ ४ ॥"
  },
  {
    "text": "चिरमाशैशवादेव तवाभ्यासोऽस्ति सद्गुणैः ।\nशुद्धैः शुद्धस्य दीर्घैश्च पद्मस्येवातिसंततैः ॥ ५ ॥"
  },
  {
    "text": "अतः शृणु कथां वक्ष्ये त्वमेवास्या हि भाजनम् ।\nन हि चन्द्रं विना शुद्धा सविकासा कुमुद्वती ॥ ६ ॥"
  },
  {
    "text": "ये केचन समारम्भा याश्च काश्चन दृष्टयः ।\nते च ताश्च पदे दृष्टे निःशेषे यान्ति वै शमम् ॥ ७ ॥"
  },
  {
    "text": "यदि विज्ञानविश्रान्तिर्न भवेद्भव्यचेतसः ।\nतदस्यां संसृतौ साधुश्चिन्तामौढ्यं सहेत कः ॥ ८ ॥"
  },
  {
    "text": "परं प्राप्य विलीयन्ते सर्वा मननवृत्तयः ।\nकल्पान्तार्कगणासङ्गात्कुलशैलशिला इव ॥ ९ ॥"
  },
  {
    "text": "दुःसहा राम संसारविषावेशविषूचिका ।\nयोगगारुडमन्त्रेण पावनेन प्रशाम्यति ॥ १० ॥"
  },
  {
    "text": "स च योगः सज्जनेन सह शास्त्रविचारणात् ।\nपरमार्थज्ञानमन्त्रो नूनं लभ्यत एव च ॥ ११ ॥"
  },
  {
    "text": "अवश्यमिह हि विचारे कृते सकलदुःखपरिक्षयो भवतीति मन्तव्यं नातो विचारदृष्टयोऽवहेलया द्रष्टव्याः ॥ १२ ॥"
  },
  {
    "text": "विचारवता पुरुषेण सकलमिदमाधिपञ्जरं सर्पेण त्वचमिव परिपक्वां संत्यज्य विगतज्वरेण शीतलान्तःकरणेन विनोदादिन्द्रजालमिव जगदखिलमालोक्यते सम्यग्दर्शनवता असम्यग्दर्शनवतो हि परं दुःखमिदम् ॥ १३ ॥"
  },
  {
    "text": "विषमो ह्यतितरां संसाररागो भोगीव दशति असिरिव च्छिनत्ति कुन्त इव वेधयति रज्जुरिवावेष्टयति पावक इव दहति रात्रिरिवान्धयति अशङ्कितपरिपतितपुरुषान्पाषाण इव विवशीकरोति हरति प्रज्ञां नाशयति स्थितिं पातयति मोहान्धकूपे तृष्णा जर्जरीकरोति न तदस्ति किंचिद्दुःखं संसारी यन्न प्राप्नोति ॥ १४ ॥"
  },
  {
    "text": "दुरन्तेयं किल विषयविषूचिका यदि न चिकित्स्यते तन्नितरां नरकनगरनिकरफलानुबन्धिनी तत्तत्करोति ॥ १५ ॥"
  },
  {
    "text": "यत्र शिलाशितासिशातः पात उपलताडनमग्निदाहो हिमावसेकोऽङ्गावकर्तनं चन्दनचर्चातरुवनानि घुणवृत्तान्तःपरिवेषोऽङ्गपरिमार्जनमनवरतानलविचलितसमरनाराचनिपातो निदाघविनोदनं धारागृहसीकरवर्षणं शिरश्छेदः सुखनिद्रामूकीकरणमाननमुद्राबान्धुर्य महानुपचयः ॥ १६ ॥"
  },
  {
    "text": "तदेवंविधकष्टचेष्टासहस्रदारुणे संसारचलयन्त्रेऽस्मिन् राघव नावहेलना कर्तव्या अवश्यमेव विधारणीयमेवं चावबोद्धव्यं यथा किल शास्त्रविचाराच्छ्रेयो भवतीति ॥ १७ ॥"
  },
  {
    "text": "अन्यस्य रघुकुलेन्दो यदि चैते महामुनयो महर्षयश्च विप्राश्च राजानश्च ज्ञानकवचेनावगुण्ठितशरीरास्ते कथमदुःखक्षमा अपि दुःखकरीं तां तां वृत्तिपूर्विकां संसारकदर्थनामनुभवन्तः सततमेव मुदितमनसस्तिष्ठन्ति ॥ १८ ॥"
  },
  {
    "text": "इह हि ।\nविकौतुका विगतविकल्पविप्लवा यथा स्थिता हरिहरपद्मजादयः ।\nनरोत्तमाः समधिगतात्मदीपकास्तथा स्थिता जगति विशुद्धबुद्धयः ॥ १९ ॥"
  },
  {
    "text": "परिक्षीणे मोहे विगलति घने ज्ञानजलदे परिज्ञाते तत्त्वे समधिगत आत्मन्यतितते ।\nविचार्यार्यैः सार्धं चलितवपुषो वै सदृशतो धिया दृष्टे तत्त्वे रमणमटनं जागतमिदम् ॥ २० ॥"
  },
  {
    "text": "अन्यच्च राघव ।\nप्रसन्ने चित्तत्त्वे हृदि शमभवे वल्गति परे शमाभोगीभूतास्वखिलकलनादृष्टिषु पुरः ।\nसमं याति स्वान्तःकरणघटनास्वादितरसं धिया दृष्टे तत्त्वे रमणमटनं जागतमिदम् ॥ २१ ॥"
  },
  {
    "text": "अन्यच्च ।\nरथः स्थाणुर्देहस्तुरगरचना चेन्द्रियगतिः परिस्पन्दो वातो वहनकलितानन्दविषयः ।\nपरोऽणुर्वा देही जगति विहरामीत्यनघया धिया दृष्टे तत्त्वेरमणमटनं जागतमिदम् ॥ २२ ॥"
  }
]
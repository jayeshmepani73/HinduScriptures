[
  {
    "text": "श्रीवसिष्ठ उवाच ।\nएतां दृष्टिमवष्टभ्य दृष्टात्मानः सुबुद्धयः ।\nविचरन्तीह संसारे महान्तोऽभ्युदिता इव ॥ १ ॥"
  },
  {
    "text": "न शोचन्ति न वाञ्छन्ति न याचन्ते शुभाशुभम् ।\nसर्वमेव च कुर्वन्ति न कुर्वन्तीह किंचन ॥ २ ॥"
  },
  {
    "text": "स्वच्छमेवावतिष्ठन्ते स्वच्छं कुर्वन्ति यान्ति हि ।\nहेयोपादेयतापक्षरहिताः स्वात्मनि स्थिताः ॥ ३ ॥"
  },
  {
    "text": "आयान्ति च न चायान्ति प्रयान्ति च न यान्ति च ।\nकुर्वन्त्यपि न कुर्वन्ति न वदन्ति वदन्ति च ॥ ४ ॥"
  },
  {
    "text": "ये केचन समारम्भा याश्च काश्चन दृष्टयः ।\nहेयोपादेयतस्तास्ताः क्षीयन्तेऽधिगते पदे ॥ ५ ॥"
  },
  {
    "text": "परित्यक्तसमस्तेहं मनोमधुरवृत्तिमत् ।\nसर्वतः सुखमभ्येति चन्द्रबिम्ब इव स्थितम् ॥ ६ ॥"
  },
  {
    "text": "अपि निर्मननारम्भमव्यस्ताखिलकौतुकम् ।\nआत्मन्येव न मात्यन्तरिन्दाविव रसायनम् ॥ ७ ॥"
  },
  {
    "text": "न करोतीन्द्रजालानि नानुधावति वासनाम् ।\nबालचापलमुत्सृज्य पूर्वमेव विराजते ॥ ८ ॥"
  },
  {
    "text": "एवंविधा हि वृत्तय आत्मतत्त्वावलोकनाल्लभ्यन्ते नान्यथा ॥ ९ ॥"
  },
  {
    "text": "तस्माद्विचारेणात्मैवान्वेष्टव्य उपासनीयो ज्ञातव्यो यावज्जीवं पुरुषेण नेतरदिति ॥ १० ॥"
  },
  {
    "text": "स्वानुभूतेश्च शास्त्रस्य गुरोश्चैवैकवाक्यता ।\nयस्याभ्यासेन तेनात्मा सन्ततेनावलोक्यते ॥ ११ ॥"
  },
  {
    "text": "अवहेलितशास्त्रार्थैरवज्ञातमहाजनैः ।\nकष्टामप्यापदं प्राप्तो न मूढैः समतामियात् ॥ १२ ॥"
  },
  {
    "text": "न व्याधिर्न विषं नापत्तथा नाधिश्च भूतले ।\nखेदाय स्वशरीरस्थं मौर्ख्यमेकं यथा नृणाम् ॥ १३ ॥"
  },
  {
    "text": "किंचित्संस्कृतबुद्धीनां श्रुतं शास्त्रमिदं यथा ।\nमौर्ख्यापहं तथा शास्त्रमन्यदस्ति न किंचन ॥ १४ ॥"
  },
  {
    "text": "इदं श्राव्यं सुखकरं यथा दृष्टान्तसुन्दरम् ।\nअविरुद्धमशेषेण शास्त्रं वाक्यार्थबन्धुना ॥ १३ ॥"
  },
  {
    "text": "आपदो या दुरुत्तारा याश्च तुच्छाः कुयोनयः ।\nतास्ता मौर्ख्यात्प्रसूयन्ते खदिरादिव कण्टकाः ॥ १६ ॥"
  },
  {
    "text": "वरं शरावहस्तस्य चाण्डालागारवीथिषु ।\nभिक्षार्थमटनं राम न मौर्ख्यहतजीवितम् ॥ १७ ॥"
  },
  {
    "text": "वरं घोरान्धकूपेषु कोटरेष्वेव भूरुहाम् ।\nअन्धकीटत्वमेकान्ते न मौर्ख्यमतिदुःखदम् ॥ १८ ॥"
  },
  {
    "text": "इममालोकमासाद्य मोक्षोपायमयं जनः ।\nअन्धतामेति न पुनः कश्चिन्मोहतमस्यपि ॥ १९ ॥"
  },
  {
    "text": "तावन्नयति संकोचं तृष्णा वै मानवाम्बुजम् ।\nयावद्विवेकसूर्यस्य नोदिता विमला प्रभा ॥ २० ॥"
  },
  {
    "text": "संसारदुःखमोक्षार्थे मादृशैः सह बन्धुभिः ।\nस्वरूपमात्मनो ज्ञात्वा गुरुशास्त्रप्रमाणतः ॥ २१ ॥"
  },
  {
    "text": "जीवन्मुक्ताश्चरन्तीह यथा हरिहरादयः ।\nयथा ब्रह्मर्षयश्चान्ये तथा विहर राघव ॥ २२ ॥"
  },
  {
    "text": "अनन्तानीह दुःखानि सुखं तृणलवोपमम् ।\nनातः सुखेषु बध्नीयाद्दृष्टिं दुःखानुबन्धिषु ॥ २३ ॥"
  },
  {
    "text": "यदनन्तमनायासं तत्पदं सारसिद्धये ।\nसाधनीयं प्रयत्नेन पुरुषेण विजानता ॥ २४ ॥"
  },
  {
    "text": "त एव पुरुषार्थस्य भाजनं पुरुषोत्तमाः ।\nअनुत्तमपदालम्बि मनो येषां गतज्वरम् ॥ २५ ॥"
  },
  {
    "text": "संभोगाशनमात्रेण राज्यादिषु सुखेषु ये ।\nसंतुष्टा दुष्टमनसो विद्धि तानन्धदर्दुरान् ॥ २६ ॥"
  },
  {
    "text": "ये शठेषु दुरन्तेषु दुष्कृतारम्भशालिषु ।\nद्विषत्सु मित्ररूपेषु भक्ता वै भोगभोगिषु ॥ २७ ॥"
  },
  {
    "text": "ते यान्ति दुर्गमाद्दुर्गं दुःखाद्दुःखं भयाद्भयम् ।\nनरकान्नरकं मूढा मोहमन्थरबुद्धयः ॥ २८ ॥"
  },
  {
    "text": "परस्परविनाशोक्तेः श्रेयःस्थो न कदाचन ।\nसुखदुःखदशे राम तडित्प्रसरभङ्गुरे ॥ २९ ॥"
  },
  {
    "text": "ये विरक्ता महात्मानः सुविविक्ता भवादृशाः ।\nपुरुषान्विद्धि तान्वन्द्यान्भोगमोक्षैकभाजनान् ॥ ३० ॥"
  },
  {
    "text": "विवेकं परमाश्रित्य वैराग्याभ्यासयोगतः ।\nसंसारसरितं घोरामिमामापदमुत्तरेत् ॥ ३१ ॥"
  },
  {
    "text": "न स्वप्तव्यं च संसारमायास्विह विजानता ।\nविषमूर्च्छनसंमोहदायिनीषु विवेकिना ॥ ३२ ॥"
  },
  {
    "text": "संसारमिममासाद्य यस्तिष्ठत्यवहेलया ।\nज्वलितस्य गृहस्योच्चैः शेते तार्णस्य संस्तरे ॥ ३३ ॥"
  },
  {
    "text": "यत्प्राप्य न निवर्तन्ते यदासाद्य न शोचति ।\nतत्पदं शेमुषीलभ्यमस्त्येवात्र न संशयः ॥ ३४ ॥"
  },
  {
    "text": "नास्ति चेत्तद्विचारेण दोषः को भवतां भवेत् ।\nअस्ति चेत्तत्समुत्तीर्णा भविष्यथ भवार्णवात् ॥ ३५ ॥"
  },
  {
    "text": "प्रवृत्तिः पुरुषस्येह मोक्षोपायविचारणे ।\nयदा भवत्याशु तदा मोक्षभागी स उच्यते ॥ ३६ ॥"
  },
  {
    "text": "अनपायि निराशङ्कं स्वास्थ्यं विगतविभ्रमम् ।\nन विना केवलीभावाद्विद्यते भुवनत्रये ॥ ३७ ॥"
  },
  {
    "text": "तत्प्राप्तावुत्तमप्राप्तौ न क्लेश उपजायते ।\nन धनान्युपकुर्वन्ति न मित्राणि न बान्धवाः ॥ ३८ ॥"
  },
  {
    "text": "न हस्तपादचलनं न देशान्तरसंगमः ।\nन कायक्लेशवैधुर्यं न तीर्थायतनाश्रयाः ॥ ३९ ॥"
  },
  {
    "text": "पुरुषार्थैकसाध्येन वासनैकार्थकर्मणा ।\nकेवलं तन्मनोमात्रजयेनासाद्यते पदम् ॥ ४० ॥"
  },
  {
    "text": "विवेकमात्रसाध्यं तद्विचारैकान्तनिश्चयम् ।\nत्यजता दुःखजालानि नरेणैतदवाप्यते ॥ ४१ ॥"
  },
  {
    "text": "सुखसेव्यासनस्थेन तद्विचारयता स्वयम् ।\nन शोच्यते पदं प्राप्य न स भूयो हि जायते ॥ ४२ ॥"
  },
  {
    "text": "तत्समस्तसुखासारसीमान्तं साधवो विदुः ।\nतदनुत्तमनिष्पन्दं परमाहू रसायनम् ॥ ४३ ॥"
  },
  {
    "text": "क्षयित्वात्सर्वभावानां स्वर्गमानुष्ययोर्द्वयोः ।\nसुखं नास्त्येव सलिलं मृगतृष्णास्विवैतयोः ॥ ४४ ॥"
  },
  {
    "text": "अतो मनोजयश्चिन्त्यः शमसंतोषसाधनः ।\nअनन्तसमसंयोगस्तस्मादानन्द आप्यते ॥ ४५ ॥"
  },
  {
    "text": "तिष्ठता गच्छता चैव पतता भ्रमता तथा ।\nरक्षसा दानवेनापि देवेन पुरुषेण वा ॥ ४६ ॥"
  },
  {
    "text": "मनः प्रशमनोद्भूत्तं तत्प्राप्यं परमं सुखम् ।\nविकासिशमपुष्पस्य विवेकोच्चतरोः फलम् ॥ ४७ ॥"
  },
  {
    "text": "व्यवहारपरेणापि कार्यवृन्दमविन्दता ।\nभानुनेवाम्बरस्थेन नोज्झ्यते न च वाञ्छयते ॥ ४८ ॥"
  },
  {
    "text": "मनःप्रशान्तमत्यच्छं विश्रान्तं विगतभ्रमम् ।\nअनीहं विगताभीष्टं नाभिवाञ्छति नोज्झति ॥ ४९ ॥"
  },
  {
    "text": "मोक्षद्वारे द्वारपालानिमाञ्छ्रणु यथाक्रमम् ।\nयेषामेकतमासक्त्या मोक्षद्वारं प्रविश्यते ॥ ५० ॥"
  },
  {
    "text": "सुखदोषदशादीर्घा संसारमरुमण्डली ।\nजन्तोः शीतलतामेति शीतरश्मेः समप्रभा ॥ ५१ ॥"
  },
  {
    "text": "शमेनासाद्यते श्रेयः शमो हि परमं पदम् ।\nशमः शिवः शमः शान्ति शमो भ्रान्तिनिवारणम् ॥ ५२ ॥"
  },
  {
    "text": "पुंसः प्रशमतृप्तस्य शीतलाच्छतरात्मनः ।\nशमभूषितचित्तस्य शत्रुरप्येति मित्रताम् ॥ ५३ ॥"
  },
  {
    "text": "शमचन्द्रमसा येषामाशयः समलंकृतः ।\nक्षीरोदानामिवोदेति तेषां परमशुद्धता ॥ ५४ ॥"
  },
  {
    "text": "हृत्कुशेशयकोशेषु येषां शमकुशेशयम् ।\nसतां विकसितं ते हि द्विहृत्पद्माः समा हरेः ॥ ५५ ॥"
  },
  {
    "text": "शमश्रीः शोभते येषां मुखेन्दावकलङ्किते ।\nते कुलीनेन्दवो वन्द्याः सौन्दर्यविजितेन्द्रियाः ॥ ५६ ॥"
  },
  {
    "text": "त्रैलोक्योदरवर्तिन्यो नानन्दाय तथा श्रियः ।\nसाम्राज्यसंपत्प्रतिमा यथा शमविभूतयः ॥ ५७ ॥"
  },
  {
    "text": "यानि दुःखानि या तृष्णा दुःसहा ये दुराधयः ।\nतत्सर्वं शान्तचेतःसु तमोऽर्केष्विव नश्यति ॥ ५८ ॥"
  },
  {
    "text": "मनो हि सर्वभूतानां प्रसादमधिगच्छति ।\nन तथेन्दोर्यथा शान्ते जने जनितकौतुकम् ॥ ५९ ॥"
  },
  {
    "text": "शमशालिनि सौहार्दवति सर्वेषु जन्तुषु ।\nसुजने परमं तत्त्वं स्वयमेव प्रसीदति ॥ ६० ॥"
  },
  {
    "text": "मातरीव परं यान्ति विषमाणि मृदूनि च ।\nविश्वासमिह भूतानि सर्वाणि शमशालिनि ॥ ६१ ॥"
  },
  {
    "text": "न रसायनपानेन न लक्ष्म्यालिङ्गनेन च ।\nतथा सुखमवाप्नोति शमेनान्तर्यथा मनः ॥ ६२ ॥"
  },
  {
    "text": "सर्वाधिव्याधिचलितं क्रान्तं तृष्णावरत्रया ।\nमनः शमामृतासेकैः समाश्वासय राघव ॥ ६३ ॥"
  },
  {
    "text": "यत्करोषि यदश्नासि शमशीतलया धिया ।\nतत्रातिस्वदते स्वादु नेतरत्तात मानसे ॥ ६४ ॥"
  },
  {
    "text": "शमामृतरसाच्छन्नं मनो यामेति निर्वृतिम् ।\nछिन्नान्यपि तयाङ्गानि मन्ये रोहन्ति राघव ॥ ६५ ॥"
  },
  {
    "text": "न पिशाचा न रक्षांसि न दैत्या न च शत्रवः ।\nन च व्याघ्रभुजङ्गा वा द्विषन्ति शमशालिनम् ॥ ६६ ॥"
  },
  {
    "text": "सुसंनद्धसमस्ताङ्गं प्रशमामृतवर्मणा ।\nवेधयन्ति न दुःखानि शरा वज्रशिलामिव ॥ ६७ ॥"
  },
  {
    "text": "न तथा शोभते राजा अप्यन्तःपुरसंस्थितः ।\nसमया स्वच्छया बुद्ध्या यथोपशमशीलया ॥ ६८ ॥"
  },
  {
    "text": "प्राणात्प्रियतरं दृष्ट्वा तुष्टिमेति न वै जनः ।\nयामायाति जनः शान्तिमवलोक्य शमाशयम् ॥ ६९ ॥"
  },
  {
    "text": "समया शमशालिन्या वृत्त्या यः साधु वर्तते ।\nअभिनन्दितया लोके जीवतीह स नेतरः ॥ ७० ॥"
  },
  {
    "text": "अनुद्धतमनाः शान्तः साधुः कर्म करोति यत् ।\nतत्सर्वमभिनन्दन्ति तस्येमा भूतजातयः ॥ ७१ ॥"
  },
  {
    "text": "श्रुत्वा स्पृष्ट्वा च दृष्ट्वा च भुक्त्वा घ्रात्वा शुभाशुभम् ।\nन हृष्यति ग्लायति यः स शान्त इति कथ्यते ॥ ७२ ॥"
  },
  {
    "text": "यः समः सर्वभूतेषु भावि काङ्क्षति नोज्झति ।\nजित्वेन्द्रियाणि यत्नेन स शान्त इति कथ्यते ॥ ७३ ॥"
  },
  {
    "text": "स्पृष्ट्वाऽवदातया बुद्ध्या यथैवान्तस्तथा बहिः ।\nदृश्यन्ते यत्र कार्याणि स शान्त इति कथ्यते ॥ ७४ ॥"
  },
  {
    "text": "तुषारकरबिम्बाभं मनो यस्य निराकुलम् ।\nमरणोत्सवयुद्धेषु स शान्त इति कथ्यते ॥ ७५ ॥"
  },
  {
    "text": "स्थितोऽपि न स्थित इव न हृष्यति न कुप्यति ।\nयः सुषुप्तसमः स्वस्थः स शान्त इति कथ्यते ॥ ७६ ॥"
  },
  {
    "text": "अमृतस्यन्दसुभगा यस्य सर्वजनं प्रति ।\nदृष्टिः प्रसरति प्रीता स शान्त इति कथ्यते ॥ ७७ ॥"
  },
  {
    "text": "योऽन्तः शीतलतां यातो यो भावेषु न मज्जति ।\nव्यवहारी न संमूढः स शान्त इति कथ्यते ॥ ७८ ॥"
  },
  {
    "text": "अप्यापत्सु दुरन्तासु कल्पान्तेषु महत्स्वपि ।\nतुच्छेऽहं न मनो यस्य स शान्त इति कथ्यते ॥ ७९ ॥"
  },
  {
    "text": "आकाशसदृशी यस्य पुंसः संव्यवहारिणः ।\nकलङ्कमेति न मतिः स शान्त इति कथ्यते ॥ ८० ॥"
  },
  {
    "text": "तपस्विषु बहुज्ञेषु याजकेषु नृपेषु च ।\nबलवत्सु गुणाढ्येषु शमवानेव राजते ॥ ८१ ॥"
  },
  {
    "text": "शमसंसक्तमनसां महतां गुणशालिनाम् ।\nउदेति निर्वृतिश्चित्ताज्ज्योत्स्नेव सितरोचिषः ॥ ८२ ॥"
  },
  {
    "text": "सीमान्तो गुणपूगानां पौरुषैकान्तभूषणम् ।\nसंकटेषु भयस्थाने शमः श्रीमान्विराजते ॥ ८३ ॥"
  },
  {
    "text": "शमममृतमहार्यमार्यगुप्तं परमवलम्ब्य परं पदं प्रयाताः ।\nरघुतनय यथा महानुभावाः क्रममनुपालय सिद्धये तमेव ॥ ८४ ॥"
  }
]
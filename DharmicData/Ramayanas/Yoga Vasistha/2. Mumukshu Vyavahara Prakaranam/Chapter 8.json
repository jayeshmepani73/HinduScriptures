[
  {
    "text": "श्रीवसिष्ठ उवाच ।\nनाकृतिर्न च कर्माणि न स्पन्दो न पराक्रमः ।\nतन्मिथ्याज्ञानवद्रूढं दैवं नाम किमुच्यते ॥ १ ॥"
  },
  {
    "text": "स्वकर्मफलसंप्राप्ताविदमित्थमितीति याः ।\nगिरस्ता दैवनाम्नैताः प्रसिद्धिं समुपागताः ॥ २ ॥"
  },
  {
    "text": "तत्रैव मूढमतिभिर्दैवमस्तीति निश्चयः ।\nआत्तो दुरवबोधेन रज्ज्वामिव भुजंगमः ॥ ३ ॥"
  },
  {
    "text": "ह्यस्तनी दुष्क्रियाभ्येति शोभां सत्क्रियया यथा ।\nअद्यैवं प्राक्तनी तस्माद्यत्नात्सत्कार्यवान्भवेत् ॥ ४ ॥"
  },
  {
    "text": "मूढानुमानसंसिद्धं दैवं यस्यास्ति दुर्मतेः ।\nदैवाद्दाहोऽस्ति नैवेति गन्तव्यं तेन पावके ॥ ५ ॥"
  },
  {
    "text": "दैवमेवेह चेत्कर्तुं पुंसः किमिव चेष्टया ।\nस्नानदानासनोच्चारान्दैवमेव करिष्यति ॥ ५ ॥"
  },
  {
    "text": "किंवा शास्त्रोपदेशेन मूकोऽयं पुरुषः किल ।\nसंचार्यते तु दैवेन किं कस्येहोपदिश्यते ॥ ७ ॥"
  },
  {
    "text": "न च निस्पन्दता लोके दृष्टेह शवतां विना ।\nस्पन्दाच्च फलसंप्राप्तिस्तस्माद्दैवं निरर्थकम् ॥ ८ ॥"
  },
  {
    "text": "न चामूर्तेन दैवेन मूर्तस्य सहकर्तृता ।\nपुंसः संदृश्यते काचित्तस्माद्दैवं निरर्थकम् ॥ ९ ॥"
  },
  {
    "text": "मिथोऽङ्गानि समासाद्य द्वयोरेकैककर्तृता ।\nहस्तादीनां हतत्वे ह न दैवेन क्वचित्कृतम् ॥ १० ॥"
  },
  {
    "text": "मनोबुद्धिवदप्येतद्दैवं नेहानुभूयते ।\nआगोपालं कृतप्रज्ञैस्तेन दैवमसत्सदा ॥ ११ ॥"
  },
  {
    "text": "पृथक्चेद्बुद्धिरन्योऽर्थः सैव चेत्कान्यता तयोः ।\nकल्पनायां प्रमाणं चेत्पौरुषं किं न कल्प्यते ॥ १२ ॥"
  },
  {
    "text": "नामूर्तेस्तेन सङ्गोऽस्ति नभसेव वपुष्मतः ।\nमूर्तं च दृश्यते लग्नं तस्माद्दैवं न विद्यते ॥ १३ ॥"
  },
  {
    "text": "विनियोक्रथ भूतानामस्त्यन्यच्चेज्जगत्त्रये ।\nशेरते भूतवृन्दानि दैवं सर्वं करिष्यति ॥ १४ ॥"
  },
  {
    "text": "दैवेन त्वभियुक्तोऽहं तत्करोमीदृशं स्थितम् ।\nसमाश्वासनवागेषा न दैवं परमार्थतः ॥ १५ ॥"
  },
  {
    "text": "मूढैः प्रकल्पितं दैवं तत्परास्ते क्षयं गताः ।\nप्राज्ञास्तु पौरुषार्थेन पदमुत्तमतां गताः ॥ १६ ॥"
  },
  {
    "text": "ये शूरा ये च विक्रान्ता ये प्राज्ञा ये च पण्डिताः ।\nतैस्तैः किमिव लोकेऽस्मिन्वद दैवं प्रतीक्ष्यते ॥ १७ ॥"
  },
  {
    "text": "कालविद्भिर्विनिर्णीता यस्यातिचिरजीविता ।\nस चेज्जीवति संछिन्नशिरास्तद्दैवमुत्तमम् ॥ १८ ॥"
  },
  {
    "text": "कालविद्भिर्विनिर्णीतं पाण्डित्यं यस्य राघव ।\nअनध्यापित एवासौ तज्ज्ञश्चेद्दैवमुत्तमम् ॥ १९ ॥"
  },
  {
    "text": "विश्वामित्रेण मुनिना दैवमुत्सृज्य दूरतः ।\nपौरुषेणैव संप्राप्तं ब्राह्मण्यं राम नान्यथा ॥ २० ॥"
  },
  {
    "text": "अस्माभिरपरै राम पुरुषैर्मुनितां गतैः ।\nपौरुषेणैव संप्राप्ता चिरं गगनगामिता ॥ २१ ॥"
  },
  {
    "text": "उत्साद्य देवसंघातं चक्रुस्त्रिभुवनोदरे ।\nपौरुषेणैव यत्नेन साम्राज्यं दानवेश्वराः ॥ २२ ॥"
  },
  {
    "text": "आलूनशीर्णमाभोगि जगदाजह्रुरोजसा ।\nपौरुषेणैव यत्नेन दानवेभ्यः सुरेश्वराः ॥ २३ ॥"
  },
  {
    "text": "राम पौरुषयुक्त्या च सलिलं धार्यतेऽनया ।\nचिरं करण्डके चारु न दैवं तत्र कारणम् ॥ २४ ॥"
  },
  {
    "text": "भरणादानसंरम्भविभ्रमश्रमभूमिषु ।\nशक्तता दृश्यते राम न दैवस्यौषधेरिव ॥ २५ ॥"
  },
  {
    "text": "सकलकारणकार्यविवर्जितं निजविकल्पवशादुपकल्पितम् ।\nत्वमनपेक्ष्य हि दैवमसन्मयं श्रय शुभाशय पौरुषमुत्तमम् ॥ २६ ॥"
  }
]
[
  {
    "text": "श्रीवसिष्ठ उवाच ।\nशास्त्रावबोधामलया धिया परमपूतया ।\nकर्तव्यः कारणज्ञेन विचारोऽनिशमात्मनः ॥ १ ॥"
  },
  {
    "text": "विचारात्तीक्ष्णतामेत्य धीः पश्यति परं पदम् ।\nदीर्घसंसाररोगस्य विचारो हि महौषधम् ॥ २ ॥"
  },
  {
    "text": "आपद्वनमनन्तेहापरिपल्लविताकृति ।\nविचारक्रकचच्छिन्नं नैव भूयः प्ररोहति ॥ ३ ॥"
  },
  {
    "text": "मोहेन बन्धुनाशेषु संकटेषु शमेषु च ।\nसर्वं व्याप्तं महाप्राज्ञ विचारो हि सतां गतिः ॥ ४ ॥"
  },
  {
    "text": "न विचारं विना कश्चिदुपायोऽस्ति विपश्चिताम् ।\nविचारादशुभं त्यक्त्वा शुभमायाति धीः सताम् ॥ ५ ॥"
  },
  {
    "text": "बलं बुद्धिश्च तेजश्च प्रतिपत्तिः क्रियाफलम् ।\nफलन्त्येतानि सर्वाणि विचारेणैव धीमताम् ॥ ६ ॥"
  },
  {
    "text": "युक्तायुक्तमहादीपमभिवाञ्छितसाधकम् ।\nस्फारं विचारमाश्रित्य संसारजलधिं तरेत् ॥ ७ ॥"
  },
  {
    "text": "आलूनहृदयाम्भोजान्महामोहमतङ्गजान् ।\nविदारयति शुद्धात्मा विचारो नाम केसरी ॥ ८ ॥"
  },
  {
    "text": "मूढाः कालवशेनेह यद्गताः परमं पदम् ।\nतद्विचारप्रदीपस्य विजृम्भितमनुत्तमम् ॥ ९ ॥"
  },
  {
    "text": "राज्यानि संपदः स्फारा भोगो मोक्षश्च शाश्वतः ।\nविचारकल्पवृक्षस्य फलान्येतानि राघव ॥ १० ॥"
  },
  {
    "text": "या विवेकविकासिन्यो मतयो महतामिह ।\nन ता विपदि मज्जन्ति तुम्बकानीव वारिणि ॥ ११ ॥"
  },
  {
    "text": "विचारोदयकारिण्या धिया व्यवहरन्ति ये ।\nफलानामत्युदाराणां भाजनं हि भवन्ति ते ॥ १२ ॥"
  },
  {
    "text": "मूर्खहृत्काननस्थानामाशाप्रथमरोधिनाम् ।\nअविचारकरञ्जानां मञ्जर्यो दुःखरीतयः ॥ १३ ॥"
  },
  {
    "text": "कज्जलक्षोदमलिना मदिरामदधर्मिणी ।\nअविचारमयी निद्रा यातु ते राघव क्षयम् ॥ १४ ॥"
  },
  {
    "text": "महापदतिदीर्घेषु सद्विचारपरो नरः ।\nन निमज्जति मोहेषु तेजोराशिस्तमःस्विव ॥ १५ ॥"
  },
  {
    "text": "मानसे सरसि स्वच्छे विचारकमलोत्करः ।\nनूनं विकसितो यस्य हिमवानिव भाति सः ॥ १६ ॥"
  },
  {
    "text": "विचारविकला यस्य मतिर्मान्द्यमुपेयुषः ।\nतस्योदेत्यशनिश्चन्द्रान्मुधा यक्षः शिशोरिव ॥ १७ ॥"
  },
  {
    "text": "दुःखखण्डकमस्थूलं विपन्नवलतामधुः ।\nराम दूरे परित्याज्यो निर्विवेको नराधमः ॥ १८ ॥"
  },
  {
    "text": "ये केचन दुरारम्भा दुराचारा दुराधयः ।\nअविचारेण ते भान्ति वेतालास्तमसा यथा ॥ १९ ॥"
  },
  {
    "text": "अविचारिणमेकान्तवनद्रुमसधर्मकम् ।\nअक्षमं साधुकार्येषु दूरे कुरु रघूद्वह ॥ २० ॥"
  },
  {
    "text": "विविक्तं हि मनो जन्तोराशावैवश्यवर्जितम् ।\nपरां निर्वृतिमभ्येति पूर्णचन्द्र इवात्मनि ॥ २१ ॥"
  },
  {
    "text": "विवेकितोदिता देहे सर्वं शीतलयत्यलम् ।\nअलंकरोति चात्यन्तं ज्योत्स्नेव भुवनं यथा ॥ २२ ॥"
  },
  {
    "text": "परमार्थपताकाया धियो धवलचामरम् ।\nविचारो राजते जन्तो रजन्यामिव चन्द्रमाः ॥ २३ ॥"
  },
  {
    "text": "विचारचारवो जीवा भासयन्तो दिशो दश ।\nभान्ति भास्करवन्नूनं भूयो भवभयापहाः ॥ २४ ॥"
  },
  {
    "text": "बालस्य स्वमनोमोहकल्पितः प्राणहारकः ।\nरात्रौ नभसि वेतालो विचारेण विलीयते ॥ २५ ॥"
  },
  {
    "text": "सर्वं एव जगद्भावा अविचारेण चारवः ।\nअविद्यमानसद्भावा विचारविशरारवः ॥ २६ ॥"
  },
  {
    "text": "पुंसो निजमनोमोहकल्पितोऽनल्पदुःखदः ।\nसंसारचिरवेतालो विचारेण विलीयते ॥ २७ ॥"
  },
  {
    "text": "समं सुखं निराबाधमनन्तमनपाश्रयम् ।\nविद्धीमं केवलीभावं विचारोच्चतरोः फलम् ॥ २८ ॥"
  },
  {
    "text": "अचलस्थितितोदारा प्रकटाभोगतेजसा ।\nतेन निष्कामतोदेति शीततेवेन्दुनोदिता ॥ २९ ॥"
  },
  {
    "text": "स्वविचारमहौषध्या साधुश्चित्तनिषण्णया ।\nतयोत्तमत्वप्रदया नाभिवाञ्छति नोज्झति ॥ ३० ॥"
  },
  {
    "text": "तत्पदालम्बनं चेतः स्फारमाभासमागतम् ।\nनास्तमेति न चोदेति खमिवातिततान्तरम् ॥ ३१ ॥"
  },
  {
    "text": "न ददाति न चादत्ते न चोन्नमति शाम्यति ।\nकेवलं साक्षिवत्पश्यञ्जगदाभोगि तिष्ठति ॥ ३२ ॥"
  },
  {
    "text": "न च शाम्यति नाप्यन्तर्नापि बाह्येऽवतिष्ठति ।\nन च नैष्कर्म्यमादत्ते न च कर्मणि मज्जति ॥ ३३ ॥"
  },
  {
    "text": "उपेक्षते गतं वस्तु संप्राप्तमनुवर्तते ।\nन क्षुब्धो न च वाऽक्षुब्धो भाति पूर्ण इवार्णवः ॥ ३४ ॥"
  },
  {
    "text": "एवं पूर्णेन मनसा महात्मानो महाशयाः ।\nजीवन्मुक्ता जगत्यस्मिन्विहरन्तीह योगिनः ॥ ३५ ॥"
  },
  {
    "text": "उषित्वा सुचिरं कालं धीरास्ते यावदीप्सितम् ।\nते तमन्ते परित्यज्य यान्ति केवलतां तताम् ॥ ३६ ॥"
  },
  {
    "text": "कोऽहं कस्य च संसार इत्यापद्यपि धीमता ।\nचिन्तनीयं प्रयत्नेन सप्रतीकारमात्मना ॥ ३७ ॥"
  },
  {
    "text": "कार्यसंकटसंदेहं राजा जानाति राघव ।\nनिष्फलं सफलं वापि विचारेणैव नान्यथा ॥ ३८ ॥"
  },
  {
    "text": "वेदवेदान्तस्रिद्धान्तस्थितयः स्थितिकारणम् ।\nनिर्णीयन्ते विचारेण दीपेन च भुवो निशि ॥ ३९ ॥"
  },
  {
    "text": "अनष्टमन्धकारेषु बहुतेजःस्वजिह्मितम् ।\nपश्यत्यपि व्यवहितं विचारश्चारुलोचनम् ॥ ४० ॥"
  },
  {
    "text": "विवेकान्धो हि जात्यन्धः शोच्यः सर्वस्य दुर्मतिः ।\nदिव्यचक्षुर्विवेकात्मा जयत्यखिलवस्तुषु ॥ ४१ ॥"
  },
  {
    "text": "परमात्ममयी मान्या महानन्दैकसाधिनी ।\nक्षणमेकं परित्याज्या न विचारचमत्कृतिः ॥ ४२ ॥"
  },
  {
    "text": "विचारचारुपुरुषो महतामपि रोचते ।\nपरिपक्वचमत्कारं सहकारफलं यथा ॥ ४३ ॥"
  },
  {
    "text": "विचारकान्तमतयो नानेकेषु पुनःपुनः ।\nलुठन्ति दुःखश्वभ्रेषु ज्ञाताध्वगतयो नराः ॥ ४४ ॥"
  },
  {
    "text": "नच रौति तथा रोगी नानर्थशतजर्जरः ।\nअविचारविनष्टात्मा यथाऽज्ञः परिरोदिति ॥ ४५ ॥"
  },
  {
    "text": "वरं कर्दममेकत्वं मलकीटकता वरम् ।\nवरमन्धगुहाहित्वं न नरस्याविचारिता ॥ ४६ ॥"
  },
  {
    "text": "सर्वानर्थनिजावासं सर्वसाधुतिरस्कृतम् ।\nसर्वदौस्थित्यसीमान्तमविचारं परित्यजेत् ॥ ४७ ॥"
  },
  {
    "text": "नित्यं विचारयुक्तेन भवितव्यं महात्मना ।\nतथान्धकूपे पततां विचारो ह्यवलम्बनम् ॥ ४८ ॥"
  },
  {
    "text": "स्वयमेवात्मनात्मानमवष्टभ्य विचारतः ।\nसंसारमोहजलधेस्तारयेत्स्वमनोमृगम् ॥ ४९ ॥"
  },
  {
    "text": "कोऽहं कथमयं दोषः संसाराख्य उपागतः ।\nन्यायेनेति परामर्शो विचार इति कथ्यते ॥ ५० ॥"
  },
  {
    "text": "अन्धान्धमोहसुधनं चिरं दुःखाय केवलम् ।\nकृतं शिलाया हृदयं दुर्मतेश्चाविचारिणः ॥ ५१ ॥"
  },
  {
    "text": "भावाभावग्रहोत्सर्गदृशामिह हि राघव ।\nन विचारादृते तत्त्वं ज्ञायते साधु किंचन ॥ ५२ ॥"
  },
  {
    "text": "विचाराज्ज्ञायते तत्त्वं तत्त्वाद्विश्रान्तिरात्मनि ।\nअतो मनसि शान्तत्वं सर्वदुःखपरिक्षयः ॥ ५३ ॥"
  },
  {
    "text": "सफलता फलते भुवि कर्मणां प्रकटतां किल गच्छति उत्तमाम् ।\nस्फुटविचारदृशैव विचारिता शमवते भवते च विरोचताम् ॥ ५४ ॥"
  }
]
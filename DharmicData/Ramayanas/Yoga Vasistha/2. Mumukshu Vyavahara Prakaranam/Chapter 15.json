[
  {
    "text": "श्रीवसिष्ठ उवाच ।\nसंतोषो हि परं श्रेयः संतोषः सुखमुच्यते संतुष्टः परमभ्येति विश्राममरिसूदन ॥ १ ॥"
  },
  {
    "text": "संतोषैश्वर्यसुखिनां चिरविश्रान्तचेतसाम् ।\nसाम्राज्यमपि शान्तानां जरत्तृणलवायते ॥ २ ॥"
  },
  {
    "text": "संतोषशालिनी बुद्धी राम संसारवृत्तिषु ।\nविषमास्वप्यनुद्विग्ना न कदाचन हीयते ॥ ३ ॥"
  },
  {
    "text": "संतोषामृतपानेन ये शान्तास्तृप्तिमागताः ।\nभोगश्रीरतुला तेषामेषा प्रतिविषायते ॥ ४ ॥"
  },
  {
    "text": "न तथा सुखयन्त्येताः पीयूषरसवीचयः ।\nयथातिमधुरास्वादः संतोषो दोषनाशनः ॥ ५ ॥"
  },
  {
    "text": "अप्राप्तवाञ्छामुत्सृज्य संप्राप्ते समतां गतः ।\nअदृष्टखेदाखेदो यः स संतुष्ट इहोच्यते ॥ ६ ॥"
  },
  {
    "text": "आत्मनात्मनि संतोषं यावद्याति न मानसम् ।\nउद्भवन्त्यापदस्तावल्लता इव मनोबिलात् ॥ ७ ॥"
  },
  {
    "text": "संतोषशीतलं चेतः शुद्धविज्ञानदृष्टिभिः ।\nभृशं विकासमायाति सूर्यांशुभिरिवाम्बुजम् ॥ ८ ॥"
  },
  {
    "text": "आशावैवश्यविवशे चित्ते संतोषवर्जिते ।\nम्लाने वक्रमिवादर्शे न ज्ञानं प्रतिबिम्बति ॥ ९ ॥"
  },
  {
    "text": "अज्ञानघनयामिन्या संकोचं न नराम्बुजम् ।\nयात्यसावुदितो यस्य नित्यं संतोषभास्करः ॥ १० ॥"
  },
  {
    "text": "अकिंचनोऽप्यसौ जन्तुः साम्राज्यसुखमश्नुते ।\nआधिव्याधिविनिर्मुक्तं संतुष्टं यस्य मानसम् ॥ ११ ॥"
  },
  {
    "text": "नाभिवाञ्छत्यसंप्राप्तं प्राप्तं भुंक्ते यथाक्रमम् ।\nयः सुसौम्यसमाचारः संतुष्ट इति कथ्यते ॥ १२ ॥"
  },
  {
    "text": "संतुष्टिपरतृप्तस्य महतः पूर्णचेतसः ।\nक्षीराब्धेरिव शुद्धस्य मुखे लक्ष्मीर्विराजते ॥ १३ ॥"
  },
  {
    "text": "पूर्णतामलमाश्रित्य स्वात्मन्येवात्मना स्वयम् ।\nपौरुषेण प्रयत्नेन तृष्णां सर्वत्र वर्जयेत् ॥ १४ ॥"
  },
  {
    "text": "संतोषाऽमृतपूर्णस्य शान्तशीतलया धिया ।\nस्वयं स्थैर्यं मनो याति शीतांशोरिव शाश्वतम् ॥ १५ ॥"
  },
  {
    "text": "संतोषपुष्टमनसं भृत्या इव महर्द्धयः ।\nराजानमुपतिष्ठन्ति किंकरत्वमुपागताः ॥ १६ ॥"
  },
  {
    "text": "आत्मनैवात्मनि स्वस्थे संतुष्टे पुरुषे स्थिते ।\nप्रशाम्यन्त्याधयः सर्वे प्रावृषीवाशु पांशवः ॥ १७ ॥"
  },
  {
    "text": "नित्यं शीतलया राम कुलङ्कपरिभिन्नया ।\nपुरुषः शुद्धया वृत्त्या भाति पूर्णतयेन्दुवत् ॥ १८ ॥"
  },
  {
    "text": "समतासुन्दरं वक्रं पुरुषस्यावलोकयन् ।\nतोषमेति यथा लोको न तथा धनसंचयैः ॥ १९ ॥"
  },
  {
    "text": "समतया मतया गुणशालिनां पुरुषराडिह यः समलंकृतः ।\nतममलं प्रणमन्ति नभश्चरा अपि महामुनयो रघुनन्दन ॥ २० ॥"
  }
]
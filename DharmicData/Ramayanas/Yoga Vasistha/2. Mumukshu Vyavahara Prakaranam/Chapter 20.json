[
  {
    "text": "श्रीवसिष्ठ उवाच ।\nआर्यसंगमयुक्त्यादौ प्रज्ञां वृद्धिं नयेद्बलात् ।\nततो महापुरुषतां महापुरुषलक्षणैः ॥ १ ॥"
  },
  {
    "text": "यो यो येन गुणेनेह पुरुषः प्रविराजते ।\nशिष्यते तं तमेवाशु तस्माद्बुद्धिं विवर्धयेत् ॥ २ ॥"
  },
  {
    "text": "महापुरुषता ह्येषा शमादिगुणशालिनी ।\nसम्यग्ज्ञानं विना राम सिद्धिमेति न कांचन ॥ ३ ॥"
  },
  {
    "text": "ज्ञानाच्छमादयो यान्ति वृद्धिं सत्पुरुषक्रमाः ।\nश्लाघनीयाः फलेनान्तर्वृष्टेरिव नवाङ्कुराः ॥ ४ ॥"
  },
  {
    "text": "शमादिभ्यो गुणेभ्यश्च वर्धते ज्ञानमुत्तमम् ।\nअन्नात्मकेभ्यो यज्ञेभ्यः शालिवृष्टिरिवोत्तमा ॥ ५ ॥"
  },
  {
    "text": "गुणाः शमादयो ज्ञानाच्छमादिभ्यस्तथा ज्ञता ।\nपरस्परं विवर्धन्ते ते अब्जसरसी इव ॥ ६ ॥"
  },
  {
    "text": "ज्ञानं सत्पुरुषाचाराज्ज्ञानात्सत्पुरुषक्रमः ।\nपरस्परं गतौ वृद्धिं ज्ञानसत्पुरुषक्रमौ ॥ ७ ॥"
  },
  {
    "text": "शमप्रज्ञादिनिपुणपुरुषार्थक्रमेण च ।\nअभ्यसेत्पुरुषो धीमाञ्ज्ञानसत्पुरुषक्रमौ ॥ ८ ॥"
  },
  {
    "text": "न यावत्सममभ्यस्तौ ज्ञानसत्पुरुषक्रमौ ।\nएकोऽपि नैतयोस्तात पुरुषस्येह सिध्यति ॥ ९ ॥"
  },
  {
    "text": "यथा कलमरक्षिण्या गीत्या वितततालया ।\nखगोत्सादेन सहितं गीतानन्दः प्रसाध्यते ॥ १० ॥"
  },
  {
    "text": "ज्ञानसत्पुरुषेहाभ्यामकर्त्रा कर्तृरूपिणा ।\nतथा पुंसा निरिच्छेन सममासाद्यते पदम् ॥ ११ ॥"
  },
  {
    "text": "सदाचारक्रमः प्रोक्तो मयैवं रघुनन्दन ।\nतथोपदिश्यते सम्यगेवं ज्ञानक्रमोऽधुना ॥ १२ ॥"
  },
  {
    "text": "इदं यशस्यमायुष्यं पुरुषार्थफलप्रदम् ।\nतज्ज्ञादाप्ताच्च सच्छास्त्रं श्रोतव्यं किल धीमता ॥ १३ ॥"
  },
  {
    "text": "श्रुत्वा त्वं बुद्धिनैर्मल्याद्बलाद्यास्यसि तत्पदम् ।\nयथा कतकसंश्लेषात्प्रसादं कलुषं पयः ॥ १४ ॥"
  },
  {
    "text": "विदितवेद्यमिदं हि मनो मुनेर्विवशमेव हि याति परं पदम् ।\nयदवबुद्धमखण्डितमुत्तमं तदवबोधवशान्न जहाति हि ॥ १५ ॥"
  }
]
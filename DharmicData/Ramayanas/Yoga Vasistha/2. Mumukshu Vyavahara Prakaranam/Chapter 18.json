[
  {
    "text": "श्रीवसिष्ठ उवाच ।\nअस्यां वा चित्तमात्रायां प्रबोधः संप्रवर्तते ।\nबीजादिव सतो व्युप्तादवश्यंभावि सत्फलम् ॥ १ ॥"
  },
  {
    "text": "अपि पौरुषमादेयं शास्त्रं चेद्युक्तिबोधकम् ।\nअन्यत्त्वार्षमपि त्याज्यं भाव्यं न्याय्यैकसेविना ॥ २ ॥"
  },
  {
    "text": "युक्तियुक्तमुपादेयं वचनं बालकादपि ।\nअन्यत्तृणमिव त्याज्यमप्युक्तं पद्मजन्मना ॥ ३ ॥"
  },
  {
    "text": "योऽस्मत्तातस्य कूपोऽयमिति कौपं पिबत्यपः ।\nत्यक्त्वा गाङ्गं पुरस्थं तं को नाशास्त्यतिरागिणम् ॥ ४ ॥"
  },
  {
    "text": "यथोषसि प्रवृत्तायामालोकोऽवश्यमेष्यति ।\nअस्यां वा चित्तमात्रायां सुविवेकस्तथैष्यति ॥ ५ ॥"
  },
  {
    "text": "श्रुतायां प्राज्ञवदनाद्बुद्ध्वान्तं स्वयमेव च ।\nशनैःशनैर्विचारेण बुद्धौ संस्कार आगते ॥ ६ ॥"
  },
  {
    "text": "पूर्वं तावदुदेत्यन्तर्भृशं संस्कृतवाक्यता ।\nशुद्धयुक्ता लतेवोच्चैर्या सभास्थानभूषणम् ॥ ७ ॥"
  },
  {
    "text": "परा नागरतोदेति महत्त्वगुणशालिनी ।\nसा यया स्नेहमायान्ति राजानो अमरा अपि ॥ ८ ॥"
  },
  {
    "text": "पूर्वापरज्ञः सर्वत्र नरो भवति बुद्धिमान् ।\nपदार्थानां यथा दीपहस्तो निशि सुलोचनः ॥ ९ ॥"
  },
  {
    "text": "लोभमोहादयो दोषास्तानवं यान्त्यलं शनैः ।\nधियो दिशः समासन्नशरदो मिहिका यथा ॥ १० ॥"
  },
  {
    "text": "केवलं समवेक्ष्यन्ते विवेकाध्यासनं धियः ।\nन किंचन फलं धत्ते स्वाभ्यासेन विना क्रिया ॥ ११ ॥"
  },
  {
    "text": "मनः प्रसादमायाति शरदीव महत्सरः ।\nपरं साम्यमुपादत्ते निर्मन्दर इवार्णवः ॥ १२ ॥"
  },
  {
    "text": "निरस्तकालिमारत्नशिखेवास्ततमःपटा ।\nप्रति ज्वलत्यलं प्रज्ञा पदार्थप्रविभागिनी ॥ १३ ॥"
  },
  {
    "text": "दैन्यदारिद्र्यदोषाढ्या दृष्टयो दर्शितान्तराः ।\nन निकृन्तन्ति मर्माणि ससंनाहमिवेषवः ॥ १४ ॥"
  },
  {
    "text": "हृदयं नावलुम्पन्ति भीमाः संसृतिभीतयः ।\nपुरःस्थितमपि प्राज्ञं महोपलमिवेषवः ॥ १५ ॥"
  },
  {
    "text": "कथं स्यादादिता जन्मकर्मणां दैवपुंस्त्वयोः ।\nइत्यादिसंशयगणः शाम्यत्यह्नि यथा तमः ॥ १५ ॥"
  },
  {
    "text": "सर्वदा सर्वभावेषु संशान्तिरुपजायते ।\nयामिन्यामिव शान्तायां प्रजालोक उपागते ॥ १७ ॥"
  },
  {
    "text": "समुद्रस्येव गाम्भीर्यं धैर्यं मेरोरिव स्थितम् ।\nअन्तः शीतलता चेन्दोरिवोदेति विचारिणः ॥ १८ ॥"
  },
  {
    "text": "सा जीवन्मुक्तता तस्य शनैः परिणतिं गता ।\nशान्ताशेषविशेषस्य भवत्यविषयो गिराम् ॥ १९ ॥"
  },
  {
    "text": "सर्वार्थशीतला शुद्धा परमालोकदास्यधीः ।\nपरं प्रकाशमायाति ज्योत्स्नेव शरदैन्दवी ॥ २० ॥"
  },
  {
    "text": "हृद्याकाशे विवेकार्के शमालोकिनि निर्मले ।\nअनर्थसार्थकर्तारो नोद्यन्ति किल केतवः ॥ २१ ॥"
  },
  {
    "text": "शाम्यन्ति शुद्धिमायान्ति सौम्यास्तिष्ठन्ति सून्नते ।\nअचञ्चले जलेऽतृष्णाः शरदीवाभ्रमालिकाः ॥ २२ ॥"
  },
  {
    "text": "यत्किंचनकरी क्रूरा ग्राम्यता विनिवर्तते ।\nदीनानना पिशाचानां लीलेव दिवसागमे ॥ २३ ॥"
  },
  {
    "text": "धर्मभित्तौ भृशं लग्नां धियं धैर्यधुरं गताम् ।\nआधयो न विधुन्वन्ति वाताश्चित्रलतामिव ॥ २४ ॥"
  },
  {
    "text": "न पतत्यवटे ज्ञस्तु विषयासङ्गरूपिणि ।\nकः किल ज्ञातसरणिः श्वभ्रं समनुधावति ॥ २५ ॥"
  },
  {
    "text": "सच्छास्त्रसाधुवृत्तानामविरोधिनि कर्मणि ।\nरमते धीर्यथाप्राप्ते साध्वीवान्तःपुराजिरे ॥ २६ ॥"
  },
  {
    "text": "जगतां कोटिलक्षेषु यावन्तः परमाणवः ।\nतेषामेकैकशोऽन्तःस्थान्सर्गान्पश्यत्यसङ्गधीः ॥ २७ ॥"
  },
  {
    "text": "मोक्षोपायावबोधेन शुद्धान्तःकरणं जनम् ।\nन खेदयति भोगौघो न चानन्दयति क्वचित् ॥ २८ ॥"
  },
  {
    "text": "परमाणौ परमाणौ सर्ववर्गा निरर्गलाः ।\nये पतन्त्युत्पतन्त्यम्बुवीचिवत्तान्स पश्यति ॥ २९ ॥"
  },
  {
    "text": "न द्वेष्टि संप्रवृत्तानि न निवृत्तानि काङ्क्षति ।\nकार्याण्येष प्रबुद्धोऽपि निष्प्रबुद्ध इव द्रुमः ॥ ३० ॥"
  },
  {
    "text": "दृश्यते लोकसामान्यो यथाप्राप्तानुवृत्तिमान् ।\nइष्टानिष्टफलप्राप्तौ हृदयेनापराजितः ॥ ३१ ॥"
  },
  {
    "text": "बुद्ध्वेदमखिलं शास्त्रं वाचयित्वा विविच्यताम् ।\nअनुभूयत एवैतन्न तूक्तं वरशापवत् ॥ ३२ ॥"
  },
  {
    "text": "शास्त्रं सुबोधमेवेदं सालंकारविभूषितम् ।\nकाव्यं रसमयं चारु दृष्टान्तैः प्रतिपादितम् ॥ ३३ ॥"
  },
  {
    "text": "बुध्यते स्वयमेवेदं किंचित्पदपदार्थवित् ।\nस्वयं यस्तु न वेत्तीदं श्रोतव्यं तेन पण्डितात् ॥ ३४ ॥"
  },
  {
    "text": "यस्मिन्श्रुते मते ज्ञाते तपोध्यानजपादिकम् ।\nमोक्षप्राप्तौ नरस्येह न किंचिदुपयुज्यते ॥ ३५ ॥"
  },
  {
    "text": "एतच्छास्त्रघनाभ्यासात्पौनःपुन्येन वीक्षणात् ।\nपाण्डित्यं स्यादपूर्वं हि चित्तसंस्कारपूर्वकम् ॥ ३६ ॥"
  },
  {
    "text": "अहं जगदिति प्रौढो द्रष्टृदृश्यपिशाचकः ।\nपिशाचोऽर्कोदयेनेव स्वयं शाम्यत्ययत्नतः ॥ ३७ ॥"
  },
  {
    "text": "भ्रमो जगदहं चेति स्थित एवोपशाम्यति ।\nस्वप्नमोहः परिज्ञात इव नो भ्रमयत्यलम् ॥ ३८ ॥"
  },
  {
    "text": "यथा संकल्पनगरे पुंसो हर्षविषादिता ।\nन बाधते तथैवास्मिन्परिज्ञाते जगद्भ्रमे ॥ ३९ ॥"
  },
  {
    "text": "चित्रसर्पः परिज्ञातो न सर्पभयदो यथा ।\nदृश्यसर्पः परिज्ञातस्तथा न सुखदुःखदः ॥ ४० ॥"
  },
  {
    "text": "परिज्ञानेन सर्पत्वं चित्रसर्पस्य नश्यति ।\nयथा तथैव संसारः स्थित एवोपशाम्यति ॥ ४१ ॥"
  },
  {
    "text": "सुमनःपल्लवामर्दे किंचिद्व्यतिकरो भवेत् ।\nपरमार्थपदप्राप्तौ नतु व्यतिकरोऽल्पकः ॥ ४२ ॥"
  },
  {
    "text": "गच्छत्यवयवः स्पन्दं सुमनःपत्रमर्दने ।\nइह धीमात्ररोधस्तु नाङ्गावयवचालनम् ॥ ४३ ॥"
  },
  {
    "text": "सुखासनोपविष्टेन यथासंभवमश्नता ।\nभोगजालं सदाचारविरुद्धेषु न तिष्ठता ॥ ४४ ॥"
  },
  {
    "text": "यथाक्षणं यथादेशं प्रविचारयता सुखम् ।\nयथासंभवसत्सङ्गमिदं शास्त्रमथेतरत् ॥ ४५ ॥"
  },
  {
    "text": "आसाद्यते महाज्ञानबोधः संसारशान्तिदः ।\nन भूयो जायते येन योनियन्त्रप्रपीडनम् ॥ ४५ ॥"
  },
  {
    "text": "एतावत्यपि येऽभीताः पापा भोगरसे स्थिताः ।\nस्वमातृविष्ठाकृमयः कीर्तनीया न तेऽधमाः ॥ ४७ ॥"
  },
  {
    "text": "श्रृणु तावदिदानीं त्वं कथ्यमानमिदं मया ।\nराघव ज्ञानविस्तारं बुद्धिसारतरान्तरम् ॥ ४८ ॥"
  },
  {
    "text": "यथेदं श्रूयते चास्त्रं तामापातनिकां श्रृणु ।\nविचार्यते यथार्थोऽयं यथा च परिभाषया ॥ ४९ ॥"
  },
  {
    "text": "येनेहाननुभूतेऽर्थे दृष्टेनार्थेन बोधनम् ।\nबोधोपकारफलदं तं दृष्टान्तं विदुर्बुधाः ॥ ५० ॥"
  },
  {
    "text": "दृष्टान्तेन विना राम नापूर्वार्थोऽवबुध्यते ।\nयथा दीपं विना रात्रौ भाण्डोपस्करणं गृहे ॥ ५१ ॥"
  },
  {
    "text": "यैर्यैः काकुत्स्थ दृष्टान्तैस्त्वं मयेहावबोध्यसे ।\nसर्वे सकारणास्ते हि प्राप्यन्तु सदकारणम् ॥ ५५ ॥"
  },
  {
    "text": "उपमानोपमेयानां कार्यकारणतोदिता ।\nवर्जयित्वा परं ब्रह्म सर्वेषामेव विद्यते ॥ ५३ ॥"
  },
  {
    "text": "ब्रह्मोपदेशे दृष्टान्तो यस्तवेह हि कथ्यते ।\nएकदेशसधर्मत्वं तत्रान्तः परिगृह्यते ॥ ५४ ॥"
  },
  {
    "text": "यो यो नामेह दृष्टान्तो ब्रह्मतत्त्वावबोधने ।\nदीयते स स बोद्धव्यः स्वप्नजातो जगद्गतः ॥ ५५ ॥"
  },
  {
    "text": "एवं सति निराकारे ब्रह्मण्याकारवान्कथम् ।\nदृष्टान्त इति नोद्यन्ति मूर्खवैकल्पिकोक्तयः ॥ ५६ ॥"
  },
  {
    "text": "अन्यासिद्धविरुद्धादिदृग्दृष्टान्तप्रदूषणैः ।\nस्वप्नोपमत्वाज्जगतः समुदेति न किंचन ॥ ५७ ॥"
  },
  {
    "text": "अवस्तु पूर्वापरयोर्वर्तमाने विचारितम् ।\nयथा जाग्रत्तथा स्वप्नः सिद्धमाबालमागतम् ॥ ५८ ॥"
  },
  {
    "text": "स्वप्नसंकल्पनाध्यानवरशापौषधादिभिः ।\nयथार्था इह दृष्टान्तास्तद्रूपत्वाज्जगत्स्थितेः ॥ ५९ ॥"
  },
  {
    "text": "मोक्षोपायकृता ग्रन्थकारेणान्येऽपि ये कृताः ।\nग्रन्थास्तेष्वियमेवैका व्यवस्था बोध्यबोधने ॥ ६० ॥"
  },
  {
    "text": "स्वप्नाभत्वं च जगतः श्रुते शास्त्रेऽवबोध्यते ।\nशीघ्रं न पार्यते वक्तुं वाक्किल क्रमवर्तिनी ॥ ६१ ॥"
  },
  {
    "text": "स्वप्नसंकल्पनाध्याननगराद्युपमं जगत् ।\nयतस्त एव दृष्टान्तास्तस्मात्सन्तीह नेतरे ॥ ६२ ॥"
  },
  {
    "text": "अकारणे कारणता यद्बोधायोपमीयते ।\nन तत्र सर्वसाधर्म्यं संभवत्युपमाश्रमैः ॥ ६३ ॥"
  },
  {
    "text": "उपमेयस्योपमानादेकांशेन सधर्मता ।\nअङ्गीकार्यावबोधाय धीमता निर्विवादिना ॥ ६४ ॥"
  },
  {
    "text": "अर्थावलोकने दीपादाभामात्रादृते किल ।\nन स्थानतैलवर्त्यादि किंचिदव्युपयुज्यते ॥ ६५ ॥"
  },
  {
    "text": "एकदेशसमर्थत्वादुपमेयावबोधनम् ।\nउपमानं करोत्यङ्ग दीपोऽर्थप्रभया यथा ॥ ६६ ॥"
  },
  {
    "text": "दृष्टान्तस्यांशमात्रेण बोध्यबोधोदये सति ।\nउपादेयतया ग्राह्यो महावाक्यार्थनिश्चयः ॥ ६७ ॥"
  },
  {
    "text": "न कुतार्किकतामेत्य नाशनीया प्रबुद्धता ।\nअनुभूत्यपलापान्तैरपवित्रैर्विकल्पितैः ॥ ६८ ॥"
  },
  {
    "text": "विचारणादनुभवकारिवैरिणोऽपि वाङ्मयं त्वनुगतमस्मदादिषु ।\nस्त्रियोक्तमप्यपपरमार्थवैदिकं वचो वचःप्रलपनमेव नागमः ॥ ६९ ॥"
  },
  {
    "text": "अस्माकमस्ति मतिरङ्ग तयेति सर्वशास्त्रैकवाक्यकरणं फलितं यतो यः ।\nप्रातीतिकार्थमपशास्त्रनिजाङ्गपुष्टात्संवेदनादितरदस्ति ततः प्रमाणम् ॥ ७० ॥"
  }
]
[
  {
    "text": "श्रीवसिष्ठ उवाच ।\nतस्मात्प्राक्पौरुषाद्दैवं नान्यत्तत्प्रोज्झ्य दूरतः ।\nसाधुसंगमसच्छास्त्रैर्जीवमुत्तारयेद्बलात् ॥ १ ॥"
  },
  {
    "text": "यथा यथा प्रयत्नः स्याद्भवेदाशु फलं तथा ।\nइति पौरुषमेवास्ति दैवमस्तु तदेव च ॥ २ ॥"
  },
  {
    "text": "दुःखाद्यथा दुःखकाले हा कष्टमिति कथ्यते ।\nहाकष्टशब्दपर्यायस्तथा हा दैवमित्यपि ॥ ३ ॥"
  },
  {
    "text": "प्राक्स्वकर्मेतराकारं दैवं नाम न विद्यते ।\nबालः प्रबलपुंसेव तज्जेतुमिह शक्यते ॥ ४ ॥"
  },
  {
    "text": "ह्यस्तनो दुष्ट आचार आचारेणाद्य चारुणा ।\nयथाशु शुभतामेति प्राक्तनं कर्म तत्तथा ॥ ५ ॥"
  },
  {
    "text": "तज्जयाय यतन्ते ये न लोभलवलम्पटाः ।\nते दीनाः प्राकृता मूढाः स्थिता दैवपरायणाः ॥ ६ ॥"
  },
  {
    "text": "पौरुषेण कृतं कर्म दैवाद्यदभिनश्यति ।\nतत्र नाशयितुर्ज्ञेयं पौरुषं बलवत्तरम् ॥ ७ ॥"
  },
  {
    "text": "यदेकवृन्तफलयोरथैकं शून्यकोटरम् ।\nतत्र प्रयत्नः स्फुरितस्तथा तद्रससंविदः ॥ ८ ॥"
  },
  {
    "text": "यत्प्रयान्ति जगद्भावाः संसिद्धा अपि संक्षयम् ।\nक्षयकारकयत्नस्य ह्यत्र ज्ञेयं महद्बलम् ॥ ९ ॥"
  },
  {
    "text": "द्वौ हुडाविव युध्येते पुरुषार्थौ परस्परम् ।\nय एव बलवांस्तत्र स एव जयति क्षणात् ॥ १० ॥"
  },
  {
    "text": "भिक्षुको मङ्गलेभेन नृपो यत्क्रियते बलात् ।\nतदमात्येभपौराणां प्रयत्नस्य बलं महत् ॥ ११ ॥"
  },
  {
    "text": "पौरुषेणान्नमाक्रम्य यथा दन्तेन चूर्ण्यते ।\nअन्यः पौरुषमाश्रित्य तथा शूरेण चूर्ण्यते ॥ १२ ॥"
  },
  {
    "text": "अन्नभूता हि महतां लघवो यत्नशालिनाम् ।\nयथेष्टं विनियोज्यन्ते तेन कर्मसु लोष्टवत् ॥ १३ ॥"
  },
  {
    "text": "शक्तस्य पौरुषं दृश्यमदृश्यं वापि यद्भवेत् ।\nतद्दैवमित्यशक्तेन बुद्धमात्मन्यबुद्धिना ॥ १४ ॥"
  },
  {
    "text": "भूतानां बलवद्भूतं यन्न दैवमिति स्थितम् ।\nतत्तेषामप्यधिष्ठातृ सतामेतत्स्फुटं मिथः ॥ १५ ॥"
  },
  {
    "text": "शास्त्रामात्येभपौराणामविकल्पा स्वभावधीः ।\nया सा भिक्षुकराज्यस्य कर्तृ धर्तृ प्रजास्थितेः ॥ १६ ॥"
  },
  {
    "text": "भिक्षुको मङ्गलेभेन नृपो यत्क्रियते क्वचित् ।\nप्राक्तनं पौरुषं तत्र बलवद्वापि कारणम् ॥ १७ ॥"
  },
  {
    "text": "ऐहिकः प्राक्तनं हन्ति प्राक्तनोऽद्यतनं बलात् ।\nसर्वदा पुरुषस्पन्दस्तत्रानुद्वेगवाञ्जयी ॥ १८ ॥"
  },
  {
    "text": "द्वयोरद्यतनस्यैव प्रत्यक्षाद्बलिता भवेत् ।\nदैवं जेतुं यतो यत्नैर्बालो यूनेव शक्यते ॥ १९ ॥"
  },
  {
    "text": "मेघेन नीयते यद्वद्वत्सरोपार्जिता कृषिः ।\nमेघस्य पुरुषार्थोऽसौ जयत्यधिकयत्नवान् ॥ २० ॥"
  },
  {
    "text": "क्रमेणोपार्जितेऽप्यर्थे नष्टे कार्या न खेदिता ।\nन बलं यत्र मे शक्तं तत्र का परिदेवना ॥ २१ ॥"
  },
  {
    "text": "यन्न शक्नोमि तस्यार्थे यदि दुःखं करोम्यहम् ।\nतदमारितमृत्योर्मे युक्तं प्रत्यहरोदनम् ॥ २२ ॥"
  },
  {
    "text": "देशकालक्रियाद्रव्यवशतो विस्फुरन्त्यमी ।\nसर्व एव जगद्भावा जयत्यधिकयत्नवान् ॥ २३ ॥"
  },
  {
    "text": "तस्मात्पौरुषमाश्रित्य सच्छास्त्रैः सत्समागमैः ।\nप्रज्ञाममलतां नीत्वा संसारजलधिं तरेत् ॥ २४ ॥"
  },
  {
    "text": "प्राक्तनश्चैहिकश्चेमौ पुरुषार्थौ फलद्द्रुमौ ।\nसंजातौ पुरुषारण्ये जयत्यभ्यधिकस्तयोः ॥ २५ ॥"
  },
  {
    "text": "कर्म यः प्राक्तनं तुच्छं न निहन्ति शुभेहितैः ।\nअज्ञो जन्तुरनीशोऽसावात्मनः सुखदुःखयोः ॥ २६ ॥"
  },
  {
    "text": "ईश्वरप्रेरितो गच्छेत्स्वर्गं नरकमेव वा ।\nस सदैव पराधीनः पशुरेव न संशयः ॥ २७ ॥"
  },
  {
    "text": "यस्तूदारचमत्कारः सदाचारविहारवान् ।\nस निर्याति जगन्मोहान्मृगेन्द्रः पञ्जरादिव ॥ २८ ॥"
  },
  {
    "text": "कश्चिन्मां प्रेरयत्येवमित्यनर्थकुकल्पने ।\nयः स्थितोऽदृष्टमुत्सृज्य त्याज्योऽसौ दूरतोऽधमः ॥ २९ ॥"
  },
  {
    "text": "व्यवहारसहस्राणि यान्युपायान्ति यान्ति च ।\nयथाशास्त्रं विहर्तव्यं तेषु त्यक्त्वा सुखासुखे ॥ ३० ॥"
  },
  {
    "text": "यथाशास्त्रमनुच्छिन्नां मर्यादां स्वामनुज्झतः ।\nउपतिष्ठन्ति सर्वाणि रत्नान्यम्बुनिधाविव ॥ ३१ ॥"
  },
  {
    "text": "स्वार्थप्रापककार्यैकप्रयत्नपरता बुधैः ।\nप्रोक्ता पौरुषशब्देन सा सिद्ध्यै शास्त्रयन्त्रिता ॥ ३२ ॥"
  },
  {
    "text": "क्रियया स्पन्दधर्मिण्या स्वार्थसाधकता स्वयम् ।\nसाधुसंगमसच्छास्त्रतीक्ष्णयोन्नीयते धिया ॥ ३३ ॥"
  },
  {
    "text": "अनन्तं समतानन्दं परमार्थं विदुर्बुधाः ।\nस येभ्यः प्राप्यते नित्यं ते सेव्याः शास्त्रसाधवः ॥ ३४ ॥"
  },
  {
    "text": "देवलोकादिहागत्य लोकद्वयहितं भवेत् ।\nप्राक्तनं पौरुषं तद्वै दैवशब्देन कथ्यते ॥ ३५ ॥"
  },
  {
    "text": "तद्युक्तमेतदेतस्मिन्नास्ति नापवदामहे ।\nमूढैः प्रकल्पितं दैवं मन्यन्ते ये क्षयं गताः ॥ ३६ ॥"
  },
  {
    "text": "नित्यं स्वपौरुषादेव लोकद्वयहितं भवेत् ।\nह्यस्तनी दुष्क्रियाभ्येति शोभां सत्क्रियया यथा ॥ ३७ ॥"
  },
  {
    "text": "अद्यैवं प्राक्तनी तस्माद्यत्नाद्यः कार्यवान्भवेत् ।\nकरामलकवद्दृष्टं पौरुषादेव तत्फलम् ।\nमूढः प्रत्यक्षमुत्सृज्य दैवमोहे निमज्जति ॥ ३८ ॥"
  },
  {
    "text": "सकलकारणकार्यविवर्जितं निजविकल्पबलादुपकल्पितम् ।\nतदनपेक्ष्य हि दैवमसन्मयं श्रय शुभाशय पौरुषमात्मनः ॥ ३९ ॥"
  },
  {
    "text": "शास्त्रैः सदाचरविजृम्भितदेशधर्मैर्यत्कल्पितं फलमतीव चिरप्ररूढम् ।\nतस्मिन्हृदि स्फुरति चोपनमेति चित्तमङ्गावली तदनु पौरुषमेतदाहुः ॥ ४० ॥"
  },
  {
    "text": "बुद्ध्वैव पौरुषफलं पुरुषत्वमेतदात्मप्रयत्नपरतैव सदैव कार्या ।\nनेया ततः सफलतां परमामथासौ सच्छास्त्रसाधुजनपण्डितसेवनेन ॥ ४१ ॥"
  },
  {
    "text": "दैवपौरुषविचारचारुभिश्चेदमाचरितमात्मपौरुषम् ।\nनित्यमेव जयतीति भावितैः कार्य आर्यजनसेवयोद्यमः ॥ ४२ ॥"
  },
  {
    "text": "जन्मप्रबन्धमयमामयमेष जीवो बुद्ध्वैहिकं सहजपौरुषमेव सिद्ध्यै ।\nशान्तिं नयत्ववितथेन वरौषधेन मृष्टेन तुष्टपरपण्डितसेवनेन ॥ ४३ ॥"
  }
]
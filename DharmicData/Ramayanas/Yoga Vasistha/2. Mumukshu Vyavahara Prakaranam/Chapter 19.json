[
  {
    "text": "श्रीवसिष्ठ उवाच ।\nविशिष्टांशसमर्थत्वमुपमानेषु गृह्यते ।\nको भेदः सर्वसादृश्ये तूपमानोपमेययोः ॥ १ ॥"
  },
  {
    "text": "दृष्टान्तबुद्धावेकात्मज्ञानशास्त्रार्थवेदनात् ।\nमहावाक्यार्थसंसिद्धा शान्तिनिर्वाणमुच्यते ॥ २ ॥"
  },
  {
    "text": "तस्माद्दृष्टान्तदार्ष्टान्तविकल्पोल्लसितैरलम् ।\nयया कयाचिद्युक्त्या तु महावाक्यार्थमाश्रयेत् ॥ ३ ॥"
  },
  {
    "text": "शान्तिः श्रेयः परं विद्धि तत्प्राप्तौ यत्नवान्भव ।\nभोक्तव्यमोदनं प्राप्तं किं तत्सिद्धौ विकल्पितैः ॥ ४ ॥"
  },
  {
    "text": "अकारणैः कारणिभिर्बोधार्थमुपमीयते ।\nउपमानैस्तूपमेयैः सदृशैरेकदेशतः ॥ ५ ॥"
  },
  {
    "text": "स्थातव्यं नेह भोगेषु विवेकरहितात्मना ।\nउपलोदरसंजातपरिपीनान्धभेकवत् ॥ ६ ॥"
  },
  {
    "text": "दृष्टान्तैर्यत्नमाश्रित्य जेतव्यं परमे पदम् ।\nविचारणवता भाव्यं शान्तिशास्त्रार्थशालिना ॥ ७ ॥"
  },
  {
    "text": "शास्त्रोपदेशसौजन्यप्रज्ञातज्ज्ञसमागमैः ।\nअन्तरान्तरसंपन्नधर्मार्थोपार्जनक्रियः ॥ ८ ॥"
  },
  {
    "text": "तावद्विचारयेत्प्राज्ञो यावद्विश्रान्तिमात्मनि ।\nसंप्रयात्यपुनर्नाशां शान्तिं तुर्यपदाभिधाम् ॥ ९ ॥"
  },
  {
    "text": "तुर्यविश्रान्तियुक्तस्य प्रतीपस्य भवार्णवात् ।\nजीवतोऽजीवतश्चैव गृहस्थस्य तथा यतेः ॥ १० ॥"
  },
  {
    "text": "न कृतेनाकृतेनार्थो न श्रुतिस्मृतिविभ्रमैः ।\nनिर्मन्दर इवाम्भोधिः स तिष्ठति यथास्थितम् ॥ ११ ॥"
  },
  {
    "text": "एकांशेनोपमानानामुपमेयसधर्मता ।\nबोद्धव्यं बोध्यबोधाय न स्थेयं बोधचञ्चुना ॥ १२ ॥"
  },
  {
    "text": "यया कयाचिद्युक्त्या तु बोद्धव्यं बोध्यमेव ते ।\nयुक्तायुक्तं न पश्यन्ति व्याकुला बोधचञ्चवः ॥ १३ ॥"
  },
  {
    "text": "हृदये संविदाकाशे विश्रान्तेऽनुभवात्मनि ।\nवस्तुन्यनर्थं यः प्राह बोधचञ्चुः स उच्यते ॥ १४ ॥"
  },
  {
    "text": "अभिमानविकल्पांशैरज्ञो ज्ञप्तिं विकल्पयेत् ।\nबोधं मलिनयत्यन्तः स्वं खमब्द इवामलम् ॥ १५ ॥"
  },
  {
    "text": "सर्वप्रमाणसत्तानां पदमब्धिरपामिव ।\nप्रमाणमेकमेवेह प्रत्यक्षं तदतः शृणु ॥ १६ ॥"
  },
  {
    "text": "सर्वाक्षसारमध्यक्षं वेदनं विदुरुत्तमाः ।\nनूनं तत्प्रतिपत्सिद्धं तत्प्रत्यक्षमुदाहृतम् ॥ १७ ॥"
  },
  {
    "text": "अनुभूतेर्वेदनस्य प्रतिपत्तेर्यथाभिधम् ।\nप्रत्यक्षमिति नामेह कृतं जीवः स एव नः ॥ १८ ॥"
  },
  {
    "text": "स एव संवित्स पुमानहंताप्रत्ययात्मकः ।\nस ययोदेति संवित्त्या सा पदार्थ इति स्मृता ॥ १९ ॥"
  },
  {
    "text": "ससंकल्पविकल्पाद्यैः कृतनानाक्रमभ्रमैः ।\nजगत्तया स्फुरत्यम्बु तरङ्गादितया यथा ॥ २० ॥"
  },
  {
    "text": "प्रागकारणमेवाशु सर्गादौ सर्गलीलया ।\nस्फुरित्वा कारणं भूतं प्रत्यक्षं स्वयमात्मनि ॥ २१ ॥"
  },
  {
    "text": "कारणं त्वविचारोत्थजीवस्यासदपि स्थितम् ।\nसदिवास्यां जगद्रूपं प्रकृतौ व्यक्तिमागतम् ॥ २२ ॥"
  },
  {
    "text": "स्वयमेव विचारस्तु स्वत उत्थं स्वकं वपुः ।\nनाशयित्वा करोत्याशु प्रत्यक्षं परमं महत् ॥ २३ ॥"
  },
  {
    "text": "विचारवान्विचारोऽपि आत्मानमवगच्छति ।\nयदा तदा निरुल्लेखं परमेवावशिष्यते ॥ २४ ॥"
  },
  {
    "text": "मनस्यनीहिते शान्ते स्वबुद्धीन्द्रियकर्मभिः ।\nनहि कश्चित्कृतैरर्थो नाकृतैरप्यभावनात् ॥ २५ ॥"
  },
  {
    "text": "मनस्यनीहिते शान्ते न प्रवर्तन्त एव ते ।\nकर्मेन्द्रियाणि कर्मादावसंचारितयन्त्रवत् ॥ २६ ॥"
  },
  {
    "text": "मनोयन्त्रस्य चलने कारणं वेदनं विदुः ।\nप्रणालीदारुमेषस्य रज्जुरन्तर्गता यथा ॥ २७ ॥"
  },
  {
    "text": "रूपालोकमनस्कारपदार्थव्याकुलं जगत् ।\nविद्यते वेदनस्यान्तर्वातान्तः स्पन्दनं यथा ॥ २८ ॥"
  },
  {
    "text": "सर्वात्मवेदनं शुद्धं यथोदेति तदात्मकम् ।\nभाति प्रसृतदिक्कालबाह्यान्तारूपदेहकम् ॥ २९ ॥"
  },
  {
    "text": "दृष्ट्वैव दृश्यताभासं स्वरूपं धारयन्स्थितः ।\nस्वं यथा यत्र यद्रूपं प्रतिभाति तथैव तत् ॥ ३० ॥"
  },
  {
    "text": "स सर्वात्मा यथा यत्र समुल्लासमुपागतः ।\nतिष्ठत्याशु तथा तत्र तद्रूप इव राजते ॥ ३१ ॥"
  },
  {
    "text": "सर्वात्मकतया द्रष्टुर्दृश्यत्वमिव युज्यते ।\nदृश्यत्वं द्रष्टृसद्भावे दृश्यतापि न वास्तवी ॥ ३२ ॥"
  },
  {
    "text": "अकारणकमेवातो ब्रह्म सिद्धमिदं स्थितम् ।\nप्रत्यक्षमेव निर्मातृ तस्यांशास्त्वनुमादयः ॥ ३३ ॥"
  },
  {
    "text": "स्वयत्नमात्रे यदुपासको यस्तद्दैवशब्दार्थमपास्य दूरे ।\nशूरेण साधो पदमुत्तमं तत् स्वपौरुषेणैव हि लभ्यतेऽन्तः ॥ ३४ ॥"
  },
  {
    "text": "विचारयाचार्यपरम्पराणां मतेन सत्येन सितेन तावत् ।\nयावद्विशुद्धं स्वयमेव बुद्धया ह्यनन्तरूपं परमभ्युपैषि ॥ ३५ ॥"
  }
]
[
  {
    "text": "श्रीवसिष्ठ उवाच ।\nप्रवृत्तिरेव प्रथमं यथाशास्त्रविहारिणाम् ।\nप्रभेव वर्णभेदानां साधनी सर्वकर्मणाम् ॥ १ ॥"
  },
  {
    "text": "मनसा वाञ्छते यच्च यथाशास्त्रं न कर्मणा ।\nसाध्यते मत्तलीलासौ मोहनी नार्थसाधनी ॥ २ ॥"
  },
  {
    "text": "यथा संयतते येन तथा तेनानुभूयते ।\nस्वकर्मैवेति चास्तेऽन्या व्यतिरिक्ता न दैवदृक् ॥ ३ ॥"
  },
  {
    "text": "उच्छास्त्रं शास्त्रितं चेति द्विविधं पौरुषं स्मृतम् ।\nतत्रोच्छास्त्रमनर्थाय परमार्थाय शास्त्रितम् ॥ ४ ॥"
  },
  {
    "text": "द्वौ हुडाविव युध्येते पुरुषार्थौ समासमौ ।\nप्राक्तनश्चैहिकश्चैव शाम्यत्यत्राल्पवीर्यवान् ॥ ५ ॥"
  },
  {
    "text": "अतः पुरुषयत्नेन यतितव्यं यथा तथा ।\nपुंसा तन्त्रेण सद्योगाद्येनाश्वद्यतनो जयेत् ॥ ६ ॥"
  },
  {
    "text": "द्वौ हुडाविव युध्येते पुरुषार्थौ समासमौ ।\nआत्मीयश्चान्यदीयश्च जयत्यतिबलस्तयोः ॥ ७ ॥"
  },
  {
    "text": "अनर्थः प्राप्यते यत्र शास्त्रितादपि पौरुषात् ।\nअनर्थकर्तृ बलवत्तत्र ज्ञेयं स्वपौरुषम् ॥ ८ ॥"
  },
  {
    "text": "परं पौरुषमाश्रित्य दन्तैर्दन्तान्विचूर्णयन् ।\nशुभेनाऽशुभमुद्युक्तं प्राक्तनं पौरुषं जयेत् ॥ ९ ॥"
  },
  {
    "text": "प्राक्तनः पुरुषार्थोऽसौ मां नियोजयतीति धीः ।\nबलादधस्पदीकार्या प्रत्यक्षादधिका न सा ॥ १० ॥"
  },
  {
    "text": "तावत्तावत्प्रयत्नेन यतितव्यं सुपौरुषम् ।\nप्राक्तनं पौरुषं यावदशुभं शाम्यति स्वयम् ॥ ११ ॥"
  },
  {
    "text": "दोषः शाम्यत्यसंदेहं प्राक्तनोऽद्यतनैर्गुणैः ।\nदृष्टान्तोऽत्र ह्यस्तनस्य दोषस्याद्य गुणैः क्षयः ॥ १२ ॥"
  },
  {
    "text": "असद्दैवमधःकृत्वा नित्यमुद्रिक्तया धिया ।\nसंसारोत्तरणं भूत्यै यतेताऽऽधातुमात्मनि ॥ १३ ॥"
  },
  {
    "text": "न गन्तव्यमनुद्योगैः साम्यं पुरुषगर्दभैः ।\nउद्योगस्तु यथाशास्त्रं लोकद्वितयसिद्धये ॥ १४ ॥"
  },
  {
    "text": "संसारकुहरादस्मान्निर्गन्तव्यं स्वयं बलात् ।\nपौरुषं यत्नमाश्रित्य हरिणेवारिपञ्जरात् ॥ १५ ॥"
  },
  {
    "text": "प्रत्यहं प्रत्यवेक्षेत देहं नश्वरमात्मनः ।\nसंत्यजेत्पशुभिस्तुल्यं श्रयेत्सत्पुरुषोचितम् ॥ १६ ॥"
  },
  {
    "text": "किंचित्कान्तान्नपानादिकलिलं कोमलं गृहे ।\nव्रणे कीट इवास्वाद्य वयः कार्यं न भस्मसात् ॥ १७ ॥"
  },
  {
    "text": "शुभेन पौरुषेणाशु शुभमासाद्यते फलम् ।\nअशुभेनाशुभं नित्यं दैवं नाम न किंचन ॥ १८ ॥"
  },
  {
    "text": "प्रत्यक्षमानमुत्सृज्य योऽनुमानमुपैत्यसौ ।\nस्वभुजाभ्यामिमौ सर्पाविति प्रेक्ष्य पलायते ॥ १९ ॥"
  },
  {
    "text": "दैवं संप्रेरयति मामिति दग्धधियां मुखम् ।\nअदृष्टश्रेष्ठदृष्टीनां दृष्ट्वा लक्ष्मीर्निवर्तते ॥ २० ॥"
  },
  {
    "text": "तस्मात्पुरुषयत्नेन विवेकं पूर्वमाश्रयेत् ।\nआत्मज्ञानमहार्थानि शास्त्राणि प्रविचारयेत् ॥ २१ ॥"
  },
  {
    "text": "चित्ते चिन्तयतामर्थं यथाशास्त्रं निजेहितैः ।\nअसंसाधयतामेव मूढानां धिग्दुरीप्सितम् ॥ २२ ॥"
  },
  {
    "text": "पौरुषं च नवानन्तं न यत्नमभिवाच्छ्यते ।\nन यत्नेनापि महता प्राप्यते रत्नमश्मतः ॥ २३ ॥"
  },
  {
    "text": "यथा घटः परिमितो यथा परिमितः पटः ।\nनियतः परिमाणस्थः पुरुषार्थस्तथैव च ॥ २४ ॥"
  },
  {
    "text": "स च सच्छास्त्रसत्सङ्गसदाचारैर्निजं फलम् ।\nददातीति स्वभावोऽयमन्यथा नार्थसिद्धये ॥ २५ ॥"
  },
  {
    "text": "स्वरूपं पौरुषस्यैतदेवं व्यवहरन्नरः ।\nयाति निष्फलयत्नत्वं न कदाचन कश्चन ॥ २६ ॥"
  },
  {
    "text": "दैन्यदारिद्र्यदुःखार्ता अप्यन्ये पुरुषोत्तमाः ।\nपौरुषेणैव यत्नेन याता देवेन्द्रतुल्यताम् ॥ २७ ॥"
  },
  {
    "text": "आबाल्यादलमभ्यस्तैः शास्त्रसत्सङ्गमादिभिः ।\nगुणैः पुरुषयत्नेन स्वार्थः संप्राप्यते यतः ॥ २८ ॥"
  },
  {
    "text": "इति प्रत्यक्षतो दृष्टमनुभूतं श्रुतं कृतम् ।\nदैवात्तमिति मन्यन्ते ये हतास्ते कुबुद्धयः ॥ २९ ॥"
  },
  {
    "text": "आलस्यं यदि न भवेज्जगत्यनर्थः को न स्याद्बहुधनको बहुश्रुतो वा ।\nआलस्यादियमवनिः ससागरान्ता संपूर्णा नरपशुभिश्च निर्धनैश्च ॥ ३० ॥"
  },
  {
    "text": "बाल्ये गतेऽविरतकल्पितकेलिलोले दोर्दण्डमण्डितवयःप्रभृति प्रयत्नात् ।\nसत्सङ्गमैः पदपदार्थविशुद्धबुद्धिः कुर्यान्नरः स्वगुणदोषविचारणानि ॥ ३१ ॥"
  },
  {
    "text": "वाल्मीकिरुवाच ।\nइत्युक्तवत्यथ मुनौ दिवसो जगाम सायंतनाय विधयेऽस्तमिनो जगाम ।\nस्नातुं सभा कृतनमस्करणा जगाम श्यामाक्षये रविकरेण सहाजगाम ॥ ३२ ॥"
  }
]
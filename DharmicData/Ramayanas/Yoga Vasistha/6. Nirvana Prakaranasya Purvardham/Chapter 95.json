[
  {
    "text": "शिखिध्वज उवाच ।\nआब्रह्मस्तम्बपर्यन्तं यद्ययं भासते भ्रमः ।\nअर्थक्रियासमर्थश्च तत्कथं दुःखकारणम् ॥१॥\nकुम्भ उवाच ।\nएवं जगद्भ्रमस्यास्य भावनं तावदाततम् ।\nशिलीभूतस्य शीतेन सलिलस्येव रूक्षता ॥२॥\nअज्ञानं शिथिलीभूतमेवं नष्टं विदुर्बुधाः ।\nन नाशेन विनोदेति पूर्वसंस्थानविच्युतिः ॥३॥\nतनुत्वं सर्वबोधस्य यत्तदेव हि कारणम् ।\nसर्गोपशमसंपत्तौ प्रतिपन्ने परे पदे ॥४॥\nतानवं दृश्यते यस्य तस्यानुक्रमतः स्वयम् ।\nपूर्वसंस्थानविगमात्प्रशमोऽप्युपपद्यते ॥५॥\nअनेनैव क्रमेणैवं त्वमादिपुरुषो नृपः ।\nभ्रमाकारोदयं विद्धि मृगतृष्णाम्बुवत्स्थितम् ॥६॥\nएषा पितामहाभावेऽप्यसती भूतसंततिः ।\nन कदाचन तत्सिद्धं यदसिद्धेन साध्यते ॥७॥\nअयं भूतोपलम्भो हि मृगतृष्णाम्ब्विवोदितः ।\nविचाराद्विलयं याति शुक्तौ रजतधीरिव ॥८॥\nकारणाभावतः कार्यमभूत्वा भवतीति यत् ।\nमिथ्याज्ञानादृते तस्य न रूपमुपपद्यते ॥९॥\nमिथ्यादृष्टिप्रेक्षितं तु न कदाचन विद्यते ।\nमृगतृष्णाम्भसा केन घटकाः परिपूरिताः ॥१०॥\nशिखिध्वज उवाच ।\nस्रष्टुराद्यस्य परमं ब्रह्म कस्मान्न कारणम् ।\nअनन्तमजमव्यक्तमम्बरं शान्तमच्युतम् ॥११॥\nकुम्भ उवाच ।\nहेतुत्वाभावतो ब्रह्म कार्यत्वाभावतस्तथा ।\nअद्वैतेनातिगन्तात्मा न च कार्यं न कारणम् ॥१२॥\nअकर्तृकर्मकरणमकारणमबीजकम् ।\nअप्रतर्क्यमविज्ञेयं ब्रह्म कर्तृ कथं भवेत् ॥१३॥\nअकारणत्वात्कार्यत्वरहितं तज्जगद्भवेत् ।\nअद्वैतैक्यमनाद्यन्तं तदाद्यमुपलम्भनम् ॥१४॥\nअप्रतर्क्यमविज्ञेयं यच्छिवं शान्तमव्ययम् ।\nतत्कथं कस्य केनैव कर्तृ भोक्तृ कदा भवेत् ॥१५॥\nअतो नेदं कृतं किंचिज्जगदादि न विद्यते ।\nन कर्तासि न भोक्तासि सर्वं शान्तमजं शिवम् ॥१६॥\nकारणाभावतः कार्यं न कस्यचिदिदं जगत् ।\nअकारणत्वात्कार्यत्वं भ्रमाद्विद्धि त्विदं जगत् ॥१७॥\nअकार्यत्वाच्च नास्त्येतत्सर्ग इत्थं न विद्यते ।\nयदा न कस्यचित्कार्यं कारणस्य जगत्तदा ॥१८॥\nपदार्थाभावसंसिद्धिस्तत्सिद्धौ कस्य वेदनम् ।\nएवं तु वेदनाभावे नास्त्यहंत्वस्य कारणम् ॥१९॥\nअतः शुद्धो विमुक्तोऽसि कैवोक्तिर्बन्धमोक्षयोः ।\nशिखिध्वज उवाच ।\nबुद्धोऽस्मि भगवन्युक्तियुक्तमुक्तं त्वयोत्तमम् ॥२०॥\nकारणाभावतः कर्तृ नेदं ब्रह्मेति वेद्म्यहम् ।\nकर्त्रभावाज्जगन्नास्ति तेन नास्ति पदार्थदृक् ॥२१॥\nनातश्चित्तादि तद्बीजं नातोऽहंतादि किंचन ।\nएवंस्थिते विशुद्धोऽस्मि विबुद्धोस्मि शिवोस्मि वा ॥२२॥\nनमो मह्यं परं चेत्यं न किंचिदिति बोधितः ।\nपदार्थवेदनादित्थमसदेवावभासते ।\nअहमाद्यन्तमेतेन शान्तमासे खकोशवत् ॥२३॥\nजगत्पदार्थप्रविभागदृष्टिः\nसदेशदिक्कालकलाक्रियौघा ।\nअहो तु कालेन चिरेण शान्ता\nब्रह्मैव शान्तं स्थितमव्ययात्म ॥२४॥\nशाम्यामि निर्वामि परिस्थितोऽस्मि\nन यामि नोदेमि न चास्तमेमि ।\nतिष्ठामि तिष्ठ स्वयथास्थितात्मा\nशिवं शुभं पावनमौनमस्मि ॥२५॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मो० निर्वाणप्रकरणे पू० चू० शिखिध्वजविश्रान्तिर्नाम पञ्चनवतितमः सर्गः ॥९५॥"
  }
]
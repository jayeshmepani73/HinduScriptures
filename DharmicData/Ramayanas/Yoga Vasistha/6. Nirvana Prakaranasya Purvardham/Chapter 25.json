[
  {
    "text": "श्रीवसिष्ठ उवाच ।\nइत्थं स कथयन्पक्षी पृष्टस्तत्र पुनर्मया ।\nकीदृशी प्राणवातस्य गतिरित्येव राघव ॥१॥\nभुशुण्ड उवाच ।\nजानन्नपि मुने सर्व किं मां पृच्छसि लीलया ।\nयथापृष्टमहं वच्मि शृणु तत्रापि मद्वचः ॥२॥\nप्राणोऽयमनिशं ब्रह्मन्स्पन्दशक्तिः सदागतिः ।\nसबाह्याभ्यन्तरे देहे प्राणोऽयमुपरि स्थितः ॥३॥\nअपानोऽप्यनिशं ब्रह्मन्स्पन्दशक्तिः सदागतिः ।\nसबाह्याभ्यन्तरे देहे त्वपानोऽयमवाक्स्थितः ॥४॥\nजाग्रतः स्वपतश्चैव प्राणायामोऽयमुत्तमः ।\nप्रवर्तते यतस्तज्ज्ञ तत्तावच्छ्रेयसे शृणु ॥५॥\nबाह्योन्मुखत्वं प्राणानां यद्धृदम्बुजकोटरात् ।\nस्वरसेनास्तयत्नानां तं धीरा रेचकं विदुः ॥६॥\nद्वादशाङ्गुलपर्यन्तं बाह्यमाक्रमतामधः ।\nप्राणानामङ्गसंस्पर्शो यः स पूरक उच्यते ॥७॥\nबाह्यात्परापतत्यन्तरपाने यत्नवर्जितः ।\nयोऽयं प्रपूरणः स्पर्शो विदुस्तमपि पूरकम् ॥८॥\nअपानेऽस्तंगते प्राणो यावन्नाभ्युदितो हृदि ।\nतावत्सा कुम्भकावस्था योगिभिर्यानुभूयते ॥९॥\nरेचकः कुम्भकश्चैव पूरकश्च त्रिधा स्थितः ।\nअपानस्योदयस्थाने द्वादशान्तादधो बहिः ॥१०॥\nस्वभावाः सर्वकालस्थाः सम्यग्यत्नविवर्जिताः ।\nये प्रोक्ताः स्फारमतिभिस्ताञ्छृणु त्वं महामते ॥११॥\nद्वादशाङ्गुलपर्यन्ताद्बाह्यादभ्युदितः प्रभो ।\nयो वातस्तस्य तत्रैव स्वभावात्पूरकादयः ॥१२॥\nहृदन्तरस्थानिष्पन्नघटवद्या स्थितिर्बहिः ।\nद्वादशाङ्गुलपर्यन्ते नासाग्रसमसंमुखे ॥१३॥\nव्योम्नि नित्यमपानस्य तं विदुः कुम्भकं बुधाः ।\nबाह्योन्मुखस्य वायोर्या नासिकाग्रावधिर्गतिः ॥१४॥\nतं बाह्यपूरकं त्वाद्यं विदुर्योगविदो जनाः ।\nनासाग्रादपि निर्गत्य द्वादशान्तावधिर्गतिः ॥१५॥\nया वायोस्तं विदुर्धीरा अपरं बाह्यपूरकम् ।\nवहिरस्तंगते प्राणे यावन्नापान उद्गतः ॥१६॥\nतावत्पूर्णं समावस्थं बहिष्ठं कुम्भकं विदुः ।\nयत्तदन्तर्मुखत्वं स्यादपानस्योदयं विना ॥१७॥\nतं बाह्यरेचकं विद्याच्चिन्त्यमानं विमुक्तिदम् ।\nद्वादशान्ताद्यदुत्थाय रूपपीवरता परा ॥१८॥\nअपानस्य बहिष्ठं तमपरं पूरकं विदुः ।\nबाह्यानाभ्थन्तरांश्चैतान्कुम्भकादीननारतम् ॥१९॥\nप्राणापानस्वभावांस्तमबुद्ध्वा भूयो न जायते ।\nअष्टावेते महाबुद्धे रात्रिदिवमनुस्मृताः ॥२०॥\nस्वभावा देहवायूनां कथिता मुक्तिदा मया ।\nगच्छतस्तिष्ठतो वापि जाग्रतः स्वपतोऽपि वा ॥२१॥\nएते निरोधमायान्ति प्रकृत्याऽतिचलानिलाः ।\nयत्करोति यदश्नाति बुद्ध्यैवालमनुस्मरन् ॥२२॥\nकुम्भकादीन्नरः स्वान्तस्तत्र कर्ता न किंचन ।\nअव्यग्रमस्मिन्व्यापारे बाह्यं परिजहन्मनः ॥२३॥\nदिनैः कतिपयैरेव पदमाप्नोति केवलम् ।\nएतदभ्यसतः पुंसो बाह्ये विषयवृत्तिषु ॥२४॥\nन बघ्नाति रतिं चेतः श्वदृतौ ब्राह्मणो यथा ।\nएतां दृष्टिमवष्टभ्य ये स्थिताः कृतबुद्धयः ॥२५॥\nप्राप्तप्राप्तव्यमखिलं तैरखिन्नास्त एव हि ।\nतिष्ठता गच्छता नित्यं स्वपता जाग्रता तथा ॥२६॥\nएषा चेत्प्रेक्ष्यते दृष्टिस्तन्न बन्धनमाप्यते ।\nप्राणापानानुसरणप्राप्तबोधवतामलम् ॥२७॥\nसंशान्तमलमोहेन स्वस्थेनान्तरिहोष्यते ।\nसर्वारम्भान्सदा स्वच्छः कुर्वन्वापि बुधो जनः ॥२८॥\nप्राणापानगतिं प्राप्य सुस्वस्थः सुखमेधते ।\nप्राणस्याभ्युदयो ब्रह्मन्पद्मपत्राद्धृदि स्थितात् ॥२९॥\nद्वादशाङ्गुलपर्यन्ते प्राणोऽस्तं यात्ययं बहिः ।\nअपानस्योदयो बाह्याद्द्वादशान्तान्महामुने ॥३०॥\nअस्तंगतिरथाम्भोजमध्ये हृदयसंस्थिते ।\nप्राणो यत्र समायाति द्वादशान्ते नभःपदे ॥३१॥\nपदात्तस्मादपानोऽयं खादेति समनन्तरम् ।\nबाह्याकाशोन्मुखः प्राणो वहत्यग्निशिखा यथा ॥३२॥\nहृदाकाशोन्मुखोऽपानो निम्ने वहति वारिवत् ।\nअपानश्चन्द्रमा देहमाप्याययति बाह्यतः ॥३३॥\nप्राणः सूर्योऽग्निरथवा पचत्यन्तरिदं वपुः ।\nप्राणो हि हृदयाकाशं तापयित्वा प्रतिक्षणम् ॥३४॥\nमुखाग्रगगनं पश्चात्तापयत्युत्तमो रविः ।\nअपानेन्दुर्मुखाग्रं तु प्लावयित्वा हृदम्बरम् ॥३५॥\nपश्चादाप्याययत्येष निमेषसमनन्तरम् ।\nअपानशशिनोऽन्तस्था कला प्राणविवस्वता ॥३६॥\nयत्र ग्रस्ता तदासाद्य पदं भूयो न शोच्यते ।\nप्राणार्कस्य तथान्तस्था यत्रापानसितांशुना ॥३७॥\nग्रस्ता तत्पदमासाद्य न भूयो जन्मभाङ्नरः ।\nप्राण एवार्कतां याति सबाह्याभ्यन्तरेऽम्बरे ॥३८॥\nआप्यायनकरीं पश्चाच्छशितामधितिष्ठति ।\nप्राण एवेन्दुतां त्यक्त्वा शरीराप्यायकारिणीम् ३९॥\nक्षणादायाति सूर्यत्वं संशोषणकरं पदम् ।\nअर्कतां संपरित्यज्य न यावच्चन्द्रतां गतः ॥४०॥\nप्राणस्तावद्विचार्यन्तेऽदेशकाले न शोच्यते ।\nहृदि चन्द्रार्कयोर्ज्ञात्वा नित्यमस्तमयोदयम् ॥४१॥\nआन्मनो निजमाधारं न भूयो जायते मनः ।\nसोदयास्तमयं सेन्दुं सरश्मिं सगमागमम् ॥४२॥\nहृदये भास्करं देवं यः पश्यति स पश्यति ।\nन क्षीणं नापरिक्षीणं बहिष्ठं सिद्धये तमः ॥४३॥\nहार्दं तु क्षपयेद्ध्वान्तं यत्क्षये सिद्धिरुत्तमा ।\nबाह्ये तमसि संक्षीणो लोकालोकः प्रजायते ॥४४॥\nहार्दे तु तमसि क्षीणे स्वालोको जायते मुने ।\nहार्दान्धकारक्षयदं परिज्ञातं विमुक्तिदम् ॥४५॥\nसोदयास्तमयं यत्नात्प्राणार्कमवलोकयेत् ।\nअपानेन्दुः प्रयात्यस्तं यत्र हृत्पद्मकोटरे ॥४६॥\nपदात्तस्मादुदेत्यन्तः प्राणार्को बहिरुन्मुखः ।\nअपानेऽस्तंगते प्राणः समुदेति हृदम्बुजात् ॥४७॥\nछायायां गलिताङ्गायां तत्रैवाशु यथातपः ।\nप्राणे त्वस्तंगते बाह्यादपानः प्रोदितः क्षणात् ॥४८॥\nआतपे परितो नष्टे छायेवानुपदं तथा ।\nप्राणजन्मावनौ नष्टमपानं विद्धि सन्मते ॥४९॥\nअपानजन्मभूमौ च प्राणं नष्टमवेहि हि ।\nअस्तंगतवति प्राणे त्वपानेऽभ्युदयोन्मुखे ॥५०॥\nबहिः कुम्भकमालम्ब्य चिरं भूयो न शोच्यते ।\nअपानेऽस्तंगते प्राणे किंचिदभ्युदयोन्मुखे ॥५१॥\nअन्तःकुम्भकमालम्ब्य चिरं भूयो न शोच्यते ।\nप्राणरेचकमालम्ब्य अपानाद्दूरकोटिगम् ॥५२॥\nस्वच्छं कुम्भकमभ्यस्य न भूयः परितप्यते ।\nअपाने रेचकाधारं प्राणपूरान्तरास्थितम् ॥५३॥\nस्वसंस्थं पूरकं दृष्ट्वा न भूयो जायते नरः ।\nप्राणापानावुभावन्तर्यत्रैतौ विलयं गतौ ॥५४॥\nतदालम्ब्य पदं शान्तमात्मानं नानुतप्यते ।\nप्राणभक्षोन्मुखेऽपाने देशं कालं च निष्कलम् ॥५५॥\nविचार्य बहिरन्तर्वा न भूयः परिशोच्यते ।\nअपानभक्षणपरे प्राणे हृदि तथा बहिः ॥५६॥\nदेशं कालं च संप्रेक्ष्य न भूयो जायते मनः ।\nयत्र प्राणो ह्यपानेन प्राणेनापान एव च ॥५७॥\nनिगीर्णौ बहिरन्तश्च देशकालौ च पश्य तौ ।\nक्षणमस्तंगतप्राणमपानोदयवर्जितम् ॥५८॥\nअयत्नसिद्धबाह्यस्थं कुम्भकं तत्पदं विदुः ।\nअयत्नसिद्धो ह्यन्तस्थकुम्भकः परमं पदम् ॥५९॥\nएतत्तदात्मनो रूपं शुद्धैषा परमैव चित् ।\nएतत्तत्तत्सदाभासमेतत्प्राप्य न शोच्यते ॥६०॥\nपुष्पस्यान्तरिवामोदः प्राणस्यान्तरवस्थितम् ।\nन स प्राणं न वाऽपानं चिदात्मानमुपास्महे ॥६१॥\nजलस्यान्तरिवास्वादमपानस्यान्तरस्थितम् ।\nन सप्राणं न वाऽप्राणं चिदात्मानमुपास्महे ॥६२॥\nप्राणक्षयस्योपान्तस्थमपानक्षयकोटिगम् ।\nअपानप्राणयोर्मध्यं चिदात्मानमुपास्महे ॥६३॥\nप्राणस्य प्राणनं प्रोच्चैः परं जीवस्य जीवनम् ।\nदेहस्य धारणं धुर्यं चिदात्मानमुपास्महे ॥६४॥\nमनसो मननं सत्यं बुद्धेरेकावबोधनम् ।\nअहंकृतेरहंकारं चिदात्मानमुपास्महे ॥६५॥\nयस्मिन्सर्व यतः सर्वं यत्सर्वं सर्वतश्च यत् ।\nयच्च सर्वमयं नित्यं तच्चित्तत्त्वमुपास्महे ॥६६॥\nआलोकालोकनं पुण्यं सर्वपावनपावनम् ।\nन च भावनमन्नूनं तच्चित्तत्त्वमुपास्महे ॥६७॥\n[ अपानोऽस्तं गतो यत्र प्राणो नाभ्युदितः क्षणम् ।\nकलाकलङ्करहितं तच्चित्तत्त्वमुपास्महे ॥६८॥\nनापानोऽभ्युदितो यत्र प्राणश्चान्तमुपागतः ।\nनासाग्रगगनावर्तं तच्चित्तत्त्वमुपास्महे ॥६९॥\nयत्र प्राणोऽस्तमायाति यत्रापानोऽस्तमेति च ।\nयत्र द्वावप्यनुत्पन्नौ तच्चित्तत्त्वमुपास्महे ॥७०\nप्राणापानोद्भवस्थाने बाह्याभ्यन्तरमास्थिते ।\nये द्वे योगिपदाधारस्तच्चित्तत्त्वमुपास्महे ॥७१॥\nप्राणापानरथारूढं प्राणापानमनाततम् ।\nयच्छक्तिरूपं शक्तीनां तच्चित्तत्त्वमुपास्महे ॥७२॥\nहृत्प्राणकुम्भकं देवं बहिश्चापानकुम्भकम् ।\nपूरकांशविसृष्टं यत्तच्चित्तत्त्वमुपास्महे ॥७३॥\nप्राणापानपरामर्शं सत्ताबोधं विरूपकम् ।\nयत्प्राप्यं प्राणमननात्तच्चित्तत्त्वमुपास्महे ॥७४॥\nयत्प्राणपवनस्पन्दो यत्स्पन्दानन्दकारकम् ।\nकारणं कारणानां यत्तच्चित्तत्त्वमुपास्महे ॥७५॥\nयदखिलकलनाकलङ्कहीनं\nपरिवलितं च सदा कलागणेन ।\nस्वनुभवविभवं पदं तदग्र्यं\nसकलसुरप्रणतं परं प्रपद्ये ॥७६॥"
  },
  {
    "text": "इत्यार्षे श्रीवा०रामायणे वाल्मी० दे० मोक्षोपायेषु निर्वाणप्रकरणे पू० भुशुण्डोपाख्याने समाधिवर्णनं नाम पञ्चविंशः सर्गः ॥२५॥"
  }
]
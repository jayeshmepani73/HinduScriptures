[
  {
    "text": "श्रीवाल्मीकिरुवाच ।\nततः क्लिन्नेन्दुवदना पर्याकुलतमःपदा ।\nक्षीयमाणा बभौ श्यामा विवेक इव वासना ॥१॥\nपूर्वे ध्वस्ततयालोकं दृश्यमाने परेऽचले ।\nशयालीकावतंसाभं तापको निकरो दधौ ॥२॥\nअवश्यायकणाकर्षी परामृष्टेन्दुमण्डलः ।\nज्योत्स्नाकवलनालोको बभौ प्राभातिकोऽनिलः ॥३॥\nरामलक्ष्मणशत्रुघ्ना उत्थायानुचरैः सह ।\nययुर्वन्दितसंध्यास्ते पुण्यं वासिष्ठमाश्रमम् ॥४॥\nतत्र वन्दितसंध्यस्य निर्गतस्यापि सद्मतः ।\nमुनेर्ववन्दिरे पादौ पदोर्दत्वार्घ्यसंततिम् ॥५॥\nक्षणात्तत्सदनं मौनं मुनिब्राह्मणराजभिः ।\nहस्त्यश्वरथयानैश्च शनैर्नीरन्ध्रतां ययौ ॥६॥\nअथासौ मुनिशार्दूलस्तयैव सह सेनया ।\nगृहं दाशरथं काले रामाद्यनुगतो ययौ ॥७॥\nतत्रैनं पूर्वसंबन्धः कृतसंध्यो महीपतिः ।\nदूरमार्गं विनिर्गत्य पूजयामास सादरम् ॥८॥\nपुष्पमुक्तामणिव्रातैर्भूयोऽत्यधिकभूषिताम् ।\nसभा प्रविश्य ते सर्वे विविशुर्विष्टरालिषु ॥९॥\nअथ तस्मिन्नवसरे ह्यस्तनाः सर्व एव ते ।\nश्रोतारः समुपाजग्मुर्नभश्चरमहीचराः ॥१०॥\nविवेश सा सभा सौम्या कृतान्योन्याभिवन्दना ।\nबभौ राजसमाभोगा शान्तवातेव पद्मिनी ॥११॥\nयथाप्रदेशमेवाशु निविष्टेषु यथासुखम् ।\nतेषु तद्देशयोगेषु विप्रर्षिमुनिराजसु ॥१२॥\nमृदुनि स्वागतरवे शनैः शममुपागते ।\nसभाकोणोपविष्टेषु शान्तशब्देषु बन्दिषु ॥१३॥\nतरसैवोदितेष्वाशु श्रोतुमभ्यागतेष्विव ।\nगवाक्षादिव जालेषु प्रविष्टेष्वर्करश्मिषु ॥१४॥\nसत्वरप्रविशच्छ्रोतृहस्तस्पर्शघटोद्भवे ।\nमुक्ताजालझणत्कारे निद्रायामिव शाम्यति ॥१५॥\nकुमारः शंकरस्येव कचो देवगुरोरिव ।\nप्रह्लाद इव शुक्रस्य सुपर्ण इव शार्ङ्गिणः ॥१६॥\nवसिष्ठस्यानने रामः शनैर्दृष्टिं न्यवेशयत् ।\nभ्रमन्तीमम्बरोपान्ते फुल्लपद्म इवालिनीम् ॥१७॥\nमुनिस्त्वनुज्झितेनाथ तेनैव रघुनन्दनम् ।\nक्रमेणोवाच वाक्यज्ञो वाक्यं वाक्यार्थकोविदम् ॥१८॥\nश्रीवसिष्ठ उवाच ।\nकच्चित्स्मरसि यत्प्रोक्तं ह्यो मया रघुनन्दन ।\nवाक्यमत्यन्तगुर्वर्थं परमार्थावबोधनम् ॥१९॥\nइदानीमवबोधार्थमन्यच्च रिपुमर्दन ।\nउच्यमानं मयेदं च श्रृणु शाश्वतसिद्धये ॥२०॥\nवैराग्याभ्यासवशतस्तथा तत्त्वावबोधनात् ।\nसंसारस्तीर्यते तेन तेष्वेवाभ्यासमाहर ॥२१॥\nसम्यक्तत्त्वावबोधेन दुर्बोधे क्षयमागते ।\nगलिते वासनावेशे विशोकं प्राप्यते पदम् ॥२२॥\nदिक्कालाद्यनवच्छिन्नमदृष्टोभयकोटिकम् ।\nएकं ब्रह्मैव हि जगत्स्थितं द्वित्वमुपागतम् ॥२३॥\nसर्वभावानवच्छिन्नं यत्र ब्रह्मैव विद्यते ।\nशान्तं समसमाभासं तत्रान्यत्वं कथं भवेत् ॥२४॥\nइति मत्वाहमित्यन्तर्मुक्त्वा मुक्तवपुर्महान् ।\nएकरूपः प्रशान्तात्मा साक्षात्स्वात्मसुखो भव ॥२५॥\nनास्ति चित्तं न चाविद्या न मनो नच जीवकः ।\nएताः स्वकलना राम कृता ब्रह्मण एव ताः ॥२६॥\nयाः संपदो याश्च दृशो याश्चितो यास्तदेषणाः ।\nब्रह्मैव तदनाद्यन्तमब्धिवत्प्रविजृम्भते ॥२७॥\nपाताले भूतले स्वर्गे तृणे प्राण्यम्बरेऽपि च ।\nदृश्यते तत्परं ब्रह्म चिद्रूपं नान्यदस्ति हि ॥२८॥\nउपेक्ष्यहेयोपादेयबन्धवो विभवा वपुः ।\nब्रह्मैव विगताद्यन्तमब्धिवत्प्रविजृम्भते ॥२९॥\nयावदज्ञानकलना यावदब्रह्मभावना ।\nयावदास्था जगज्जाले तावच्चित्तादिकल्पना ॥३०॥\nदेहे यावदहंभावो दृश्येऽस्मिन्यावदात्मना ।\nयावन्ममेदमित्यास्था तावच्चित्तादिविभ्रमः ॥३१॥\nयावन्नोदितमुच्चैस्त्वं सज्जनासङ्गसङ्गतः ।\nयावन्मौर्ख्यं न संक्षीणं तावच्चित्तादिनिम्नता ॥३२॥\nयावच्छिथिलतां यातं नेदं भुवनभावनम् ।\nसम्यग्दर्शनशक्त्यान्तस्तावच्चित्तादयः स्फुटाः ॥३३॥\nयावदज्ञत्वमन्धत्वं वैवश्यं विषयाशया ।\nमौर्ख्यान्मोहसमुच्छ्रायस्तावच्चित्तादिकल्पना ॥३४॥\nयावदाशाविषामोदः परिस्फुरति हृद्वने ।\nप्रविचारचकोरोऽन्तर्न तावत्प्रविशत्यलम् ॥३५॥\nभोगेष्वनास्थमनसः शीतलामलनिर्वृतेः ।\nछिन्नाशापाशजालस्य क्षीयते चित्तविभ्रमः ॥३६॥\nतृष्णामोहपरित्यागान्नित्यशीतलसंविदः ।\nपुंसः प्रशान्तचित्तस्य प्रबुद्धा त्यक्तचित्तभूः ॥३७॥\nअसंस्तुतमिवानास्थमवस्तु परिपश्यतः ।\nदूरस्थमिव देहं स्वमसन्तं चित्तभूः कुतः ॥३८॥\nभावितानन्तचित्तत्त्वरूपरूपान्तरात्मनः ।\nस्वान्तावलीनजगतः शान्तो जीवादिविभ्रमः ॥३९॥\nअसम्यग्दर्शने शान्ते मिथ्याभ्रमकरात्मनि ।\nउदिते परमादित्ये परमार्थैकदर्शने ॥४०॥\nअपुनर्दर्शनायैव दग्धसंशुष्कपर्णवत् ।\nचित्तं विगलितं विद्धि वह्नौ घृतलवं यथा ॥४१॥\nजीवन्मुक्ता महात्मानो ये परावरदर्शिनः ।\nतेषां या चित्तपदवी सा सत्त्वमिति कथ्यते ॥४२॥\nजीवन्मुक्तशरीरेषु वासना व्यवहारिणी ।\nन चित्तनाम्नी भवति सा हि सत्त्वपदं गता ॥४३॥\nनिश्चेतसो हि तत्त्वज्ञा नित्यं समपदे स्थिताः ।\nलीलया प्रभ्रमन्तीह सत्त्वसंस्थितिहेलया ॥४४॥\nशान्ता व्यवहरन्तोऽपि सत्त्वस्थाः संयतेन्द्रियाः ।\nनित्यं पश्यन्ति तज्जयोतिर्न द्वैतैक्येन वासना ॥४५॥\nअन्तर्मुखतया सर्वं चिद्वह्नौ त्रिजगत्तृणम् ।\nजुह्वतोऽन्तर्निवर्तन्ते मुनेश्चित्तादिविभ्रमाः ॥४६॥\nविवेकविशदं चेतः सत्त्वमित्यभिधीयते ।\nभूयः फलति नो मोहं दग्धबीजमिवाङ्कुरम् ॥४७॥\nयावत्सत्त्वं विमूढान्तः पुनर्जननधर्मिणी ।\nचित्तशब्दाभिधानोक्ता विपर्यस्यति बोधतः ॥४८॥\nप्राप्तप्राप्यो भवान्नाम सत्त्वभावमुपागतम् ।\nचित्तं ज्ञानाग्निना दग्धं न भूयः परिरोहति ॥४९॥\nसंरोहतीषणाविद्धं यथा परशुनाग्निना ।\nन तु ज्ञानाग्निनिर्दग्धं प्रबोधविशदं मनः ॥५०॥\nब्रह्मबृंहैव हि जगज्जगच्च ब्रह्मबृंहणम् ।\nविद्यते नानयोर्भेदश्चिद्घनब्रह्मणोरिव ॥५१॥\nचिदन्तरस्ति त्रिजगन्मरिचे तीक्ष्णता यथा ।\nनातश्चिज्जगती भिन्ने तस्मात्सदसती मुधा ॥५२॥\nशब्दशब्दार्थसंकेतवासनेह न संविदा ।\nचिद्व्योमत्वादुभे भातस्त्यजातः सदसन्मती ॥५३॥\nअचिन्मयत्वान्नासि त्वं स्वात्मा किमिव रोदिषि ।\nअचिन्मयत्वे जगतामभावे कल्पनं कुतः ॥५४॥\nचिन्मयं चेत्सदा सर्वं तच्चित्त्वं प्रविचारय ।\nशुद्धं सत्त्वमनाद्यन्तं तत्राङ्ग कलना कुतः ॥५५॥\nचिदात्मासि निरंशोऽसि पारावारविवर्जितः ।\nरूपं स्मर निजं स्फारं माऽस्मृत्या संमितो भव ॥५६॥\nतां स्वसत्तां गतः सर्वमसर्वं भावयोदयी ।\nतादृग्रूपोऽसि शान्तोऽसि चिदसि ब्रह्मरूप्यसि ॥५७॥\nचिच्छिलोदरमेवासि नासि नानास्यथाप्यसि ।\nयोसि सोसि न सोसीव सदस्यसदसि स्वभाः ॥५८॥\nयः पदार्थविशेषोऽन्तर्न त्वं न ह्येव सोऽस्ति ते ।\nतदस्यतदसि स्वस्थश्चिद्घनात्मन्नमोऽस्तु ते ॥५९॥\nआद्यन्तवर्जितविशालशिलान्तराल-\nसंपीडचिद्घनवपुर्गगनामलस्त्वम् ।\nस्वस्थो भवाजठरपल्लवकोशलेखा\nलीलास्थिताखिलजगज्जय ते नमस्ते ॥६०॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये देव० मोक्षोपायेषु निर्वाणप्रकरणे पू०\nविश्रान्तिसुदृढीकरणं नाम द्वितीयः सर्गः ॥२॥"
  }
]
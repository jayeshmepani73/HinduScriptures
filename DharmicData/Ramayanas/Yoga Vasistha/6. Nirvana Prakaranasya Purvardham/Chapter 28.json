[
  {
    "text": "श्रीवसिष्ठ उवाच ।\nएवं भुशुण्डवृत्तान्तः कथितस्ते मयानघ ।\nअनया प्रज्ञया तीर्णो भुशुण्डो मोहसंकटात् ॥१॥\nएतां दृष्टिमवष्टभ्य स्वप्राणाभ्यासपूर्विकाम् ।\nभुशुण्डवन्महाबाहो भव तीर्णमहार्णवः ॥२॥\nयथा ज्ञानेन योगेन संतताभ्यासजन्मना ।\nभुशुण्डः प्राप्तवान्प्राप्यं तथासादय तत्पदम् ॥३॥\nअसक्तबुद्धयः सर्वे भुशुण्डवदवस्थितिम् ।\nप्राप्नुवन्ति परे तत्त्वे प्राणापानावलोकिनः ॥४॥\nएता विचित्रा भवता श्रुता विज्ञानदृष्टयः ।\nइदानीं धियमालम्ब्य यथेच्छसि तथा कुरु ॥५॥\nश्रीराम उवाच ।\nभगवन्भवता भूमिभास्वता ज्ञानरश्मिभिः ।\nहार्दमुद्दामदौरात्म्यं प्रमृष्टमखिलं तमः ॥६॥\nप्रबुद्धाः स्मः प्रहृष्टाः स्मः प्रविष्टाः स्मः स्वमास्पदम् ।\nस्थिताः स्मो ज्ञातविज्ञेया भवन्तो ह्यपरा इव ॥७॥\nअहो भुशुण्डचरितं परं विस्मयकारकम् ।\nभगवन्भवता प्रोक्तमुत्तमार्थावबोधनम् ॥८॥\nभुशुण्डचरिते ब्रह्मन्नेतस्मिन्कथिते त्वया ।\nयच्छरीरगृहं प्रोक्तं मांसचर्मास्थिनिर्मितम् ॥९॥\nतत्केन नाम रचितं कुतो वा तत्समुत्थितम् ।\nकथं वा स्थितिमायातं को वा तत्रावतिष्ठते ॥१०॥\nश्रीवसिष्ठ उवाच ।\nपरमार्थावबोधाय दोषापाकरणाय च ।\nश्रृणु राघव तत्त्वेन वक्ष्यमाणमिदं मया ॥११॥\nअस्थिस्थूणं नवद्वारं रक्तमांसावलेपनम् ।\nशरीरसदनं राम न केनचिदिदं कृतम् ॥१२॥\nआभासमात्रमेवेदमित्थमेवावभासते ।\nद्विचन्द्रविभ्रमाकारं सदसच्च व्यवस्थितम् ॥१३॥\nद्विचन्द्रदर्शनविधौ चन्द्रद्वित्वं सदैव हि ।\nवस्तुतश्चैक एवेन्दुः स्थितो देहस्तथैव हि ॥१४॥\nदेहप्रत्ययकाले हि देहोऽयं समवस्थितः ।\nअसन्नेव च सत्तस्मात्प्रोक्तः सदसदात्मकः ॥१५॥\nस्वप्ने स्वप्नावबोधः संस्त्वन्यदा स मुधैव हि ।\nबुद्बुदो बुद्बुदविधौ सत्यो मिथ्यैव चान्यदा ॥१६॥\nदेहो देहविधौ सत्यो ह्यसत्य इतरद्विधौ ।\nप्रतिभासविधौ तावज्जलं सदसदन्यदा ॥१७॥\nप्रतिभासविधौ देहः सन्नसंश्चान्यदा स्मृतः ।\nआभासमात्रमेवेदमित्थं संप्रति भासते ॥१८॥\nअयं नामाहमित्यन्तर्गृहीतमननं स्थितम् ।\nमांसास्थिमयनिर्माणदेहोऽहमिति विभ्रमम् ॥१९॥\nत्यज संकल्पनिर्माणदेहाः सन्ति सहस्रशः ।\nसुखतल्पगतो येन स्वप्नदेहेन दिक्तटान् ॥२०॥\nपरिभ्रमसि हे राम स देहस्ते क्व संस्थितः ।\nजागरायां मनोराज्ये येन स्वर्गपुरान्तरम् ॥२१॥\nपरिभ्रमसि मेरुं वा स देहस्ते क्व संस्थितः ।\nस्वप्नेष्वपि च यः स्वप्नस्तत्र येन महीतटान् ॥२२॥\nपरिभ्रमसि हे राम स देहस्ते क्व संस्थितः ।\nमनोराज्यं मनोराज्ये महद्विभवभूमिषु ॥२३॥\nपरिभ्रमसि येनेह स देहस्ते क्व संस्थितः ।\nगतैर्देहैर्मनोराज्ये या विचित्रा जगत्क्रियाः ॥२४॥\nप्रकरोषि महाबाहो ते देहास्ते क्व संस्थिताः ।\nविलासिन्यानुरागिण्या येन संकल्पकान्तया ॥२५॥\nनिर्वृतिं यासि देहेन स देहस्ते क्व संस्थितः ।\nएते राम यथा देहा मनसः सदसन्मयाः ॥२६॥\nतथैव तादृशाचारो देहोऽयं मनसः स्मृतः ।\nइदं धनमयं देहो देशोऽयमिति विभ्रमः ॥२७॥\nतत्सर्वं चित्तवीर्यस्य संकल्पस्य विजृम्भितम् ।\nदीर्घस्वप्नमिमं विद्धि दीर्घं वा चित्तविभ्रमम् ॥२८॥\nदीर्घं वापि मनोराज्यं संसारं रघुनन्दन ।\nप्रबोधमेष्यसि यदा परमात्मेच्छया स्वया ॥२९॥\nद्रक्ष्यसि त्वं तदा सम्यगिदमर्कोदये यथा ।\nस्वप्नसंकल्पजालेन यथान्यैव जगत्स्थितिः ॥३०॥\nतथैवेयं हि संकल्पकलना काचिदेव हि ।\nयथा पूर्वं मयोत्पत्तिः प्रोक्ता कमलजन्मनः ॥३१॥\nमनसः स्वयमेवान्तःसंकल्पकलनोद्भवा ।\nविचित्ररचनोपेतं मनस्तत्रात्तविभ्रमम् ॥३२॥\nसंकल्पकलनामात्रं तथेदमवभासनम् ।\nयथा कल्पित आभासो मनसोऽब्जजतां गतः ॥३३॥\nदेहाद्विचिन्तितो देहः स्थितोऽन्यस्तद्वदेव हि ।\nप्राक्प्रवाहचिराभ्यस्तो वासनातिशयेन यः ॥३४॥\nतथैव दृश्यते देहस्तथाऽऽकृत्युदयेन सः ।\nपौरुषेण प्रयत्नेन संकल्पो ह्ययमेव चित् ॥३५॥\nअन्यथा भाव्यते राम भूयते तदिहान्यथा ।\nअयं सोऽयं ममायं च संसार इति भाविते ॥३६॥\nसत्यो यो भाव्यते राम भावनादार्ढ्यसंभवः ।\nभावितं तीव्रवेगेन यदेवाशु तदेव हि ॥३७॥\nसर्वत्र दृश्यते राम कान्तेवात्यन्तवल्लभा ।\nअहर्व्यावृत्तिरभ्यस्ता यथा स्वप्नेषु दृश्यते ॥३८॥\nतथायं भावनाभ्यस्तः संसारोऽप्यवलोक्यते ।\nयथा स्वप्नावनौ क्षिप्रमहर्यदवभासते ॥३९॥\nतथेदमल्पकालस्थमपि संलक्ष्यते स्थिरम् ।\nव्योमन्येव यथा तापतप्ते संदृश्यते सरित् ॥४०॥\nधराप्यविद्यमानापि संकल्पाद्दृश्यते तथा ।\nदृश्यते दृष्टिवैरूप्याद्यथा व्योमनि पिच्छिका ॥४१॥\nतथैवेयं जगल्लक्ष्मीर्दुर्ज्ञानादवभासते ।\nदृश्यते समया दृष्ट्या न यथा व्योम्नि पिच्छिका  ॥४२॥\nसम्यग्दृष्ट्या जगल्लक्ष्मीस्तथेयं नावभासते ।\nभीरुरभ्येति न यथा स्वसंकल्पेषु संभ्रमम् ॥४३॥\nस्वसंकल्पे हि संसारे न तथैति भयं सुधीः ।\nस्व एव हि स्वभावोऽयमित्थं संप्रति भासते ॥४४॥\nसंसारसरणिस्थित्यां कस्मात्कोऽत्र विभेति किम् ।\nस एव किंचित्संशोध्यः शुद्ध्या विमलतां गते ॥४५॥\nतस्मिन्न दृश्यते राम मोहोऽयं जगतः स्थितः ।\nसम्यगालोकमात्रेण स्वभावः शुद्धिमृच्छति ॥४६॥\nन गृह्णाति मलं भूयस्ताम्रतामिव काञ्चनम् ।\nआभासमात्रमेवेदं न सन्नासज्जगत्त्रयम् ॥४७॥\nइत्यन्यकलनात्यागः सम्यगालोकनं विदुः ।\nमरणं जीवितं स्वर्गो ज्ञानमज्ञानमेव च ॥४८॥\nचिदाभासादृते नास्तीत्येकता सम्यगीक्षणम् ।\nत्वमहंतादिसंसार इति मे न दिशो दश ॥४९॥\nसर्वं स्वाभासमेवेति सम्यगालोकनं विदुः ।\nसदसन्मयसंसारे यथा भूतार्थदर्शनात् ॥५०॥\nनास्तमेति न चोदेति सम्यगालोकनान्मनः ।\nनिर्णीय सर्वभावानामसत्त्वं सत्त्वमेव च ॥५१॥\nनिष्कामं शान्तिमभ्येति सम्यगालोकनान्मनः ।\nन निन्दति न च स्तौति न हृष्यति न शोचति ५२॥\nशीतलां सत्यतामेति सम्यगालोकनान्मनः ।\nअवश्यमेव मर्तव्यं सर्वैरेव हि बन्धुभिः ॥५३॥\nइति बन्धुवियोगेषु किं वृथा परितप्यसे ।\nअवश्यमेव च मया मर्तव्यमिति निश्चयः ॥५४॥\nइत्यात्ममरणप्राप्तौ किं मुधा परितप्यसे ।\nअवश्यमेव जातेन किंचित्सुविभवादिकम् ॥५५॥\nप्राप्तव्यं पुरुषेणेति हर्षस्यावसरो हि कः ।\nसर्वस्यैव हि संसारे नरस्य व्यवहारिणः ॥५६॥\nअर्थायाता भवत्यापच्छोकस्यावसरो हि कः ।\nबृंहत्युदेति स्फुरति बुद्बुदौघ इवार्णवे ॥५७॥\nइदं हि जगतां जालं किमत्र परिदेवना ।\nसत्सदेव सदैवैतदसदेवासदेव हि ॥५८॥\nक्रियावैचित्र्यमात्रे तु किमन्यत्परिदेव्यते ।\nनाहमस्मि न चाभूवं भविष्यामि न सोऽधुना ॥५९॥\nदेहोऽयं चित्रदोषोत्थः किमन्यत्परिदेव्यते ।\nदेहाच्चेदन्य एवाहं चिदाभासस्तदङ्ग हे ॥६०॥\nकौ तौ मे सदसद्भावौ यन्निष्ठं परितप्यते ।\nइति निश्चयवत्स्वान्तं सम्यग्ज्ञानात्मनो मुनेः ॥६१॥\nनास्तमेति न चोदेति न शान्तं परितप्यते ।\nपरतामेव नाशान्तामनुत्तमपदे स्थितः ॥६२॥\nआदत्ते तित्तिरी मृद्वीं तृणकोटिमिवामलाम् ।\nएतदर्थमसत्येऽस्मिन्नास्था कार्या मनागपि ॥६३॥\nसुरज्ज्वेव बलीवर्दो बध्यते जन्तुरास्थया ।\nअतस्त्वया दृढमिदमिति निर्णीय बुद्धितः ॥६४॥\nआस्थारहितया बुद्ध्या विहर्तव्यमिहानघ ।\nकर्तव्यमेव कर्तव्यमकर्तव्यमुपेक्ष्यते ॥६५॥\nआस्थानास्थे परित्यज्य लीलयैव महाधिया ।\nआभासमात्रमेवेदं यस्य च प्रतिभासते ॥६६॥\nसोऽन्तः शीतलतामेति दिनान्ते भुवनं यथा ।\nप्रतिभासं परित्यज्य पदार्थपटलव्रजे ॥६७॥\nआभासमात्रसामान्यमिदमालोकयानघ ।\nआभासमात्रकं राम चित्तामर्शकलङ्कितम् ॥६८॥\nततस्तदपि संत्यज्य निराभासो भवोत्तम ।\nचिदाकाशमयो नित्यं सर्वगः सर्ववर्जितः ॥६९॥\nआभासस्य परित्यागे भवस्येकान्तनिर्मलः ।\nनाहमस्मि न मे भोगाः सत्या इत्यभिभाविते ॥७०॥\nनेदमाडम्बरं व्यर्थमनर्थायावभासते ।\nअहमेव हि वा सर्वं चिदित्येवं विभाविते ॥७१॥\nनेदमाडम्बरं व्यर्थमनर्थायावभासते ।\nदर्शनद्वयमप्येतत्सत्यमत्यन्तसिद्धिदम् ॥७२॥\nयदेकमेतयोवेत्सि रम्यं तद्राम संश्रय ।\nद्वाभ्यामेवाथ वै ताभ्यां दर्शनाभ्यामिहानघ ॥७३॥\nविहरन्कुरु कल्याण रागद्वेषपरिक्षयम् ।\nयत्किंचिदुदितं लोके यन्नभस्यथ वा दिवि ॥७४॥\nतत्सर्वं प्राप्यते राम रागद्वेषपरिक्षयात् ।\nरागादिहतया बुद्ध्या यादृग्राम विचेष्टितम् ॥७५॥\nतत्तदेव प्रयात्याशु मूढानां विपरीतताम् ।\nद्वेषदोषोर्मिरुद्धासु न गुणाश्चित्तवृत्तिषु ॥७६॥\nपदं कुर्वन्ति दग्धासु स्थलीषु हरिणा इव ।\nरागो द्वेषश्च सर्पौ द्वौ न विलीनौ मनोविले ॥७७॥\nयस्य कल्पतरोस्तस्मात्किं नामाङ्ग न लभ्यते ।\nये हि प्राज्ञाः स्वनियता विदग्धाः शास्त्रशालिनः ॥७८॥\nरागद्वेषमयास्ते वै जम्बुकास्ते धिगस्तु तान् ।\nमद्धनं भुक्तमन्येन धनं त्यक्तं मयाऽन्यतः ॥७९॥\nइति संव्यवहारेहाः के रागद्वेषयोः क्रमाः ।\nधनानि बन्धवो मित्रं पुनरायान्ति यान्ति च ॥८०॥\nकिमेतेषु नरः प्राज्ञो रज्यते वा विरज्यते ।\nभावाभावभवाभोगा मायेयं पारमेश्वरी ॥८१॥\nसंसाररचना सर्वा संसक्तं पातयत्यलम् ।\nन धनं न जनो नात्मा सत्यं राघव वस्तुतः ॥८२॥\nमिथ्यैव मिथ्यावसितमितीदं परिलक्ष्यते ।\nआद्यन्तयोः सर्वमसन्मध्येऽप्यस्थिरमाधिमत् ॥८३॥\nक्व बघ्नाति रतिं प्राज्ञो ह्यन्यकल्पितखद्रुमे ।\nएकेन कल्पिता खे स्त्री भुङ्क्ते तां दूरगोऽपरः ॥८४॥\nइतीयमङ्ग संसाररचना तेन मा भ्रम ।\nभूताजवं जवीभावमिममाततमाकुलम् ॥८५॥\nगन्धर्वपुरनिर्माणविलासेन समं विदुः ।\nस्वप्नसंकल्पपुरवदसदेवेदमुत्थितम् ॥८६॥\nसर्वत्र संस्थमेवेदं सुषुप्तमिव विच्युतम् ।\nपरिपश्यसि संसारदीर्घस्वप्नपुरद्रुमम् ॥८७॥\nअज्ञाननिद्रालुठनस्वभावात्मकमच्युतम् ।\nसंसारस्वप्नसंभ्रान्तो भवानयमिह स्थितः ॥८८॥\nतदेनां विततां निद्रां घनाज्ञानमयात्मिकाम् ।\nत्यजालक्ष्मीमिवावाप्तनिधानः पुरुषोत्तमः ॥८९॥\nप्रबोधमेहि पश्य स्वमात्मानमुदितं सदा ।\nनिर्विकल्पं चिदाभासं प्रातःपद्मं रविं यथा ॥९०॥\nप्रबुध्यस्व प्रबुध्यस्व पुनःपुनरयं मया ।\nप्रबोध्यसे महाबाहो पश्यात्मार्कमनामयम् ॥९१॥\nमयैतेनाभिवृष्टेन शीतेन ज्ञानवारिणा ।\nसुशब्दशालिना राम ह्यनेनैवासि बोधितः ॥९२॥\nबोधमासादय परं प्रबोधोऽद्यैव राघव ।\nसत्यमालोकयालीकं त्यक्त्वेमं जागतं भ्रमम् ॥९३॥\nन ते जन्म न ते दुःखं न दोषास्ते न ते भ्रमाः ।\nसर्वं संकल्पमुत्सृज्य तिष्ठात्मनि सुसंस्थितः ॥९४॥\nपरिगलितविकल्पदोषजाल-\nस्त्वमसि सुसारसुषुप्तसौम्यदृष्टिः ।\nअतिविततमिदं सुशुद्धये त्वं\nसमुपशमात्मनि तिष्ठ हे महात्मन् ॥९५॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे पू० परमार्थयोगोपदेशो नामाष्टाविंशः सर्गः ॥२८॥"
  }
]
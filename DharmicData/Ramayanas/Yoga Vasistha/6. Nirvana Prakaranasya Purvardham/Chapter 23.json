[
  {
    "text": "श्रीवसिष्ठ उवाच ।\nअथासौ वायसश्रेष्ठो जिज्ञासार्थमिदं मया ।\nभूयः पृष्टो महाबाहो कल्पवृक्षलताग्रके ॥१॥\nचरतां जगतः कोशे व्यवहारवतामपि ।\nकथं विहगराजेन्द्र देहं मृत्युर्न बाधते ॥२॥\nभुशुण्ड उवाच ।\nजानन्नपि हि सर्वज्ञ ब्रह्मञ्जिज्ञासयेव माम् ।\nपृच्छसि प्रभवो नित्यं भृत्यं वाचालयन्ति हि ॥३॥\nतथापि यत्पृच्छसि मां तत्ते प्रकथयाम्यहम् ।\nआज्ञाचरणमेवाहुर्मुख्यमाराधनं सताम् ॥४॥\nदोषमुक्ताफलप्रोता वासनातन्तुसंततिः ।\nहृदि न ग्रथिता यस्य मृत्युस्तं न जिघांसति ॥५॥\nनिःश्वासवृक्षक्रकचाः सर्वदेहलताघुणाः ।\nआधयो यं न भिन्दन्ति मृत्युस्तं न जिघांसति ॥६॥\nशरीरतरुसर्पौघाश्चिन्तार्पितशिरःफणाः ।\nआशा यं न दहन्त्यन्तर्मृत्युस्तं न जिघांसति ॥७॥\nरागद्वेषविषापूरः स्वमनोबिलमन्दिरः ।\nलोभव्यालो न भुङ्क्ते यं मृत्युस्तं न जिघांसति ॥८॥\nपीताशेषविवेकाम्बुः शरीराम्भोधिवाडवः ।\nन निर्दहति यं कोपस्तं मृत्युर्न जिघांसति ॥९॥\nयन्त्रं तिलानां कठिनं राशिमुग्रमिवाकुलम् ।\nयं पीडयति नानङ्गस्तं मृत्युर्न जिघांसति ॥१०॥\nएकस्मिन्निर्मले येन पदे परमपावने ।\nसंश्रिता चित्तविश्रान्तिस्तं मृत्युर्न जिघांसति ॥११॥\nवपुःखण्डाभिपतितं शाखामृगमिवोदितम् ।\nन चञ्चलं मनो यस्य तं मृत्युर्न जिघांसति ॥१२॥\nएते ब्रह्मन्महादोषाः संसारव्याधिहेतवः ।\nमनागपि न लुम्पन्ति चित्तमेकं समाहितम् ॥१३॥\nआधिव्याधिसमुत्थानि चलितानि महाभ्रमेः ।\nन विलुम्पन्ति दुःखानि चित्तमेकं समाहितम् ॥१४॥\nनास्तमेति न चोदेति न संस्मृतिर्न विस्मृतिः ।\nन सुप्तं न च जाग्रत्स्याच्चित्तं यस्य समाहितम् ॥१५॥\nअन्धीकृतहृदाकाशाः कामकोपविकारजाः ।\nचिन्ता न परिहिंसन्ति चित्तं यस्य समाहितम् ॥१६॥\nन ददाति न चादत्ते न जहाति न याचते ।\nकुर्वदेव च कार्याणि चित्तं यस्य समाहितम् ॥१७॥\nये दुरर्था दुरारम्भा दुर्गुणा दुरुदाहृताः ।\nदुष्क्रमास्ते न कृन्तन्ति चित्तं यस्य समाहितम् ॥१८॥\nआभान्ति विपुलार्थानि महान्ति गुणवन्ति च ।\nसर्वाण्येवानुधावन्ति चित्तं यस्य समाहितम् ॥१९॥\nयदुदर्कहितं सत्यमनपायि गतभ्रमम् ।\nदुरीहितदृशोन्मुक्तं तत्परं कारयेन्मनः ॥२०॥\nयददृष्टमशुद्धेन चित्तवैधुर्यदायिना ।\nअनेकत्वपिशाचेन तत्परं कारयेन्मनः ॥२१॥\nआदौ मध्ये तथान्ते च चिराय परमोचितम् ।\nयच्चारु मधुरं पथ्यं तत्परं कारयेन्मनः ॥२२॥\nयदनन्तं मनःपथ्यं तथ्यमाद्यन्तमध्यगम् ।\nसमस्तसाधुभिर्जुष्टं तत्परं कारयेन्मनः ॥२३॥\nयद्बुद्धेः परमालोकमाद्यं यदमृतं परम् ।\nयदनुत्तमसौभाग्यं तत्परं कारयेन्मनः ॥२४॥\nसामरासुरगन्धर्वे सविद्याधरकिन्नरे ।\nससुरस्त्रीगणे स्वर्गे न किंचित्सुस्थिरं शुभम् ॥२५॥\nसतरौ सनराधीशे सपर्वतपुरव्रजे ।\nसाम्बुधौ भूतले तात न किंचिच्छोभनं स्थिरम् ॥२६॥\nसनागे सासुरव्यूहे सासुरस्त्रीगणे तथा ।\nसमस्त एव पाताले न किंचिच्छोभनं स्थिरम् ॥२७॥\nसस्वर्गे ससुरालोके सपाताले सदिक्तटे ।\nजगत्यस्मिंस्तु सर्वस्मिन्न किंचिच्छोभनं स्थिरम् ॥२८॥\nआधिव्याधिविलोलासु दुःखौघवलितासु च ।\nक्रियासुनित्यतुच्छासु न किंचित्सुस्थिरं शुभम् ॥२९॥\nतरलीकृतचित्तासु हृदयानन्दिनीषु च ।\nचिन्तासु धीविकारासु नकिंचित्सुस्थिरं शुभम्  ॥३०॥\nहृत्क्षीरोदकसंस्पन्दमन्दरेषु चलेष्वपि ।\nस्वसंकल्पविकल्पेषु न किंचित्सुस्थिरं शुभम् ॥३१॥\nअनारतागमापायपरास्वसिशिरास्वपि ।\nचित्राकारासु चेष्टासु न किंचित्सुस्थिरं शुभम् ॥३२॥\nन वरमेकमहीतलराजता\nन च वरं विबुधामररूपता ।\nन च वरं धरणीतलनागता\nस्थितिमुपैति हि यत्र सतां मनः ॥३३॥\nन वरमाकुलशास्त्रविचारणं\nन च वरं परकार्यविवेचनम् ।\nन वरमग्र्यकथाक्रमवर्णनं\nस्थितिमुपैति हि यत्र सतां मनः ॥३४॥\nन वरमाधिमयं चिरजीवितं\nन च वरं मरणं दृढमूढता ।\nन च वरं नरको न च विष्टपं\nस्थितिमुपैति हि न क्वचिदाशयः ॥३५॥\nइति विविधजगत्क्रमाः समस्ताः\nखलु मतिमूढतया नरस्य रम्याः ।\nचलतरकलनाहिते पदार्थे\nकथमुपयान्ति चिरस्थितिं महान्तः ॥३६॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० निर्वाण० पू० भुशुंडो० समाधानसंकल्पनिराकरणं नाम त्रयोविंशः सर्गः ॥२३॥"
  }
]
[
  {
    "text": "श्रीराम उवाच ।\nसम्यग्ज्ञानविलासेन वासनाविलयोदये ।\nजीवन्मुक्तपदे ब्रह्मन्नूनं विश्रान्तवानहम् ॥१॥\nप्राणस्पन्दनिरोधेन वासनाविलयोदये ।\nजीवन्मुक्तपदे ब्रह्मन्वद विश्रम्यते कथम् ॥२॥\nश्रीवसिष्ठ उवाच ।\nसंसारोत्तरणे युक्तिर्योगशब्देन कथ्यते ।\nतां विद्धि द्विप्रकारां त्वं चित्तोपशमधर्मिणीम् ॥३॥\nआत्मज्ञानं प्रकारोऽस्या एकः प्रकटितो भुवि ।\nद्वितीयः प्राणसंरोधः श्रृणु योऽयं मयोच्यते ॥४॥\nश्रीराम उवाच ।\nसुलभत्वाददुःखत्वात्कतरः शोभनोऽनयोः ।\nयेनावगतमात्रेण भूयः क्षोभो न बाधते ॥५॥\nश्रीवसिष्ठ उवाच ।\nप्रकारौ द्वावपि प्रोक्तौ योगशब्देन यद्यपि ।\nतथापि रूढिमायातः प्राणयुक्तावसौ भृशम् ॥६॥\nएको योगस्तथा ज्ञानं संसारोत्तरणक्रमे ।\nसमावुपायो द्वावेव प्रोक्तावेकफलप्रदौ ॥७॥\nअसाध्यः कस्यचिद्योगः कस्यचिज्ज्ञाननिश्चयः ।\nमम त्वभिमतः साधो सुसाध्यो ज्ञाननिश्चयः ॥८॥\nअज्ञानं पुनरज्ञातं स्वप्नेष्वपि न तद्भवेत् ।\nज्ञानं सर्वास्ववस्थासु नित्यमेव प्रवर्तते ॥९॥\nधारणासनदेशादिसाध्यत्वेन सुसाध्यताम् ।\nनायाति योगो ह्यथवा विकल्पो नैव शोभनः ॥१०॥\nद्वावेव किल शास्त्रोक्तौ ज्ञानयोगौ रघूद्वह ।\nतत्रोक्तं भवते ज्ञानमन्तस्थं ज्ञेयनिर्मलम् ॥११॥\nप्राणापानतया रूढो दृढदेहगुहाशयः ।\nअनन्तसिद्धिदः साधो योगोऽयं बुद्धिदः श्रृणु ॥१२॥\nमुखानिलस्फुरणनिरोधसंभव-\nस्थितिं गतो नृपसुत चेतसाऽक्षये ।\nसमाहितस्थितिरिह योगयुक्तितः\nपरे पदे प्रगलितगीर्निवत्स्यसि ॥१३॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये देव० मोक्षोपायेषु निर्वाणप्रकरणे पू० ज्ञानविचारयोगोपदेशो नाम त्रयोदशः सर्गः ॥१३॥"
  }
]
[
  {
    "text": "श्रीवसिष्ठ उवाच ।\nसुषुप्तमौनवान्भूत्वा त्यक्त्वा चित्तविलासिताम् ।\nकलनामलनिर्मुक्तस्तिष्ठावष्टब्धतत्पदः ॥१॥\nश्रीराम उवाच ।\nवांग्मौनमक्षमौनं च काष्ठमौनं च वेद्म्यहम् ।\nसुषुप्तमौनं मौनेश ब्रह्मन्ब्रूहि किमुच्यते ॥२॥\nश्रीवसिष्ठ उवाच ।\nद्विविधः प्रोच्यते राम मुनिर्मुनिवरैरिह ।\nएकः काष्ठतपस्वी स्याज्जीवन्मुक्तस्तथेतरः ॥३॥\nअभावितायां शुष्कायां क्रियायां बद्धनिश्चयः ।\nहठाज्जितेन्द्रियग्रामो मुनिः स्यात्काष्ठतापसः ॥४॥\nयथाभूतमिदं बुद्ध्वा भावितात्मात्मनि स्थितः ।\nलोकोपमोपि तृप्तोऽन्तर्यः स मुक्तमुनिः स्मृतः ॥५॥\nएतयोर्यो भवेद्भावः शान्तयोर्मुनिनाथयोः ।\nचित्तनिश्चयरूपात्मा मौनशब्देन स स्मृतः ॥६॥\nचतुष्प्रकारमाहुस्तं मौनं मौनविदो जनाः ।\nवांग्मौनमक्षमौनं च काष्ठं सौषुप्तमेव च ॥७॥\nवांग्मौनं वचसां रोधो बलादिन्द्रियनिग्रहः ।\nअक्षमौनं परित्यागश्चेष्टानां काष्ठसंज्ञकम् ॥८॥\nमनोमौनं पञ्चमं च तन्मृतौ काष्ठतापसे ।\nभावे सुषुप्तमौनाख्यं जीवन्मुक्तोऽनुजीवति ॥९॥\nत्रिषु मौनविशेषेषु विषयः काष्ठतापसः ।\nसुषुप्तमौनावस्थायां सा तुर्या सैव मुक्तधीः ॥१०॥\nवांग्मौनं मौनमित्येतत्सिद्धं तच्च मनः किल ।\nमलिनं जीवबन्धाय तत्रस्थः काष्ठतापसः ॥११॥\nअस्मत्संस्मरणं वापि दृश्यं वाङ्मयमस्पृशन् ।\nअपश्यन्नेव पश्यन् हि काष्ठमौनी तु तिष्ठति ॥१२॥\nप्रस्फुरच्चित्तकलनमेतन्मौनत्रयं स्मृतम् ।\nभवन्ति मौनिनस्तत्र न तज्ज्ञास्तत्स्थलीलया ॥१३॥\nनात्रोपादेयताज्ञानमेतन्मौनत्रये किल ।\nलीलया कथितं तेन तज्ज्ञाः कुप्यन्तु वा न वा ॥१४॥\nइदं सुषुप्तमौनं तु जीवन्मुक्तमितिस्थितम् ।\nअपुनर्जन्मनो जन्तोः श्रृणु श्रवणभूषणम् ॥१५॥\nनात्र संयम्यते प्राणस्त्रिविधो नापि योज्यते ।\nनोल्लस्यन्ते न ग्लायन्ते समस्तेन्द्रियसंविदः ॥१६॥\nनानाताकलनेयं च न वल्गति न शाम्यति ।\nचेतो न चेतो नाचेतो न सन्नासन्न चेतरत् ॥१७॥\nअविभागमनभ्यासं यदनाद्यन्तमास्थितम् ।\nध्यायतोऽध्यायतश्चैतत्सौषुप्तं मौनमुच्यते ॥१८॥\nयथाभूतमिदं बुद्ध्वा जगन्नानात्वविभ्रमम् ।\nयथास्थितमसंदेहं सौषुप्तं मौनमेव तत् ॥१९॥\nअनेकसंविद्रूपात्म शिवेनैवेदमाततम् ।\nइत्यास्थितमनन्तं यत्सौषुप्तं मौनमुच्यते ॥२०॥\nआकाशं नैव चाकाशं सर्वमस्ति च नास्ति च ।\nइति चित्तं समं शान्तं यत्तन्मौनं सुषुप्तवत् ॥२१॥\nसर्वशून्यं निरालम्बं शान्तिविज्ञप्तिमात्रकम् ।\nन सन्नासदिति यस्यामासितं मौनमुत्तमम् ॥२२॥\nभावाभावादशादेशविशेषैर्वितथोत्थितैः ।\nसंविदो यदनाभासस्तन्मौनं परमं विदुः ॥२३॥\nअत्यन्तमसतैवान्तश्चेतसाऽवृत्तिरूघिणा ।\nयदनावर्तनं संविद्वृत्तेस्तन्मौनमक्षयम् ॥२४॥\nनाहमस्मि न चान्योऽस्ति न मनो न च मानसम् ।\nइति संविदसंवित्तिरविच्छिन्नातिमौनिता ॥२५॥\nअहमस्मि जगत्यस्मिन्स्वस्ति शब्दार्थमात्रकम् ।\nसत्तासामान्यमेवेति सौषुप्तं मौनमुच्यते ॥२६॥\nयस्मात्संविदमेव स्यात्स्वान्यादिकलना कुतः ।\nअनन्तमेव सौषुप्तं सर्वं मौनमतस्ततम् ॥२७॥\nसुषुप्तमौनमेवेदमनन्तत्वात्प्रबोधवत् ।\nतुर्यमेवामलं विद्धि तुर्यातीतमथापि च ॥२८॥\nसौषुप्तैकसमाधानस्तथा तुर्यसमाधिकः ।\nतुर्यातीतसमाधिर्वा जाग्रत्यपि भवन्ति वै ॥२९॥\nतुर्यस्य एव सकलामलशान्तिवृत्ति-\nर्जाग्रत्यपि व्यवहरन्निपुणं समन्तात् ।\nनित्यं सदेह उत वापि विदेह एव\nब्रह्मन्नभोभवत एव किलास्ति साधो ॥३०॥\nओंमित्युदस्तभववासनमेकमास्स्व\nन त्वं न चाहमपि नान्यदिहास्ति सत्यम् ।\nसर्वं च विद्यत इतीह किलान्तराभं\nज्ञस्तिष्ठ चिद्गगनकोशकलैकनिष्ठः ॥३१॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे पू० महामौनयत्नोपदेशो नामाष्टषष्टितमः सर्गः ॥६८॥"
  }
]
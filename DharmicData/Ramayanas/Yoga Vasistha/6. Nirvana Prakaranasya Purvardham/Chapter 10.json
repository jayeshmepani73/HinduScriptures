[
  {
    "text": "श्रीवसिष्ठ उवाच ।\nतस्मान्नकिंचिदेवेदं जगत्स्थावरजंगमम् ।\nनकिंचिद्भूततां प्राप्तं यत्किंचिदिति विद्धि हे ॥१॥\nयत्र काचिन्न कलना भावाभावमयात्मिका ।\nतदिदं राम जीवादि सर्वं व्यर्थं किमीहसे ॥२॥\nसंबन्धोऽयमसावन्तर्ह्रदि यो व्यपदिश्यते ।\nन तं लभामहे सर्पं रज्जुसर्पभ्रमादिव ॥३॥\nअपरिज्ञात आत्मैव भ्रमतां समुपागतः ।\nज्ञात आत्मत्वमायाति सीमान्तः सर्वसंविदाम् ॥४॥\nअविद्येत्युच्यते लोके चिच्चेत्यमलमाश्रिता ।\nचेत्यातीतात्मतामेति सर्वोपाधिविवर्जिता ॥५॥\nचित्तमात्रं हि पुरुषस्तस्मिन्नष्टे च नश्यति ।\nस्थिते तिष्ठति चात्मायं घटे सति घटाम्बरम् ॥६॥\nगच्छन्पश्यति गच्छन्तं स्थितं तिष्ठञ्छिशुर्यथा ।\nभ्रान्तमेवमिदं चेतः पश्यत्यात्मानमाकुलम् ॥७॥\nकोशकारवदात्मानं वासनातनुतन्तुभिः ।\nवेष्टयच्चैव चेतोऽन्तर्बालत्वान्नावबुध्यते ॥८॥\nश्रीराम उवाच ।\nमौर्ख्यमत्यन्तघनतामागतं समवस्थितम् ।\nस्थावरादि तनु प्राप्तं कीदृशं भवति प्रभो ॥९॥\nश्रीवसिष्ठ उवाच ।\nअमनस्त्वमसंप्राप्तं मनस्त्वादपि च च्युतम् ।\nतटस्थं रूपमाश्रित्य स्थितैषा स्थावरेषु चित् ॥१०॥\nतत्र दूरस्थिता मुक्तिर्मन्ये वेद्यविदां वर ।\nसुप्तपुर्यष्टका यत्र चित्स्थिता दुःखदायिनी ।\nमूकान्धजडवत्तत्र सत्तामात्रेण तिष्ठति ॥११॥\nश्रीराम उवाच ।\nसत्ताद्वैततया यत्र संस्थिता स्थावरेषु चित् ।\nतत्रादूरस्थिता मुक्तिर्मन्ये वेद्यविदां वर ॥१२॥\nश्रीवसिष्ठ उवाच ।\nबुद्धिपूर्वं विचार्येदं यथावस्त्ववलोकनात् ।\nसत्तासामान्यबोधो यः स मोक्षश्चेदनन्तकः ॥१३॥\nपरिज्ञाय परित्यागो वासनानां य उत्तमः ।\nसत्तासामान्यरूपत्वं तत्कैवल्यपदं विदुः ॥१४॥\nविचार्यार्यैः सहालोक्य शास्त्राण्यध्यात्मभावनात् ।\nसत्तासामान्यनिष्ठत्वं यत्तद्ब्रह्म परं विदुः ॥१५॥\nअन्तः सुप्ता स्थिता मन्दा यत्र बीज इवाङ्कुरः ।\nवासना तत्सुषुप्तत्वं विद्धि जन्मप्रदं पुनः ॥१६॥\nअन्तः संलीनमननं परितः सुप्तवासनम् ।\nसुषुप्तं जडधर्मापि जन्म दुःखशतप्रदम् ॥१७॥\nस्थावरादय एते हि समस्ता जडधर्मिणः ।\nसुषुप्तपदमारूढा जन्मयोग्याः पुनःपुनः ॥१८॥\nयथा बीजेषु पुष्पादि मृदो राशौ घटो यथा ।\nतथान्तः संस्थिता साधो स्थावरेषु स्ववासना ॥१९॥\nयत्रास्ति वासनाबीजं तत्सुषुप्तं न सिद्धये ।\nनिर्बीजा वासना यत्र तत्तुर्यं सिद्धिदं स्मृतम् ॥२०॥\nवासनायास्तथा वह्नेर्ऋणव्याधिद्विषामपि ।\nस्नेहवैरविषाणां यः शेषः स्वल्पोऽपि बाधते ॥२१॥\nनिर्दग्धवासनाबीजसत्तासामान्यरूपवान् ।\nसदेहो वा विदेहो वा न भूयो दुःखभाग्भवेत् ॥२२॥\nचिच्छक्तिर्वासनाबीजरूपिणी स्वापधर्मिणी ।\nस्थिता रसतया नित्यं स्थावरादिषु वस्तुषु ॥२३॥\nबीजेषूल्लासरूपेण जाड्येन जडरूपिषु ।\nद्रव्येषु द्रव्यभावेन काठिन्येनेतरेषु च ॥२४॥\nभस्मन्यथानित्यरूपा पांसुष्वप्यणुरूपिणी ।\nअसितेष्वसितस्थित्या सितधारतयासिषु ॥२५॥\nआत्मा शक्तिः पदार्थेषु तथा घटपटादिषु ।\nसर्वत्र सत्तासामान्यरूपमाश्रित्य तिष्ठति ॥२६॥\nइतीयमखिला दृश्यदशामापूर्य संस्थिता ।\nयथा घटापटा प्रावृडम्बरालम्बिनी तथा ॥२७॥\nस्वरूपमस्याश्चैवैतत्कथितं प्रविचारितम् ।\nअसर्वं सर्वतो व्यापि सदिवासन्मयात्मकम् ॥२८॥\nआत्मदृष्टिरदृष्टैषा संसारभ्रमदायिनी ।\nदृष्टा सती समग्राणां दुःखानां क्षयकारिणी ॥२९॥\nअस्यास्त्वदर्शनं यत्तदविद्येत्युच्यते बुधैः ।\nअविद्या हि जगद्धेतुस्ततः सर्वं प्रवर्तते ॥३०॥\nअविद्या रूपरहिता यावदेवावलोक्यते ।\nतावदेव गलत्याशु तुहिनाणुर्यथातपे ॥३१॥\nयथा नरो गलन्निद्रो यावत्कलनया मनाक् ।\nविमृशत्याशयं तावन्निद्रा तस्य विलीयते ॥३२॥\nयथा कीदृगवस्त्वेतदिति यावद्विकल्प्यते ।\nअविद्या क्षीयते तावदालोकेनान्धता यथा ॥३३॥\nदीपहस्तो यथाभ्येति तमोरूपदिदृक्षया ।\nतथा विलीयते सर्वं तमस्तापैर्घृतं यथा ॥३४॥\nनच संलक्ष्यते दीपे तमसो रूपनिश्चयः ।\nउदेति केवलं ध्वान्तध्वंसो विमलमूर्तिमान् ॥३५॥\nएवमालोक्यमानैषा क्वापि याति पलायते ।\nअसद्रूपा ह्यवस्तुत्वाद्दृश्यते ह्यविचारणात् ॥३६॥\nआलोक आगते यादृक्तमस्तद्दृश्यते तथा ।\nयाऽवस्तुत्वे त्वविद्यायास्त्ववस्तुत्वं प्रतीयते ॥३७॥\nयावन्नालोक्यते तावन्न किंचिदपि दृश्यते ।\nआलोकिते यथाऽविद्या तत्तथा प्रतिपद्यते ॥३८॥\nरक्तमांसास्थियन्त्रेऽस्मिन्कः स्यामहमिति स्वयम् ।\nयावद्विचार्यते तावत्सर्वमाशु विलीयते ॥३९॥\nआद्यन्तयोरसद्रूपे नूनं परिहृते हृदा ।\nसर्वस्मिन्नेव यः शेषस्तमविद्याक्षयं विदुः ॥४०॥\nतन्न किंचिच्च किंचिद्वा तत्सद्ब्रह्मैव शाश्वतम् ।\nतद्वस्तु तदुपादेयं यदविद्या निवर्तते ॥४१॥\nरूपं स्वनाम्न एवास्या ज्ञायते निःस्वभावकम् ।\nनहि जिह्वागतस्वाद्यस्वादोऽन्यस्मात्प्रतीयते ॥४२॥\nनाविद्या क्वचिदप्यस्ति ब्रह्मैवेदमखण्डितम् ।\nसदसत्कलनास्फारमशेषं येन मण्डितम् ॥४३॥\nएतावदेवाविद्याया नेदं ब्रह्मेति निश्चयः ।\nएतदेव क्षयो यस्या ब्रह्मेदमिति निश्चयः ॥४४॥\nघटपटशकटावभासजालं\nन विभुरितीत्युदितेह सा त्वविद्या ।\nघटपटशकटावभासजालं\nविभुरिति चेद्गलितैव सा त्वविद्या ॥४५॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये देव० मोक्षोपायेषु निर्वाणप्रकरणे पू० अविद्याचिकित्सा नाम दशमः सर्गः ॥१०॥"
  }
]
[
  {
    "text": "श्रीवसिष्ठ उवाच ।\nअथैकदा पुरे श्रेष्ठे कस्मिंश्चिन्मण्डलान्तरे ।\nअनपत्ये नृपं मृत्युरहन्मत्स्य इवामिषम् ॥१॥\nतत्र प्रकृतयः खिन्ना नष्टदेशक्रमा नृपम् ।\nअन्विष्यन्ति स्म संयुक्तं गुणलक्ष्म्या विशालया ॥२॥\nतं भगीरथमासाद्य स्थिरं भिक्षाचरं मुनिम् ।\nपरिज्ञाय समानीय सैन्ये चक्रुर्महीपतिम् ॥३॥\nभगीरथः क्षणेनैव प्रावृषीवाम्बुना सरः ।\nवलितः सेनया गुर्व्या झटित्याशिश्रिये गजम् ॥४॥\nभगीरथो जगन्नाथो जयतीति जनारवैः ।\nनीरन्ध्रतामुपाजग्मुर्गिरीन्द्राणां महागुहा ॥५॥\nतत्र तं पालयन्तं तद्राज्यं राजानमादृताः ।\nआजग्मुः प्राक्प्रकृतयः प्राहुरित्थं नृपाधिपम् ॥६॥\nप्रकृतय ऊचुः ।\nराजन्नस्माकमधिपो यस्त्वया स पुरस्कृतः ।\nमृत्युना विनिगीर्णोऽसौ मत्स्येनेवामिषं मृदु ॥७॥\nतत्तत्पालयितुं राज्यं प्रसादं कर्तुमर्हसि ।\nअप्रार्थितोपयातानां त्यागोऽर्थानां च नोचितः ॥८॥\nश्रीवसिष्ठ उवाच ।\nइति संप्रार्थितो राजा तदङ्गीकृत्य तद्वचः ।\nसप्तसागरचिह्नायाः स बभूव भुवः पतिः ॥९॥\nसमः शान्तमना मौनी वीतरागो विमत्सरः ।\nप्राप्तकार्यैककरणः स तिरोहितविस्मय ॥१०॥\nपातालतलनष्टानां सागराकारकारिणाम् ।\nपितामहानां गङ्गाम्बु शुश्रुवे तारणक्षमम् ॥११॥\nतदा किल स्वर्गनदी वहति स्म न भूतले ।\nपितॄणां भूतविख्योऽभूत्तेन गङ्गाजलाञ्जलिः ॥१२॥\nभगीरथेन च महीमवतारयितुं दिवः ।\nगङ्गां गृहीतो नियमस्ततःप्रभृति भूभृता ॥१३॥\nततो राज्यं परित्यज्य मन्त्रिणां भूपतिः शमी ।\nतपसे कार्यकार्येहो जगाम विजनं वनम् ॥१४॥\nतत्र वर्षसहस्रैश्च समाराध्य पुनःपुनः ।\nब्रह्माणं शंकरं जह्नुं भुवि गङ्गामयोजयत् ॥१५॥\nततः प्रभृत्यमलतरङ्गभङ्गिनी\nजगत्पतेः शशिविभृदङ्गसङ्गिनी ।\nनभस्तलान्निपतति गां त्रिमार्गगा\nमहात्मनामिव बहुपुण्यसंततिः ॥१६॥\nस्फुरत्तरङ्गभङ्गिनी स्वफेनपुञ्जहासिनी\nप्रसन्नपुण्यमञ्जरीयुतेव धर्मसंततिः ।\nभगीरथे महीपतौ यशःप्रचारवीथिका\nतदा हि सा त्रिमार्गगा महीतले बभूव ह ॥१७॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे पू० गङ्गावतरणं नाम षट्सप्ततितमः सर्गः ॥७६॥"
  }
]
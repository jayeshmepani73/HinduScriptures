[
  {
    "text": "श्रीवसिष्ठ उवाच ।\nयन्मुक्तावलिता रत्नभूषिता भान्ति योषितः ।\nमदेन्दावुदिते क्षुब्धकामक्षीरार्णवोर्मयः ॥१॥\nसौवर्णाम्भोजकोशस्थलोलालिपटलश्रियम् ।\nधारयन्ति दृशः स्त्रीणां कपोलतलदोलिताः ॥२॥\nउद्यानवनखण्डेषु भूमौ कृतमदा मधौ ।\nहृद्याः सुमनसो भान्ति दासा इव मनोभुवः ॥३॥\nक्रव्यादगृध्रगोमायुकौलेयकवलाङ्गिकाः ।\nस्त्रियः समुपमीयन्ते चन्द्रचन्दनपङ्कजैः ॥४॥\nसौवर्णकलशाम्भोजकलिकामातुलुङ्गवत् ।\nदृश्यते स्त्रीस्तनश्रेणी रक्तपूतिसुगन्धिका ॥५॥\nरसायनेन्दुनिस्यन्दमधुबिम्बासवद्रवैः ।\nओष्ठाभिधो मांसलवो लालाक्त उपमीयते ॥६॥\nअल्पाल्पाष्ठीवदाकारा भुजाक्रूरास्थिशङ्कवः ।\nमहाबाहुलताशब्दैर्वर्ण्यन्ते कविभिः शुभैः ॥७॥\nकदलीस्तम्भसम्भारसुन्दरीभिस्तथा भृता ।\nकुचशोभोचितानन्दा तोरणालिर्विराजते ॥८॥\nआपातमन्दमधुरा मध्ये द्वन्द्वानुबन्धिनी ।\nशीघ्रावसानविरला लक्ष्मीरप्यभिवाञ्छ्यते ॥९॥\nसमुपैति मतिर्दुःखं सुखं च शतशाखताम् ।\nदुःखशाखास्तु जायन्ते नानाकर्मफलाः श्रियः ॥१०॥\nबद्धजालघनाकाराः कारार्थमिव रज्जवः ।\nदच्छदःसदृशा वाचः प्रतानगहने स्थिताः ॥११॥\nसंतता मोहमिहिका कार्यासारविसारिणी ।\nयमुना प्रावृषीवैति तिमिरश्यामला चिरम् ॥१२॥\nकटूकृतान्तःकरणो नानासुखविशारदः ।\nवर्धते हि गतस्नेहं जन्मप्रतिविषारसः ॥१३॥\nव्याधूतजर्जराकीर्णजनतापर्णराजयः ।\nस्वकर्मपवना वान्ति नानावकररेणवः ॥१४॥\nकालः कवलितानन्तजगत्पक्वफलोऽप्ययम् ।\nघस्मराचारजठरः कल्पैरपि न तृप्यति ॥१५॥\nमोहमारुतमापीय त्वचा विषमचारिणः ।\nस्फुरन्तीहाहयश्चित्राः शीतलाचलदीप्तयः ॥१६॥\nचिन्तापिशाचोपहता विवेकेन्दूदयं विना ।\nतमसेव निरालोका याति यौवनयामिनी ॥१७॥\nजिह्वा जर्जरतामेति प्राकृतानुनयज्वरैः ।\nपद्मकोटरकोणस्थमपि सूत्रं हिमैरिव ॥१८॥\nदुःखशोकमहाष्ठीलः कष्टकण्टकसंकटः ।\nसहस्रशाखतां याति दारिद्र्यदृढशाल्मलिः ॥१९॥\nअन्तःशून्योन्नतिध्वस्तचित्तचैत्यकृतालयः ।\nमायाबहुलयामिन्यां लोभोलूको विवल्गति ॥२०॥\nपूर्वं गृहीत्वा कर्णाभ्यां स्फुरन्ती परिनिश्चयम् ।\nजराजर्जरमार्जारी यौवनाखुं निकृन्तति ॥२१॥\nनिःसारा क्रमशः क्रान्तधराधरसमुन्नतिः ।\nडिण्डीरपिण्डिकेवेयं सृष्टिरायाति पुष्टताम् ॥२२॥\nआभासपुष्पधवला जगत्पल्लवशालिनी ।\nसत्तालता विकसिता धर्मार्थफलधारिणी ॥२३॥\nसुराचलमहास्थूणं चन्द्रसूर्यगवाक्षकम् ।\nगगनाच्छादनं चारु ध्रियते त्रिजगद्गृहम् ॥२४॥\nसंसारसरसि स्फारे चरन्ति घ्राणषट्पदाः ।\nशरीरपुष्करेष्वन्तश्चिद्रूपरसपायिनः ॥२५॥\nनभोमार्गमहानीलकुट्टिमैकान्तशालिनी ।\nभुवनौदररम्यान्तः स्फुरत्यादित्यदीपिका ॥२६॥\nआशातन्तुनिबद्धाङ्गी जागती जीर्णपक्षिणी ।\nस्ववासनाशलाकेऽन्तर्निबद्धेन्द्रियपञ्जरे ॥२७॥\nअनारतपतज्वालभूतपर्णपरम्परा ।\nस्पन्दते मरुताऽऽमृष्टा संसृतिव्रततिश्चिरम् ॥२८॥\nसृष्टेः कतिपयं कालं प्रहृष्टाः कुलशालिनः ।\nअधःकृतोग्रनरकपङ्काः शङ्कोज्झिताः क्षणम् ॥२९॥\nभुक्तेन्दुखण्डकणिकानीलनीरदशैवले ।\nस्वर्गमार्गसरस्यन्तः स्फुरन्ति सुरसा रसाः ॥३०॥\nनानाफलालिमलिना वासनाजालमालिता ।\nस्पन्दामोदमयी स्फीता क्रियाविकसिताब्जिनी ॥३१॥\nवराकी सृष्टिशफरी स्फुरन्ती भवपल्वले ।\nकृतान्तवृद्धगृध्रेण शठेन विनिगृह्यते ॥३२॥\nतरङ्गफेनमालेव सैवान्येव च भङ्गुरा ।\nश्वःश्वोऽपरेन्दुलेखेव समुदेति विचित्रता ॥३३॥\nभूरिभूतशराबाणि क्षणभङ्गानि कुर्वता ।\nइदं कालकुलालेन चक्रं संपरिवर्त्यते ॥३४॥\nअसंख्यातानि कल्पानि संजातान्यचले पदे ।\nजगज्जङ्गलजालानि दग्धानि युगवह्निना ॥३५॥\nभावाभावैरपर्यन्तैः सुखदुःखदशाशतैः ।\nवैपरीत्यं प्रयात्येवमजस्त्रं जागती स्थितिः ॥३६॥\nक्षुब्धैर्युगपरावर्तैर्वासनाश्रृंखलोम्भिता ।\nमहाशनिनिपातैश्च न भग्नाऽबुद्धधीरता ॥३७॥\nशतशो विद्रुतारिध्रैर्दनुपुत्रैरमिष्टुताम् ।\nभवभग्नतयामैन्द्रीं तनुं वहति वासना ॥३८॥\nविशत्यविरतं भूतसर्गपांसुपरम्परा ।\nनित्यं नियतिवात्येयं कालव्यालगलान्तरम् ॥३९॥\nपदार्थाम्भसि सर्वाणि फलफेनानि सर्वतः ।\nपतन्त्यविरतापातमभाववडवामुखे ॥४०॥\nस्फुरन्त्याकस्मिकोद्धूता विचित्रद्रव्यशक्तयः ।\nस्वभावमात्रसंपन्नाः स्पन्दश्रिय इवाम्भसः ॥४१॥\nभूतमौक्तिकसंपूर्णान्बृहतः सुबहूनपि ।\nजगत्कलभकानत्ति कृतान्तोद्रिक्तकेसरी ॥४२॥\nकुलशैलफला मेघपक्षपुञ्जाः फलामृजः ।\nजायन्ते च म्रियन्ते च ध्रियन्ते च जगत्खगाः ॥४३॥\nचिद्भित्तौ स्पन्दशुभ्रायां रङ्गैः पञ्चभिरिन्द्रियैः ।\nउन्मीलयति संसारचित्राणि विधिचित्रकृत् ॥४४॥\nअजस्रगत्वरीं सर्वपरिवर्तविधायिनीम् ।\nनिमेषशतभागाङ्गीमसद्दुःसाधिताङ्कुराम् ॥४५॥\nसूक्ष्मां कालस्य कलनां स्वसमुत्थानकारिणीम् ।\nध्यानेनैवान्ववेक्ष्यैताः स्थिताः स्थावरजातयः ॥४६॥\nरागद्वेषसमुत्थेन भावाभावमयेन च ।\nजरामरणरोगेण जीर्णा जङ्गमजातयः ॥४७॥\nसुदुष्कृतोत्तमध्यानचारिण्यो धरणीतले ।\nनियत्या नियतं कालं पीड्यन्ते कीटपङ्क्तयः ॥४८॥\nक्षणेनादृश्य एवेदं निगिरत्यखिलं सुखी ।\nसुदुर्लक्ष्यविलः कालव्यालो विपुलभोगवान् ॥४९॥\nकालेन किंचिदालक्ष्य स्वशरीराकुलीकृताः ।\nशीतवातातपप्रौढाः प्रोल्लसत्पुष्पदीप्तयः ॥५०॥\nफलप्रदाश्चरन्तीह शीलिनः श्वभ्रविग्रहाः ।\nपयःपटलविश्रान्तत्रैलोक्याम्भोजकोटरे ॥५१॥\nकरोति घुंघुमं भूरि भूतभ्रमरपेटिका ।\nब्रह्माण्डभैक्ष्यभाण्डेयं काली भगवती क्रिया ॥५२॥\nस्वयं दत्वैव दत्वैव भूतभिक्षां जिघृक्षति ।\nतिमिरालीककबरी इन्द्वर्कचपलेक्षणा ॥५३॥\nब्रह्मोपेन्द्रमहेन्द्रादिधरागिरिवरादिका ।\nब्रह्मतत्त्वैकपिटका लम्बमानपयोधरा ॥५४॥\nचिच्छक्तिमातृका स्थूला तरला घनचापला ।\nतारकाजालदशना संध्यारुणतरा धरा ॥५५॥\nसमस्तपद्मिनीहस्ता शतक्रतुपुरानना ।\nसप्ताब्धिमुक्तालतिका नीलाम्बरपरीवृता ॥५६॥\nजम्बूद्वीपमहानाभिर्वनश्रीरोमराजिका ।\nभूत्वा भूत्वा विनश्यन्ती त्रिलोकीवृद्धकामिनी ॥५७॥\nअसकृज्जायते नष्टा भूरिविभ्रमकारिणी ।\nमग्नमन्यैरथोन्मग्नं भीमे कालमहार्णवे ॥५८॥\nप्रतिकल्पक्षणं क्षीणैर्ब्रह्माण्डस्फुटबुद्बुदैः ।\nकालेऽगाधरसस्यन्दे स्थित्वा स्थित्वा पुनःपुनः ॥५९॥\nकल्पमात्रनिमेषेणोड्डीनाः कारणसारसाः ।\nउत्पत्त्योत्पत्त्य नाशिन्यः संतप्ताः सृष्टिविद्युतः ॥६०॥\nकालमेघे स्फुरन्त्येताश्चित्प्रकाशवनोद्यमाः ।\nप्रपतद्भूतविहगाः पतन्त्यविरतभ्रमाः ॥६१॥\nकालतालात्किलोत्तालाद्ब्रह्माण्डफलपालयः ।\nउन्मेषकृतवैरिञ्चसृष्टयो देवनायकाः ॥६२॥\nनिमेषकृतसंहाराः सन्ति केचन कुत्रचित् ।\nनिमेषोन्मेषसंक्षीणकल्पजालाः सहस्रशः ॥६३॥\nरुद्राः केचन विद्यन्ते तस्मिंश्चित्परमे पुनः ।\nतेऽपि यस्य निमेषेण भवन्ति न भवन्ति च ॥६४॥\nतादृशोऽप्यस्ति देवेशो ह्यनन्तेयं क्रियास्थितिः ।\nअनन्तसंकल्पमये शून्ये च ब्रह्मणः पदे ॥६५॥\nन संभवन्ति का नाम शक्तयश्चित्रपूरकाः ।\nएवमक्षीणसंकल्पलब्धार्थभरभासुरा ।\nजागती कल्पना येयं तदज्ञानविजृम्भितम् ॥६६॥\nयाः संपदो यदुत संततमापदश्च\nयद्बाल्ययौवनजरामरणोपतापाः ।\nयन्मज्जनं च सुखदुःखपरम्पराभि-\nरज्ञानतीव्रतिमिरस्य विभूतयस्ताः ॥६७॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये देवदूतोक्ते मोक्षोपायेषु निर्वाणप्रकरणे पू० अज्ञानमाहात्म्यं नाम सप्तमः सर्गः ॥७॥"
  }
]
[
  {
    "text": "श्रीवसिष्ठ उवाच ।\nततः स जीवो भगवन्दृष्टवान्देहसंभ्रमम् ।\nआदिसर्गे नभःसंस्थः कामवस्थामुपैति हि ॥१॥\nईश्वर उवाच ।\nपरस्मात्परमे व्योम्नि पूर्वोक्तक्रमतो वपुः ।\nजीवः पश्यति संपन्नं स च स्वप्ननरो यथा ॥२॥\nसर्वगत्वाच्चिद्धनस्य कार्यं स्वप्ननरोऽपि हि ।\nयथा करोत्याशु तथा जीवोऽद्यापि शरीरधृक् ॥३॥\nसनातनोऽहमव्यक्तः पुमानित्यभिधां ततः ।\nकरोत्यात्मनि तेनाशु प्रथमः प्रथितः पुमान् ॥४॥\nएवं स सर्गे कस्मिंश्चित्प्रथमोऽथ सदाशिवः ।\nकस्मिंश्चिद्विष्णुरित्युक्तो नाभ्युत्पन्नः पितामहः ॥५॥\nपितामहः स कस्मिंश्चित्कस्मिंश्चिदपि चेतरः ।\nस च संकल्पपुरुषः संकल्पान्मूर्तिमास्थितः ॥६॥\nपुष्टः प्रथमसंकल्पस्तां मनोमूर्तिमास्थितः ।\nयद्यथा कल्पयत्याशु तत्तथानुभवत्यलम् ॥७॥\nतत्त्वसद्रूपमखिलं शून्यवेतालको यथा ।\nभ्रमदृष्ट्या तु सद्रूपमित्यहंता जगद्गतिः ॥८॥\nद्रष्टादिपुरुषस्त्वेवं स्वयं संपद्यते हि यः ।\nस निमेषं प्रति व्योम समुदेत्यथ नीयते ॥९॥\nनिमेष एव कल्पो यो महाकल्पपरम्पराम् ।\nप्रतिभासविपर्यासमात्रेणानुभवत्यलम् ॥१०॥\nपरमाणौ परमाणौ व्योम्नि व्योम्नि क्षणे क्षणे ।\nसर्गकल्पमहाकल्पभावाभावा भवन्ति ते ॥११॥\nदृश्यन्ते केचिदन्योन्यं साधर्म्याद्वासनागतेः ।\nमिथः केचिन्न दृश्यन्ते दृष्टेनाथ सदात्मना ॥१२॥\nसर्गाः सर्गेण सर्वत्र संभवन्ति न ते शिवे ।\nभवन्ति परमे व्योम्नि व्योमरूपा इति स्वयम् ॥१३॥\nस्वयं च सदसद्रूपा लीयन्ते स्वप्नशैलवत् ।\nसर्गैर्न देश आक्रान्तो न च कालो न कर्तृता ॥१४॥\nन चैते तत्स्वरूपा वा न कल्प्यं नापि च क्षणः ।\nन चेदं जायते किंचिन्न च किंचन नश्यति ॥१५॥\nसर्वं संकल्परूपेण चिच्चमत्कुरुते चिति ।\nस्वप्नपत्तननिर्माणपातोत्पातनवज्जगत् ॥१६॥\nन देशकालक्रमणं करोति च मनागपि ।\nयथा संकल्पशैलेन देशकालाद्यनन्तकम् ॥१७॥\nआक्रान्तमपि नाक्रान्तं तथैव जगता सता ।\nअथ नाक्रान्तमाक्रान्तमिव संकल्पमेरुणा ॥१८॥\nयथोच्चैर्देशकालादि तथैव जगता सता ।\nसंपद्यते यथा योऽसौ पुरुषः सर्वकारकः ॥१९॥\nअनेनैव क्रमेणेह कटिः संपद्यते क्षणात् ।\nतस्थुषामेवमेवेह जातयो हि चतुर्विधाः ॥२०॥\nरुद्राद्यास्तृणपर्यन्ताः संपद्यन्ते क्षणं प्रति ।\nपरमाणूपमाः सन्ति तथा केचिदणूपमाः ॥२१॥\nएष एव क्रमस्तेषां सति वाऽसति सर्गके ।\nअस्याः संसारमायाया एवंभूतार्थभावनात् ॥२२॥\nभेदोपशान्तावभ्यासाद्भवत्युपगतः शिवः ।\nनिमेषशतभागार्धमात्रमेव परा चितिः ॥२३॥\nस्वरूपतश्चेल्लुठिता सैषोदेत्यनवस्थितिः ।\nसा ज्ञरूपा शिलाकाश इव चित्स्वात्मनिस्थिता ॥२४॥\nतदनाद्यवभासात्म ब्रह्मशब्देन गीयते ।\nअस्मिन्प्रौढिं गते सर्गे महाचिद्द्योतनं न च ॥२५॥\nसंगतासत्यदिग्देशकालांशपरमाणुता ।\nजीवतामागता भूततन्मात्रवलनाक्रमात् ॥२६॥\nभवत्यङ्ग मृगीवीरुत्कीटदेवासुरादिकम् ।\nयस्मिन्नित्ये ततेऽनन्ते दृढे स्रगिव तिष्ठति ॥२७॥\nसदसद्ग्रथितं विश्वं विश्वगे विश्वकर्मणि ।\nन तद्दूरे न निकटे नोर्ध्वे नाधो न तेन मे ।\nन पूर्वं नाद्य न प्रातर्न सन्नासन्न मध्यमम् ॥२८॥\nअनुभवकलनामृतेऽस्य माता\nभवति न सर्वविकल्पनेष्वसत्सु ।\nफलदुरुविभवा प्रमाणमाला\nस्थितिमुपयाति न वारिणीव वह्निः ॥२९॥\nयथापृष्टं मुने प्रोक्तं त्वयि कल्याणमस्तु ते ।\nदिशं प्रयामोऽभिमतामागच्छोत्तिष्ठ पार्वति ॥३०॥\nश्रीवसिष्ठ उवाच ।\nइत्युक्त्वा नीलकण्ठोऽसौ त्यक्तपुष्पाञ्जलौ मयि ।\nततार परिवारेण सममम्बरकोटरम् ॥३१॥\nतस्मिन्गते त्रिभुवनाधिपतावुमेशे\nस्थित्वा क्षणं तदनु संस्मृतिपूर्वमेव ।\nअङ्गीकृतं नवपवित्रधिया मयात्म-\nदेवार्चनं शमवतैव जिहासितं तत् ॥३२॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये ० मोक्षोपायेषु निर्वाणप्रकरणे पू० परमात्माभिधानं नाम द्विचत्वारिंशः सर्गः ॥४२॥"
  }
]
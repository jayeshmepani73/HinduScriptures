[
  {
    "text": "ईश्वर उवाच ।\nएष देवः स परमः पूज्य एष सदा सताम् ।\nचिन्मात्रमनुभूत्यात्मा सर्वगः सर्वसंश्रयः ॥१॥\nघटे पटे वटे कुड्ये शकटे वानरे स्थितः ।\nशिवो हरो हरिर्ब्रह्मा शक्रो वैश्रवणो यमः ॥२॥\nबहिरन्तश्च सर्वात्मा सदा स्वात्मा सुबुद्धिभिः ।\nविविधेन क्रमेणैव भगवान्परिपूज्यते ॥३॥\nबहिस्तावन्महाबुद्धे क्रमेण परिपूज्यते ।\nयेन तच्छृणु तत्त्वज्ञ श्रोष्यस्यन्तःक्रमं ततः ॥४॥\nपूजाक्रमेषु सर्वेषु देहगेहं पवित्रकम् ।\nत्याज्यं देहावबोधात्म परं यत्नात्पवित्रकम् ॥५॥\nपूजनं ध्यानमेवान्तर्नान्यदस्त्यस्य पूजनम् ।\nतस्मात्त्रिभुवनाधारं नित्यं ध्यानेन पूजयेत् ॥६॥\nचिद्रूपं सूर्यलक्षाभं समस्ताभासभासनम् ।\nअन्तस्थचित्प्रकाशं स्वमहंतासारमाश्रयेत् ॥७॥\nअपारपरमाकाशविपुलाभोगकन्धरम् ।\nअनन्ताधस्तनाकाशकोशपादसरोरुहम् ॥८॥\nअनन्तदिक्तटाभोगभुजमण्डलमण्डितम् ।\nनानाविधमहालोकगृहीतपरमायुधम् ॥९॥\nहृत्कोशकोणविश्रान्तब्रह्माण्डौघपरम्परम् ।\nप्रकाशपरमाकाशपारगापारविग्रहम् ॥१०॥\nअध ऊर्ध्वं चतुर्दिक्षु विदिक्षु च निरन्तरम् ।\nब्रह्मेन्द्रहरिरुद्रेशप्रमुखामरमण्डितम् ॥११॥\nइमां भूतश्रियं तस्य रोमालिं प्रविचिन्तयेत् ।\nविविधारम्भकारिण्यस्त्रिजगद्यन्त्ररज्जवः ॥१२॥\nइच्छाद्याः शक्तयस्तस्य चिन्तनीयाः शरीरगाः ।\nएष देवः स परमः पूज्य एष सदा सताम् ॥१३॥\nचिन्मात्रमनुभूत्यात्मा सर्वगः सर्वसंश्रयः ।\nघटे पटे वटे कुड्ये शकटे वानरे स्थितः ॥१४॥\nशिवो हरो हरिर्ब्रह्मा शक्रो वैश्रवणो यमः ।\nअनन्तैकपदाधारसत्तामात्रैकविग्रहः ॥१५॥\nविवर्तितजगज्जालः कालोऽस्य द्वारपालकः ।\nसशैलभुवनाभोगमिदं ब्रह्माण्डमण्डलम् ॥१६॥\nदेहकोणोऽस्य कस्मिंश्चित्स्वाङ्गावयवतां गतम् ।\nविचिन्तयेन्महादेवं सहस्रश्रवणेक्षणम् ॥१७॥\nसहस्रशिरसं शान्तं सहस्रभुजभूषणम् ।\nसर्वत्रेक्षणशक्त्याढ्यं सर्वतो घ्राणशक्तिकम् ॥१८॥\nसर्वतः स्पर्शनमयं सर्वतो रसनान्वितम् ।\nसर्वत्र श्रवणाकीर्णं सर्वत्र मननान्वितम् ॥१९॥\nसर्वतो मननातीतं सर्वतः परमं शिवम् ।\nसर्वदा सर्वकर्तारं सर्वसंकल्पितार्थदम् ॥२०॥\nसर्वभूतान्तरावस्थं सर्वं सर्वैकसाधनम् ।\nइति संचिन्त्य देवेशमर्चयेद्विधिवत्ततः ॥२१॥\nविधानमर्चनस्येदं श्रृणु ब्रह्मविदां वर ।\nस्वसंविदात्मा देवोऽयं नोपहारेण पूज्यते ॥२२॥\nन दीपेन न धूपेन न पुष्पविभवार्पणैः ।\nनान्नदानादिदानेन न चन्दनविलेपनैः ॥२३॥\nन च कुङ्कुमकर्पूरभोगैश्चित्रैर्न चेतरैः ।\nनित्यमक्लेशलभ्येन शीतलेनाऽविनाशिना ॥२४॥\nएकेनैवाऽमृतेनैष बोधेन स्वेन पूज्यते ।\nएतदेव परं ध्यानं पूजैषैव परा स्मृता ॥२५॥\nयदनारतमन्तस्थशुद्धचिन्मात्रवेदनम् ।\nपश्यञ्शृण्वन्स्पृशञ्जिघ्रन्नश्नन्गच्छन्स्वपन्श्वसन् ॥२६॥\nप्रलपन्विसृजन्गृह्णन्शुद्धसंविन्मयो भवेत् ।\nध्यानामृतेन संपूज्य स्वयमात्मानमीश्वरम् ॥२७॥\nपरमास्वादयुक्तेन मुक्तेन कुसुमेहितैः ।\nध्यानोपहार एवात्मा ध्यानं ह्यस्य समीहितम् ॥२८॥\nध्यानमर्घ्यं च पाद्यं च शुद्धसंवेदनात्मकम् ।\nध्यानसंवेदनं पुष्पं सर्वं ध्यानपरं विदुः ॥२९॥\nविना तेनेतरेणायमात्मा लभ्यत एव नो ।\nध्यानात्प्रसादमायाति सर्वभोगसुखश्रियः ॥३०॥\nअयमात्मा मुने भुङ्क्ते देहरूपो गृहे यथा ।\nध्यानेनानेन सुमते निमेषांस्तु त्रयोदश ॥३१॥\nमूढोऽपि पूजयित्वेशं गोप्रदानफलं लभेत् ।\nपूजयित्वा निमेषाणां शतमेकमिति प्रभुम् ॥३२॥\nअश्वमेधस्य यज्ञस्य फलं प्राप्नोति मानवः ।\nपूजयित्वा स्वमात्मानं घटिकार्धमिति प्रभुम् ॥३३॥\nअश्वमेधसहस्रस्य फलं प्राप्नोति मानवः ।\nध्यानवल्युपहारेण स्वयमात्मानमात्मना ॥३४॥\nघटिकां पूजयेद्यस्तु राजसूयं लभेत सः ।\nमध्याह्नपूजनादित्थं राजसूयैकलक्षभाक् ॥३५॥\nदिवसं पूजयित्वैवं परे धाम्नि वसेन्नरः ।\nएषोऽसौ परमो योग एषा सा परमा क्रिया ।\nबाह्यसंपूजनं प्रोक्तमेतदुत्तममात्मनः ॥३६॥\nएतत्पवित्रमखिलाघविघातहेतुं\nयस्त्वाचरिष्यति नरः क्षणमप्यखिन्नः ।\nतं वन्दयिष्यति सुरासुरलोकपूगः\nप्राप्तास्पदं जगति मामिव मुक्तमात्मन् ॥३७॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये देव० मोक्षोपायेषु निर्वाणप्रकरणे पूर्वार्धे बाह्यपूजनं नामाष्टत्रिंशः सर्गः ॥३८॥"
  }
]
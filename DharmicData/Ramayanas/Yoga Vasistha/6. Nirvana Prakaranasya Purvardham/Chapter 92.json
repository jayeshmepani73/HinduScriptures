[
  {
    "text": "चूडालोवाच ।\nयदुक्तं नयशालिन्या तया विदितवेद्यया ।\nतदा चूडालया ज्ञानं तत्कस्मान्नोररीकृतम् ॥१॥\nसा हि तत्त्वविदां मुख्या यद्यद्वक्ति करोति च ।\nतत्सर्वं सत्यमेवाङ्ग तदनुष्ठेयमादरात् ॥२॥\nअथ चेद्वचनं तस्यास्त्वया नानुष्ठितं नृप ।\nतत्सर्वसंपरित्यागः कस्मान्न निपुणीकृतः ॥३॥\nशिखिध्वज उवाच ।\nराज्यं त्यक्तं गृहं त्यक्तं देशस्त्यक्तस्तथाविधः ।\nदारास्त्यक्तास्तथाप्यङ्ग सर्वत्यागो न किं कृतः ॥४॥\nचूडालोवाच ।\nधनं दारा गृहं राज्यं भूमिश्छत्रं च बान्धवाः ।\nइति सर्वं न ते राजन्सर्वत्यागो हि कस्तव ॥५॥\nतवास्त्येवापरित्यक्तः सर्वस्माद्भाग उत्तमः ।\nतं परित्यज्य निःशेषमायास्यसि विशोकताम् ॥६॥\nशिखिध्वज उवाच ।\nराज्यं चेन्मम नो सर्वं तत्सर्वं वनमेव मे ।\nशैलवृक्षादिगुल्माढ्यं तदप्येतत्त्यजाम्यहम् ॥७॥\nश्रीवसिष्ठ उवाच ।\nइति राम वदन्नेव कुम्भवाक्यप्रणोदितः ।\nनिमेषान्तरमात्रेण वशी वीरः शिखिध्वजः ॥८॥\nप्रममार्ज वनास्थां तां कृतः सुदृढनिश्चयः ।\nप्रावृडोघस्तटगतां रजोलेखामिवात्मना ॥९॥\nशिखिध्वज उवाच ।\nसवृक्षाद्रिवनश्वभ्राद्विपिनादपि वासना ।\nपरित्यक्ता मया नूनं परित्यागः स्थितो मम ॥१०॥\nकुम्भ उवाच ।\nअद्रेस्तटं वनं श्वभ्रं सलिलं पादपस्थलम् ।\nइत्यादि तव नो सर्वं सर्वत्यागः कथं तव ॥११॥\nतवास्त्येवापरित्यक्तः सर्वस्माद्भाग उत्तमः ।\nतं परित्यज्य निःशेषं परामायास्यशोकताम् ॥१२॥\nशिखिध्वज उवाच ।\nएतच्चेन्मम नो सर्वं तत्सर्वं स्वाश्रमो मम ।\nवापीस्थलोटजयुतस्तमेवाशु त्यजाम्यहम् ॥१३॥\nश्रीवसिष्ठ उवाच ।\nइति राम वदन्नेव कुम्भवाक्यप्रबोधितः ।\nनिमेषध्यानमात्रेण वशी वीरः शिखिध्वजः ॥१४॥\nप्रममार्जाश्रमास्थां तां संविदा शुद्धया हृदि ।\nस्फुरन्तीं स्फुरणेनैव रजोलेखामिवानिलः ॥१५॥\nशिखिध्वज उवाच ।\nस वृक्षोटजवीरुत्काद्वासना स्वाश्रमादपि ।\nपरित्यक्ता मया नूनं सर्वत्यागः स्थितो मम ॥१६॥\nकुम्भ उवाच ।\nवृक्षो वापी स्थलं गुल्ममुटजं व्रततीवृतिः ।\nइति किंचिन्न ते सर्वं सर्वत्यागः कुतस्तव ॥१७॥\nतवास्त्यन्योऽपरित्यक्तः सर्वस्माद्भाग उत्तमः ।\nतं परित्यज्य निःशेषं परामायास्यशोकताम् ॥१८॥\nशिखिध्वज उवाच ।\nएतच्चेन्मम नो सर्वं तत्सर्वं भाजनादि मे ।\nचर्मकुड्यकुटीरादि तत्तावत्संत्यजाम्यहम् ॥१९॥\nश्रीवसिष्ठ उवाच ।\nइत्युक्त्वा स समुत्तस्थावविक्षुब्धमतिः शमी ।\nविष्टरादवदातात्मा श्रृङ्गादिव शरद्धनः ॥२०॥\nकुम्भस्त्वालोकयन्नेव तत्क्रियाः सस्मितः स्वयम् ।\nआसने लोककार्येषु स्वस्यन्दन इवांशुमान् ॥२१॥\nयत्करोति करोत्वेतदस्यैतत्पावनं परम् ।\nइति तूष्णीं स्थितः कुम्भः शिखिध्वजमवैक्षत ॥२२॥\nशिखिध्वजस्तु तत्सर्वं भाण्डोपस्करमाश्रमात् ।\nएकत्रैवानयामास भुवो वार्यब्धिभूरिव ॥२३॥\nतत्संस्थाप्येन्धनैः शुष्कैर्ज्वालयामास पावकम् ।\nकरैः संचारवानर्कः सूर्यकान्तपदं यथा ॥२४॥\nभाण्डोपस्करजालं तदग्नौ त्यक्त्वा विवेश सः ।\nध्वंसिकायां जगद्धुत्वा मेरुश्रृङ्गे यथा रविः ॥२५॥\nएतावन्तं मया कालं वृत्ता यत्त्वं पतिप्रिये ।\nअजातबुद्धिभेदेन तेनैव कृतमस्तु ते ॥२६॥\nभ्रान्तौ तु विनिवर्तिन्यां नाधुनोपकरोषि माम् ।\nमन्त्राटव्यां चिरं भ्रान्तं विहृतं कार्यवर्त्मसु ॥२७॥\nदृष्टानि धर्मस्थानानि विश्राम्याम्यधुना सखि ।\nइत्यक्षमालां ज्वलने चिक्षेपोक्त्वा शिखिध्वजः ॥२८॥\nकल्पान्ताग्नाविव व्योम तारालीं पवनोऽमलाम् ।\nमया नरमृगेण त्वं चिरं वनमृगाच्च्युतम् ॥२९॥\nअबोधेन धृतं वृस्यामिदमेव मृगाजिनम् ।\nइदानीं गच्छ तुच्छाय पन्थानः सन्तु ते शिवाः ॥३०॥\nवह्निना व्योमतां गच्छ सतारं व्योम ते समम् ।\nतद्वृस्यङ्गात्कराभ्यां स धृत्वा चर्माजहाविति ॥३१॥\nनृपोऽग्नावम्बुधेर्वातो दववह्नाविवाचलात् ।\nमहावृत्तेन भवता त्वया वारि धृतं मम ॥३२॥\nसाधो कमण्डलो सम्यङ् न ते प्रतिकृतं कृतम् ।\nसौहृदस्य मनोज्ञस्य सौजन्यस्यस्थिरस्य च ॥३३॥\nसाधुत्वस्य च सर्वस्य त्वमेव परमास्पदम् ।\nयेनैव वह्निना देहं संशोध्याभ्यागतोऽसि माम् ॥३४॥\nतेनैव गच्छ हे मित्र पन्थानः सन्तु ते शिवाः ।\nइत्युक्त्वा श्रोत्रियायैव कमण्डलुमदात्तदा ॥३५॥\nअग्नये महते वापि दातव्यं साधु यद्भवेत् ।\nमूर्खस्येव मतिर्गुप्ते नित्यमेव पतस्यधः ॥३६॥\nउचिता ते गतिः सैव बृसिके भस्मतां व्रज ।\nइत्युक्त्वादाय बृसिकामग्नावेव स मृद्विकाम् ॥३७॥\nशुद्ध्यर्थमासनार्थं वै चिति तत्याज भासुरे ।\nयत्त्याज्यमचिरेणैव त्यक्तव्यं किल तत्सदा ॥३८॥\nविस्तरः क्रियते सद्भिरुपादेये इति स्थितिः ।\nशीघ्रमग्नाविदं सर्वं भाण्डजातं त्यजाम्यहम् ॥३९॥\nएकवारं दहत्यग्निर्दाह्यं भवति तुष्टये ।\nसाधो क्रियोपकरणं निष्क्रियाय त्यजाम्यहम् ।\nन खेदस्तत्र कर्तव्यो नन्वयोग्यं बिभर्ति कः ॥४०॥\nइत्युक्तवान्झटिति भोजनभाजनाद्यं\nसर्वं जुहाव वनवासविलासयोग्यम् ।\nतद्भाण्डजालमनले सममेव राजा\nकल्पान्ततेजसि जगज्ज्वलतीव कालः ॥४१॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे पू० चू० सर्वत्यागकरणं नाम द्विनवतितमः सर्गः ॥९२॥"
  }
]
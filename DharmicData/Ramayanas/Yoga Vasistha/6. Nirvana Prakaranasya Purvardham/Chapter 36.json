[
  {
    "text": "ईश्वर उवाच ।\nततश्चिद्रूपमेवैकं सर्वसत्तान्तरास्थितम् ।\nस्वानुभूतिमयं शुद्धं देवं रुद्रेश्वरं विदुः ॥१॥\nबीजं समस्तबीजानां सारं संसारसंसृतेः ।\nकर्मणां परमं कर्म चिद्धातुं विद्धि निर्मलम् ॥२॥\nकारणं कारणौघानामकारणमनाविलम् ।\nभावनं भावनौघानामभाव्यमभवात्मकम् ॥३॥\nचेतनं चेतनौघानां चेतनात्मनि चेतनम् ।\nस्वं चेत्यचेतनं चेत्यपरमं भूरिभावनम् ॥४॥\nआलोकालोकममलमनालोक्यमलोकजम् ।\nआलोकं बीजबीजौघं चिद्धनं विमलं विदुः ॥५॥\nअसत्यं सन्मयं शान्तं सत्यासत्यविवर्जितम् ।\nमहासत्तादिसत्तान्ते चिन्मात्रं विद्धि नेतरत् ॥६॥\nस्वयं भवति रागात्मा रञ्जको रञ्जनं रजः ।\nस्वयमाकाशमप्याशु कुड्यं भवति मण्डितम् ॥७॥\nअस्मिंश्चिच्चेतसि स्फारे जगन्मरुमरीचयः ।\nस्फुरिताः प्रस्फुरिष्यन्ति प्रस्फुरन्ति च कोटयः ॥८॥\nस्वसत्तामात्रसंपन्नं पदमस्मिन्स्वतेजसि ।\nन किंचन च संपन्नमन्यदौष्ण्यादिवानले ॥९॥\nगर्भीकृतमहामेरुं परमाणुसमं विदुः ।\nआच्छादितमहामेरुं परमाणुसमं विदुः ॥१०॥\nगर्भीकृतमहाकल्पो निमेषोऽसावुदाहृतः ।\nआक्रान्तकल्पेनानेन न संत्यक्ता निमेषता ॥११॥\nबालाग्रकादप्यणुना व्याप्तानेनाखिला मही ।\nसप्ताब्धिवसनाप्युर्वी नास्यान्तमधिगच्छति ॥१२॥\nअकुर्वन्नेव संसाररचनां कर्तृतां गतः ।\nकुर्वन्नेव महाकर्म न करोत्येव किंचन ॥१३॥\nद्रव्यमप्येष निर्द्रव्यो निर्द्रव्योऽपि हि द्रव्यवान् ।\nअकायोऽपि महाकायो महाकायोऽप्यकायवान् ॥१४॥\nअद्याप्येष सदा प्रातः प्रातरप्यद्यतां गतः ।\nन वाद्यमद्य न प्रातस्त्वद्य प्रातश्च वा सदा ॥१५॥\nभिंडिं भिंडिं खिले मत्ता पुरुपिच्छिलिसालघम् ।\nविविच्चलित्सदालोका लासो गुलुगुलुः शिली ॥१६॥\nइत्याद्यनर्थकं वाक्यं तथा सत्यं स एव च ।\nन तदस्ति न यत्सत्यं न तदस्ति न यत्त्वसौ ॥१७॥\nयस्मिन्सर्वं यतः सर्वं यः सर्वं सर्वतश्च यः ।\nयश्च सर्वमयो नित्यं तस्मै सर्वात्मने नमः ॥१८॥\nयत्रान्तरालगहनेन विलासवत्या\nहेलाविलोलघनसर्जितयामलेन ।\nमल्लेन पल्लवदलामलमालितानां\nलक्ष्मीलताऽविरलिता वलितेव मुष्टिः ॥१९॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये देव० मोक्षोपायेषु निर्वाणप्रकरणे पू० परमेश्वरवर्णनं नाम षटत्रिंशः सर्गः ॥३६॥"
  }
]
[
  {
    "text": "श्रीवसिष्ठ उवाच ।\nएतामवष्टभ्य दृशं भगीरथधिया धृताम् ।\nसमः स्वस्थो यथाप्राप्तं कार्यमाहर शान्तधीः ॥१॥\nइदं पूर्वं परित्यज्य क्रोडीकृत्य मनःखगम् ।\nशान्तमात्मनि तिष्ठ त्वं शिखिध्वज इवाचलः ॥२॥\nश्रीराम उवाच ।\nकोऽसौ शिखिध्वजो नाम कथं वा लब्धवान्पदम् ।\nएतन्मे कथय ब्रह्मन्भूयो बोधविवृद्धये ॥३॥\nश्रीवसिष्ठ उवाच ।\nद्वापरे भवतां पूर्वमिदानीं च भविष्यतः ।\nतेनैव संनिवेशेन दंपती स्निग्धतां गतौ ॥४॥\nश्रीराम उवाच ।\nयत्पूर्वमासीद्भगवंस्तदिदानीं तथैव हि ।\nभविष्यति किमर्थं वै वद मे वदतां वर ॥५॥\nश्रीवसिष्ठ उवाच ।\nजगन्निर्माणनियतेरस्या ब्रह्मादिसंविदः ।\nईदृश्यवस्थितिर्नित्यमनिवार्यस्वभावजा ॥६॥\nयदन्यद्बहुशो भूत्वा पुनर्भवति भूरिशः ।\nअभूत्वैव भवत्यन्यः पुनश्च न भवत्यलम् ॥७॥\nअन्यत्प्राक्संनिवेशाढ्यं सादृश्येन विवल्गति ।\nसदृशा विषमाश्चैव यथा सरसि वीचयः ॥८॥\nता एवान्याश्च दृश्यन्ते व्यवस्थाः संसृतौ तथा ।\nतस्माद्राजेव भूयोऽपि वक्ष्यमाणकथेश्वरः ॥९॥\nभविष्यति महातेजास्तद्वृत्तान्तमिमं श्रृणु ।\nद्वापरे पूर्वमभवदतीते सप्तमे मनौ ॥१०॥\nचतुर्युगे चतुर्थे तु सर्गेऽस्मिन्कुरुणां कुले ।\nजम्बूद्वीपे प्रसिद्धस्य विन्ध्यस्यादूरसंस्थिते ॥११॥\nमालवानां पुरे श्रीमाञ्छिखिध्वज इतीश्वरः ।\nधैर्यौदार्यदशायुक्तः क्षमाशमदमान्वितः ॥१२॥\nशूरः शुभसमाचारो मौनी गुणगणाकरः ।\nआहर्ता सर्वयज्ञानां जेता सर्वधनुष्मताम् ॥१३॥\nकर्ता सकलकार्याणां भर्ता पूर्ववपुर्भुवः ।\nपेशलस्निग्धमधुरो विदग्धः प्रीतिसागरः ॥१४॥\nसुन्दरः शान्तसुभगः प्रतापी धर्मवत्सलः ।\nवदिता विनयार्थानां दाता सकलसंपदाम् ॥१५॥\nभोक्ता सत्सङ्गसहितः सुश्रोता सकलश्रुतेः ।\nवेदासौ माननाशून्यः स्त्रैणं तृणवदस्पृशन् ॥१६॥\nपितरि स्वर्गमापन्ने बाल एवोत्तमौजसा ।\nकृत्वा षोडशवर्षाणि स्वयं दिग्विजयं वशी ॥१७॥\nनूनं साम्राज्यसंपत्त्या भूमण्डलमयोजयत् ।\nअतिष्ठद्विगताशङ्कं पालयन्धर्मतः प्रजाः ॥१८॥\nस धीमान्मन्त्रिभिः सार्धं यशसा शुक्लयन्दिशः ।\nअथ गच्छत्सु वर्षेषु वसन्ते प्रोल्लसत्यलम् ॥१९॥\nपुष्पेषु जृम्भमाणेषु स्फुरत्सु शशिरश्मिषु ।\nमञ्जरीजालदोलासु विटपान्तःपुरान्तरे ॥२०॥\nरजःकर्पूरधवले वलद्दलकपाटके ।\nआमोदविलसत्पुष्पगुलुच्छकवितानके ॥२१॥\nगायत्सु गहनेषूच्चैर्मिथुनेष्वलिनां मिथः ।\nआवाति मधुरे वायौ शशिशीकरशीतले ॥२२॥\nकदलीकन्दलीकच्छतलपल्लवलासिनि ।\nकान्तां प्रति बभूवास्य वसच्चेतः समुऽत्सुकम् ॥२३॥\nक्षीबं कुसुमसंभारसौगन्ध्यमधुरासवैः ।\nमनो नान्यास्पदं चक्रे सवसन्तमिवोदितम् ॥२४॥\nउद्यानवनदोलासु लीलाकमलिनीषु च ।\nकदा प्रणयिनीं मुग्धां हेमाब्जमुकुलस्तनीम् ॥२५॥\nकरिष्ये कामिनीमङ्के पर्यङ्के कुङ्कुमाङ्किताम् ।\nकदा कमलवल्लीनां दोलास्वलिरिवालिनीम् ॥२६॥\nआलोला तां निवेक्ष्यामि बालां भुजलतानुगाम् ।\nमृणालहारकुन्देन्दुवृन्दवल्लयभिलाषिणी ॥२७॥\nमत्कृते मदनातप्ता कदा स्यादिन्दुसुन्दरी ।\nइति चिन्तापरो भूत्वा कुसुमावचयोन्मुखः ॥२८॥\nविजहार वनान्तेषु कुसुमोपवनेषु च ।\nवनोपवनलेखासु लीलाकमलिनीषु च ॥२९॥\nवल्लीवलयगेहेषु विविधोद्यानभूमिषु ।\nवनोपवनविन्यासवर्णनावलितासु च ॥३०॥\nश्रृङ्गाररसगर्भासु कथास्वरमतोन्मनाः ।\nहृदि हारलसत्कायविलोलालकवल्लरीः ॥३१॥\nकुमारीः पूजयामास सुवर्णकलशस्तनीः ।\nएतन्मन्ये विदुर्भव्या मन्त्रिणो नृपनिश्चयम् ॥३२॥\nइङ्गिताकारवेदित्वमेव मन्त्रिपदं परम् ।\nअथ तस्य विवाहाय मन्त्रिवर्गो विचारयन् ॥३३॥\nसुराष्ट्राधिपतेः कन्यां ययाचे यौवतान्विताम् ।\nनवयौवनसंपन्नां भार्यात्वे विधिनोत्तमाम् ॥३४॥\nउपयेमे स तामात्मसदृशीं प्रतिमामिव ।\nचूडालेति भुवि ख्याता नाम्ना नृपतिसुन्दरी ॥३५॥\nसा तं भर्तारमासाद्य रेजे फुल्लेव पद्मिनी ।\nनीलनीरजनेत्रां तां चूडालां स शिखिध्वजः ॥३६॥\nस्नेहाद्विकासयामास सूर्यो देवो यथाब्जिनीम् ।\nअवर्धत तयोः प्रीतिरन्योन्यार्पितचेतसोः ॥३७॥\nहावभावविलासाढ्यैरङ्गैर्नवलतेव सा ।\nसुमन्त्र्यर्पितसर्वार्थः स सुखी सुस्थितप्रजाः ॥३८॥\nराजहंस इवाब्जिन्या रेमे दयितया तया ।\nअन्तःपुरेषु दोलासु लीलाकमलिनीषु च ॥३९॥\nउद्यानेषु विहारेषु लतापुष्पग्रहेषु च ।\nकदम्बवनलेखासु चन्दनागुरुवीथिषु ॥४०॥\nमन्दारदामलोलासु कदलीकन्दलीषु च ।\nपुरान्तेषु वनान्तेषु दिगन्तेषु सरस्सु च ॥४१॥\nजंगलेषु जनान्तेषु जम्बूजम्बीरजातिषु ।\nबभूवाह्लादकं सर्वं तयोरन्योन्यचेष्टितम् ॥४२॥\nसद्वर्षयोर्धुरवरैर्द्युभूम्योरिव कान्तयोः ।\nनित्यमेव वियुक्तत्वात्प्रियत्वाच्चेष्टितस्य च ॥४३॥\nमिथः कलाकलापस्य कोविदौ तौ बभूवतुः ।\nस्वरूपमेकमेवैतौ दधतुर्मित्रतां गतौ ॥४४॥\nअन्योन्यहृदयस्थत्वादिव संक्रान्तमक्षतम् ।\nसर्वशास्त्रार्थवैदग्ध्यं चित्राद्यपि मुखात्प्रभोः ॥४५॥\nबालः कालादिवागृह्य साऽसीत्सर्वार्थपण्डिता ।\nनृत्यवाद्यादि यावच्च चूडालावदनादसौ ॥४६॥\nअशिक्षत बभूवाथ कलानामतिकोविदः ।\nअमावास्यामिवेन्द्वर्कावन्योन्यविलसत्कलौ ॥४७॥\nमिथो हृदयसंस्थौ तौ द्वावप्यैक्यमुपागतौ ।\nतौ संस्थितावेकरसावन्योन्यं दयितावुभौ ॥४८॥\nपुष्पामोदाविवाभिन्नौ भूतलस्थौ शिवाविव ।\nवैदग्ध्यसुन्दरमती सर्वशास्त्रार्थपण्डितौ ॥४९॥\nकार्यार्थं च भुवं प्राप्तौ कमलाकमलाधवौ ।\nस्नेहात्प्रसन्नमधुरौ समविज्ञातवादिनौ ॥५०॥\nअनुवृत्तिपरावास्तां लोकवृत्तान्ततद्विदौ ।\nकलाकलापसंपन्नौ लसद्रसरसायनौ ।\nशीतलस्निग्धमुग्धाङ्गौ शशाङ्कौ द्वाविवोदितौ ॥५१॥\nरेजे लसच्च रतिभोगविलासकान्त-\nमन्तःपुरेषु मिथुनं तदनुत्तमश्रि ।\nब्रह्माण्डखण्डकुहरेष्विव राजहंस-\nयुग्मं विकासिमदमन्मथमन्दचारि ॥५२॥"
  },
  {
    "text": "इत्यार्षे श्रीवासिष्ठमहारामा० वा० दे० मो० निर्वाण० पू० चूडालोपाख्याने शिखिध्वजविलासकथनं नाम सप्तसप्ततितमः सर्गः ॥७७॥"
  }
]
[
  {
    "text": "श्रीवसिष्ठ उवाच ।\nएतत्पञ्चकबीजं तु कुण्डलिन्यां तदन्तरे ।\nप्राणमारुतरूपेण तस्यां स्फुरति सर्वदा ॥१॥\nसान्तःकुण्डलिनीस्पन्दस्पर्शसंवित्कलामला ।\nकलोक्ता कलनेनाशु कथिता चेतनेन चित् ॥२॥\nजीवनाज्जीवतां याता मननाच्च मनःस्थिता ।\nसंकल्पाच्चैव संकल्पा बोधाद्बुद्धिरिति स्मृता ॥३॥\nअहंकारात्मतां याता सैषा पुर्यष्टकाभिधा ।\nस्थिता कुण्डलिनी देहे जीवशक्तिरनुत्तमा ॥४॥\nअपानतामुपागत्य सततं प्रवहत्यधः ।\nसमाना नाभिमध्यस्था उदानाख्योपरि स्थिता ॥५॥\nअधस्त्वपानरूपैव मध्ये सौम्यैव सर्वदा ।\nपुष्टाप्युदानरूपैव पुंसः स्वस्यैव तिष्ठति ॥६॥\nसर्वयत्नमधो याति यदि यत्नान्न धार्यते ।\nतत्पुमान्मृतिमायाति तया निर्गतया बलात् ॥७॥\nसमस्तैवोर्ध्वमायाति यदि युक्त्या न धार्यते ।\nतत्पुमान्मृतिमायाति तया निर्गतया बलात् ॥८॥\nसर्वथात्मनि तिष्ठेच्चेत्त्यक्त्वोर्ध्वाधोगमागमौ ।\nतज्जन्तोर्हीयते व्याधिरन्तर्मारुतरोधतः ॥९॥\nसामान्यनाडीवैधुर्यात्सामान्यव्याधिसंभवः ।\nप्रधाननाडीवैधुर्यात्प्रधानव्याधिसंभवः ॥१०॥\nश्रीराम उवाच ।\nकिंविनाशाः किमुत्पादाः शरीरेऽस्मिन्मुनीश्वर ।\nआधयो व्याधयश्चैव यथावत्कथयाशु मे ॥११॥\nश्रीवसिष्ठ उवाच ।\nआधयो व्याधयश्चैव द्वयं दुःखस्य कारणम् ।\nतन्निवृत्तिः सुखं विद्यात्तत्क्षयो मोक्ष उच्यते ॥१२॥\nमिथः कदाचिज्जायेते कदाचित्सममेव च ।\nपर्यायेण कदाचिच्च आधिव्याधी शरीरके ॥१३॥\nदेहदुःखं विदुर्व्याधिमाध्याख्यं वासनामयम् ।\nमौर्ख्यमूले हि ते विद्यात्तत्त्वज्ञाने परिक्षयः ॥१४॥\nअतत्त्वज्ञानवशतः स्वेन्द्रियाक्रमणं विना ।\nहृदि तानवमुत्सृज्य रागद्वेषेष्वनारतम् ॥१५॥\nइदं प्राप्तमिदं नेति जाड्याद्वा घनमोहदाः ।\nआधयः संप्रवर्तन्ते वर्षासु मिहिका इव ॥१६॥\nभृशं स्फुरन्तीष्विच्छासु मौर्ख्ये चेतस्यनिर्जिते ।\nदुरन्नाभ्यवहारेण दुर्देशाक्रमणेन च ॥१७॥\nदुष्कालव्यवहारेण दुष्क्रियास्फुरणेन च ।\nदुर्जनासङ्गदोषेण दुर्भावोद्भावनेन च ॥१८॥\nक्षीणत्वाद्वा प्रपूर्णत्वान्नाडीनां रन्धसंततौ ।\nप्राणे विधुरतां याते काये तु विकलीकृते ॥१९॥\nदौःस्थित्यकारणं दोषाद्व्याधिर्देहे प्रवर्तते ।\nनद्याः प्रावृण्निदाघाभ्यामिवाकारविपर्ययः ॥२०॥\nप्राक्तनी चैहिकी वापि शुभा वाप्यशुभा मतिः ।\nयैवाधिका सैव तथा तस्मिन्योजयति क्रमे ॥२१॥\nआधयो व्याधयश्चैव जायन्ते भूतपञ्चके ।\nकथं शृणु विनश्यन्ति राघवाणां कुलोद्वह ॥२२॥\nद्विविधो व्याधिरस्तीह सामान्यः सार एव च ।\nव्यवहारस्तु सामान्यः सारो जन्ममयः स्मृतः ॥२३॥\nप्राप्तेनाभिमतेनैव नश्यन्ति व्यावहारिकाः ।\nआधिक्षयेणाधिभवाः क्षीयन्ते व्याधयोऽप्यलम् ॥२४॥\nआत्मज्ञानं विना सारो नाधिर्नश्यति राघव ।\nभूयो रज्ज्ववबोधेन रज्जुसर्पो हि नश्यति ॥२५॥\nआधिव्याधिविलासानां राम साराधिसंक्षयः ।\nसर्वेषां मूलहा प्रावृण्नदीव तटवीरुधाम् ॥२६॥\nअनाधिजा व्याधयस्तु द्रव्यमन्त्रशुभक्रमैः ।\nचिकित्सकादिशास्त्रोक्तैर्नश्यन्त्यन्यैरिहाथवा ॥२७॥\nस्नानमन्त्रौषधोपाया वक्तुश्चाधिगतानि च ।\nत्वया चिकित्साशास्त्राणि किमन्यदुपदिश्यते ॥२८॥\nश्रीराम उवाच ।\nआधेः कथं भवेद्व्याधिः कथं च स विनश्यति ।\nद्रव्यादितरया युक्त्या मन्त्रपुण्यादिरूपया ॥२९॥\nश्रीवसिष्ठ उवाच ।\nचित्ते विधुरिते देहः संक्षोभमनुयात्यलम् ।\nतथाहि रुषितो जन्तुरग्रमेव न पश्यति ॥३०॥\nअनवेक्ष्य पुरो मार्गममार्गमनुधावति ।\nप्रकृतं मार्गमुत्सृज्य शरार्तो हरिणो यथा ॥३१॥\nसंक्षोभात्साम्यमुत्सृज्य वहन्ति प्राणवायवः ।\nदेहे गजप्रविष्टेन पयांसीव सरित्तटे ॥३२॥\nअसमं वहति प्राणे नाड्यो यान्ति विसंस्थितिम् ।\nअसम्यक्संस्थिते भूपे यथा वर्णाश्रमक्रमाः ॥३३॥\nकाश्चिन्नाड्यः प्रपूर्णत्वं यान्ति काश्चिच्च रिक्तताम् ।\nप्राणाऽऽविधुरिते देहे सर्वतः सरितो यथा ॥३४॥\nकुजीर्णत्वमजीर्णत्वमतिजीर्णत्वमेव वा ।\nदोषायैव प्रयात्यन्नं प्राणसंचारदुष्क्रमात् ॥३५॥\nयथा काष्ठानि नयति प्राचीदेशं सरिद्रयः ।\nतथान्नानि नयत्यन्तः प्राणवातः स्वमाश्रयम् ॥३६॥\nयान्यन्नानि निरोधेन तिष्ठन्त्यन्तःशरीरके ।\nतान्येव व्याधितां यान्ति परिणामस्वभावतः ॥३७॥\nएवमाधेर्भवेद्व्याधिस्तस्याभावाच्च नश्यति ।\nयथा मन्त्रैर्विनश्यन्ति व्याधयस्तत्क्रमं शृणु ॥३८॥\nयथा विरेकं कुर्वन्ति हरीतक्यः स्वभावतः ।\nभावनावशतः कायं तथा यरलवादयः ॥३९॥\nशुद्धया पुण्यया साधो क्रियया साधुसेवया ।\nमनः प्रयाति नैर्मल्यं निकषेणेव काञ्चनम् ॥४०॥\nआनन्दो वर्धते देहे शुद्धे चेतसि राघव ।\nपूर्णेन्दावुदिते ह्यत्र नैर्मल्यं भुवने यथा ॥४१॥\nसत्त्वशुद्ध्या वहन्त्येते क्रमेण प्राणवायवः ।\nजरयन्ति तथान्नानि व्याधिस्तेन विनश्यति ॥४२॥\nआधिव्याध्योरिति प्रोक्तौ नाशोत्पत्तिक्रमौ त्वयि ।\nकुण्डलिन्याः कथायोगादधुना प्रकृतं शृणु ॥४३॥\nपुर्यष्टकपराख्यस्य जीवस्य प्राणनामिकाम् ।\nविद्धि कुण्डलिनीमन्तरामोदस्येव मञ्जरीम् ॥४४॥\nतां यदा पूरकाभ्यासादापूर्य स्थीयते समम् ।\nतदैति मैरवं स्थैर्यं कायस्यापीनता तथा ॥४५॥\nयदा पूरकपूर्णान्तरायतप्राणमारुतम् ।\nनीयते संविदेवोर्ध्वं सोढुं घर्मक्लमं श्रमम् ॥४६॥\nसर्पीव त्वरितैवोर्ध्वं याति दण्डोपमां गता ।\nनाडीः सर्वाः समादाय देहबद्धा लतोपमाः ॥४७॥\nतदा समस्तमेवेदमुत्प्लावयति देहकम् ।\nनीरन्ध्रं पवनापूर्णं भस्त्रेवाम्बु ततान्तरम् ॥४८॥\nइत्यभ्यासविलासेन योगेन व्योमगामिना ।\nयोगिनः प्राप्नुवन्त्युच्चैर्दीना इन्द्रदशामिव ॥४९॥\nब्रह्मनाडीप्रवाहेण शक्तिः कुण्डलिनी यदा ।\nबहिरूर्ध्वं कपाटस्य द्वादशाङ्गुलमूर्धनि ॥५०॥\nरेचकेन प्रयोगेण नाड्यन्तरनिरोधिना ।\nमुहूर्ते स्थितिमाप्नोति तदा व्योमगदर्शनम् ॥५१॥\nश्रीराम उवाच ।\nदर्शनं कीदृशं ब्रह्मन्नयनांशुगणं विना ।\nअदिव्यानामिन्द्रियाणां तत्त्वमेव कथं भवेत् ॥५२॥\nश्रीवसिष्ठ उवाच ।\nन केचन महाबाहो भूचरेण नभस्वतः ।\nअदिव्येनाश्रिता ज्ञानैर्दृश्यन्ते पुरुषेन्द्रियैः ॥५३॥\nविज्ञानाद्दूरसंस्थेन बुद्धिनेत्रेण राघव ।\nदृश्यन्ते व्योमगा सिद्धाः स्वप्नवत्स्वार्थदा अपि ॥५४॥\nस्वप्नावलोकनं यद्वत्तद्वत्सिद्धावलोकनम् ।\nकेवलोऽथ विशेषोऽयं सिद्धप्राप्तौ स्थिरार्थता ॥५५॥\nमुखाद्बहिर्द्वादशान्ते रेचकाभ्यासयुक्तितः ।\nप्राणे चिरं स्थितिं नीते प्रविशत्यपरां पुरीम् ॥५६॥\nश्रीराम उवाच ।\nवद स्वभावस्य कथं ब्रह्मन्नचलसंस्थितिः ।\nवक्तारः सानुकम्पा हि दुष्प्रश्नेऽपि न खेदिनः ॥५७॥\nश्रीवसिष्ठ उवाच ।\nशक्तिर्या तु स्वभावाख्या यथा स्फुरति चात्मनः ।\nसर्गादिषु तथैवासौ स्थितिं यातीति निश्चयः ॥५८॥\nअवस्तुत्वादविद्याया वस्तुशक्तिरपि क्वचित् ।\nभिद्यते दृश्यते ह्यङ्ग वसन्ते शारदं फलम् ॥५९॥\nसर्वमेवमिदं ब्रह्म नानाऽनानातया स्थितम् ।\nजृम्भते व्यवहारार्थं केवलं कथितस्थिति ॥६०॥\nश्रीराम उवाच ।\nसूक्ष्मच्छिद्रादिगत्यर्थं पूरणार्थं च खस्य वा ।\nअणुतां स्थूलतां वापि कायोऽयं नीयते कथम् ॥६१॥\nश्रीवसिष्ठ उवाच ।\nकाष्ठक्रकचयोः श्लेषाद्यथा छेदः प्रवर्तते ।\nद्वयोः संघर्षणादग्निः स्वभावाज्जायते तथा ॥६२॥\nमांसं कुयन्त्रजठरे स्थितं श्लिष्टमुखं मिथः ।\nऊर्ध्वाधःसंमिलत्स्थूलद्ध्यम्भःस्थैरिव वैतसम् ॥६३॥\nतस्य कुण्डलिनी लक्ष्मीर्निलीनान्तर्निजास्पदे ।\nपद्मरागसमुद्गस्य? कोशे मुक्तावली यथा ॥६४॥\nआवर्तफलमालेव नित्यं सलसलायते ।\nदण्डाहतेव भुजगी समुन्नतिविवर्तिनी ॥६५॥\nद्यावापृथिव्योर्मध्यस्था क्रियेव स्पन्दधर्मिणी ।\nसंविन्मधुविबोधार्को हृत्पद्मपुटषट्पदी ॥६६॥\nतत्सर्वं शक्तिपद्मादि बाह्येनाभ्यन्तरैस्तया ।\nहृदि व्याधूयते वातैः पत्रवृन्दमिवाभितः ॥६७॥\nयद्वद्व्योम स्फुरत्यङ्ग स्यभावात्तत्र वायवः ।\nबलवन्मृदु यत्किंचिद्भृशं कवलयन्ति तत् ॥६८॥\nवातैराहन्यमानं तत्पद्मादि तरलायते ।\nहृद्यन्यान्यैति कार्येण पल्लवादि यथा तरोः ॥६९॥\nदेहेष्वाजरणं सर्वरसानां पवनोऽन्वहम् ।\nजनयत्यग्निमन्योन्यसंघर्षाद्वनवेणुवत् ॥७०॥\nस्वभावशीतवातात्मा देहस्तेनौष्ण्यमेत्यथ ।\nउदितेन स सर्वाङ्गे भुवनं भानुना यथा ॥७१॥\nसर्वतो विचरेदस्मिंस्तत्तेजस्तारकाकृति ।\nहृत्पद्महेमभ्रमरो योगिनां चिन्त्यतां गतम् ॥७२॥\nतत्प्रकाशमयं ज्ञानं चिन्तितं सत्प्रयच्छति ।\nयेन योजनलक्षस्थं वस्तु नित्यं हि दृश्यते ॥७३॥\nतस्याग्नेर्वाडवस्येव जलं संशुष्कमिन्धनम् ।\nमांसपङ्कजखण्डाढ्यं हृत्सरः कोशवासिनः ॥७४॥\nयदच्छं शीतलत्वं च तदस्यात्मेन्दुरुच्यते ।\nइतीन्दोरुत्थितः सोऽग्निरग्नीषोमौ हि देहकः ॥७५॥\nसर्वं तूष्णात्मकं किंचित्तेजोऽर्काग्न्यभिधं विदुः ।\nशीतात्मकं तु सोमाख्यमाभ्यामेव कृतं जगत् ॥७६॥\nविद्याविद्यास्वरूपेण सर्वं सदसदात्मना ।\nजगद्वा येन निर्वृत्तं तदेवैवं विभज्यते ॥७७॥\nसंवित्प्रकाशं विद्यादि सूर्यमग्निं विदुर्बुधाः ।\nअसज्जाड्यं तमो विद्याद्याहुः सोमं मनीषिणः ॥७८॥\nश्रीराम उवाच ।\nवह्निर्वाय्वात्मनः सोमादुदेतीति मुनीश्वर ।\nसोमस्योत्पत्तिमधुना वद मे वदतां वर ॥७९॥\nश्रीवसिष्ठ उवाच ।\nअग्नीषोमौ मिथः कार्यकारणे च व्यवस्थिते ।\nपर्यायेण समं चैतौ प्रजीषेते परस्परम् ॥८०॥\nजन्माङ्गबीजाङ्कुरवत्तथा दिवसरात्रिवत् ।\nस्थितिश्छायातपसमा केवला सैतयोर्भवेत् ॥८१॥\nतुल्यकालोपलम्भासावित्थं छायातपस्थितिः ।\nकेवलैकोपलम्भाढ्या स्थितिर्दिवसरात्रिवत् ॥८२॥\nकार्यकारणभावश्च द्विविधः कथितोऽनयोः ।\nसद्रूपपरिणामोत्थो विनाशपरिणामजः ॥८३॥\nएकस्माद्यद्द्वितीयस्य संभवोऽङ्कुरबीजवत् ।\nकार्यकारणभावोऽसौ सद्रूपपरिणामजः ॥८४॥\nएकनाशे द्वितीयस्य यद्भावो दिनरात्रिवत् ।\nकार्यकारणभावोऽसौ विनाशपरिणामजः ॥८५॥\nसद्रूपपरिणामस्य मृद्घटक्रमसंस्थितेः ।\nअक्षोपलम्भादितरत्प्रमाणं नोपयुज्यते ॥८६॥\nविनाशपरिणामस्य दिनरात्रिक्रमस्थितेः ।\nअभावोऽप्येकवस्तुस्थो गतो मुख्यप्रमाणताम् ॥८७॥\nअनास्था नास्ति कर्तृत्वमित्याद्याऽऽयुक्तिवादिनः ।\nअवज्ञया बहिष्कार्याः स्वानुभूत्यपलापिनः ॥८८॥\nप्रत्यक्षवदभावोऽपि प्रमैव रघुनन्दन ।\nअग्न्यभावोऽपि शीतस्य प्रमाणं सर्वजन्तुषु ॥८९॥\nअग्निर्धूमतया भागाद्यां प्रयाति पयोदताम् ।\nसद्रूपपरिणामेन तदग्निः सोमकारणम् ॥९०॥\nअग्निर्नष्टतया शैत्यादसावेव प्रयाति यत् ।\nविनाशपरिणामेन तदग्निः सोमकारणम् ॥९१॥\nसप्ताम्बुधिपयः पीत्वा धूमोद्गारेण वाडवः ।\nपयोदतां प्रयातेन तदेव जनयत्यलम् ॥९२॥\nअर्कः पीत्वा निशानाथमामावास्यं पुनःपुनः ।\nउद्गिरत्यमले पक्षे मृणालमिव सारसः ॥९३॥\nपीत्वामृतोपमं शीतं प्राणः सोममुखागमे ।\nअभ्रागमात्पूरयति शरीरं पीनतां गतः ॥९४॥\nजलमप्युदपां भोगे प्रयात्यर्कस्य रश्मिताम् ।\nसद्रूपपरिणामेन तज्जलं वह्निकारणम् ॥९५॥\nनाशात्मकतया तोयमौष्ण्यत्वादेति ह्यग्निताम् ।\nबिनाशपरिणामेन तत्तोयं वह्निकारणम् ॥९६॥\nअग्नेर्विनाशे सद्रूपपरिणामो निशाकरः ।\nइन्दोर्विनाशे सद्रूपपरिणामो हुताशनः ॥९७॥\nहुताशो नाशमागत्य सोमो भवति वै तथा ।\nदिवसो नाशमागत्य रात्रिर्भवति वै यथा ॥९८॥\nतमःप्रकाशयोश्छायातपयोर्दिनरात्रयोः ।\nमध्ये विलक्षणं रूपं प्राज्ञैरपि न लभ्यते ॥९९॥\nसंधिरप्यविलोपः स्यादेतयोरेव तद्वपुः ।\nभावाभावैर्यथैकास्थानिष्ठावेतौ तथैव हि ॥१००॥\nद्वाभ्यां चैतन्यजाड्याभ्यां भूतानि प्रस्फुरन्ति हि ।\nयथा तमःप्रकाशाभ्यामहोरात्रा महीतले ॥१०१॥\nचिदूपजडरूपाभ्यामारव्धेयं जगत्स्थितिः ।\nजलामृताभ्यां मिश्राभ्यां शीता तनुरिवैन्दवी ॥१०२॥\nप्रकाशमनलं सूर्यं चिद्रूपं विद्धि राघव ।\nजडात्मकं तमोरूपं विद्धि सोमशरीरकम् ॥१०३॥\nचित्सूर्ये निर्मले दृष्टे नाम नश्येद्भवोदयम् ।\nव्योमसूर्ये बहिर्दृष्टे यथा कृष्णनिशातमः ॥१०४॥\nसोमदेहे जडे दृष्टे चिन्निजे सत्यवद्भवेत् ।\nनिशीथे विलसत्यब्जे यथा सौरप्रभाभरः ॥१०५॥\nसोमं प्रकटयत्यग्निश्चिद्देहस्य चिरं प्रभाम् ।\nस्वसंविन्मयमिन्दुश्चिद्देहस्थं रूपमर्कजम् ॥१०६॥\nचिन्निष्क्रिया त्वनामा सा केवला नोपलभ्यते ।\nआलोक इव दीपेन देहेनैवावगम्यते ॥१०७॥\nचितश्चेत्योन्मुखत्वेन लाभः सैव च संसृतिः ।\nनिश्चेत्यायाः शुभो लाभो निर्वाणं वा तदेव हि ॥१०८॥\nअन्योन्यलब्धसद्वाक्यावेवं कुड्यप्रकाशवत् ।\nअग्नीषोमाविमौ ज्ञेयो संपृक्तौ देहदेहिनौ ॥१०९॥\nअतिशायिनि निर्वाणे जाड्ये चैवातिशायिनि ।\nअग्नीषोमस्य चैवाङ्ग स्थितिर्भवति केवला ॥११०॥\nप्राणोऽग्निरुष्णप्रकृतिरपानः शीतलः शशी ।\nछायातपवदित्येतौ संस्थितौ मुखमार्गगौ ॥१११॥\nअपाने शीतले सत्तामेत्युष्णः प्राणपावकः ।\nप्रतिबिम्बमिवादर्शे स च तस्मिंस्तथैव हि ॥११२॥\nचिदग्निः पद्मपत्रस्थं सोमं वाचात्मकं त्विषा ।\nजनयत्यनुभूत्येह कुड्यालोकं यथा बहिः ॥११३॥\nसंसृत्यादौ यथा काचित्संविच्छीतोष्णरूपिणी ।\nअग्नीषोमाभिधां प्राप्ता सैव सर्गे नृणामिह ॥११४॥\nयत्र सोमकला ग्रस्ता क्षणं सूर्येण षोडशी ।\nमुखाद्वितस्तिमात्रं स्यात्तत्र बद्धपदो भव ॥११५॥\nनूनं सूर्यपदं प्राप्तो यत्र सोमो हृदम्बरे ।\nनूनं केवलया स्थित्या तत्र बद्धपदो भव ॥११६॥\nउष्णमग्निश्चिदादित्यः शैत्यं सोम उदाहृतम् ।\nयत्रैतौ प्रतिबिम्बस्थौ तत्र बद्धपदो भव ॥११७॥\nशरीरे सोमसूर्याग्निसंक्रान्तिज्ञो भवानघ ।\nतत्र संक्रान्तिकाला हि बाह्यास्तृणसमाः स्मृताः ॥११८॥\nसंक्रान्तिमुत्तरमथायनमङ्ग सम्य-\nक्कालं तथा विषुवतौ यदि देहवातैः ।\nअन्तर्बहिष्ठमिव वेत्सि यथानुभूतं\nतच्छोभसेऽत्र न पुनः परमभ्युपेतः ॥११९॥"
  },
  {
    "text": "इत्यार्षे श्रीवासिष्ठमहारामायणे वाल्मी० दे० मोक्षोपायेषु निर्वाणप्रकरणे पू० चू० अग्नीषोमविचारणं नामैकाशीतितमः सर्गः ॥८१॥"
  }
]
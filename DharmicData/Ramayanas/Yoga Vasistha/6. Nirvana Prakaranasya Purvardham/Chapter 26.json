[
  {
    "text": "भुशुण्ड उवाच ।\nएषा हि चित्तविश्रान्तिर्मया प्राणसमाधिना ।\nक्रमेणानेन संप्राप्ता स्वयमात्मनि निर्मले ॥१॥\nएतां दृष्टिमवष्टभ्य संस्थितोऽस्मि महामुने ।\nन चलामि निमेषांशमपि मेरुविचालतः ॥२॥\nगच्छतस्तिष्ठतो वापि जाग्रतः स्वपतोऽपि वा ।\nस्वप्नेऽपि न चलत्येष सुसमाधिर्ममात्मनि ॥३॥\nनित्यानित्यासु लोलासु जगत्स्थितिषु सुस्थितः ।\nअन्तर्मुखोऽस्मि तिष्ठामि स्वकामेनात्मनात्मनि ॥४॥\nअपि संरुध्यते वायुरपि वा सलिलं गतेः ।\nनैतस्मात्सुसमाधानाद्विरुद्धं संस्मराम्यहम् ॥५॥\nप्राणापानानुसरणात्परमात्मावलोकनात् ।\nअशोकमनुजातोऽस्मि पदमाद्यं महातपः ॥६॥\nआमहाप्रलयाद्ब्रह्मन्नुन्मज्जननिमज्जनम् ।\nअहमद्यापि भूतानां पश्यञ्जीवामि धीरधीः ॥७॥\nन भूतं न भविष्यं च चिन्तयामि कदाचन ।\nदृष्टिमालम्ब्य तिष्ठामि वर्तमानामिहात्मना ॥८॥\nयथा प्राप्तेषु कार्येषु परित्यक्तफलैषणः ।\nसुषुप्तसमया बुद्ध्या परितिष्ठामि केवलम् ॥९॥\nभावाभावमयीं चिन्तामीहितानीहितान्विताम् ।\nविमृश्यात्मनि तिष्ठामि चिरं जीवाम्यनामयः ॥१०॥\nप्राणापानसमायोगसमयं समनुस्मरन् ।\nस्वयमात्मनि तुष्यामि चिरं जीवाम्यनामयः ॥११॥\nइदमद्य मया लब्धमिदं प्राप्स्यामि सुन्दरम् ।\nइति चिन्ता न मे तेन चिरं जीवाम्यनामयः ॥१२॥\nन स्तौमि न च निन्दामि क्वचित्किंचित्कदाचन ।\nआत्मनोऽन्यस्य वा साधो तेनाहं शुभमागतः ॥१३॥\nन तुष्यति शुभप्राप्तौ नाशुभेष्वपि खिद्यते ।\nमनो मम समं नित्यं तेनाहं शुभमागतः ॥१४॥\nपरमं त्यागमालम्ब्य सर्वमेव सदैव हि ।\nजीवितादि मया त्यक्तं तेनाहं शुभमागतः ॥१५॥\nप्रशान्तचापलं वीतशोकं स्वस्थं समाहितम् ।\nमनो मम मुने शान्तं तेन जीवाम्यनामयः ॥१६॥\nकाष्ठं विलासिनीं शैलं तृणमग्निं हिमं नभः ।\nसमं सर्वत्र पश्यामि तेन जीवाम्यनामयः ॥१७॥\nकिमद्य मम संपन्नं प्रातर्वा भविता पुनः ।\nइति चिन्ताज्वरो नास्ति तेन जीवाम्यनामयः ॥१८॥\nजरामरणदुःखेषु राज्यलाभसुखेषु च ।\nन बिभेमि न हृष्यामि तेन जीवाम्यनामयः ॥१९॥\nअयं बन्धुः परश्चायं ममायमयमन्यतः ।\nइति ब्रह्मन्न जानामि तेन जीवाम्यनामयः ॥२०॥\nसर्वं सर्वपदाभासमनाद्यन्तमनामयम् ।\nअहं चिदिति जानामि तेन जीवाम्यनामयः ॥२१॥\nआहरन्विहरंस्तिष्ठन्नत्तिष्ठन्नुच्छ्वसन्स्वपन् ।\nदेहोऽहमिति नो वेद्मि तेनास्मि चिरजीवितः ॥२२॥\nइमं सांसारमारम्भं सुषुप्तपदवत्स्थितः ।\nअसन्तमिव जानामि तेन जीवाम्यनामयः ॥२३॥\nयथाकालमुपायातावर्थानर्थौ समौ मम ।\nहस्ताविव शरीरस्थौ तेन जीवाम्यनामयः ॥२४॥\nअपरिचलया शक्त्या सुदृशा स्निग्धमुग्धया ।\nऋजु पश्यामि सर्वत्र तेन जीवाम्यनामयः ॥२५॥\nआपादमस्तकान्तेऽस्मिन्न देहे ममता मम ।\nत्यक्ताहंकारपङ्कस्य तेन जीवाम्यनामयः ॥२६॥\nयत्करोमि यदश्नामि तत्त्यक्त्वा तद्वतोऽपि मे ।\nमनो नैष्कर्म्यमादत्ते तेन जीवाम्यनामयः ॥२७॥\nयदा यदा मुने किंचिद्विजानामि तदा तदा ।\nमतिरायाति नौद्धत्यं तेन जीवाम्यनामयः ॥२८॥\nकरोमीशोऽपि नाक्रान्तिं परितापे न खेदवान् ।\nदरिद्रोऽपि न वाञ्छामि तेन जीवाम्यनामयः ॥२९॥\nपश्यद्रूपे शरीरेऽस्मिन्भूतस्थात्मा चिदास्पदः ।\nभूतवृन्दमहं साम्यात्तेन जीवाम्यनामयः ॥३०॥\nआशापाशविनुन्नायाश्चित्तवृत्तेः समाहितः ।\nसंस्पर्शे न ददाम्यन्तस्तेन जीवाम्यनामयः ॥३१॥\nअसत्तां जगतः सत्तामात्मनः करबिल्ववत् ।\nसुप्तः प्रबुद्धः पश्यामि तेनास्मि चिरजीवितः ॥३२॥\nजीर्णं भिन्नं श्लथं क्षीणं क्षुब्धं क्षुण्णं क्षयं गतम् ।\nपश्यामि नववत्सर्वं तेन जीवाम्यनामयः ॥३३॥\nसुखितोऽस्मि सुखापन्ने दुःखितो दुःखिते जने ।\nसर्वस्य प्रियमित्रं च तेन जीवाम्यनामयः ॥३४॥\nआपद्यचलधीरोऽस्मि जगन्मित्रं च संपदि ।\nभावाभावेषु नैवास्मि तेन जीवाम्यनामयः ॥३५॥\nनाहमस्मि न चान्यो मे नाहमन्यस्य कस्यचित् ।\nइति मे भावितं चित्तं तेन जीवाम्यनामयः ॥३६॥\nअहं जगदहं व्योम देशकालक्रमावहम् ।\nअहं क्रियेति मे बुद्धिस्तेन जीवाम्यनामयः ॥३७॥\nघटश्चिच्चित्पटश्चित्खं चिद्वनं शकटं च चित् ।\nचित्सर्वमिति मे भावस्तेन जीवाम्यनामयः ॥३८॥\nइत्यहं मुनिशार्दूल त्रिलोककमलालिकः ।\nभुशुण्डो नाम काकोलः कथितश्चिरजीवितः ॥३९॥\nब्रह्मार्णवे विलुलितं त्रिजगत्तरङ्गमुत्पादनाद्यभिभवेन विभिन्नरूपम् ।\nआलीनमुन्नमितमाकुलदृश्यदृश्यमालोकयन्प्रकलयंश्च चिरं स्थितोऽस्मि ॥४०॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे पू० भुशुं० चिरजीवितहेतुकथनं नाम षड्विंशः सर्गः  ॥२६॥"
  }
]
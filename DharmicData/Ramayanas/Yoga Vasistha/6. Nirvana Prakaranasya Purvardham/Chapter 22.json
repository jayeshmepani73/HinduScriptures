[
  {
    "text": "भुशुण्ड उवाच ।\nततो जगति जातेषु भगवन्युष्मदादिषु ।\nभरद्वाजपुलस्त्यात्रिनारदेन्द्रमरीचिषु ॥१॥\nपुलहोद्दालकाद्येषु क्रतुभृग्वङ्गिरस्सु च ।\nसनत्कुमारभृङ्गीशस्कन्देभवदनादिषु ॥२॥\nगौरीसरस्वतीलक्ष्मीगायत्र्याद्यासु भूरिषु ।\nमेरुमन्दरकैलासहिमवद्दर्दुरादिषु ॥३॥\nहयग्रीवहिरण्याक्षकालनेमिबलादिषु ।\nहिरण्यकशिपुक्राथबलिप्रह्रादकादिषु ॥४॥\nशिबिन्यङ्कुपृथूलाख्यवैन्यनाभागकेलिषु ।\nनलमान्धातृसगरदिलीपनहुषादिषु ॥५॥\nआत्रेयव्यासवाल्मीकिशुकवात्स्यायनादिषु ।\nउपमन्युमणीमङ्कीभगीरथशुकादिषु ॥६॥\nअल्पकातीतकालेषु किंचिद्दूरेषु केषुचित् ।\nतथाद्यतनसर्गेषु स्मरणे गणनैव का ॥७॥\nमुने ते ब्रह्मपुत्रस्य जन्माष्टकमिदं किल ।\nसंस्मराम्यष्टमे सर्गे तस्मिंस्त्वं मम संगतः ॥८॥\nकदाचिज्जायसे व्योम्नः कदाचिज्जायसे जलात् ।\nकदाचिद्वायुतः शैलात्कदाचिज्जायसेऽनलात् ॥९॥\nयादृशो यादृशाचारो यादृक्संस्थानदिग्गणः ।\nसर्गोऽयं तादृशानेव त्रीन्सर्गान्संस्मराम्यहम् ॥१०॥\nएकरूपाखिलाचारसंनिवेशधरामरान् ।\nसमकालान्स्थिरस्थैर्यान्दशसर्गान्स्मराम्यहम् ॥११॥\nअन्तर्धानं गता धात्री वारपञ्चकमुद्धृता ।\nमुने पञ्चसु सर्गेषु कूर्मेणैव पयोनिधेः ॥१२॥\nमन्दराकर्षणावेगपर्याकुलसुरासुरम् ।\nस्मरामि द्वादशं चेदममृताम्भोधिमन्थनम् ॥१३॥\nसर्वौषधिरसोपेतां बलिग्राहस्तदा दिवः ।\nवारत्रयहिरण्याक्षो नीतवान्वसुधामधः ॥१४॥\nरेणुकात्मजतां गत्वा षष्ठवारमिमं हरिः ।\nबहुसर्गान्तरेणापि चकार क्षत्रियक्षयम् ॥१५॥\nशतं कलियुगानां च हरेर्बुद्धदशाशतम् ।\nशौकराजतयैवाप्तं स्मरामि मुनिनायक ॥१६॥\nत्रिंशत्त्रिपुरविक्षोभान्द्वौ दक्षाध्वरसंक्षयौ ।\nदशशक्रविघातांश्च चन्द्रमौलेः स्मराम्यहम् ॥१७॥\nबाणार्थमष्टौ संग्रामाञ्ज्वरप्रमथमन्त्रकान् ।\nविक्षोभितसुरानीकान्त्स्मरामि हरिशर्वयोः ॥१८॥\nयुगंप्रति धियां पुंसां न्यूनाधिकतया मुने ।\nक्रियाङ्गपाठवैचित्र्ययुक्तान्वेदान्त्यराम्यहम् ॥१९॥\nएकार्थानि समग्राणि बहुपाठानि मेऽनघ ।\nपुराणानि प्रवर्तन्ते प्रसृतानि युगंप्रति ॥२०॥\nपुनस्तानेव तानेवमन्यानपि युगे युगे ।\nवेदादिवित्प्ररचितानितिहासान्स्मराम्यहम् ॥२१॥\nइतिहासं महाश्चर्यमन्यं रामायणामिधम् ।\nग्रन्थलक्षप्रमाणं च ज्ञानशास्त्रं स्मराम्यहम् ॥२२॥\nरामवद्व्यवहर्तव्यं न रावणविलासवत् ।\nइति यत्र धियां ज्ञानं हस्ते फलमिवार्पितम् ॥२३॥\nकृतं वाल्मीकिना चैतदधुना यत्करिष्यति ।\nअन्यच्च प्रकटं लोके स्थितं ज्ञास्यसि कालतः ॥२४॥\nवाल्मीकिनाम्ना जीवेन तेनैवान्येन वा कृतम् ।\nएतच्च द्वादशं वारं क्रियते विस्मृतिं गतम् ॥२५॥\nद्वितीयमेतस्य समं भारतं नाम नामतः ।\nस्मरामि प्राक्तनव्यासकृतं जगति विस्मृतम् ॥२६॥\nव्यासाभिधेन जीवेन तेनैवान्येन वा कृतम् ।\nएतत्तु सप्तमं वारं क्रियते विस्मृतिं गतम् ॥२७॥\nआख्यानकानि शास्त्राणि निवृत्तानि युगंप्रति ।\nविचित्रसंनिवेशानि संस्मरामि मुनीश्वर ॥२८॥\nभूयस्तान्येव तान्येव तथान्यानि युगे युगे ।\nसाधो पदार्थजालानि प्रपश्यामि स्मरामि वै ॥२९॥\nराक्षसक्षतये विष्णोर्महीमवतरिष्यतः ।\nअधुनैकादशं जन्म रामनाम्नो भविष्यति ॥३०॥\nनारसिंहेन वपुषा हिरण्यकशिपुं हरिः ।\nजघान वारत्रितयं मृगेन्द्र इव वारणम् ॥३१॥\nवसुदेवगृहे विष्णोर्भुवो भारनिवृत्तये ।\nअधुना षोडशं जन्म भविष्यति मुनीश्वर ॥३२॥\nजगन्मयी भ्रान्तिरियं न कदाचन विद्यते ।\nविद्यते तु कदाचिच्च जलबुद्बुदवत्स्थिता ॥३३॥\nदृश्यभ्रान्तिरनित्येयमन्तस्था संविदात्मनि ।\nजायते लीयते चाशु लोला वीचिरिवाम्भसि ॥३४॥\nसमेकसंनिवेशानि बहूनि विषमाणि च ।\nतथार्धसमरूपाणि त्रिजगन्ति स्मराम्यहम् ॥३५॥\nतान्येव तादृक्कर्माणि तथान्याचरणानि च ।\nतत्कर्माणि तथान्यानि भूतानीह स्मराम्यहम् ॥३६॥\nप्रतिमन्वन्तरं ब्रह्मन्विपर्यस्ते जगत्क्रमे ।\nसंनिवेशेऽन्यथाजाते प्रयाते संश्रुते जने ॥३७॥\nममान्यान्येव मित्राणि अन्य एव च बन्धवः ।\nअन्य एव नवा भृत्या अन्य एव समाश्रयाः ॥३८॥\nकदाचिदहमेकान्ते विन्ध्यकच्छकृतालयः ।\nकदाचित्सह्यनिलयः कदाचिद्दर्दुरालयः ॥३९॥\nकदाचिद्धिमवद्वासी कदाचिन्मलयाचलः ।\nकदाचित्प्राक्तनेनैव संनिवेशेन भूधरम् ॥४०॥\nचूतवृक्षे च शाखायां प्राप्य नीडं करोम्यहम् ।\nअनाद्यन्तेषु यातेषु युगेषु मुनिनायक ॥४१॥\nप्राक्तनेनैव जातोऽयं संनिवेशेन पादपः ।\nदेहं त्यक्त्वा सुखं साधो नातः परिणतिं गतः ॥४२॥\nतदीयेनैव जातोऽयं संनिवेशेन पादपः ।\nताते जीवति यैवाभूच्छोभास्य सुतरोस्तथा ॥४३॥\nकृतप्राक्संनिवेशोऽयमहं स्थितिमिहागतः ।\nनेहाभूदुत्तरा पूर्वं ककुब्नायं च भूधरः ॥४४॥\nदिगुत्तराभूदन्येयं पूर्वमेव महीधरः ।\nएकैकदेहसंस्थानवीतब्रह्मनिशागमः ॥४५॥\nध्यानान्ते तत्त्व एवैनं सर्गमालोक्य वेद्म्यहम् ।\nअर्कादेर्ऋक्षसंच्चारान्मेर्वादिस्थानका दिशः ॥४६॥\nसंस्थानमन्यथा तस्मिन्स्थिते यान्ति दिशोऽन्यथा ।\nन सन्नासज्जगन्मन्ये भ्रमयन्केवलं धियः ॥४७॥\nआत्मस्पन्दचमत्कारविभवोऽयं विजृम्भते ।\nपुत्रः पितृत्वमायाति मित्रं यात्यरितां तथा ॥४८॥\nस्त्रीत्वं च शतशो यातान्पुंसश्चैव स्मराम्यहम् ।\nकलौ कृतयुगाचारान्कृते कलियुगस्थितिम् ॥४९॥\nत्रेतायां द्वापरे चैव संस्मरामि मुनीश्वर ।\nअदृष्टवेदवेदार्थान्स्वसंकेतविहारिणः ॥५०॥\nसर्गान्निरर्गलाचारान्क्वचित्कांश्चित्स्मराम्यहम् ।\nध्यातरि ब्रह्मणो ब्रह्मन्ससुरासुरमानुषम् ॥५१॥\nचतुर्युगसहस्रान्ते जगच्छून्यं स्मराम्यहम् ।\nमनोमनननिर्माणान्पार्थिवाकारवर्जितान् ।\nव्याप्तान्वायुमयैर्भूतैर्दश सर्गान्स्मराम्यहम् ॥५२॥\nविचित्रसंस्थानविशेषदेशान्विचित्रकार्याकुलभूतकोशान् ।\nविचित्रविन्यासविलासवेषान्स्मराम्यहं ब्रह्मदिनेष्वशेषाम् ॥५३॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे पू० भुशुं० चिरजीवितवर्णनं नाम द्वाविंशः सर्गः ॥२२॥"
  }
]
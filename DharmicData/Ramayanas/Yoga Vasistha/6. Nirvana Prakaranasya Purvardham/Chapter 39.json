[
  {
    "text": "ईश्वर उवाच ।\nपावनं पावनानां यद्यत्सर्वतमसां क्षयः ।\nतदिदानीं प्रवक्ष्येऽहमन्तःपूजनमात्मनः ॥१॥\nगच्छतस्तिष्ठतश्चैव जाग्रतः स्वपतोऽपि च ।\nसर्वाचारगता पूजा नित्यं ध्यानात्मिका त्वियम् ॥२॥\nनित्यमेव शरीरस्थमिमं ध्यायेत्परं शिवम् ।\nसर्वप्रत्ययकर्तारं स्वयमात्मानमात्मना ॥३॥\nशयानमुत्थितं चैव व्रजन्तमथवा स्थितम् ।\nस्पृशन्तमभितः स्पृश्यं त्यजन्तमथवाऽभितः ॥४॥\nभुञ्जानं संत्यजन्तं च भोगानाभोगपीवरान् ।\nबाह्यार्थपरिकर्तारं सर्वकार्यस्वरूपदम् ॥५॥\nदेहलिङ्गेषु शान्तस्थं त्यक्तलिङ्गान्तरादिकम् ।\nयथाप्राप्तार्थसंवित्त्या बोधलिङ्गं प्रपूजयेत् ॥६॥\nप्रवाहपतितार्थस्थः स्वबोधस्नानशुद्धिमान् ।\nनित्यावबोधार्हणया बोधलिङ्गं प्रपूजयेत् ॥७॥\nआदित्यभावनाभोगभाविताम्बरभास्वरम् ।\nशशाङ्कभावनाभोगभावितेन्दुतयोदितम् ॥८॥\nप्रतिभासपदार्थौघनित्यावगतसंविदम् ।\nद्वारैर्वहन्तं शारीरैर्मुखे प्राणस्वरूपिणम् ॥९॥\nरसीकृत्य रसं प्राणस्वान्तोदात्ततुरङ्गमम् ।\nप्राणापानरथारूढं गूढमन्तर्गुहाशयम् ॥१०॥\nज्ञातारं ज्ञेयदृष्टीनां कर्तारं सर्वकर्मणाम् ।\nभोक्तारं सर्वभोज्यानां स्मर्तारं सर्वसंविदाम् ॥११॥\nसम्यक्संविदिताङ्गौघं भावाभावनभावितम् ।\nआभासभास्वरं भूरि सर्वगं चिन्तयेच्छिवम् ॥१२॥\nनिष्कलं सकलं चैव देहस्थं व्योमचारिणम् ।\nअरञ्जितं रञ्जितं च नित्यमङ्गाङ्गसंविदम् ॥१३॥\nमनोमननशक्तिस्थं प्राणापानान्तरोदितम् ।\nहृत्कण्ठतालुमध्यस्थं भ्रनासापुटपीठगम् ॥१४॥\nषट्त्रिंशत्पदकोटिस्थमुन्मन्यन्तदशातिगम् ।\nकुर्वन्तमन्तःशब्दादींश्चोदयन्तं मनःखगम् ॥१५॥\nविकल्पिन्यविकल्पे च द्विविधे वाक्पथे स्थितम् ।\nतिले तैलमिवाङ्गेषु सर्वेष्वेवान्तरं स्थितम् ॥१६॥\nकलाकलङ्करहितं कठिनं च कलागणैः ।\nएकदेशे सुहृत्पद्मे सर्वदेहे च संस्थितम् ॥१७॥\nचिन्मात्रममलाभासं कलाकलनकल्पनम् ।\nप्रत्यक्षदृश्यं सर्वत्र स्वानुभूतिमयात्मकम् ॥१८॥\nप्रत्यक्चेतनमात्मीयमर्थित्वेन पुनः स्थितम् ।\nपदार्थानामुपेत्याशु क्षणाद्द्वित्वमिवागतम् ॥१९॥\nसहस्तपादावयवः सकेशनखदन्तकः ।\nस्वदेहसंविदाभासो देवोऽयमिति भावयेत् ॥२०॥\nविचित्राः शक्तयो बह्व्यो नानाचारा मनोदशाम् ।\nउपासते मामनिशं पत्न्यः कान्तमिवोत्तमम् ॥२१॥\nमनो मे द्वारपालोऽयं निवेदितजगत्त्रयः ।\nचिन्तेयं मे प्रतीहारी द्वारस्था शुद्धरूपिणी ॥२२॥\nशक्तिर्ममात्मिका बुद्धिः क्रिया चैव वराङ्गना ।\nज्ञानानि च विचित्राणि भूषणान्यङ्गगानि मे ॥२३॥\nकर्मेन्द्रियाणि द्वाराणि बुद्धीन्द्रियगणैः सह ।\nअयं सोऽहमनन्तात्मा व्यवच्छेदोज्झिताकृतिः ॥२४॥\nतिष्ठामि भरितैकात्मा पूर्णः सर्वावपूरकः ।\nइति दैवीमुपाश्रित्य स्वच्छामात्मचमत्कृतिम् ॥२५॥\nदैवत्वपरिपूर्णोऽन्तरदीनात्मावतिष्ठते ।\nनास्तमेति न चोदेति न तुष्यति न कुप्यति ॥२६॥\nन तृप्तिं न क्षुधं याति नाभिवाञ्छति नोज्झति ।\nसमः समसमाचारः समाभासः समाकृतिः ॥२७॥\nसौम्यतामलमायातः समन्तात्सुन्दराशयः ।\nआदेहमेक एवासावव्युच्छिन्नमहामतिः ॥२८॥\nदेवार्चनं करोत्येव दीर्घदीर्घमहर्निशम् ।\nचित्तत्त्वचलितो देहो देवोऽस्य समुदाहृतः ॥२९॥\nयथाप्राप्तेन सर्वेण तमर्चयति वस्तुना ।\nसमया सर्वया बुद्ध्या चिन्मात्रं देवचित्परम् ॥३०॥\nयथाप्राप्तक्रमोत्थेन सर्वार्थेन समर्चयेत् ।\nमनागपि न कर्तव्यो यत्नोऽत्रापूर्ववस्तुनि ॥३१॥\nप्राप्तदेहतया नित्यं तथार्थक्रिययाऽनया ।\nकामसंसेवनेनाऽथ पूजयेच्छोभनं विभुम् ॥३२॥\nभक्ष्यभोज्यान्नपानेन नानाविभवशालिना ।\nशयनासनयानेन यथाप्तेनार्चयेच्छिवम् ॥३३॥\nकान्तान्नपानसंभोगसंभारादिविलासिना ।\nसुखेन सर्वरूपेण संबुद्ध्याऽऽत्मानमर्चयेत् ॥३४॥\nआधिव्याधिपरीतेन मोहसंरम्भशालिना ।\nसर्वोपद्रवदुःखेन प्राप्तेनात्मानमर्चयेत् ॥३५॥\nसमस्तैश्च समस्तानां चेष्टानां जगतः स्थितेः ।\nमृतिजीवितस्वप्नाद्यैः प्राप्तैरात्मानमर्चयेत् ॥३६॥\nदारिद्र्येणाथ राज्येन प्रवाहपतितात्मना ।\nविचित्रचेष्टापुष्पेण शुद्धात्मानं समर्चयेत् ॥३७॥\nनानाकलहकल्लोलललनोल्लासशालिना ।\nरागद्वेषविलासेन सौम्यमात्मानमर्चयेत् ॥३८॥\nसतां हृदयगामिन्या रूढया शशिशीतया ।\nमैत्र्या माधुर्यधर्मिण्या हृत्स्थमात्मानमर्चयेत् ॥३९॥\nउपेक्षया करुणया सदा मुदितया हृदि ।\nशुद्धया शक्तिपद्धत्या बोधेनात्मानमर्चयेत् ॥४०॥\nआकस्मिकोपयातेन स्थितेनानियतेन च ।\nभोगाभोगैकभोगेन प्राप्तेनात्मानमर्चयेत् ॥४१॥\nभोगानामनिषिद्धानां निषिद्धानां च सर्वदा ।\nत्यागेन वातिरागेण स्वात्मानं शुद्धमर्चयेत् ॥४२॥\nईहितानीहितौघेन युक्तायुक्तमयात्मना ।\nत्यक्तेनात्तेन चार्थेन ह्यर्थानामीशमर्चयेत् ॥४३॥\nनष्टं नष्टमुपेक्षेत प्राप्तं प्राप्तमुपाहरेत् ।\nनिर्विकारतयैतद्धि परमार्चनमात्मनः ॥४४॥\nसर्वदैव समग्रासु चेष्टानिष्टासु दृष्टिषु ।\nपरमं साम्यमाधाय नित्यात्मार्चाव्रतं चरेत् ॥४५॥\nसर्वं विन्देत सुशुभं सर्वं विद्याऽच्छुभाशुभम् ।\nसर्वमात्ममयं कुर्यान्नित्यात्मार्चाव्रतं चरेत् ॥४६॥\nआपातरमणीयं यद्यच्चापातसुदुःसहम् ।\nतत्सर्वं सुसमं बुद्ध्वा नित्यात्मार्चाव्रतं चरेत् ॥४७॥\nअयं सोहमयं नाहं विभागमिति संत्यजेत् ।\nसर्वं ब्रह्मेति निश्चित्य नित्यात्मार्चाव्रतं चरेत् ॥४८॥\nसर्वदा सर्वरूपेण सर्वाकारविकारिणा ।\nसर्वं सर्वप्रकारेण प्राप्तेनात्मानमर्चयेत् ॥४९॥\nअनीहितं परित्यज्य परित्यज्य तथेहितम् ।\nउभयाश्रयणेनापि नित्यमात्मानमर्चयेत् ॥५०॥\nन वाञ्छता न त्यजता दैवप्राप्ताः स्वभावतः ।\nसरितः सागरेणेव भोक्तव्या भोगभूमयः ॥५१॥\nउद्वेगो नानुगन्तव्यस्तुच्छाऽतुच्छासु दृष्टिषु ।\nव्योम्ना चित्रपदार्थेषु पतितो ह्याततेष्विव ॥५२॥\nदेशकालक्रियायोगाद्यदुपैति शुभाशुभम् ।\nअविकारं गृहीतेन तेनैवात्मानमर्चयेत् ॥५३॥\nआत्मार्चनविधानेऽस्मिन्प्रोक्ता द्रव्यश्रियस्तु याः ।\nएकेनैव समेनैता रसेन परिभाविताः ॥५४॥\nनाम्लानकट्व्यो नो तिक्ता न कषायाश्च काश्चन ।\nचित्रैरपि रसैर्दिग्धा मधुरा एव ताः किल ॥५५॥\nसमता मधुरा रस्या रसशक्तिरतीन्द्रिया ।\nतया यद्भावितं चेत्यममृतं तत्क्षणाद्भवेत् ॥५६॥\nसमतामृतरूपेण यद्यन्नाम विभाव्यते ।\nतत्तदायाति माधुर्यं परमिन्दोरिव च्युतम् ॥५७॥\nसमताकाशवद्भूत्वा यत्तु स्याल्लीनमानसम् ।\nअविकारमनायासं तदेवार्चनमुच्यते ॥५८॥\nपूर्णेन्दुनेव पूर्णेन भाव्यं समसमत्विषा ।\nस्वच्छेन चिद्धनैकेन ज्ञेनाप्युपलरूपिणा ॥५९॥\nअन्तराकाशविशदो बहिःप्रकृतकार्यकृत् ।\nरञ्जनामिहिकामुक्तः संपूर्णो ज्ञ उपासकः ॥६०॥\nस्वप्नेऽप्यदृष्टहृल्लेखमज्ञानाभ्रपरिक्षये ।\nशान्ताहंतादिमिहिकं ज्ञः शरद्व्योम राजते ॥६१॥\nसोमार्कमस्तमितमानसमातृमेयं\nसद्यःप्रसूतशिशुवेदनवद्वितानम् ।\nपश्यन्प्रशान्तमतिचेतनचित्तबीजं\nजीवन्ननुत्तमपदस्थित एव तिष्ठ ॥६२॥\nदेशकालकरणक्रमोदितैः\nसर्ववस्तुसुखदुःखविभ्रमैः ।\nनित्यमर्चय शरीरनायकं\nतिष्ठ शान्तसकलेहया धिया ॥६३॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे पू० देवार्चनविधिर्नामैकोनचत्वारिंशः सर्गः ॥३९॥"
  }
]
[
  {
    "text": "श्रीवसिष्ठ उवाच ।\nततः कतिपयेष्वेव दिवसेषु गतेषु सा ।\nइदं प्रोवाच भर्तारं कुम्भरूपधरा सती ॥१॥\nराजन्राजीवपत्राक्ष ममेदं वचनं श्रृणु ।\nनिशायां प्रत्यहं तावत्स्थित एवाहमङ्गना ॥२॥\nतदिच्छाम्यङ्गनाधर्मं निपुणीकर्तुमीदृशम् ।\nभर्त्रे कस्मैचिदात्मानं विवाहेन ददाम्यहम् ॥३॥\nतद्भवानेव मे भर्ता रोचते भुवनत्रये ।\nगृहाण मां विवाहेन भार्यात्वे निशि सर्वदा ॥४॥\nअयत्नोपनतं साधो प्रियेण सुहृदा सह ।\nस्त्रीसुखं भोक्तुमिच्छामि मा मे विघ्नकरो भव ॥५॥\nक्रमप्रवृत्तमासृष्टेः सुखं साध्यं मनोरमम् ।\nप्रकृतं कुर्वतः कार्यं दोषः क इव जायते ॥६॥\nइच्छानिच्छे फले त्यक्त्वा समन्तात्सर्ववस्तुषु ।\nवयं न सेच्छा नानिच्छाः कुर्मस्तेनेदमीप्सितम् ॥७॥\nशिखिध्वज उवाच ।\nकृतेनानेन कार्येण न शुभं नाशुभं सखे ।\nपश्यामि तन्महाबुद्धे यथेच्छसि तथा कुरु ॥८॥\nसमतां संप्रयातेन चेतसेदं जगत्त्रयम् ।\nस्वरूपमेव पश्यामि यथेच्छसि तदाचर ॥९॥\nकुम्भ उवाच ।\nयद्येवं तन्महीपाल लग्नमद्यैव शोभनम् ।\nराकेयं श्रावणस्यास्य ह्यः सर्वं गणितं मया ॥१०॥\nरात्रावद्योदिते चन्द्रे परिपूर्णकलामले ।\nजन्यत्रो नौ महाबाहो द्वयोरेव भविष्यति ॥११॥\nमहेन्द्राद्रिशिरःश्रृङ्गसानावद्य मनोरमे ।\nरत्नदीपप्रकाशाढ्ये मणिकन्दरमन्दिरे ॥१२॥\nपुष्पभारानतोत्तुङ्गवृक्षराजिविराजिते ।\nवनपुष्पलतालास्यनारीनृत्यमनोहरे ॥१३॥\nनिशि व्योमगतास्तारा भर्त्रा पूर्णेन्दुना सह ।\nआवयोः परिपश्यन्तु कर्णान्तायतलोचन ॥१४॥\nउत्तिष्ठात्मविवाहार्थं कुर्वः काननकोटरात् ।\nराजेश्चन्दनपुष्पादिसंभारं रत्नसंयुतम् ॥१५॥\nइत्युक्त्वा कुम्भ उत्थाय सह तेन महीभृता ।\nकुसुमावचयं चक्रे तथा रत्नादिसंचयम् ॥१६॥\nततो मुहूर्तमात्रेण रत्नसानौ समे शुभे ।\nसमालम्भनपुष्पाणां ताभ्यां वै राशयः कृताः ॥१७॥\nहाराम्बरमणीन्द्रादिराशयस्त्वपरेऽजिरे ।\nसौभाग्यस्येव कामेन कोशाः कालेन संभृताः ॥१८॥\nतथा जन्यत्रसंभारं कृत्वा काञ्चनकन्दरे ।\nययतुस्तौ महामित्रे स्नातुं मन्दाकिनीं नदीम् ॥१९॥\nतत्रैनं स्नापयामास महाराजं महादरात् ।\nगजकुम्भोपमस्कन्धं कुम्भो मङ्गलपूर्वकम् ॥२०॥\nभविष्यद्दयितारूपां भविष्यद्दयितोऽङ्गनाम् ।\nचूडालां स्नापयामास कुम्भरूपधरां प्रियाम् ॥२१॥\nपूजयामासतुः स्नातौ तत्र देवपितृन्मुनीन् ।\nयथा क्रियाफलेऽनिच्छौ क्रियात्यागे तथैव तौ॥२२॥\nनित्यज्ञानरसातृप्तौ व्यवस्थायां जगत्स्थितेः ।\nचक्राते भोजनं भव्यं तावन्योन्यसमीहितम् ॥२३॥\nकल्पवृक्षदुकूलानि परिधाय सितानि तौ ।\nफलानि भुक्त्वा जन्यत्रस्थानमाययतुः क्रमात् ॥२४॥\nएतावताथ कालेन तयोर्जन्यत्रसोत्कयोः ।\nप्रियं कर्तुमिवास्ताद्रिं द्रागित्येवाविशद्रविः ॥२५॥\nअथ संध्याक्रमे वृत्ते कृते जप्याघमर्षणे ।\nविवाहदर्शनायैव ताराजाले खमागते ॥२६॥\nमिथुनैकसखीयामा कुमुदोत्करहासिनी ।\nप्रालेयजालप्रकरं विकिरन्ती समाययौ ॥२७॥\nरत्नदीपान्बहून्सानौ कुम्भः सम्यगयोजयत् ।\nज्योतींषीन्द्वर्कयुक्तानि पद्मोद्भव इवाम्बरे ॥२८॥\nभूषयामास राजानं स्त्रीत्वं गच्छन्निशागमे ।\nचन्दनागुरुकर्पूरपूरैर्मृगजकुङ्कुमैः ॥२९॥\nहारकेयूरकटकैस्तथा कल्पलतांशुकैः ।\nस्रगुद्दामावतंसैश्च माल्यैश्च विविधोचितैः ॥३०॥\nतथा कल्पलतागुच्छैर्मन्दारैः पारिजातकैः ।\nसंतानैर्बहुरत्नैश्च मौलिना चेन्दुरूपिणा ॥३१॥\nएतावताथ कालेन वधूत्वं कुम्भ आययौ ।\nघनस्तनभराक्रान्तो बभूवाशु विलासवान् ॥३२॥\nइदं संचिन्तयामास संपन्नोऽयमहं वधूः ।\nकामायात्मा मया देयः कार्यं कालोचितं किल ॥३३॥\nइयमस्मि वधूः कान्ता भर्ता त्वं मे पुरःस्थितः ।\nगृहाण काम मामेहि कालोऽयं तव हृच्छयः ॥३४॥\nइति संचिन्त्य भर्तारमग्रस्थगहनस्थितम् ।\nउदयन्तमिवादित्यं रतिः काममिवाभ्यगात् ॥३५॥\nअहं मदनिका नाम भार्यास्मि तव मानद ।\nपादयोस्ते प्रणामोऽयं सस्नेहं क्रियते मया ॥३६॥\nइत्युक्त्वा सानवद्याङ्गी लज्जावनमितानना ।\nलोलालकेन शिरसा प्रणनाम लसत्पतिम् ॥३७॥\nउवाचेदं च हे नाथ त्वं मां भूषय भूषणैः ।\nक्रमेणाग्निं च संज्वाल्य मत्पाणिग्रहणं कुरु ॥३८॥\nराजसेऽतितरां राजन्मां करोषि स्मरातुराम् ।\nरतेर्विवाहे मदनमभिभूयाधितिष्ठसि ॥३९॥\nइन्दोरिवांशुजालानि राजन्माल्यानि तानि ते ।\nमेरुगङ्गाप्रवाहाभां धत्ते हारस्तवोरसि ॥४०॥\nमन्दारकुसुमप्रोतैः कुन्तलैर्नृप राजसे ।\nकनकाब्जमिवोल्लोलैर्भृङ्गैः खचितकेसरैः ॥४१॥\nरत्नांशुजालैः कुसुमैः श्रिया स्थैर्येण तेजसा ।\nरत्नस्थानं विभो मेरुमभिभूयावतिष्ठसे ॥४२॥\nएवमादि वदन्तौ तौ भविष्यन्नवदम्पती ।\nप्रच्छन्नपूर्वदाम्पत्यौ मिथस्तुष्टौ बभूवतुः ॥४३॥\nमहाराज्ञीं मदनिकां महाराजः शिखिध्वजः ।\nकाञ्चनोपलपर्यङ्के निविष्टो भूषयत्स्वयम् ॥४४॥\nअवतंसैस्तथा माल्यैर्मणिरत्नविभूषणैः ।\nवस्त्रैर्विलेपनैः पुष्पै रुचिरस्थानकार्पितैः ॥४५॥\nसा बभौ भूषिता तन्वी मदनी मददायिनी ।\nगिरिजेव विवाहोत्का कामकान्तेव कामिनी ॥४६॥\nमहाराजो महाराज्ञीं भूषयित्वेदमाह ताम् ।\nराजसे मृगशावाक्षि लक्ष्मीरिव नवोदिता ॥४७॥\nशक्रेण सह यच्छच्या यल्लक्ष्म्या हरिणा सह ।\nयद्गौर्याः शंभुना सार्धं तत्ते भवतु मङ्गलम् ॥४८॥\nपद्मकोशाङ्कुरहृदा लोलनीलोत्पलेक्षणा ।\nआमोदशुभझांकारा स्वास्थिता पद्मिनीव सा ॥४९॥\nसुरक्तपल्लवकरा स्तनस्तबकधारिणी ।\nत्वमनेकफला मन्ये कामकल्पतरोर्लता ॥५०॥\nहिमशीतावदाताङ्गी ज्योत्स्नाप्रसरहासिनी ।\nपूर्णेन्दुश्रीरिवोद्युक्ता हृष्टैवाह्लादयस्यलम् ॥५१॥\nतदुत्तिष्ठ वरारोहे वेदीं वैवाहिकीं स्वयम् ।\nश्रीवसिष्ठ उवाच ।\nतत्र पुष्पलताजालैः काण्डं प्रति शिलाङ्कितैः ॥५२॥\nमुक्ताकुसुमजालानां प्रकरैः स्तबकोपमैः ।\nचतुर्दिक्कं चतुर्भिश्च नालिकेरमहाफलैः ॥५३॥\nपूर्णकुम्भैस्तथा गङ्गावारिपूर्णैः प्रकल्पितैः ।\nज्वालयामासतुस्तस्या मध्ये चन्दनदारुभिः ॥५४॥\nज्वलनं ज्वालितज्वालं दक्षिणस्थं प्रदक्षिणम् ।\nपूर्वाभिमुखमेवाग्नेरग्रे पल्लवविष्टरे ॥५५॥\nनियोज्य दंपती कान्तौ तयोर्विविशतुः स्वयम् ।\nस हुत्वा तिललाजानि पावकाय शिखिध्वजः ॥५६॥\nउत्थायोत्थाय कान्तां स पाणिभ्यां स्वयमाददे ।\nअन्योन्यं शोभमानौ तौ भवाविव वने शिवौ ॥५७॥\nचक्रतुर्दंपती तस्य पावकस्य प्रदक्षिणम् ।\nस्वदायं ज्ञानसर्वस्वं हृदयं प्रेम चापलम् ॥५८॥\nददतुस्तौ मिथोऽन्योन्यस्मितकान्तमुखश्रियौ ।\nप्रदक्षिणत्रयं कृत्वा लाजांस्त्यक्त्वाथ वह्नये ॥५९॥\nभार्यावरौ समं तुष्टौ करौ तत्यजतुः क्रमात् ।\nस्मयमानमुखौ कान्तौ चन्द्राविव नवोदितौ ॥६०॥\nपूर्वोपरचिते पुष्पतल्पे विविशतुर्नवे ।\nएतस्मिन्नन्तरे चन्द्रश्चतुर्भागं नभस्तलात् ॥६१॥\nशनैराक्रमयामास शोभां द्रष्टुमिवानयोः ।\nतस्मिंश्च ललनाछिद्रं द्रष्टुं दृष्टिरिवाभितः ॥६२॥\nलोलः संचरयामास करानिन्दुर्लतागृहे ।\nतैस्तैर्नवकथालापैरिन्दावभ्युदिते त्वथ ॥६३॥\nतावासांचक्रतुः कान्तौ दंपती सुमुहूर्तकम् ।\nअथोत्थाय ज्वलद्रत्नदीपां काञ्चनकन्दराम् ॥६४॥\nस्वयं पूर्वोपरचितां गुप्तां विविशतुः प्रियौ ।\nददर्शतुर्नवं तत्र तल्पं कुसुमकल्पितम् ॥६५॥\nपरितो व्याप्तमुत्कीर्णैर्हेमपङ्कजराशिभिः ।\nमन्दारादिभिरन्यैश्च पुष्पैर्ग्लानिविवर्जितैः ॥६६॥\nउच्चकैः सुप्रमाणेन निर्मितैः कुसुमैः समैः ।\nदीर्घेन्दुबिम्बप्रतिमैस्तुषारस्थलशीतलैः ॥६७॥\nक्षीरोदजलधाराभं ज्योत्स्नासंपिण्डसुन्दरम् ।\nप्रतिबिम्बमनङ्गस्य नतं भित्ताविव स्थितम् ॥६८॥\nसुगन्धमुन्नतं कान्तं चिरादन्यतयोत्थितम् ।\nमिथुनं पुष्पराशौ तन्न्यषीदत्परितोऽमले ।\nतस्मिन्समसमाभोगे क्षीरोदे मन्दरो यथा ॥६९॥\nतैस्तैर्मिथः प्रणयपेशलवाग्विलासै-\nस्तत्कालकार्यसुभगैः प्रणयोपचारैः ।\nसत्कान्तयोर्नवनवेन तयोः सुखेन\nदीर्घा मुहूर्त इव सा रजनी जगाम ॥७०॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे पू० चू० लीलाविवाहो नाम षडुत्तरशततमः सर्गः ॥१०६॥"
  }
]
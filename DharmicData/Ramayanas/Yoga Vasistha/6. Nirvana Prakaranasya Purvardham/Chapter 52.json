[
  {
    "text": "श्रीवसिष्ठ उवाच ।\nयो जीवस्यादितः स्वप्नो नानाकलनकोमलः ।\nतमिमं विद्धि संसारं न सत्यं नाप्यसन्मयम् ॥१॥\nन पुंस इव जीवस्य स्वप्नः संभवति क्वचित् ।\nतेनैते जाग्रतो भावा जाग्रत्स्वप्नकृतोऽत्र हि ॥२॥\nजीवस्वप्नमिमं दीर्घं क्षिप्रताप्रतिभासतः ।\nअसत्यमप्यवस्तुत्वाद्विद्धि वेद्यविदां वर ॥३॥\nस्वप्नात्स्वप्नान्तरमिव गच्छन्तो जीवजीवकाः ।\nअसत्यमेव पश्यन्ति घनसत्यतयानघ ॥४॥\nअजडे जडता तात जडे चाजडतोदिता ।\nअसत्ये सत्यता जीवजीवानुभवमोहतः ॥५॥\nभानोरप्यन्तरखिलं पश्यन्तस्त्रिजगद्भ्रमम् ।\nभ्रमन्ति स्वप्नसंभ्रान्ता इव जीवा भिदालिभिः ॥६॥\nसर्वगत्वादनन्तत्वात्स्वस्य जीवस्य जीवतः ।\nयद्भावयन्ति चेतन्ति तदेवाश्विति सत्यवत् ॥७॥\nपुण्डरीकाक्षनिर्दिष्टामसंसक्तिगतिं शुभाम् ।\nयामालिङ्ग्य महाबाहो जीवन्मुक्तो महामुनिः ॥८॥\nपाण्डोः पुत्रोऽर्जुनो नाम सुखं जीवितमात्मनः ।\nक्षिपयिष्यति निर्दुःखं तथा क्षेपय जीवितम् ॥९॥\nश्रीराम उवाच ।\nभविष्यति कदा ब्रह्मन्सोऽर्जुनः पाण्डुनन्दनः ।\nकीदृशीं च हरिस्तस्य कथयिष्यत्यसक्तताम् ॥१०॥\nश्रीवसिष्ठ उवाच ।\nअस्ति सन्मात्रमात्मेति परिकल्पितनामकम् ।\nस्थितमात्मन्यनाद्यन्ते नभसीव महानभः ॥११॥\nदृश्यते विमले तस्मिन्नयं संसारविभ्रमः ।\nकटकादि यथा हेम्नि तरङ्गादि यथाम्भसि ॥१२॥\nचतुर्दशविधा भूतजातयः प्रस्फुरन्त्यलम् ।\nतस्मिन्संसारजालेऽस्मिञ्जाले शकुनयो यथा ॥१३॥\nतत्रैते यमचन्द्रार्कशक्राद्याः शंसितक्रमाः ।\nभूतपञ्चकसंसारलोकपालत्वमागताः ॥१४॥\nइदं पुण्यमुपादेयं हेयं पापमिदं त्विति ।\nतैः स्वसंकल्पघटिताद्वेदनात्स्थापिता स्थितिः ॥१५॥\nतस्याद्य यावदनघ प्रवाहपतिते निजे ।\nकर्मण्यचलसंकाशस्थिरं चित्तमवस्थितम् ॥१६॥\nभगवान्स यमः किंचिद्गते प्रतिचतुर्युगे ।\nतपः प्रकुरुते भूतदलनात्पापशङ्कया ॥१७॥\nकदाचिदष्टौ वर्षाणि दश द्वादश वापि च ।\nकदाचित्पञ्चसप्तादि कदाचित्षोडशापि च ॥१८॥\nउदासीनवदासीने तस्मिन्नियमसंस्थितौ ।\nन हिनस्ति जगज्जाले मृत्युर्भूतानि कानिचित् ॥१९॥\nतेन नीरन्ध्रभूतौघनिःसंचारं महीतलम् ।\nभवति प्रावृषि स्वेदी कुञ्जरो मशकैरिव ॥२०॥\nअथैतानि विचित्राणि भूतानि बहुयुक्तिभिः ।\nक्षिपयन्ति सुरा राम भुवो भारनिवृत्तये ॥२१॥\nएवं युगसहस्राणि व्यवहारशतानि च ।\nसमतीतान्यनन्तानि भूतानि च जगन्ति च ॥२२॥\nवैवस्वतोऽद्य तु यमो य एष पितृनायकः ।\nअनेन त्वधुना साधो परिक्षीणेषु केषुचित् ॥२३॥\nयुगेष्वघविघाताय वर्षाणि द्वादशात्मना ।\nव्रतचर्येह कर्तव्या दूरास्तजनकर्षणा ॥२४॥\nतेनेयमुर्वी नीरन्ध्रा भूतैर्मर्त्यैरमृत्युभिः ।\nदीना प्रपन्ना गुल्मेव भारभूतैर्भविष्यति ॥२५॥\nभूभारपरिभूताङ्गी हरिं शरणमेष्यति ।\nकान्ता दस्युपराभूता दीना पतिमिव प्रिया ॥२६॥\nहरिर्देहद्वयेनाथ महीमवतरिष्यति ।\nदेवांशैरखिलैः सार्धं नरनारायणं गतैः ॥२७॥\nवसुदेवसुतस्त्वेको वासुदेव इति श्रुतः ।\nदेहो भविष्यति हरेर्द्वितीयः पाण्डवोऽर्जुनः ॥२८॥\nयुधिष्ठिर इति ख्यातो धर्मपुत्रो भविष्यति ।\nअम्भोधिमेखलाभूपःपाण्डोः पुत्रः स धर्मवित् ॥२९॥\nदुर्योधन इति ख्यातस्तस्य भ्राता पितृव्यजः ।\nभविष्यति दृढद्वन्द्वो भीमो बभ्रुरहेरिव ॥३०॥\nअन्योन्यं हरतोरुर्वौ तयोः संग्रामलोलयोः ।\nअष्टादशात्राक्षौहिण्यो घटिष्यन्त्यत्र भीषणाः ॥३१॥\nतत्क्षयेण विभारत्वं भुवो विष्णुः करिष्यति ।\nराघवाऽर्जुनदेहेन वृहद्गाण्डीवधन्वना ॥३२॥\nविष्णोरर्जुननामादौ प्राकृतं भावमास्थितः ।\nहर्षामर्षान्वितो देहो नरधर्मा भविष्यति ॥३३॥\nसेनाद्वयगतान्दृष्ट्वा स्वजनान्मरणोन्मुखान् ।\nविषादमेष्यत्युद्योगं युद्धाय न करिष्यति ॥३४॥\nतमर्जुनाभिधं देहं प्राप्तकार्यैकसिद्धये ।\nहरिर्बुद्धेन देहेन बोधयिष्यति राघव ॥३५॥\nन जायते म्रियते वा कदाचि-\nन्नायं भूत्वा भविता वा न भूयः ।\nअजो नित्यः शाश्वतोऽयं पुराणो\nन हन्यते हन्यमाने शरीरे ॥३६॥\nय एनं वेत्ति हन्तारं यश्चैनं मन्यते हतम् ।\nउभौ तौ न विजानीतो नायं हन्ति न हन्यते ॥३७॥\nअनन्तस्यैकरूपस्य सतः सूक्ष्मस्य खादपि ।\nआत्मनः परमेशस्य किं कथं केन नश्यति ॥३८॥\nअनन्तमव्यक्तमनादिमध्य-\nमात्मानमालोकय संविदात्मन् ।\nसंविद्वपुः स्फारमलब्धदोष-\nमजोऽसि नित्योऽसि निरामयोऽसि ॥३९॥"
  },
  {
    "text": "इत्यार्षे श्रीवासिष्ठमहारामा० वा ० दे० मोक्षो० निर्वाणप्रकरणे पू० अर्जुनोपाख्याने नरनारायणावतारकथनं नाम द्विपञ्चाशः सर्गः ॥५२॥"
  }
]
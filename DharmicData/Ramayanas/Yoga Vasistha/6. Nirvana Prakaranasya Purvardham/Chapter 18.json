[
  {
    "text": "भुशुण्ड उवाच ।\nअस्त्यस्मिञ्जगति श्रेष्ठः सर्वनाकनिवासिनाम् ।\nदेवदेवो हरो नाम देवदेवाभिवन्दितः ॥१॥\nषट्पदश्रेणिनयना यस्योच्चस्तबकस्तनी ।\nविलासिनी शरीरार्धे लता चूततरोरिव ॥२॥\nहिमहारसिता यस्य लहरीस्तबकोम्भिता ॥\nआवेष्टितजटालूटा गङ्गाकुसुममालिका ॥३॥\nक्षीरसागरसंभूतः प्रसृतामृतनिर्झरः ।\nप्रतिबिम्बकरः श्रीमान्यस्य चूडामणिः शशी ॥४॥\nअनारतशिरश्चन्द्रप्रस्रवेणामृतीकृतः ।\nयस्येन्द्रनीलवत्कालकूटः कण्ठे विभूषणम् ॥५॥\nधूलिलेखामहावर्तं स्वच्छपावकसंभवम् ।\nपरमाणुमयं भस्म यस्य ज्ञानजलं सितम् ॥६॥\nनिर्मलानि जितेन्दूनि सृष्टानि घटितानि च ।\nयस्यास्थीन्येव रत्नानि देहकान्तमयानि च ॥७॥\nसुधाकरसुधाधीतं नीलनीरदपल्लवम् ।\nतारकाबिन्दुशबलं यस्य चाम्वरमम्बरम् ॥८॥\nभ्रमच्छिवाङ्गनापक्वमहामांसौदनाकुलम् ।\nबहिर्भूतं गृहं यस्य श्मशानं हिमपाण्डुरम् ॥९॥\nकपालमालाभरणाः पीतरक्तवसासवाः ।\nआन्त्रस्रग्दामवलिता बन्धवो यस्य मातरः ॥१०॥\nप्रस्फुरन्मूर्धमणयश्चरन्तो मसृणाङ्गकाः ।\nभुजगा वलया यस्य प्रकचत्कनकत्विषः ॥११॥\nदृक्पातदग्धशैलेन्द्रं जगत्कवललालसम् ।\nभैरवाचरितं यस्य लीलासंत्रासितासुरम् ॥१२॥\nस्वस्थीकृतजगज्जातस्वव्यापारस्थचेतसः ।\nयदृच्छया करस्पन्दो यस्यासुरपुरक्षयः ॥१३॥\nएकाग्रमूर्तयः स्नेहरागद्वेषविवर्जिताः ।\nस्वशना यस्य ते शैलाः सरसा अपि नीरसाः ॥१४॥\nशिरःखुराः खुरकराः करदन्तमुखोदराः ।\nऋक्षोष्ट्राजाहिवक्त्राश्च प्रमथा यस्य लालकाः ॥१५॥\nतस्य नेत्रत्रयोद्भासिवदनस्यामलप्रभाः ।\nयथा गणास्तथैवान्याः परिवारो हि मातरः ॥१६॥\nनृत्यन्ति मातरस्तस्य पुरो भूतगणानताः ।\nचतुर्दशविधानन्तभूतजातैकभोजनाः ॥१७॥\nखरोष्ट्राकारवदना रक्तमेदोवसासवाः ।\nदिगन्तरविहारिण्यः शरीरावयवस्रजः ॥१८॥\nवसन्तगिरिकूटेषु व्योम्नि लोकान्तरेषु च ।\nअवटेषु श्मशानेषु शरीरेषु च देहिनाम् ॥१९॥\nजया च विजया चैव जयन्ती चापराजिता ।\nसिद्धा रक्तालम्बुसा च उत्पला चेति देवताः ॥२०॥\nसर्वासामेव मातॄणामष्टावेतास्तु नायिकाः ।\nआसामनुगतास्त्वन्यास्तासामनुगताः पराः ॥२१॥\nतासां मध्ये महार्हाणां मातॄणां मुनिनायक ।\nअलम्बुसेति विख्याता माता मानद विद्यते ॥२२॥\nवज्रास्थितुण्डश्चण्डाख्य इन्द्रनीलाचलोपमः ।\nतस्यास्तु वाहनं काको वैष्णव्या गरुडो यथा ॥२३॥\nइत्यष्टैश्वर्ययुक्तास्ता मातरो रौद्रचेष्टिताः ।\nकदाचिन्मिलिता व्योम्नि सर्वाः केनापि हेतुना ॥२४॥\nउत्सवं परमं चक्रुः परमार्थप्रकाशकम् ।\nवामस्रोतोगता एतास्तुम्बुरुं रुद्रमाश्रिताः ॥२५॥\nपूजयित्वा जगत्पूज्यौ देवौ तुम्बुरुभैरवौ ।\nविचित्रार्थाः कथाश्चक्रुर्मदिरामदतोषिताः ॥२६॥\nअथेयमाययौ तासां कथावसरतः कथा ।\nअस्मानुमापतिर्देवः किं पश्यत्यवहेलया ॥२७॥\nप्रभावं दर्शयामोऽस्य पुनर्नास्मांस्त्वसौ यथा ।\nदृष्टमात्रमहाशक्तिः करिष्यत्यवधीरणम् ॥२८॥\nइति निश्चित्य ता देव्यो विवर्णवदनाङ्गिकाम् ।\nउमामेव वशीकृत्य प्रोक्षयामासुरादृताः ॥२९॥\nमाययापहृतां भर्तुरङ्गाद्रङ्गमुपागताम् ।\nतामालोलकचां देव्यः शेपुरोदनतां गताम् ॥३०॥\nपार्वतीप्रोक्षणदिने तस्मिंस्तत्र महोत्सवः ।\nबभूव तासां सर्वासां नृत्यगेयमनोहरः ॥३१॥\nअत्यानन्दमनुद्दामरवमेवाम्बरं बभौ ।\nदीर्घावयवविक्षेपविकासिजघनोदराः ॥३२॥\nअन्या जहसुरुद्दामतालक्ष्वेडाघनारवम् ।\nलसदङ्गविकारं च ध्वनत्सगिरिकाननाः ॥३३॥\nअन्या जगुर्ध्वनच्छैलग्रहमापानतोषिताः ।\nवारीव रववद्रञ्जज्जगन्मण्डलकोटरे ॥३४॥\nअन्याः पानं पपुः पुष्टचर्चिताङ्गशिरःखुरम् ।\nलीलाघुरघुरारावरणदाकाशकोटरे ॥३५॥\nपपुरुदगुरथोच्चैः सत्वरा जग्मुरूचु-\nर्जहसुरपुरहौषुः पेतुरुच्चैर्ववल्गुः ।\nननृतुरनिशमादुः स्वादु मांसं च देव्य-\nस्त्रिभुवनमपवृत्तं चक्ररुन्मत्तवृत्ताः ॥३६॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे पू० भु० मातृव्यवहारवर्णनं नामाष्टादशः सर्गः ॥१८॥"
  }
]
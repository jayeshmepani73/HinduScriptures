[
  {
    "text": "भुशुण्ड उवाच ।\nयुगक्षोभेषु घोरेषु वाक्यासु विषमासु च ।\nसुस्थिरः कल्पवृक्षोऽयं न कदाचन कम्पते ॥१॥\nअगम्योऽयं समग्राणां लोकान्तरविहारिणाम् ।\nभूतानां तेन तिष्ठाम इह साधो सुखेन वै ॥२॥\nहिरण्याक्षो धरापीठं द्वीपसप्तकवेष्टितम् ।\nयदा जहार तरसा नाकम्पत तदा तरुः ॥३॥\nयदा लोलायितवपुर्बभूवामरपर्वतः ।\nसर्वतो दत्तसाम्याद्रिस्तदा नाकम्पत द्रुमः ॥४॥\nभुजावष्टम्भविनमन्मेरुर्नारायणो यदा ।\nमन्दरं प्रोद्दधाराद्रिं तदा नाकम्पत द्रुमः ॥५॥\nयदा सुरासुरक्षोभपतच्चन्द्रार्कमण्डलम् ।\nआसीज्जगदतिक्षुब्धं तदा नाकम्पत द्रुमः ॥६॥\nउन्मूलिताद्रीन्द्रशिला यदोत्पातानिला ववुः ।\nआधूतमेरुतरवस्तदा नाकम्पत द्रुमः ॥७॥\nयदा क्षीरोदलोलाद्रिकन्दरानिलकम्पिताः ।\nकल्पाभ्रपङ्क्तयश्चेरुस्तदा नाकम्पत द्रुमः ॥८॥\nयदा समन्ततो मेरुः कालनेमिभुजान्तरे ।\nकिंचिदुन्मूलितोऽतिष्ठत्तदा नाकम्पत द्रुमः ॥९॥\nपक्षीशपक्षपवना अमृताक्रान्तिसंगरे ।\nयदा ववुः पतत्सिद्धास्तदायं नापतद्द्रुमः ॥१०॥\nयदा शेषाकृतिं रुद्रो नसमाप्तैकचेष्टिताम् ।\nययौ गरुत्मान्ब्रह्माण्डं तदा नाकम्पत द्रुमः ॥११॥\nयदा कल्पानलशिखाः शैलाब्धिसकलोल्बणः ।\nशेषः फणाभिस्तत्याज तदा नाकम्पत द्रुमः ॥१२॥\nएवंरूपे द्रुमवरे तिष्ठतामापदः कुतः ।\nअस्माकं मुनिशार्दूल दौःस्थित्येन किलापदः ॥१३॥\nश्रीवसिष्ठ उवाच ।\nकल्पान्तेषु महाबुद्धे वहत्सूत्पातवायुषु ।\nप्रपतत्स्विन्दुभार्केषु कथं तिष्ठसि विज्वरः ॥१४॥\nभुशुण्ड उवाच ।\nयदा पपात कल्पान्ते व्यवहारो जगत्स्थितौ ।\nकृतघ्न इव सन्मित्रं तदा नीडं त्यजाम्यहम् ॥१५॥\nआकाश एव तिष्ठामि विगताखिलकल्पनः ।\nस्तब्धप्रकृतिसर्वाङ्गो मनो निर्वासनं यथा ॥१६॥\nप्रतपन्ति यदादित्याः शकलीकृतभूधराः ।\nवारुणीं धारणां बद्ध्वा तदा तिष्ठामि धीरधीः ॥१७॥\nयदा शकलिताद्रीन्द्रा वान्ति प्रलयवायवः ।\nपार्वतीं धारणां बद्ध्वा खे तिष्ठाम्यचलं तदा ॥१८॥\nजगद्गलितमेर्वादि यात्येकार्णवतां यदा ।\nवायवीं धारणां बद्ध्वा संप्लवेऽचलधीस्तदा ॥१९॥\nब्रह्माण्डपारमासाद्य तत्त्वान्ते विमले पदे ।\nसुषुप्तावस्थया तावत्तिष्ठाम्यचलरूपया ॥२०॥\nयावत्पुनः कमलजः सृष्टिकर्मणि तिष्ठति ।\nतत्र प्रविश्य ब्रह्माण्डं तिष्ठामि विहगालये ॥२१॥\nश्रीवसिष्ठ उवाच ।\nयथा तिष्ठसि पक्षीन्द्र धारणाभिरखण्डितः ।\nकल्पान्तेषु तथा कस्मान्नान्ये तिष्ठन्ति योगिनः ॥२२॥\nभुशुण्ड उवाच ।\nब्रह्मन्नियतिरेषा हि दुर्लङ्घ्या पारमेश्वरी ।\nमयेदृशेन वै भाव्यं भाव्यमन्यैस्तु तादृशैः ॥२३॥\nन शक्यते तोलयितुमवश्यं भवितव्यता ।\nयद्यथा तत्तथैतद्धि स्वभावस्यैव निश्चयः ॥२४॥\nमत्संकल्पवशेनैव कल्पे कल्पे पुनः पुनः ।\nअस्मिन्नेव गिरेः शृङ्गे तरुरित्थं भवत्ययम् ॥२५॥\nश्रीवसिष्ठ उवाच ।\nअत्यन्तमोक्षदीर्घायुर्भवान्निर्देशनायकः ।\nज्ञानविज्ञानवान्धीरो योगयोग्यमनोगतिः ॥२६॥\nदृष्टानेकविधानल्पसर्गसङ्गगमागमः ।\nकिं किं स्मरसि कल्याण चित्रमस्मिञ्जगत्क्रमे ॥२७॥\nभुशुण्ड उवाच ।\nमहत्तर शिलावृक्षामजाततृणवीरुधम् ।\nअशैलवनवृक्षौघां स्मरामीमां धरामधः ॥२८॥\nदशवर्षसहस्राणि दशवर्षशतानि च ।\nभस्मसारभरापूर्णां संस्मरामि धरामधः ॥२९॥\nअनुत्पन्नदिवाधीशामशक्तशशिमण्डलाम् ।\nअविभक्तदिवालोकां संस्मरामि धरामधः ॥३०॥\nमेरुरत्नतलोद्योतैरर्धप्रकटकोटरम् ।\nलोकालोकमिवाक्याढ्याद्रिभुवनं संस्मराम्यहम् ॥३१॥\nप्रवृद्धासुरसंग्रामे क्षीयमाणन्तरामिह ।\nपलायमानामभितः संस्मरामि धरामिमाम् ॥३२॥\nचतुर्युगानि चाक्रान्तामसुरैर्मत्तकाशिभिः ।\nदैत्यान्तःपुरतां प्राप्तां संस्मरामि धरामिमाम् ॥३३॥\nअत्यन्तान्तरितान्तान्तसमस्तापरमण्डलाम् ।\nअजदेवत्रयीशेषां संस्मरामि जगत्कुटीम् ॥३४॥\nचतुर्युगार्धमपरं नीरन्ध्रां वनपादपैः ।\nअदृष्टेतरनिर्माणां संस्मरामि धरामिमाम् ॥३५॥\nएवं चतुर्युगं साग्रं नीरन्ध्रैरचलैर्वृताम् ।\nअप्रवृत्तजनाचारां संस्मरामि धरामिमाम् ॥३६॥\nदशवर्षसहस्राणि मृतदैत्यास्थिपर्वतैः ।\nआकीर्णां परितः पूर्णां संस्मरामि धरामिमाम् ॥३७॥\nभयादन्तर्हिताशेषवैमानिकनभश्चराम् ।\nद्यां च निर्वृक्षनिःशेषां संस्मरामि तमोमयीम् ॥३८॥\nअनगस्त्यामगस्त्याशामेकपर्वततां गताम् ।\nमत्ते विन्ध्यमहाशैले संस्मरामि जगत्कुटीम् ॥३९॥\nएतांश्चान्यांश्च वृत्तान्तान्संस्मरामि बहूनपि ।\nकिं तेन बहुनोक्तेन सारं संक्षेपतः शृणु ॥४०॥\nअसंख्यातान्मनून्ब्रह्मन्स्मरामि शतशो गतान् ।\nसर्वान्संरम्भबहुलांश्चतुर्युगशतानि च ॥४१॥\nएकमेव स्वयं शुद्धं पुरुषासुरवर्जितम् ।\nआलोकनिचयं चैकं कंचित्सर्गं स्मराम्यहम् ॥४२॥\nसुरापं ब्राह्मणं मत्तं निषिद्धसुरशूद्रकम् ।\nबहुनाथसतीकं च कंचित्सर्गं स्मराम्यहम् ॥४३॥\nवृक्षनीरन्ध्रभूपीठमकल्पितमहार्णवम् ।\nस्वयसंजातपुरुषं कंचित्सर्गं स्मराम्यहम् ॥४४॥\nअपर्वतमभूमिं च व्योमस्थामरमानवम् ।\nअचन्द्रार्कप्रकाशाख्यं कंचित्सर्गं स्मराम्यहम् ॥४५॥\nअनिन्द्रममहीपालममध्यस्थाधमोत्तमम् ।\nस्वममन्धककुप्चक्रं कंचित्सर्गं स्मराम्यहम् ॥४६॥\nसर्गप्रारम्भकलना विभागो भुवनत्रये ।\nकुलपर्वतसंस्थानं जम्बूद्वीपं पृथक्स्थितम् ॥४७॥\nवर्णधर्मधियां सृष्टिविभागो मण्डलावनेः ।\nऋक्षचक्रकसंस्थानं ध्रुवनिर्माणमेव च ॥४८॥\nजन्मेन्दुभास्करादीनामिन्द्रोपेन्द्रव्यवस्थितिम् ।\nहिरण्याक्षापहरणं वराहोद्धरणं क्षितेः ॥४९॥\nकल्पनं पार्थिवानां च वेदानयनमेव च ।\nमन्दरोन्मूलनं चाब्धेरमृतार्थं च मन्थनम् ॥५०॥\nअजातपक्षो गरुडः सागराणां च संभवः ।\nइत्यादिका याः स्मृतयः स्वल्पातीतजगत्क्रमाः ।\nबालैरपि हि तास्तात स्मर्यन्ते तासु को ग्रहः ॥५१॥\nगरुडवाहनं विहगवाहनं विहगवाहनं वृषभवाहनम् ।\nवृषभवाहनं गरुडवाहनं कलितवानहं कलितजीवितः ॥५२॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मो० निर्वाणप्रकरणे पू० भुशुण्डो० चिरजीवितवृत्तान्तकथनं नामैकविंशः सर्गः ॥२१॥"
  }
]
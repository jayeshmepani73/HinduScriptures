[
  {
    "text": "मनुरुवाच ।\nसंकल्पोन्मुखतां याताः सत्यश्चिन्मात्रसंविदः ।\nआपस्तरङ्गत्वमिव यान्ति भूमिप जीवताम् ॥१॥\nते जीवाः संसरन्तीह संसारे पूर्वमुत्थिते ।\nसुखदुःखदशामोहो मनस्येवास्ति नात्मनि ॥२॥\nअदृश्यो दृश्यते राहुर्गृहीतेन यथेन्दुना ।\nतथानुभवमात्रात्मा दृश्येनात्मावलोक्यते ॥३॥\nन शास्त्रैर्नापि गुरुणा दृश्यते परमेश्वरः ।\nदृश्यते स्वात्मनैवात्मा स्वया सत्त्वस्थया धिया ॥४॥\nपथिकाः पथि दृश्यन्ते रागद्वेषविमुक्तया ।\nयथा धिया तथवते द्रष्टव्याः स्वेन्द्रियादयः ॥५॥\nएतेषु नादरः कार्यः सता नैवावधीरणम् ।\nपदार्थमात्रताविष्टास्तिष्ठन्त्वेते यथासुखम् ॥६॥\nपदार्थमात्रं देहादि धिया संत्यज्य दूरतः ।\nआशीतलान्तःकरणो नित्यमात्ममयो भव ॥७॥\nदेहोऽहमिति या बुद्धिः सा संसारनिबन्धनी ।\nन कदाचिदियं बुद्धिरादेया हि मुमुक्षुभिः ॥८॥\nनकिंचिन्मात्रचिन्मात्ररूपोऽस्मि गगनादणुः ।\nइति या शाश्वती बुद्धिः सा न संसारबन्धनी ॥९॥\nयथा विमलतोयानां बहिरन्तश्च भावनम् ।\nतेजस्तिष्ठति सर्वत्र तथात्मा सर्ववस्तुषु ॥१०॥\nसंनिवेशांशवैचित्र्यं यथा हेम्नोऽङ्गदादिता ।\nआत्मनस्तदतद्रूपा तथैव जगदादिता ॥११॥\nविनाशवाडवाक्रान्तं भीमं काममहार्णवम् ।\nजगज्जालतरङ्गिण्यो यान्ति भूततरङ्गिकाः ॥१२॥\nतथाप्यद्याप्यपूर्णस्य यः पाता कालवारिधेः ।\nतमात्मानं महागस्त्यं राजन्भावय सर्वदा ॥१३॥\nअनात्मन्यात्मतामस्मिन्देहादौ दृश्यजालके ।\nत्यक्त्वा सत्त्वमुपारूढो गूढस्तिष्ठ यथासुखम् ॥१४॥\nकुचकोटरसंसुप्तं विस्मृत्य जननी सुतम् ।\nयथा रोदिति पुत्रार्थं तथात्मार्थमयं जनः ॥१५॥\nअजरामरमात्मानमबुद्ध्वा परिरोदिति ।\nहा हतोऽहमनाथोऽहं नष्टोऽस्मीति वपुर्व्यये ॥१६॥\nयथा वारि परिस्पन्दान्नानाकारं विलोक्यते ।\nतथा संकल्पवशतश्चिद्ब्रह्म परिबृंहति ॥१७॥\nसंस्थाप्य संकल्पकलङ्कमुक्तं\nचित्तं त्वमात्मन्युपशान्तकल्पः ।\nस्पन्देऽप्यसंस्पन्दमिवेह तिष्ठ\nस्वस्थः सुखी राज्यमिदं प्रशाधि ॥१८॥"
  },
  {
    "text": "इत्यार्षे श्रीवा०रामायणे वाल्मीकीये दे० मोक्षोपायेषु निर्वाणप्रकरणे पू० इक्ष्वाकुमनुसंवादेऽष्टादशाधिकशततमः सर्गः ॥११८॥"
  }
]
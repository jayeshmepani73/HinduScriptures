[
  {
    "text": "वाल्मीकिरुवाच ।\nवसिष्ठमुनिसंयुक्ता विश्वामित्रादिसंयुताः ।\nस्थिताः खेचरसिद्धौघा विश्रान्ता नृपनायकाः ॥१॥\nसरामलक्ष्मणा सैव तथैवाथ सभा बभौ ।\nसौम्या समसमाभोगा शान्तवातेव पद्मिनी ॥२॥\nअनवेक्ष्य वचः प्रश्नमुवाचाथ मुनीश्वरः ।\nबोधयन्ति बलादेव सानुकम्पा हि साधवः ॥३॥\nश्रीवसिष्ठ उवाच ।\nराजन् रघुकुलाकाशशशाङ्क रघुनन्दन ।\nह्यो मया ज्ञाननेत्रेण स भिक्षुः प्रेक्षितश्चिरम् ॥४॥\nध्यानेनाहं चिरं भ्रान्तस्तादृग्भिक्षुदिदृक्षया ।\nद्वीपानि सप्त विपुलां कुलशैलसपर्वताम् ॥५॥\nयावत्कुतश्चिदप्येवं भिक्षुर्लब्धो न तादृशः ।\nकथं किल मनोराज्यं बहिरप्युपलभ्यते ॥६॥\nततस्त्रिभागशेषायां रात्र्यां पुनरहं धिया ।\nउत्तराशान्तरं यातो वेलावात इवार्णवम् ॥७॥\nजिननामैष तत्रास्ति श्रीमान् जनपदो महान् ।\nवल्मीकोपरि तत्रास्ति विहारो जनसंश्रयः ॥८॥\nतस्मिन्विहारे स्वकुटीकोशे कपिलमूर्धजः ।\nभिक्षुर्दीर्घदृशो नाम स्थित एव समाधये ॥९॥\nएकविंशतिरात्रं च तस्यैवं स्थितिशालिनः ।\nदृढार्गलं गृहं ध्यानभङ्गभीता विशन्ति नो ॥१०॥\nभृत्याः प्रियाः किल तथा संतिष्ठति स भिक्षुकः ।\nअद्यैव तस्य संवेत्तुं नियतेरीदृशी स्थितिः ॥११॥\nरात्रयो ध्याननिष्ठस्य गतास्तस्यैकविंशतिः ।\nस तु वर्षसहस्त्रानी तथा चित्तेन भूतवान् ॥१२॥\nकस्मिंश्चित्प्राक्तने कल्पे भिक्षुरेव पुराऽभवत् ।\nअद्य त्विह द्वितीयोऽस्मिंस्तृतीयो नोपलभ्यते ॥१३॥\nमया तु पुनरन्विष्य चेतसा चतुरात्मना ।\nतादृग् भिक्षुस्तृतीयोऽन्यो जगत्पद्मोदरालिना ॥१४॥\nअस्मात्सर्गात्ततो लब्धस्तृतीयस्तादृशाशयः ।\nअथान्ये लीलया सर्गा मया संप्रेक्षितास्ततः ॥१५॥\nयावत्तस्मिंश्चिदाकाशकोशशायिनि सर्गके ।\nतृतीयो विद्यते भिक्षुर्ब्राह्मश्च सदृशक्रमः ॥१६॥\nएवं तेनैव तेनैव संनिवेशेन भूरिशः ।\nभविष्यन्त्यभवन्सर्वे पदार्थाः सर्गसंततौ ॥१७॥\nअस्यां सभायामपि ये मुनयो ब्राह्मणास्तथा ।\nभाव्यमेवं समाचौरस्तैरन्यैरप्यनेकशः ॥१८॥\nनारदेनामुना भाव्यं पुनरन्येन चामुना ।\nएवं कलनकर्मभ्यां युक्तेनान्येन भूरिशः ॥१९॥\nएवं जन्मादिना भाव्यं व्यासेनापि शुकेन च ।\nशौनकेन पुनर्भाव्यं क्रतुना पुलहेन च ॥२०॥\nअगस्त्येन पुलस्त्येन भृगुणाऽङ्गिरसापि च ।\nएत एव तथान्ये च एवंरूपक्रियास्पदम् ॥२१॥\nचिराच्चिराद्भविष्यन्ति मायेयं वितता यतः ।\nसदृशाचारजन्मानस्त एवान्ये च भूरिशः ॥२२॥\nभूयोभूयो विवर्तन्ते सर्गेष्वप्स्विव वीचयः ।\nअत्यन्तसदृशाः केचित्केचिदर्धसमक्रमाः ॥२३॥\nकेचिदीषत्समाः केचिन्न कदाचित्पुनस्तथा ।\nएवमेषातिवितता महतामपि मोहिनी ॥२४॥\nक्षणेनेहास्ति नो कर्म प्रतिपत्तिर्हि जृम्भते ।\nक्वैकविंशत्यहोरात्रा अनन्ताकृतयोऽनघ ॥२५॥\nक्व तासामुपलम्भोऽलमहो भीमा मनोगतिः ।\nप्रतिभामात्रमेवेदमित्थं विकसितं स्थितम् ॥२६॥\nनानाकलहकल्लोलं जले प्रातरिवाम्बुजम् ।\nजातं संवेदनादेव शुद्धादिदमशुद्धिमत् ।\nसंसारजालमखिलं सार्चिर्वह्निकणादिव ॥२७॥\nप्रत्येकमेवमुदितः प्रतिभासखण्डः\nखण्डान्तरेष्वपि च तस्य विचित्रखण्डः ।\nसर्वे स्वयं ननु च तेऽपि मिथो न मिथ्या\nसर्वात्मनि स्फुरति कारणकारणेऽस्मिन् ॥२८॥"
  },
  {
    "text": "इत्यार्षे श्रीवासिष्ठमहारामायणे वाल्मी० दे० मो० निर्वाणप्र० पू० जीवटोपाख्याने भिक्षुसंसृतिकथनं नाम षट्षष्टितमः सर्गः ॥६६॥"
  }
]
[
  {
    "text": "भुशुण्ड उवाच ।\nआसीत्किंचित्पुरा कल्पे जगद्यच्चिरमास्थितम् ।\nसंनिवेशेन चैतद्वदद्यापि च न दूरगम् ॥१॥\nतदेतद्वृत्तमभ्यासाद्वर्तमानेन वर्णितम् ।\nमया मुनीन्द्र बोधाय प्राग्जन्मसाम्यदर्शिना ॥२॥\nअद्य मे फलितं पुण्यैश्चिरकालोपसंभृतैः ।\nनिर्विघ्नमेव पश्यामि यद्भवन्तं मुने ततः ॥३॥\nइदं नीडमिमां शाखामहं चायमयं द्रुमः ।\nअद्य पावनतां प्राप्तान्येतानि तव दर्शनात् ॥४॥\nइदमर्घ्यमिद पाद्यं गृहीत्वा विहगार्पितम् ।\nनूनं पावनतां नीत्वा शेषेणादिश चाशु भोः ॥५॥\nश्रीवसिष्ठ उवाच ।\nइदमर्घ्यं च पाद्यं च भूयो दत्तवति स्वयम् ।\nभुशुण्डविहगे तस्मिन्निदं रामाहमुक्तवान् ॥६॥\nभ्रातरस्ते विहङ्गेश तादृक्सत्त्वा महाधियः ।\nइह कस्मान्न दृश्यन्ते त्वमेवैको हि दृश्यसे ॥७॥\nभुशुण्ड उवाच ।\nतिष्ठतामिह नः कालो महानतिगतो मुने ।\nयुगानां पङ्क्तयः क्षीणा दिवसानामिवानघ ॥८॥\nएतावताथ कालेन सर्व एव ममानुजाः ।\nतनूस्तृणमिव त्यक्त्वा शिवे परिणताः पदे ॥९॥\nदीर्घायुषो महान्तोऽपि सन्तोऽपि बलिनोऽपि च ।\nसर्व एव निगीर्यन्ते कालेनाकलितात्मना ॥१०॥\nश्रीवसिष्ठ उवाच ।\nस्कन्धव्यूढार्कशशिषु वहत्स्वविरतं जवात् ।\nवातस्कन्धातिवातेषु कच्चित्तात न खिद्यसे ॥११॥\nदग्धोदयास्तशैलेन्द्रवनव्यूहै रवेः करैः ।\nचिरमत्यन्तमासन्नैः कच्चित्तात न खिद्यसे ॥१२॥\nइन्दोरथ करैः शीतैः पाषाणीकृतवारिभिः ।\nआसन्नकरकापातैः कच्चित्तात न खिद्यसे ॥१३॥\nअजस्रमिह विश्रान्तैः कल्पजीमूतमण्डलैः ।\nपरशुच्छेदनीहारैः कच्चित्तात न खिद्यसे ॥१४॥\nविषमैर्जागतैः क्षोभैरुच्चैस्तरपदस्थितः ।\nकथं न क्षोभमायाति कल्पवृक्षोऽयमुन्नतः ॥१५॥\nभुशुण्ड उवाच ।\nनिरालम्बास्पदा ब्रह्मन्सर्वलोकावहेलिता ।\nतुच्छेयं सर्वभूतानां मध्ये विहगजीविका ॥१६॥\nईदृशेषु च भूतेषु निर्जनेषु वनेषु च ।\nकल्पितास्थास्थितिर्धात्रा शून्ये वा व्योमवर्त्मनि ॥१७॥\nकथमस्यां प्रभो जातौ जातस्य चिरजीविनः ।\nआशापाशनिबद्धस्य विहगस्य विशोकिता ॥१८॥\nवयं तु भगवन्नित्यमात्मसंतोषमास्थिताः ।\nन कदाचन नीरूपे मुह्यामो जातविभ्रमैः ॥१९॥\nस्वभावमात्रसंतुष्टाः कष्टैर्मुक्ता विचेष्टितैः ।\nक्षिपामः केवलं कालमस्मिन्ब्रह्मन्निजालये ॥२०॥\nन जीवितान्न मरणात्कर्मदेहस्य रोधनम् ।\nयथा स्थितेन तिष्ठामस्तथैवास्तंगतेहिताः ॥२१॥\nआलोकिता लोकदशा दृष्टा दृष्टान्तदृष्टयः ।\nनूनं संत्यक्तमस्माकं मनसा चञ्चलं वपुः ॥२२॥\nअनारतनिजालोके नित्यं चापरितापिनि ।\nकल्पागस्योपरि सदा वेद्मि कालकलागतिम् ॥२३॥\nरत्नगुच्छप्रकाशाख्ये ब्रह्मन्कल्पलतागृहे ।\nप्राणापानप्रवाहेण वेद्मि कल्पमखण्डितम् ॥२४॥\nअविज्ञातदिवारात्रौ ह्यस्मिन्नुच्चैः शिलोच्चये ।\nजानामि निजया बुद्ध्या लोककालक्रमस्थितिम् ॥२५॥\nसारासारपरिच्छेदि बोधाद्विश्रान्तिमागतम् ।\nनिरस्तचापलं शान्तं सुस्थिरं मे मुने मनः ॥२६॥\nसंसारव्यवहारोत्थैराशापाशैरसन्मयैः ।\nउद्गारैरिव भूकाको न वैवश्यं व्रजाम्यहम् ॥२७॥\nपरोपशमधर्मिण्या वयमालोकशीतया ।\nपश्यन्तो जागतीं मायां धिया धैर्यमुपागताः ॥२८॥\nभीमास्वपि महाबुद्धे दशास्वचलबुद्धयः ।\nविनिर्मलोपलाकाराः संप्राप्तासु यथाक्रमम् ॥२९॥\nइयमारम्भसुभगा तरला जागती स्थितिः ।\nभूयो भूयः परामृष्टा न च किंच न बाधते ॥३०॥\nसर्वाण्येव प्रयान्त्येव समायान्ति च वा न वा ।\nभगवन्भूतजालानि भयमस्माकमत्र किम् ॥३१॥\nभूतजालतरङ्गिण्या विशन्त्याः कालसागरे ।\nवयं संसारसरितस्तटस्था अप्यनादृताः ॥३२॥\nनोज्झामो न च गृह्णीमस्तिष्ठामो नेह च स्थिताः ।\nमृदुपादा दृशा कूरा वयमस्मिन्द्रुमे स्थिताः ॥३३॥\nवीतशोकभयायासैस्त्वादृशैः पुरुषोत्तमैः ।\nतुष्टैरनुगृहीताः स्मः संस्थिता विगतामयाः ॥३४॥\nततस्ततश्च पर्यस्तं लुठितं न च वृत्तिषु ।\nनापरामृष्टतत्त्वार्थमस्माकं भगवन्मनः ॥३५॥\nनिर्विकारे गतक्षोभे चात्मन्युपशमं गते ।\nचित्तरङ्गाः प्रबुद्धाः स्मः पर्वणीव महाब्धयः ॥३६॥\nभवदागमनाद्ब्रह्मन्निदानीं मुदिताशयाः ।\nमन्दरोद्धूतसर्वाङ्गः क्षीरोदो येन तन्यते ॥३७॥\nनातः परतरं किंचिन्मन्ये कुशलमात्मनः ।\nसन्तो यदनुगम्यन्ते संत्यक्तसकलैषणाः ॥३८॥\nआपातमात्ररम्येभ्यो भोगेभ्यः किमवाप्यते ।\nसत्सङ्गचिन्तामणितः सर्वसारमवाप्यते ॥३९॥\nस्निग्धगम्भीरमसृणमधुरोदारधीरवाक् ।\nत्रैलोक्यपद्मकोशेऽस्मिंस्त्वमेकः षट्पदायसे ॥४०॥\nअधिगतपरमात्मनोऽपि मन्ये भवदवलोकनशान्तदुष्कृतस्य ।\nमम सफलमिहाद्य जन्म साधो सकलभयापहरो हि साधुसङ्गः ॥४१॥"
  },
  {
    "text": "इत्यार्षे श्रीवासिष्ठमहारामायणे वा० दे० मो० निर्वाणप्रकरणे पू० भुशुण्डोपाख्याने भुशुण्डस्वरूपनिरूपणं नाम विंशः सर्गः ॥२०॥"
  }
]
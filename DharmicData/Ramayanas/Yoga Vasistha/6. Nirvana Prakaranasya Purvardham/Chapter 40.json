[
  {
    "text": "ईश्वर उवाच ।\nयथाकालं यथारम्भं न करोषि करोषि यत् ।\nचिन्मात्रस्य शिवस्यान्तस्तदेवार्चनमात्मनः ॥१॥\nतेनैवाह्लादमायाति याति प्रकटतां तथा ।\nतथा स्थितेन रूपेण स्वेनैव स्वयमीश्वरः ॥२॥\nरागद्वेषादिशब्दार्थानात्मन्यन्यतयामले ।\nसंभवन्ति पृथग्रूपावह्नौ वह्निकणा इव ॥३॥\nयद्यद्राजत्वदीनत्वसुखदुःखादिवेदनम् ।\nआत्मीयं परकीयं च तत्तदर्चनमात्मनः ॥४॥\nविश्वसंवित्तिरेवार्चा नित्यस्यात्मन एव च ।\nघटाद्यात्मतया ब्रह्म स्वयमात्मा तथैव च ॥५॥\nशिवं शान्तमनाभासमेकं भास्वरमागतम् ।\nजगत्प्रत्ययवत्सर्वमात्मरूपमिदं स्थितम् ॥६॥\nअहो नु चित्रमात्मैव घटाद्यन्यद्व्यवस्थितम् ।\nजीवादिस्वस्वभावोऽन्तर्नूनं विस्मृतिमानिव ॥७॥\nसर्वात्मकस्यानन्तस्य शिवस्यान्तः किलात्मनः ।\nपूज्यपूजकपूजाख्यो विभ्रमः प्रोदितः कुतः ॥८॥\nनियताकारता शान्ते न च संभवतीश्वरे ।\nयत्र संकल्प्यते ब्रह्मन्पूज्यपूजामयः क्रमः ॥९॥\nपूज्यपूजाद्यवच्छिन्नो देवो नित्यामलात्मनः ।\nसर्वशक्तेरनन्तस्य नेश्वरत्वस्य भाजनम् ॥१०॥\nत्रिजगत्प्रसृताच्छाच्छसंविद्रूपस्य चात्मनः ।\nनेश्वरस्याकृतेर्ब्रह्मन्व्यपदेशो हि युज्यते ॥११॥\nदेशकालपरिच्छिन्नो येषां स्यात्परमेश्वरः ।\nअस्माकमुपदेश्यास्ते न विपश्चिद्विपश्चिताम् ॥१२॥\nतदीयां दृष्टिमुत्सृज्य तथेमामवलम्ब्य च ।\nसमः स्वच्छमनाः शान्तो वीतरागो निरामयः ॥१३॥\nकामोपहारैरभितो यथाप्राप्तैरखिन्नधीः ।\nआत्मानमर्चयंस्तिष्ठ सुखदुःखशुभाशुभैः ॥१४॥\nअधिगतवति साधौ चैकमेवानुरूपं\nत्वयि तरलितजीवे जन्मदुःखादि किंचित् ।\nन लगति परिशून्ये सर्वतः स्फाटिकाङ्गे\nनवसदन इवाङ्के निष्कलङ्के कलङ्कः ॥१५॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मो० निर्वाणप्रकरणे पू० देवतातत्त्वविचारो नाम चत्वारिशः सर्गः ॥४०॥"
  }
]
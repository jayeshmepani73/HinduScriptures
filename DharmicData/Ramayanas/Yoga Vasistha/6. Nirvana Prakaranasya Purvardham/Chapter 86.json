[
  {
    "text": "चूडालोवाच ।\nआत्मस्वभाववशतो जातं जगदिदं महत् ।\nस्थितिं वासनयाभ्येत्य धर्माधर्मवशे स्थितम् ॥१॥\nवासनाह्रासमानीय धर्माधर्मैर्न गृह्यते ।\nततो न जायते जन्तुरिति नो दर्शनं मुने ॥२॥\nशिखिध्वज उवाच ।\nअत्युदारं महार्थं च वक्षि त्वं वदतां वर ।\nअनुभूतिमुपारूढं गूढं च परमार्थवत् ॥३॥\nत्वद्वाक्यविभवेनाद्य श्रुतेनानेन सुन्दर ।\nपीतेनेवामृतेनाहमन्तर्यातोऽस्मि शीतताम् ॥४॥\nतत्समासेन तां तावदात्मोत्पत्तिं वदाशु मे ।\nततः श्रोष्यामि यत्नेन ज्ञानगर्भां गिरं तव ॥५॥\nतेन पद्मजपुत्रेण मुनिना नारदेन तत् ।\nक्व कृतं वीर्यमार्येण कथयाद्य यथास्थितम् ॥६॥\nचूडालोवाच ।\nततो निबध्नता तेन मनोमत्तमतङ्गजम् ।\nविवेकविपुलालाने शुद्धया धीवरत्रया ॥७॥\nतद्वीर्यं कल्पकालाग्निगलितेन्दुद्रवोपमम् ।\nरसानां पारदादीनां दिव्यानामनुरञ्जनम् ॥८॥\nमुनिना पार्श्वगे कुम्भे स्फाटिके विलसद्रुचौ ।\nअद्भुते विद्रुताकारं चन्द्रे चन्द्र इवार्पितम् ॥९॥\nतत्र शैले बृहत्कान्ते स्थूलः पार्श्वेषु चाभितः ।\nगम्भीरकुक्षिः सुदृढश्चोपलाहननक्षमः ॥१०॥\nसंकल्पितेन क्षीरेण स कुम्भस्तेन पूरितः ।\nअमृतापूरभिन्नेन विधिनेवामृतार्णवः ॥११॥\nतत्र मासाद्गतो वृद्धिं मुनिमन्दाहुतिक्रमः ।\nअमृताब्धौ शुभो गर्भ इन्दोरिन्दुरिवानुजः ॥१२॥\nइन्दुं मास इवापूर्णं कालेन सुषुवे घटः ।\nगर्भं कमलपत्राक्षं प्रसूनमिव माधवः ॥१३॥\nपरिपूर्णसमस्ताङ्गः कुम्भाद्गर्भो विनिर्ययौ ।\nइन्दुः सूक्ष्मादिवाम्भोधेरपरः क्षयवर्जितः ॥१४॥\nदिनैः कतिपयैरेव वृद्धिमभ्याजगाम सः ।\nअप्रमेयाङ्गसौन्दर्यः शुक्लपक्षे शशी यथा ॥१५॥\nसर्वसंस्कारसंपन्ने स तस्मिन्नारदो मुनिः ।\nभाण्डाद्भाण्ड इवाशेषं विद्याधनमयोऽजयत् ॥१६॥\nदिनैः कतिपयैरेव विज्ञाताशेषवाङ्मयम् ।\nचकारैनं मुनिवरः प्रतिबिम्बमिवात्मनः ॥१७॥\nतेनाराजत पुत्रेण मुनिना मुनिनायकः ।\nरत्नाद्रौ प्रतिबिम्बेन संध्योदित इवोडुराट् ॥१८॥\nअथैनं पुत्रमादाय ब्रह्मलोकं स नारदः ।\nजगामाथ स्वपितरं ब्रह्माणं चाभ्यवादयत् ॥१९॥\nकृताभिवन्दनं ब्रह्मा पौत्रमादाय तं तदा ।\nअभिवादितवेदादिं स्वयमङ्के न्यवेशयत् ॥२०॥\nअथाशीर्वादमात्रेण सर्वज्ञं ज्ञानपारगम् ।\nपौत्रं तं कुम्भनामानं चकार कमलोद्भवः ॥२१॥\nसाधो सोऽहमयं कुम्भः पौत्रोऽहं पद्मजन्मनः ।\nपुत्रोऽहं नारदमुनेः कुम्भनामास्मि कुम्भजः ॥२२॥\nनिवसाम्यब्जजपुरे पित्रा सह यथासुखम् ।\nचत्वारः सुहृदो वेदा मम लीलाविलासिनः ॥२३॥\nमातृष्वसा मे गायत्री मम माता सरस्वती ।\nब्रह्मलोके मम गृहं पौत्रस्तत्रास्मि सुस्थितः ॥२४॥\nयथाकाममशेषेण जगन्ति विहराम्यहम् ।\nलीलया परिपूर्णत्वान्न तु कार्येण केनचित् ॥२५॥\nधरां पतति मे पादौ पततो न महीतले ।\nरजः स्पृशन्ति नाङ्गानि ग्लानिं नायाति मे वपुः ॥२६॥\nअद्याकाशपथा गच्छन्दृष्टवांस्त्वामहं पुरः ।\nइह तेनागतोऽस्म्यङ्ग सर्वं कथितवानिति ॥२७॥\nएषोऽहमित्यखिलमेव यथानुभूतं\nते वर्णितं ननु मया वनवासतज्ज्ञ ।\nसन्तो हि संकथनमार्यजनोत्तमेषु\nनिर्मान्त्यलं सुभगसंव्यवहारदक्षाः ॥२८॥\nश्रीवाल्मीकिरुवाच ।\nइत्युक्तवत्यथ मुनौ दिवसो जगाम\nसायंतनाय विधयेऽस्तमिनो जगाम ।\nस्नातुं सभा कृतनमस्करणा जगाम\nश्यामाक्षये रविकरैश्च सहाजगाम ॥२९॥"
  },
  {
    "text": "इत्यार्षे श्रीवासिष्ठमहारामा० वा० दे० मो० निर्वाणप्रकरणे पू० चूडालोपाख्याने कुम्भजननकथनं नाम षडशीतितमः सर्गः ॥८६॥\n॥अष्टादशो दिवसः॥"
  }
]
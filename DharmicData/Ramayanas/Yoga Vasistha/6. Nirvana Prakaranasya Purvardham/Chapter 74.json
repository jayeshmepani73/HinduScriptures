[
  {
    "text": "श्रीराम उवाच ।\nयथा चित्तचमत्कृत्या राज्ञो गङ्गावतारणम् ।\nभगीरथस्य संपन्नं तन्मे कथय भो प्रभो ॥१॥\nश्रीवसिष्ठ उवाच ।\nआसीद्भगीरथो नाम राजा परमधार्मिकः ।\nभुवः समुद्रयुक्ताया मण्डलीतिलकोपमः ॥२॥\nसंकल्पानन्तरं प्राप्ता यथाभिमतमर्थिनः ।\nचन्द्रप्रसन्नवदनादस्माच्चिन्तामणेरिव ॥३॥\nसाधूनां यो व्यवस्थार्थं धनान्यविरतं ददौ ।\nतृणमात्रमुपादत्ते क्वचिच्चिन्तामणिर्यथा ॥४॥\nवज्रसारमिव प्रोतमुज्वलन्नेमि योऽभिनत् ।\nअधो मणिरयोयन्त्रं सर्वदुर्जनचेष्टितम् ॥५॥\nअधूमवह्निदेहश्रीः श्रान्तोऽपि दैन्यमप्यलम् ।\nतमोऽहरन्नृणां नैशं द्युमणिर्वेश्मनामिव ॥६॥\nकिरन्नग्निकणासारमभितः स्वप्रतापजम् ।\nमध्याह्नसूर्यकान्ताग्निरिव ज्वलति योऽरिषु १७॥\nमृदुशीतलसंस्पर्शो यः समाह्लादयन्मनः ।\nसुज्ञानां द्रवति स्निग्धस्येन्दोरिन्दुमणिर्यथा ॥८॥\nजगद्यज्ञोपवीतस्य स्वर्गपातालवाहिनः ।\nगङ्गावाहस्य येनास्यां तृतीयः पूरितो गुणः ॥९॥\nअगस्त्यशोषितोऽम्भोधिर्गङ्गापूरेण पूरितः ।\nयेन दुष्पूरभूतोऽपि महासार्थोऽर्थिनामिव ॥१०॥\nगङ्गासोपानपद्धत्या येन पातालवासिनः ।\nयोजिता ब्रह्मणो लोके बान्धवा लोकबन्धुना ॥११॥\nब्रह्माणं शंकरं जह्नुं तपसाराधयंश्च यः ।\nभूयोभूयो ययौ खेदमशून्याध्यवसायिनः ॥१२॥\nयौवने वर्तमानस्य तस्य भूमिपतेरपि ।\nप्रविचारयतो लोकयात्रां पर्याकुलामिमाम् ॥१३॥\nसुविरागचमत्कारविचारकणिकोदभूत् ।\nवयस्यपि च तारुण्ये दैवाद्वल्ली मराविव ॥१४॥\nएकान्ते चिन्तयामास महीपतिरसाविति ।\nजगद्यात्रामिमां नित्यमसमञ्जसमाकुलम् ॥१५॥\nपुनर्दिनं पुनः श्यामा दानादानशतं पुनः ।\nतदेव भुक्तविरसं लक्ष्यते कर्म कुर्वताम् ॥१६॥\nयेन प्राप्तेन लोकेऽस्मिन्न प्राप्यमवशिष्यते ।\nतत्कृतं सुकृतं मन्ये शेषं कर्म विषूचिका ॥१७॥\nपुनःपुनः पर्युषितं कर्म कुर्वन्न लज्जते ।\nमूढ्बुद्धिरबुद्धिस्तु कः कुर्यात्किल बालवत् ॥१८॥\nअथैकदोद्विग्नमनाः कदाचित्त्रितलं गुरुम् ।\nएकान्तं संसृतेर्भीतः समपृच्छद्भगीरथः ॥१९॥\nभगीरथ उवाच ।\nअन्तःशून्यासु सुचिरं भ्रमत्संसारवृत्तिषु ।\nअरण्यानीषु चैतासु भृशं खिन्ना वयं विभो ॥२०॥\nजरामरणमोहादिरूपाणां भवकारिणाम् ।\nभगवन्सर्वदुःखानां कथमन्तः प्रजायते ॥२१॥\nत्रितल उवाच ।\nचिरसाम्यात्मनोत्थेन निर्विभागविलासिना ।\nराजन् ज्ञेयावबोधेन पूर्णेन भरितात्मना ॥२२॥\nक्षीयन्ते सर्वदुःखानि त्रुट्यन्ति ग्रन्थयोऽभितः ।\nसंशयाः समतां यान्ति सर्वकर्माणि चानघ ॥२३॥\nज्ञेयं विदुरथात्मानं संशुद्धं ज्ञप्तिरूपिणम् ।\nस च सर्वगतो नित्यं नास्तमेति न चोदयम् ॥२४॥\nभगीरथ उवाच ।\nचिन्मात्रं निर्गुणं शान्तमस्ति निर्मलमच्युतम् ।\nदेहादि नेतरत्किंचिदिति वेद्मि मुनीश्वर ॥२५॥\nकिं तत्र प्रतिपत्तिर्मे स्फुटतामेति नेतरा ।\nएतावन्मात्रसंवित्तिः स्यामहं भगवन्कथम् ॥२६॥\nत्रितल उवाच ।\nज्ञानेन ज्ञेयनिष्ठत्वमेति चेतो हृदम्बरे ।\nततः सर्ववपुर्भूत्वा भूयो जीवो न जायते ॥२७॥\nअसक्तिरनभिष्वङ्गः पुत्रदारगृहादिषु ।\nनित्यं च समचित्तत्वमिष्टानिष्टोपपत्तिषु ॥२८॥\nआत्मनोऽनन्ययोगेन तद्भावनमनारतम् ।\nविविक्तदेशसेवित्वमरतिर्जनसंसदि ॥२९॥\nअध्यात्मज्ञाननित्यत्वं तत्त्वज्ञानार्थदर्शनम् ।\nएतज्ज्ञानमिति प्रोक्तमज्ञानं तदतोऽन्यथा ॥३०॥\nरागद्वेषक्षयाकारं संसारव्याधिभेषजम् ।\nअहंभावोपशान्तौ तु राजन् ज्ञानमवाप्यते ॥३१॥\nभगीरथ उवाच ।\nशरीरेऽस्मिंश्चिरारूढो गिरौ तरुरिव स्वके ।\nअहंभावो महाभाग वद मे त्यज्यते कथम् ॥३२॥\nत्रितल उवाच ।\nपौरुषेण प्रयत्नेन त्यक्त्वा भोगौघभावनाम् ।\nगत्वा विकसितां सत्तामहंकारो विलीयते ॥३३॥\nयन्त्रणापञ्जरं यावद्भग्नं लज्जादिनाखिलम् ।\nअकिंचनत्वशेषेण स्फुटा तावदहंकृतिः ॥३४॥\nसर्वमेतद्धिया त्यक्त्वा यदि तिष्ठसि निश्चलः ।\nतदहंकारविलये त्वमेव परमं पदम् ॥३५॥\nशान्ताशेषविशेषणो विगतभीः संत्यक्तसर्वैषणो\nगत्वानूनमकिंचनत्वमरिषु त्यक्त्वा समग्रां श्रियम् ।\nशान्ताहंकृतिरस्तदेहकलनस्तेष्वेव भिक्षामट\nन्मामप्युज्झितवानलं यदिभवस्युच्चैस्त्वमुच्चैरसि ॥३६॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे पू० भगीरथोपदेशो नाम चतुःसप्ततितमः सर्गः ॥७४॥"
  }
]
[
  {
    "text": "श्रीवसिष्ठ उवाच ।\nएतदुक्तं परं तेन स्वयमेव च वेद्म्यहम् ।\nराम त्वमपि जानीषे यथेदं समवस्थितम् ॥१॥\nयत्रालीकमलीकेन किलालीके विलोक्यते ।\nतस्यां संसारमायायां किं सत्यं किमसन्मयम् ॥२॥\nयथा येन विकल्पेन यद्विकल्पेन कथ्यते ।\nतथा तेनात्मकल्पेन नगताऽप्यनुभूयते ॥३॥\nयथा द्रवत्वं पयसि यथा स्पन्दो नभस्वति ।\nयथा नभसि शून्यत्वं तथा सर्गत्वमात्मनि ॥४॥\nततः प्रभृति तेनैव क्रमेणार्चनमात्मनः ।\nअद्य यावद्गतव्यग्रः कुर्वन्नहमवस्थितः ॥५॥\nअनेनार्चाविधानेन मयेमे राम वासराः ।\nअखिन्नेनातिवाह्यन्ते व्यवहारपरा अपि ॥६॥\nयथाप्राप्तैः क्रियाचारकुसुमैरात्मनोऽर्चनम् ।\nव्युच्छिन्नमपि व्युच्छिन्नं न कदाचिदहर्निशम् ॥७॥\nग्राह्यग्राहकसंबन्धे सामान्ये सर्वदेहिनाम् ।\nयोगिनः सावधानत्वं यत्तदर्चनमात्मनः ॥८॥\nदृष्ट्यानया रघुपते सङ्गमुक्तेन चेतसा ।\nसंसारविरलारण्ये विहरास्मिन्न खिद्यसे ॥९॥\nदुःखे महति संप्राप्ते धनबन्धुवियोगजे ।\nएतां दृष्टिमवष्टभ्य विचारं कुरु सुव्रत ॥१०॥\nसुखदुःखे न कर्तव्ये धनबन्धूदयक्षये ।\nएवंप्राया एव सर्वा नित्यं संसारदृष्टयः ॥११॥\nजानास्येव गतिं चित्रां विषयाणां प्रमाथिनीम् ।\nयथायान्ति यथा यान्ति यथा परिभवन्ति च ॥१२॥\nएवमेव प्रवर्तन्ते प्रेमाणि च धनानि च ।\nएवमेवावहीयन्ते निमित्तैरविचारितैः ॥१३॥\nन तास्तव न तासां त्वं निर्मलान्तर्जगत्क्रियाः ।\nइदमित्थं जगत्किंचित्किं मुधा परितप्यसे ॥१४॥\nत्वमिहासि जगद्रूपं चिन्मात्रवितताकृते ।\nनिजावयवकावृत्तौ कः क्रमो हर्षशोकयोः ॥१५॥\nतात चिन्मात्ररूपोऽसि न ते भिन्नमिदं जगत् ।\nअतस्तव कथं कुत्र हेयोपादेयकल्पना ॥१६॥\nइति चिच्चक्रचाञ्चल्ये चिन्मये जगदम्बुधौ ।\nतरङ्गजाले चाम्भोधौ कः क्रमो हर्षशोकयोः ॥१७॥\nचिदेकतानतामेत्य सौषुप्तीमागतः स्थितिम् ।\nअद्यप्रभृति राम त्वं तुर्यावस्थात्मको भव ॥१८॥\nसमः समसमाभासो भास्वद्वपुरुदारधीः ।\nतिष्ठात्मार्चारतो नित्यं परिपूर्णं इवार्णवः ॥१९॥\nएतत्त्वं श्रुतवान्सर्वं स्थितस्त्वं परिपूर्णधीः ।\nयदिच्छसीतरत्प्रष्टुं तत्पृच्छ रघुनन्दन ॥२०॥\nयत्पृष्टं प्रथमे कल्पे तदद्य परिचोदय ।\nश्रीराम उवाच ।\nइदानीं संशयो ब्रह्मन्विनिवृत्तो विशेषतः ॥२१॥\nज्ञातं ज्ञातव्यमखिलं जाता तृप्तिरकृत्रिमा ।\nन मुनेऽस्ति मलं द्वित्वं न चेत्यं न च कल्पनम् ॥२२॥\nतदा ममाभूदज्ञानं प्रशान्तमधुना तु तत् ।\nकलङ्क आत्मनोऽस्तीति तदज्ञानवशेन या ॥२३॥\nभ्रान्तिरासीदिदानीं सा निवृत्ता त्वत्प्रसादतः ।\nन जायते न म्रियते न चैवात्मा कलङ्कितः ॥२४॥\nसर्वं च खल्विदं ब्रह्ममयमित्युदितोऽस्म्यलम् ।\nप्रश्नेभ्यः संशयेभ्यश्च वाञ्छितेभ्यश्च सर्वतः ॥२५॥\nशुद्धं मे निर्मलं चेतस्त्वष्ट्रा यन्त्रभ्रमादिव ।\nसर्वाचारोपदेशेषु प्राप्तप्रोक्तेषु साधुभिः ॥२६॥\nनिराकाङ्क्षी स्थितोऽस्म्यन्तः सुमेरुः कनकेष्विव ।\nन तदस्त्यस्ति यत्राशा न तदस्ति यदीप्सितम् ॥२७॥\nन तदस्ति यदादेयं हेयं मध्यं चराचरे ।\nइदं हेयमुपादेयमिदं सदिदमप्यसत् ॥२८॥\nइति चिन्ताभ्रमः शान्तो निपुणं परमो मुने ।\nन स्वर्गमभिवाञ्छामि द्वेष्मि वापि न रौरवम् ॥२९॥\nआत्मन्येव हि तिष्ठामि मन्दराद्रिरिवाभ्रमः ।\nकणशः कीर्णत्रिजगत्क्षीरसागरसंसृतिः ॥३०॥\nविश्रान्तश्चिरसंभ्रान्तो निर्भ्रमो राम मन्दरः ।\nअवस्त्विदमिदं वस्तु पश्येति कलनास्त्यलम् ॥३१॥\nहृदि तस्य कुसंदेहजालेन ज्वलिताधिकम् ।\nइदमित्थं जगदिति ज्ञातं येन मुनीश्वर ॥३२॥\nस यत्र याति कार्पण्यं जगतस्तन्न लभ्यते ।\nविचित्राकुलकल्लोलाज्जडाद्वृत्तिविवर्जितात् ॥३३॥\nत्वत्प्रसादेन भगवंस्तीर्णाः स्मो भवसागरात् ।\nसंपदामवधिर्ज्ञातो दृष्टः सीमान्त आपदाम् ॥३४॥\nसर्वसारेऽप्यदीनाः स्मः पूर्णाः स्मः परमेश्वर ।\nययावभेद्यामपरैर्दलिताशामतङ्गजम् ।\nसंसारसागरे सम्यग्वीरतामागतं मनः ॥३५॥\nपरिगलितविकल्पतामुपेतं\nप्रगलितवाञ्छमदीनसारसत्त्वम् ।\nत्रिजगति यदतिप्रसन्नरूपं\nप्रमुदितमन्तरनुत्तमं मनो मे ॥३६॥"
  },
  {
    "text": "इत्यार्षे श्रीवा०रामायणे वाल्मीकीये दे० मोक्षोपायेषु निर्वाणप्रकरणे पू० विश्रान्तिवर्णनं नाम त्रिचत्वारिंशः सर्गः ॥४३॥"
  }
]
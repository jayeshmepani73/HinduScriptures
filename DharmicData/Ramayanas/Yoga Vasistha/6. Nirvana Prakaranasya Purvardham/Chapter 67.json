[
  {
    "text": "दशरथ उवाच ।\nमुनिनायक तं भिक्षुं गत्वा संबोधयन्त्वमी ।\nनरा मत्प्रहिताः शीघ्रं चानयन्तु कुटीगतम् ॥१॥\nश्रीवसिष्ठ उवाच ।\nराजंस्तस्य महाभिक्षोः स देहः प्राणवर्जितः ।\nक्लेदो वैवर्ण्यमायातो नासौ जीवितभाजनम् ॥२॥\nतस्य भिक्षोस्तु जीवोऽसौ भूत्वा पद्मजसारसः ।\nजीवन्मुक्तः स्थितो भूयो नासौ संसृतिभाजनम् ॥३॥\nतद्गृहे मासपर्यन्ते बलान्निष्कासितार्गलाः ।\nअन्तराले तु तिष्ठन्ति भृत्या भिक्षुदिदृक्षवः ॥४॥\nततो नष्टाङ्गसंधानं कायं निष्काल्यते जले ।\nत्यक्ष्यन्त्यन्यं करिष्यन्ति भिक्षुमक्षुण्णमानसम् ॥५॥\nअनेनैवं सदेहेन भिक्षुर्मुक्तो व्यवस्थितः ।\nकथं प्रबोध्यते नष्टं तद्विहारे शरीरकम् ॥६॥\nएषा गुणमयी माया दुर्बोधेन दुरत्यया ।\nनित्यं सत्यावबोधेन सुखेनैवातिवाह्यते ॥७॥\nअसत्येव कृतारम्भा हेम्नः कटकता यथा ।\nप्रतिभासविपर्यासमात्रकारणकोदया ॥८॥\nपरमात्मनि वाचेयमित्थं मायानुमीयते ।\nतरङ्गालीव पयसि प्रेक्षामात्रविनाशिनी ॥९॥\nज्ञो हि दृश्यतया दीर्घस्वप्नात्स्वप्नान्तरं व्रजेत् ।\nएवं जीवत्वमायाति विवेकात्सर्वमात्मदृक् ॥१०॥\nयो यस्य प्रतिभासः स्यादात्मैव स स्वबोधतः ।\nस एवोदेति संसारः करञ्जवनगुल्मदृक् ॥११॥\nप्रत्येकं भूतमुदितं कृतं संसारमण्डलम् ।\nभिक्षोः स्वप्नान्तर इव परां भङ्गिमिवाम्भसः ॥१२॥\nप्रस्तुतः पद्मजादेव जगत्स्वप्नो यथोदितः ।\nतथैवास्वच्छचित्तोत्थो रूढः सर्वजनं प्रति ॥१३॥\nपितामहवदाभाति सर्गः स्वप्नविलासवत् ।\nप्रत्येकमुदितस्तेन ब्रह्माण्डानीव कोटिशः ॥१४॥\nस्फुरन्यथा तथा वास्मिञ्जीवः पश्यति विभ्रमम् ।\nहृदयेऽयं समर्थं च स्वप्नवद्दीर्घमान्तरम् ॥१५॥\nचित्सत्तामात्रमासाद्य प्रतीतिच्युतमात्रतः ।\nजरामरणदुःखानां क्वचिद्भाजनतां गतः ॥१६॥\nपातालं ब्रह्मलोकं वा चित्तत्सुकृतशालिनी ।\nचित्तांशस्पन्दमात्रेण कृत्वा कृत्वेव संस्थिता ॥१७॥\nचित्स्पन्दरूपिणी जीवनामरूपं गतात्मनि ।\nअन्यत्र च विलुठति गत्वा संभ्रमहारिणी ॥१८॥\nचित्तेति परमात्मा न परमात्मा न वा न किम् ।\nजीवदेहादिनाम्नोऽस्य प्रतिबिम्बादिवार्हता ॥१९॥\nब्रह्मण्येव परं ब्रह्म जगदृष्ट्यैव संस्थितम् ।\nशुद्धाकाशमिवाकाशे जले जलमिवामलम् ॥२०॥\nलोको ब्रह्मण एवायं जगद्रूपेषु तिष्ठति ।\nबिभेत्यन्यतया बोधात्प्रतिबिम्बादिवार्भकः ॥२१॥\nस्पन्देऽस्पन्दीकृते चेह स्वतः संज्ञा विलीयते ।\nसाप्यलं परिणामेन लीयतेऽग्नौ घृतं यथा ॥२२॥\nचित्स्पन्द एव चित्स्पन्दे सर्वात्मनि विजृम्भितः ।\nस्पन्दास्पन्दौ जृम्भणादि कल्पितं नात्र वास्तवम् ॥२३॥\nन स्पन्दोऽस्तीह नास्पन्दो नैकता वापि न द्विता ।\nशुद्धं चिन्मात्रसर्वस्वं यथैवास्ति तथा स्थितम् ॥२४॥\nसारेण तु विचारेण सर्वशब्दार्थयोः समे ।\nचिन्मात्रमेव ज्ञातेयं नास्तीत्यपि न विद्यते ॥२५॥\nभेदवेदनयोदेति भेदः प्रकृतिलाञ्छनम् ।\nअभेदबोधादखिले गलिते शिष्यते परम् ॥२६॥\nनानातैवास्य बोधेन स बोधस्त्वनवेक्षणात् ।\nपृच्छकं चैवमस्त्येव तस्मान्निःशङ्कता परा ॥२७॥\nततः स्वप्नो न जागर्तिर्न सुषुप्तिर्न तुर्यता ।\nन बन्धोस्ति न मोक्षोस्ति नान्यथाकल्पनात्मकम् ॥२८॥\nशान्तिरेका जगन्नाम्नी शान्तिरेवमवस्थिता ।\nअबोधोऽसत्य एवातः क्व द्रष्टृदृश्यदर्शनम् ॥२९॥\nस्पन्दोऽप्यस्पन्द एव स्यान्निःसंकल्पतया च ते ।\nन स्पन्दास्पन्दयोर्भिन्ना संकल्परहितैव चित् ॥३०॥\nद्वैतैक्यविकला रूपसंकल्पश्चिदभावनात् ।\nस च भावनमात्रेण गतो ब्रह्मैव शिष्यते। ॥३१॥\nचिच्चन्द्रबिम्बे संकल्पकलङ्कः स्फुरतीव यः ।\nनासौ कलङ्कस्तद्विद्धि चिद्धनस्य घनं वपुः ॥३२॥\nचिद्धनस्य न सन्नासन्स्थीयतां यत्तते पदे ।\nइत्यदोषमहाबोधसारसंग्रहणं कृतम् ॥३३॥\nचिच्चन्द्रबिम्बासंकल्पकलङ्कामृतविग्रहः ।\nत्वया भव्येन संस्पृष्टो भावाभावक्षयात्मना ॥३४॥\nभावाभावादिकलनां नीत्वा चिन्मयतां चितः ।\nसमोल्लासविलासान्तः समाश्वस यथासुखम् ॥३५॥\nस्पन्दास्पन्दौ कल्पनाकल्पना वा\nचित्ताम्नायो विद्धि नामाब्धिनाम्ना ।\nसर्वाकारा निर्वृतिः शान्तिसत्ता\nपूर्णापूर्णे ह्येकमेवास्थितेति ॥३६॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मो० निर्वाणप्रकरणे पू० ब्रह्मैक्यप्रतिपादनं नाम सप्तषष्टितमः सर्गः ॥६७॥"
  }
]
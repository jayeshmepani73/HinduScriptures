[
  {
    "text": "ईश्वर उवाच ।\nमुने श्रृणु कथं कार्यकारिणी स्पन्दशालिनी ।\nचरन्ती च तनुं पुंसामुपैति परमाभिधाम् ॥१॥\nप्राक्तनैस्तैर्निहन्त्येव स्वमनोमननेहितैः ।\nकर्मव्रातैर्विचित्रेहैः परिपीवरतां गतैः ॥२॥\nमनस्तया गता शक्तिः सज्जडेवागता चितेः ।\nसा स्फुरत्यनया ब्रह्मन्नुचिता शक्तिभूतया ॥३॥\nअस्याः प्रसादादिह सा चित्कलङ्कवती मुने ।\nजगद्गन्धर्वनगरं करोति न करोति च ॥४॥\nचित्ताद्यसत्तया देहो मूकस्तिष्ठति कुड्यवत् ।\nतत्सत्तया हि स्फुरति नभःसंप्रेरिताश्मवत् ॥५॥\nयथा स्फुरत्यतिजडमयोऽयस्कान्तसंनिधौ ।\nतथा स्फुरति जीवोऽयं सति सर्वगते परे ॥६॥\nसर्वस्थयात्मशक्त्यैव जीव एष स्फुरत्यलम् ।\nमुकुरो बिम्बमादत्ते द्रव्यात्मन्यस्थितादपि ॥७॥\nप्रविस्मृतस्वभावत्वाज्जीवोऽयं जडतां गतः ।\nमोहाद्विस्मृतभावत्वाच्छूद्रतामिव सद्द्विजः ॥८॥\nप्रविस्मृतस्वभावा हि चिच्चित्तत्वमुपागता ।\nमोहापहतचित्तत्वात्सुमहानिव दीनताम् ॥९॥\nजडयाऽवशया देहो वातशक्तिसमानया ।\nसंचाल्यते तदनया वारीव वीचिमालया ॥१०॥\nकर्मात्मना वराकेण जीवेन मनसामुना ।\nचाल्यन्ते देहयन्त्राणि पाषाणा इव वायुना ॥११॥\nशरीरशकटानां हि कर्षणे परमात्मना ।\nमनःप्राणोदयौ ब्रह्मन्कृतौ कर्मकृतौ दृढौ ॥१२॥\nचिज्जडं तूररीकृत्य रूपं जीवत्वमेत्य च ।\nमनोरथमुपारुह्य वहत्प्राणतुरंगमम् ॥१३॥\nक्वचिज्जातपदार्थत्वं क्वचिन्नष्टपदार्थताम् ।\nक्वचिद्वहुपदार्थत्वं क्वचिदेकपदार्थताम् ॥१४॥\nगतेव भिन्नेवास्त्येवमत्यजन्ती निजं पदम् ।\nजलतेव तरङ्गत्वं सैवासदसदोदिता ॥१५॥\nउपजीव्यात्मनो रूपं परं स्फुरति वृत्तिषु ।\nआलोकमुपजीव्येमं रूपश्रीर्दृश्यगा यथा ॥१६॥\nपरमात्मनि चित्तत्त्वे स्थिते सति निरामये ।\nजीवो जीवति सालोकं दीपे सति गृहं यथा ॥१७॥\nआधयो व्याधयश्चैव प्रयान्त्यस्य प्रपीनताम् ।\nअपामिव तरङ्गत्वं वीचित्वस्येव फेनता ॥१८॥\nआधिव्याधिभिराकीर्णशरीराम्भोजषट्पदः ।\nजीवो वैषम्यमायाति तरङ्गत्वे यथा पयः ॥१९॥\nचिच्छक्तिः सर्वशक्तित्वान्नाहं चिदिति भावनात् ।\nअत्र सैवैति वैवश्यं सूर्यो दीप्तैरिवाम्बुदैः ॥२०॥\nवैवश्याच्चयवती मौढ्यान्न विन्दत्यात्मसंविदम् ।\nघनजाड्यपराभूतः स्वाङ्गावदलनं यथा ॥२१॥\nप्राप्य चाप्यनुसंधानमस्या मोहो विनश्यति ।\nघनमोहरतो जन्तुः स्वकार्यस्मरणं यथा ॥२२॥\nयदाङ्गसंविदां वातस्पन्दशक्तिः प्रमोषतः ।\nन करोत्यनुसंधानं कुष्ठी स्पन्दैषणं यथा ॥२३॥\nअसंवित्स्पन्दतो देहे पद्मपत्रं हृदि स्थितम् ।\nन स्फुरत्यपरामृष्टं दारुपात्रं यथा बहिः ॥२४॥\nनिःस्पन्दे पद्मपत्रेऽन्तः प्राणाः शान्तिं प्रयान्त्यमी ।\nतालवृन्ते यथाऽस्पन्दे बहिः पवनशक्तयः ॥२५॥\nप्राणे शान्तेतरस्पर्शे जीवो निष्पूर्णमूकताम् ।\nयाति शान्ते नभोवायौ न दृश्यत्वं यथा रजः ॥२६॥\nविरजं विगताधारं मनो हि शिष्यते मुने ।\nतिष्ठत्यात्मपदं लब्ध्वा जलादितरुबीजवत् ॥२७॥\nइति वैकल्यमायातैः कारणौघैः समन्ततः ।\nपुर्यष्टके शमं याते देहः पतति निश्चलः ॥२८॥\nचिच्चेत्यचेतनान्मोहात्स्पन्दमायान्ति वासनाः ।\nतदीरिता स्मरत्यन्तरन्यद्विस्मरति स्वयम् ॥२९॥\nहृत्पद्मपत्रस्फुरणात्स्फुटं पुर्यष्टकं भवेत् ।\nहृत्पद्मयन्त्रे वहनाद्रुद्धे पुर्यष्टकं क्षयि ॥३०॥\nदेहे पुर्यष्टकं यावदस्ति तावत्स जीवति ।\nशान्ते पुर्यष्टके देहो मृत इत्युच्यते द्विज ॥३१॥\nविरुद्धमलसंबोधाच्छेदभेददशावशात् ।\nन प्रस्फुरति हृत्पद्मयन्त्रमभ्यन्तरे यदा ॥३२॥\nतदा पुर्यष्टकं शान्तिमुपैति गगने शनैः ।\nसंरोधिते वातयन्त्रे यथा पवनसंततिः ॥३३॥\nस्वसंवित्तिवशाज्जीवो वैवश्यमुपगच्छति ।\nपद्मयन्त्रं शरीरस्थं प्रवाहं याति नित्यदा ॥३४॥\nवासना विमला येषां हृदयान्नापसर्पति ।\nस्थिरैकरूपजीवास्ते जीवन्मुक्ताश्चिरायुषः ॥३५॥\nसंरुद्धे पद्मयन्त्रे हि प्राणे शान्तिमुपागते ।\nदेहः पतत्यधैर्योऽयं काष्ठलोष्टसमः क्षितौ ॥३६॥\nयथैव व्योम मरुति लीनं पुर्यष्टकं भवेत् ।\nतथैव तत्रैव तदा लयमेति मनो मुने ॥३७॥\nसुचिराभ्यस्तभावं तु वासनाखचितं मनः ।\nयत्र तत्र भ्रमत्स्वर्गनरकादि प्रपश्यति ॥३८॥\nशरीरं शवतामेति मनोमारुतवर्जितम् ।\nगते गृहजने दूरं गृहं संशून्यतामिव ॥३९॥\nसर्वगा चिच्चेतनतो जीवीभूय मनःस्थिता ।\nपुर्यष्टकवपुर्भूत्वा साऽऽतिवाहिकदेहिनी ॥४०॥\nतन्मात्रपञ्चकं चित्तं क्रोडीकृत्य व्यवस्थिता ।\nस्वप्नभ्रमवदाकारं भावात्स्थूलं प्रपश्यति ॥४१॥\nदृढभावनया पश्चात्तत्रैव रसशालिनी ।\nआतिवाहिकदेहत्वं विस्मरत्यखिलं क्षणात् ॥४२॥\nअसत्येव शरीरेऽस्मिन्कृतकृत्रिमभावना ।\nनयत्यसत्यं सत्यत्वं सत्यं चासत्यतामपि ॥४३॥\nसर्वगा हि चिदंशेन जीवीभूयाभवन्मनः ।\nमनः पुर्यष्टकरथमाक्रामति ततो जगत् ॥४४॥\nपुर्यष्टकं वातमयं देहमुत्थापयत्यलम् ।\nहृत्स्पन्दिवेताल इव जीवतीत्युच्यते तदा ॥४५॥\nक्षीणे पुर्यष्टके चित्तं यदा व्योमनि लीयते ।\nतदा स्फुरति देहोऽयं मृत इत्युच्यतेऽपि च ॥४६॥\nस्वभाववशतो जीवो विस्मृत्या शक्तिमृच्छति ।\nवैवश्यात्कालवशतः पर्णं जर्जरतामिव ॥४७॥\nजीवशक्तया परामृष्टे निरुद्धे पद्मयन्त्रके ।\nप्राणे संरोधमायाते म्रियते मानवो मुने ॥४८॥\nयथा जातानि जातानि चान्यान्यन्यानि कालतः ।\nवृक्षात्पर्णानि शीर्यन्ते शरीराणि तथा नृणाम् ॥४९॥\nजायन्ते च म्रियन्ते च शरीराणि शरीरिणाम् ।\nपादपानां च पर्णानि का तत्र परिदेवना ॥५०॥\nचिदम्बुधौ स्फुरन्त्येता देहबुद्बुदपङ्कतयः ।\nइतश्चान्या इतश्चान्या एतास्वास्था न धीमतः ॥५१॥\nसर्वगापि चिदेतस्मिंश्चेतसि प्रतिबिम्बति ।\nपदार्थमन्तरादत्ते नान्यो हि मुकुरादृते ॥५२॥\nचिदमलनभसि प्रयत्नरूपाः\nपरिवितते तदतन्मयाः स्फुरन्ति ।\nकलकलमुखराः स्फुटाभिरामा\nविविधशरीरविमोहतापनाय ॥५३॥"
  },
  {
    "text": "इत्यार्षे श्रीवा०रामायणे वाल्मीकीये दे० मोक्षोपायेषु निर्वाणप्रकरणे पू० देहपातविचारो नाम द्वात्रिंशः सर्गः ॥३२॥"
  }
]
[
  {
    "text": "श्रीवसिष्ठ उवाच ।\nअथ राम भुशुण्डोऽसौ न प्रहृष्टो न वक्रधीः ।\nसर्वाङ्गसुन्दरः श्यामः प्रावृषीव पयोधरः ॥१॥\nस्निग्धगम्भीरवचनः स्मितपूर्वाभिभाषणः ।\nकरस्थबिल्वफलवत्प्रतोलितजगत्त्रयः ॥२॥\nतृणवद्दृष्टसकलः प्रमेयीकृतसंसृतिः ।\nलोकाजवं जवीभावे दृष्टज्ञानपरावरः ॥३॥\nधीरस्थिरमहाकारो विश्रान्ति गतमन्दरः ।\nपरिपूर्णमनाः शुद्धः क्षीरार्णव इवागतः ॥४॥\nपरिविश्रान्तधीः शान्तः परमानन्दघूर्णितः ।\nआविर्भावतिरोभावतज्ज्ञः संसारजन्मनाम् ॥५॥\nसरभसवदनाभिरामरूपः प्रियमधुरोचितगानहृद्यवाक्यः ।\nस्वयमिव नवमाश्रितः शरीरं सकलभयापहरं प्रहर्षयुक्तः ॥६॥\nइदममलगिरा समाह शुद्धममृतमनुज्झितसंभ्रमक्रमेण ।\nकथयितुमखिलं निजं स्वरूपं मधुपमिव स्तनितेन मुग्धमेघः ॥७॥"
  },
  {
    "text": "इत्यार्षे श्रीवासिष्ठमहारामायणे वा० दे० मो०निर्वाणप्रकरणे पू० भुशुण्डोपाख्याने भुशुण्डस्वरूपवर्णनं नाम सप्तदशः सर्गः ॥१७॥"
  }
]
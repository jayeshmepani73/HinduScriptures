[
  {
    "text": "श्रीवसिष्ठ उवाच ।\nइति कुम्भवचो राजा भावयंस्तदकृत्रिमम् ।\nस्वयमात्मपदे तस्मिन्क्षणं परिणतोऽभवत् ॥१॥\nबभूवामीलितमनोलोचनः शान्तवाङ्मुनिः ।\nशिलातलादिवोत्कीर्णो निस्पन्दावयवाकृतिः ॥२॥\nततो मुहूर्तमात्रेण प्रबुद्धं स्फुरितेक्षणम् ।\nतमुवाच महाबाहो चूडाला कुम्भरूपिणी ॥३॥\nकुम्भ उवाच ।\nकच्चिदस्मिन्पदे स्फारे शुद्धे विततनिर्मले ।\nसुतल्पे निर्विकल्पानां सुखं विश्रान्तवानसि ॥४॥\nकच्चिदन्तः प्रबुद्धोसि कच्चिद्भ्रान्तिस्त्वयोज्झिता ।\nकच्चिज्ज्ञेयं परिज्ञातं दृष्टं द्रष्टव्यमेव वा ॥५॥\nशिखिध्वज उवाच ।\nभगवंस्त्वत्प्रसादेन महाविभवभूमिका ।\nमहती पदवी दृष्टा सर्वस्योर्ध्वं स्थिता मया ॥६॥\nसतां विदितवेद्यानामहो बत महात्मनाम् ।\nअपूर्वैकामृतमयः सङ्गः सारफलप्रदः ॥७॥\nजन्मनापि मया लब्धं यन्नाम न महामृतम् ।\nतदद्य त्वत्समासङ्गात्तेनैवासादितं स्वयम् ॥८॥\nअनन्तमाद्यममृतं चैतत्कमललोचन ।\nकथं नासादितमभूत्पूर्वमात्मपदं मया ॥९॥\nकुम्भ उवाच ।\nमनस्युपशमं याते त्यक्तभोगैषणे स्थिते ।\nकषायपाके निर्वृत्ते सर्वेन्द्रियगणस्य च ॥१०॥\nयान्ति चेतसि विश्रान्तिं विमला देशिकोक्तयः ।\nयथा सितांशुके शुद्धे बिन्दवः कुङ्कुमाम्भसः ॥११॥\nकषायाणामनन्तानां संभृतानां शरीरकैः ।\nस्ववासनास्वरूपाणामद्य पाकस्तवोदितः ॥१२॥\nदेहान्मलानि सर्वाणि कालेन कमलेक्षण ।\nसाधो वृक्षात्फलानीव पाकेन विगलन्त्यधः ॥१३॥\nवासनात्मसु यातेषु मलेषु विमलं सखे ।\nयद्वक्ति गुरुरन्तस्तद्विशतीषुर्यथा विसे ॥१४॥\nकषायपाके संपन्ने त्वं मयाद्य विबोधितः ।\nतेनाद्यैव तवाज्ञानक्षयो जातो महामते ॥१५॥\nअद्य पक्वकषायस्त्वमद्यैव ज्ञानसंकथाम् ।\nअद्येह सोपदेशस्त्वमद्यैवासि प्रबुद्धवान् ॥१६॥\nशुभाशुभानां सर्वेषां कर्मणामद्य संक्षयः ।\nसत्सङ्गव्यपदेशेन तव निष्पत्तिमागतः ॥१७॥\nयावदस्य दिनस्यैष पूर्वभागो महीपते ।\nतावच्चेतोहंममेति तवाज्ञानं बभूव ह ॥१८॥\nइदानीं मद्वचोबोधाच्चेतसि क्षयमागते ।\nहृदयात्संपरित्यक्ते संप्रबुद्धोऽसि भूपते ॥१९॥\nहृदि यावन्मनःसत्ता तावदज्ञानसस्थितिः ।\nचित्ते चित्ततया त्यक्ते ज्ञानस्याभ्युदयो भवेत् ॥२०॥\nद्वित्वैकत्वदृशौ चित्तं तदेवाज्ञानमुच्यते ।\nएतयोर्यो लयो दृष्टेस्तज्ज्ञानं सा परा गतिः ॥२१॥\nप्रबुद्धोऽसि विमुक्तोऽसि त्यक्तं चित्तं त्वया नृप ।\nसदसत्तामयत्वं हि त्वया त्यक्तमसत्पदम् ॥२२॥\nवीतशोको निरायासो निःसङ्गोऽनन्य आत्मवान् ।\nमहोदयो मुनिर्मौनी स्वरूपे तिष्ठ निर्मले ॥२३॥\nशिखिध्वज उवाच ।\nएवं हि भगवन् जन्तोर्मूर्खस्यैवास्ति चित्तभूः ।\nप्रबुद्धस्य न तज्ज्ञस्य चित्तं नाम किल प्रभो ॥२४॥\nजीवन्मुक्तास्तदेते हि विहरन्ति कथं वद ।\nअविद्यमानमनसो युष्मदाद्यास्तथा नराः ॥२५॥\nइति मे कथयाशेषमन्यैः स्ववचनांशुभिः ।\nहार्दं तमो मे निपुणमेवंप्रायैः प्रमार्जय ॥२६॥\nकुम्भ उवाच ।\nयथा वदसि तत्त्वज्ञ तत्तथैव हि नान्यथा ।\nचित्तं हि जीवन्मुक्तानां नास्त्यङ्कुर इवाश्मनाम् ॥२७॥\nपुनर्जननयोग्या या वासना घनवासना ।\nसा प्रोक्ता चित्तशब्देन न सा तज्ज्ञस्य विद्यते ॥२८॥\nयया वासनया तज्ज्ञा विहरन्तीह कर्मसु ।\nतां त्वं सत्त्वाभिधां विद्धि पुनर्जननवर्जिताम् ॥२९॥\nजीवन्मुक्ता महात्मानः सत्त्वस्थाः संयतेन्द्रियाः ।\nविहरन्ति गतासङ्गं न चित्तस्थाः कदाचन ॥३०॥\nमूढं चित्तं चित्तमाहुः प्रबुद्धं सत्त्वमुच्यते ।\nअप्रबुद्धा हि चित्तस्थाः सत्त्वस्थास्तु महाधियः ॥३१॥\nभूयः प्रजायते चित्तं सत्त्वं भूयो न जायते ।\nअप्रबुद्धस्य बन्धोस्ति न प्रबुद्धस्य भूपते ॥३२॥\nसत्ववानसि संजातो महात्यागी स्थितो भवान् ।\nअशेषेण त्वया चित्तं त्यक्तमद्येति वेद्म्यहम् ॥३३॥\nसमस्तवासनोन्मुक्तो राजन्नद्यैव राजसे ।\nआकाशसाम्यमायातं मन्ये तव मुने मनः ॥३४॥\nशमं प्राप्तोऽसि परमं सिद्धः समसमस्थितिः ।\nअयं हि स महात्यागः सर्वं यत्तत्समुज्झितम् ॥३५॥\nस्वर्गापवर्गवित्तादि तपोदानफलाद्यपि ।\nप्रबुद्धमेधया साधो धिया परमबोधया ॥३६॥\nतपो नाम कियन्मात्रदुःखक्षयकरं भवेत् ।\nक्षयातिशयनिर्मुक्तं यत्सुखं समतामयम् ॥३७॥\nतत्सत्तद्वस्तु तत्किंचिन्न तु स्वर्गादि भङ्गुरम् ।\nभावाभावैरुपारूढं स्थिताधिगतवेदनम् ॥३८॥\nस्वर्गो नाम किमानन्दः सोपि संदेहसंस्थितः ।\nअप्राप्तस्वात्मसंसिद्धेः क्रियाकाण्डः शुभो भवेत् ॥३९॥\nयेन नासादितं हेम रीतिं किं स परित्यजेत् ।\nचूडालादिसमासङ्गाद्भवेज्ज्ञत्वं सुखेन ते ॥४०॥\nतत्किमर्थमनर्थेऽस्मिन्निमग्नस्त्वं तपोमये ।\nआश्रमादिविकल्पांशसाध्यस्याद्य कुकर्मणः ॥४१॥\nआद्यन्तावस्य सुमते मध्य एव सुखं स्म भो ।\nयतस्ते समयो जातो यस्मिन्परिणमन्ति च ॥४२॥\nतपोरूपा विकल्पांशास्तत्र बद्धपदो भव ।\nचिद्व्योम्नोनभसोत्यच्छात्सर्वेभावाः समुत्थिताः ॥४३॥\nतथैव परिदृश्यन्ते तत्रैव विलयं गताः ।\nइदं कार्यमिदं नेति संकल्पा ब्रह्मबिन्दवः ॥४४॥\nवन्ध्यं शिखिध्वज त्यक्त्वा पूर्णमेव समाश्रय ।\nइष्टं मे प्रार्थयस्वेति यथैव प्रार्थ्यते सखे ॥४५॥\nस्त्रिया तथैव स कथं दयितः प्रार्थ्यते स्वयम् ।\nसंकल्परचितानेतान्भावानापतभासुरान् ॥४६॥\nगृह्णन्ति न महात्मानः प्राज्ञा जलरवीनिव ।\nस्वर्गमोक्षादिफलदं यत्किंचित्सर्वमेव तत् ॥४७॥\nत्यक्त्वा समसमाभासो योऽस्यसावेव वै भव ।\nसत्त्वं सत्त्वेन नाशेन नाश्यं हि विगतस्पृहः ॥४८॥\nपदार्थौघमिमं गृह्णंस्तिष्ठास्पन्दितचित्तभूः ।\nअपरिस्पन्दचित्तस्य संसृतिर्नेह धावति ॥४९॥\nपौरुषप्रभवा साधो विपत्तिर्हि मतौ यथा ।\nयानि यानीह दुःखानि प्रस्फुरन्ति जगत्त्रये ॥५०॥\nचेतश्चापलजान्येव तानि तानि महीपते ।\nस्थिरं शान्तं गतस्पन्दं यस्य चित्तमचापलम् ।\nसदैव स महानन्दी साम्राज्यस्य स भाजनम् ॥५१॥\nअथ चेतसि तत्त्वज्ञ स्पन्दास्पन्दौ त्वमेकताम् ।\nनीत्वा तिष्ठ यथाकाममैक्यमागत्य शाश्वतम् ॥५२॥\nशिखिध्वज उवाच ।\nकथमैक्यं विभो यातः स्पन्दास्पन्दाविमावुभौ ।\nसर्वसंशयविच्छेदकारिन्नेतद्वदाशु मे ॥५३॥\nकुम्भ उवाच ।\nएकं वस्तु जगत्सर्वं चिन्मात्रं वारिवाम्बुधि ।\nतदेव स्पन्दते धीभिः शुद्धवारिव वीचिभिः ॥५४॥\nब्रह्म चिन्मात्रममलं सत्त्वमित्यादिनामकम् ।\nयद्गीतं तदिदं मूढाः पश्यन्त्यङ्ग जगत्तया ॥५५॥\nचित्स्पन्द एव सर्वस्वं सर्गे तस्माद्धि संसृतिः ।\nपरिस्पन्दो हि विन्ध्यादिशब्दस्पन्दसमं परम् ॥५६॥\nचितः स एव चेत्स्पन्दस्तथाऽस्पन्दश्च भावितः ।\nएकरूपतया नाम तत्रेदममलं शिवम् ॥५७॥\nसर्गश्चित्स्पन्दमात्रात्मा सम्यग्दृष्टौ विलीयते ।\nउदेत्यसम्यग्दृष्टीनां रज्ज्वां सर्पभ्रमो यथा ॥५८॥\nसस्पन्दा चित्तदभिधा निःस्पन्दा त्वियमातता ।\nतुर्यातीतपदारूढा वाचा वक्तुं न पार्यते ॥५९॥\nशास्त्रसज्जनसंपर्कसंतताभ्यासयोगतः ।\nकालेनामलतां याते चेतसीन्दाविवोदिता ॥६०॥\nएतत्केवलमाभातं स्वानुभूतिभिराततम् ।\nकथ्यते स्वानुभूतेषु स्वयं स्वं रूपमात्मना ॥६१॥\nप्राप्तोऽसि सारं स्वमनादिमध्य-\nमत्रैव तिष्ठ स्वपदे निविष्टः ।\nनो रूपनिर्भेदमहाचिदात्मा\nजातोऽसि साधो खलु वीतशोकः ॥६२॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मो० निर्वाणप्रकरणे पू० चू० शिखिध्वजबोधनं नामैकाधिकशततमः सर्गः ॥१०१॥"
  }
]
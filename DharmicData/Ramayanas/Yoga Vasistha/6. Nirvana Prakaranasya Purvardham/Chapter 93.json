[
  {
    "text": "श्रीवसिष्ठ उवाच ।\nअथोत्थाय ददाहासौ शुष्कं तत्तृणमन्दिरम् ।\nअज्ञेन स्वेन मनसा वृथा संकल्पकल्पितम् ॥१॥\nशिष्टं यत्किंचिदभवत्तत्सर्वं स शिखिध्वजः ।\nअसंरब्धमना मौनी क्रमेण समया धिया ॥२॥\nददाह च स चिक्षेप तत्याज च बभञ्ज वा ।\nभाण्डजातं स्ववसनं भोजनाद्यपि तुष्टवत् ॥३॥\nस बभूवाश्रमस्तस्य दृष्टनष्टजनस्थितिः ।\nवीरभद्रबलध्वस्तदक्षयज्ञाश्रमोपमः ॥४॥\nआश्रमात्ते मृगगणास्त्यक्तरोमन्थमुद्ययुः ।\nसाग्निदाहात्पुरवराद्भीतभीतजना इव ॥५॥\nभाण्डजातं दहत्यग्नौ सहशुष्केन्धनेन तत् ।\nकेवलाकृतिरस्नेहस्तुष्टिमानाह भूपतिः ॥६॥\nशिखिध्वज उवाच ।\nवासनां तत्र संत्यज्य सर्वत्यागी स्थितो ह्यहम् ।\nअहो नु चिरकालेन देवपुत्र प्रबोधितः ॥७॥\nसंपन्नः केवलः शुद्धः सुखेनोद्बोधवानहम् ।\nकिं नाम किल वस्त्वेतद्भवेत्सांकल्पिकक्रमम् ॥८॥\nयावद्यावत्प्रहीयन्ते विविधा बन्धहेतवः ।\nतावत्तावत्समायाति परमां निर्वृतिं मनः ॥९॥\nशाम्यामि परिनिर्वामि सुखितोऽस्मि जयाम्यहम् ।\nविबन्धाः प्रक्षयं याताः सर्वत्यागो मया कृतः ॥१०॥\nदिगम्बरो दिक्सदनो दिक्समोऽयमहं स्थितः ।\nदेवपुत्र महात्यागात्किमन्यदवशिष्यते ॥११॥\nकुम्भ उवाच ।\nसर्वमेव न संत्यक्तं त्वया राजन् शिखिध्वज ।\nसर्वत्यागपरानन्दे मा मुधाभिनयं कुरु ॥१२॥\nतवास्त्येवापरित्यक्तः सर्वस्माद्भाग उत्तमः ।\nयं परित्यज्य निःशेषं परामायास्यशोकताम् ॥१३॥\nश्रीवसिष्ठ उवाच ।\nइति श्रुतवता तेन किंचित्संचिन्त्य भूभृता ।\nइदमुक्तं महाबाहो राम राजीवलोचन ॥१४॥\nशिखिध्वज उवाच ।\nइन्द्रियव्यालसंघातो रक्तमांसमयाकृतिः ।\nशिष्यते सर्वसंत्यागे देहो मे देवतात्मज ॥१५॥\nतदुत्थाय पुनर्देहं भृगुपातादविघ्नतः ।\nविनाशात्मकतां नीत्वा सर्वत्यागी भवाम्यहम् ॥१६॥\nश्रीवसिष्ठ उवाच ।\nइत्युक्त्वा देहमग्रस्थे श्वभ्रे त्यक्तुमसौ जवात् ।\nकरोति यावदुत्थानं तावत्कुम्भोऽप्युवाच ह ॥१७॥\nकुम्भ उवाच ।\nराजन्किमिति देहं त्वं निरागस्कं महावटे ।\nत्यजस्यज्ञो हि वृषभः कुपितो हन्ति तर्णकम् ॥१८॥\nजडो वराको मूकात्मा तपस्वी देहको ह्ययम् ।\nन कश्चन तवैतस्मिन्मा मुधैव तनुं त्यज ॥१९॥\nआत्मन्येवैष मूकात्मा ध्यानवानवतिष्ठते ।\nसंचाल्यते परेणैव तरङ्गेणैव काष्ठकम् ॥२०॥\nक्षोभयत्यन्य एवैनं निग्रहार्हो मुहुर्बलात् ।\nतपस्विनं यथैकान्तं संस्थितं मत्ततस्करः ॥२१॥\nसुखदुःखादिभूत्या हि नापराधि शरीरकम् ।\nनात्मनः फलवानात्मस्पन्दे वृक्षोऽपराधवान् ॥२२॥\nवातः फलशिरःपुष्पपातनं कुरुते स्फुरन् ।\nतरुणा साधुना धीरापराद्धं किमात्मनः ॥२३॥\nत्यक्तेनापि शरीरेण किल तामरसेक्षण ।\nसर्वत्यागो न ते याति निष्पत्तिं विषमो हि सः ॥२४॥\nभृगौ केवलमेतत्त्वं निरागस्कं शरीरकम् ।\nमुधा क्षिपसि नो देहत्यागे तत्त्यागिता भवेत् ॥२५॥\nयेनायं क्षोभ्यते देहो मत्तेभेनेव पादपः ।\nतत्संत्यजसि चेत्पापं तन्महात्यागवान्भवान् ॥२६॥\nतस्मिंस्त्यक्ते भवेत्त्यक्तं सर्वं देहादि भूपते ।\nनो चेन्निमग्नमप्येतद्भूयोभूयः प्ररोहति ॥२७॥\nशिखिध्वज उवाच ।\nकेनायं चाल्यते देहः किं बीजं जन्मकर्मणाम् ।\nकस्मिंस्त्यक्ते परित्यक्तं सर्वं भवति सुन्दर ॥२८॥\nकुम्भ उवाच ।\nसाधो न देहत्यागेन न राज्यत्यजनेन च ।\nन चोटजादिशोषेण सर्वत्यागो भवेन्नृप ॥२९॥\nयत्सर्वं सर्वतो यच्च तस्मिन्सर्वैककारणे ।\nसर्वस्मिन्संपरित्यक्ते सर्वत्यागः कृतो भवेत् ॥३०॥\nशिखिध्वज उवाच ।\nसर्वं सर्वगतं सर्वहेयं त्याज्यं च सर्वदा ।\nसर्वं किमुच्यते ब्रूहि सर्वतत्त्वविदां वर ॥३१॥\nकुम्भ उवाच ।\nसाधो सर्वगताकारं जीवप्राणादिनामकम् ।\nन जडं नाजडं भ्रान्तं चित्तं सर्वमिति स्मृतम् ॥३२॥\nचित्तमेव भ्रमं विद्धि विद्धि चेतो नरं नृप ।\nचित्तं विद्धि जगज्जालं चित्तं सर्वमिति स्मृतम् ॥३३॥\nराज्यादेरथ देहादेराश्रमादेर्महीपते ।\nसर्वस्यैव मनो बीजं तरुबीजं तरोरिव ॥३४॥\nसर्वस्य बीजे संत्यक्ते सर्वं त्यक्तं भवत्यलम् ।\nसंभवासंभवाद्भूप सर्वत्यागो भवेदिति ॥३५॥\nसर्वधर्माद्यधर्मा वा राज्यादि विपिनादि वा ।\nसचित्तस्य परं दुःखं निश्चित्तस्य परं सुखम् ॥३६॥\nइदं विवर्तते सर्वं चित्तमेव जगत्तया ।\nदेहाद्याकारजालेन बीजं वृक्षतया यथा ॥३७॥\nपादपः पवनेनेव भूकम्पेनेव पर्वतः ।\nभस्त्रा भस्त्राभरेणायं देहश्चित्तेन चाल्यते ॥३८॥\nसर्वभूतोपभोगानां जरामरणजन्मनाम् ।\nमहामुनीनां सुदृढं चित्तं विद्धि समुद्गकम् ॥३९॥\nइदं प्रवर्तते सर्वं चित्तमेव जगत्तया ।\nदेहाद्याकारजालेन चित्तं जीवो मनोमयम् ॥४०॥\nबुद्धिर्महदहंकारः प्राणश्चेत्यादिभिर्मुने ।\nक्रियानुरूपैरभिधाव्यापारैः शान्तमुच्यते ॥४१॥\nचित्तं सर्वमिति प्राहुस्तस्मिंस्त्यक्ते महीपते ।\nसर्वाधिव्याधिसीमान्तः सर्वत्यागः कृतो भवेत् ॥४२॥\nचित्तत्यागं विदुः सर्वत्यागं त्यागविदां वर ।\nतस्मिन्सिद्धे महाबाहो सत्यं किं नानुभूयते ॥४३॥\nचित्ते त्यक्ते लयं याति द्वैतमैक्यं च सर्वतः ।\nशिष्यते परमं शान्तमच्छमेकमनामयम् ॥४४॥\nअस्याश्चित्तं विदुः क्षेत्रं संसृतेः सस्यसंततेः ।\nक्षेत्रे त्वक्षेत्रतां याते शालेः क इव संभवः ॥४५॥\nचित्तमेव विचित्रेहं भावाभावविलासिना ।\nविवर्ततेऽर्थभावेन जलमूर्मितया यथा ॥४६॥\nचित्तोत्सादनरूपेण सर्वत्यागेन भूपते ।\nसर्वमासाद्यते सम्यक् साम्राज्येनेव सर्वदा ॥४७॥\nसर्वत्यागस्य विषयो यथैवान्योऽस्ति ते तथा ।\nत्वमप्यन्यस्य भवसि त्यागिन्गृह्णासि वै नृप ॥४८॥\nसूत्रं मुक्ताफलेनेव जगज्जालं त्रिकालकम् ।\nसर्वमन्तः कृतं तेन येन सर्वं समुज्झितम् ॥४९॥\nयेन सर्वं परित्यक्तं तस्मिञ्छून्येऽपि संस्थितम् ।\nजगत्सर्वं त्रिकालस्थं तन्तौ मुक्तावली यथा ॥५०॥\nअस्नेहेनेव दीपेन येन सर्वं समुज्झितम् ।\nसस्नेहेनेव दीपेन तेन सर्वं प्रकाशितम् ॥५१॥\nस्थितं सर्वं परित्यज्य यः शेतेऽस्नेहदीपवत् ।\nस राजते प्रकाशात्मा समः सस्नेहदीपवत् ॥५२॥\nसमस्तवस्तुनिष्कासे यथा त्वमवशिष्यसे ।\nसर्वत्यागे कृते तादृग्विज्ञानमवशिष्यते ॥५३॥\nसमस्तवस्तुदाहेऽपि यथा त्वं नेतरो नृप ।\nसर्वत्यागत एवाङ्ग तथा निर्वाणमुच्यते ॥५४॥\nसर्वत्यागो हि शून्यात्मा आश्रयः सर्वसंविदाम् ।\nअनन्तानामुदाराणां खमिवेदं दिवौकसाम् ॥५५॥\nसर्वत्यागरसापाने जरामरणभीतयः ।\nन काश्चन प्रबाधन्ते खस्येव व्योमलेखिकाः ॥५६॥\nसर्वत्यागो महत्त्वस्य कारणं निर्मलद्युतेः ।\nसर्वं त्यजसि चेद्यस्माद्बुद्धिस्थैर्यं बृहत्तमम् ॥५७॥\nसर्वत्यागः परानन्दो दुःखमन्यत्सुदारुणम् ।\nइत्योमित्युररीकृत्य यदिच्छसि तदाचर ॥५८॥\nसर्वं त्यजति यस्तस्य सर्वमेवोपतिष्ठते ।\nयथैवाम्बु विशत्यग्नौ तथैवायाति वारिधौ ॥५९॥\nसर्वत्यागान्तरेवास्ति ज्ञानमात्मप्रसादकम् ।\nयच्छून्यं किल भाण्डस्य तत्र रत्नादि तिष्ठति ॥६०॥\nसर्वत्यागवशादेव हृतकाले कलावपि ।\nशाक्येन विगताशङ्कं मुनिना मेरुवत्स्थितम् ॥६१॥\nसर्वत्यागो महाराज सर्वसंपत्समाश्रयः ।\nन गृह्णाति हि यत्किंचित्सर्वं तस्मै प्रदीयते ॥६२॥\nकृत्वा सर्वपरित्यागं शान्तः स्वस्थो वियत्समः ।\nसौम्यो भवसि यद्रूपस्तद्रूपो भव भूपते ॥६३॥\nसर्वं परित्यज्य महास्वभाव\nत्यजस्यथो येन च तद्विहाय ।\nत्यागाभिमानं च मलं विमुच्य\nविमुक्तरूपो भव भूमिपाल ॥६४॥"
  },
  {
    "text": "इत्यार्षे श्रीवासिष्ठमहारामा० वाल्मी० दे० मोक्षो० निर्वाणप्रकरणे पू० चू० शिखिध्वजावबोधनं नाम त्रिनवतितमः सर्गः ॥९३॥"
  }
]
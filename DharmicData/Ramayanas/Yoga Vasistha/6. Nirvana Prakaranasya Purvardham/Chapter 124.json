[
  {
    "text": "श्रीवसिष्ठ उवाच ।\nयथा सत्त्वमुपेक्ष्य स्वं शनैर्विप्रो दुरीहया ।\nअङ्गीकरोति शूद्रत्वं तथा जीवत्वमीश्वरः ॥१॥\nभूतानि द्विविधान्येव प्रतिसर्गे स्फुरन्ति वै ।\nआद्यविस्पन्दजातानि तानि निष्कारणानि वै ॥२॥\nईश्वरात्समुपागत्य पुनर्जन्मान्तराणि च ।\nभूतान्यनुभवत्यङ्ग स्वकृतैरेव कर्मभिः ॥३॥\nकार्यकारणभावोऽयमीदृशो जन्मकर्मणोः ।\nअकारणमुपायान्ति सर्वे जीवा परात्पदात् ॥४॥\nपश्चात्तेषां स्वकर्माणि कारणं सुखदुःखयोः ।\nआत्मज्ञानात्समुत्पन्नः संकल्पः कर्मकारणम् ॥५॥\nसंकल्पित्वं हि बन्धस्य कारणं तत्परित्यज ।\nमोक्षस्तु निःसंकल्पित्वं तदभ्यासपरो भव ॥६॥\nसावधानो भव त्वं च ग्राह्यग्राहकसंभ्रमे ।\nअजस्रमेव संकल्पदशाः परिहरञ्छनैः ॥७॥\nमा भव ग्राह्यभावात्मा ग्राह्यकात्मा च मा भव ।\nभावनामखिलां त्यक्त्वा यच्छिष्टं तन्मयो भव ॥८॥\nअजस्रं यं यमेवार्थं पतत्यक्षगणोऽनघ ।\nबध्यते तत्र रागेण तत्रारागेण मुच्यते ॥९॥\nकिंचिद्यद्रोचते तुभ्यं तद्बद्धोऽसि भवस्थितौ ।\nन किंचिद्रोचते चित्ते तन्मुक्तोऽसि भवस्थितौ ॥१०॥\nतस्मात्पदार्थनिचयात्सह स्थावरजङ्गमात् ।\nतृणादेर्देवकायान्तान्मा किंचित्तव रोचताम् ॥११॥\nयत्करोषि यदश्नासि यज्जुहोषि ददासि यत् ।\nन कर्तासि न भोक्तासि तत्र मुक्तमतिः शमी ॥१२॥\nसन्तोऽतीतं न शोचन्ति भविष्यच्चिन्तयन्ति नो ।\nवर्तमानं च गृह्णन्ति कर्म प्राप्तमखण्डितम् ॥१३॥\nमनसि ग्रथिता भावास्तृष्णामोहमदादयः ।\nमनसैव मनो राम च्छेदनीयं विजानता ॥१४॥\nविवेकेनातितीक्ष्णेन बलादय इवायसा ।\nमनसैव मनश्छिन्धि सर्वभ्रमस्य शान्तये ॥१५॥\nक्षालयन्ति मलेनैव मलं क्षालनकोविदाः ।\nवारयन्त्यस्त्रमस्त्रेण विषं प्रति विषेण च ॥१६॥\nजीवस्य त्रीणि रूपाणि स्थूलसूक्ष्मपराणि च ।\nतत्रास्य यत्परं रूपं तद्भज द्वे परित्यज ॥१७॥\nपाणिपादमयो योऽयं देहो भोगाय वल्गति ।\nभोगार्थमेतज्जीवस्य रूपं स्थूलमिहास्थितम् ॥१८॥\nस्वसंकल्पमयाकारं यावत्संसारभावि यत् ।\nचित्तं तद्विद्धि जीवस्य रूपं रामातिवाहिकम् ॥१९॥\nआद्यन्तरहितं सत्यं चिन्मात्रं निर्विकल्पकम् ।\nयत्तद्विद्धि परं रूपं तृतीयं विश्वरूपकम् ॥२०॥\nएतत्तुर्यपदं शुद्धमत्र बद्धपदो भव ।\nसंपरित्यज्य पूर्वे द्वे मा तत्रात्ममतिर्भव ॥२१॥\nश्रीराम उवाच ।\nजाग्रत्स्वप्नसुषुप्तेषु स्थितं त्रिष्वप्यलक्षितम् ।\nतुर्यं ब्रूहि विशेषेण विविच्य मुनिनायक ॥२२॥\nश्रीवसिष्ठ उवाच ।\nअहंभावानहंभावौ त्यक्त्वा सदसती तथा ।\nयदसक्तं समं स्वच्छं स्थितं तत्तुर्यमुच्यते ॥२३॥\nया स्वच्छा समता शान्ता जीवन्मुक्तव्यवस्थितिः ।\nसाक्ष्यवस्था व्यवहृतौ सा तुर्यकलनोच्यते ॥२४॥\nनैतज्जाग्रन्न च स्वप्नं संकल्पानामसंभवात् ।\nसुषुप्तभावो नाप्येतदभावाज्जडता स्थितेः ॥२५॥\nशान्तं सम्यक्प्रबुद्धानां यथास्थितमिदं जगत् ।\nविलीनं तुर्यमेवाहुरबुद्धानां स्थिरं स्थितम् ॥२६॥\nअहंकारकलात्यागे समतायाः समुद्भवे ।\nविशरारौ कृते चित्ते तुर्यावस्थोपतिष्ठते ॥२७॥\nअथेमं श्रृणु दृष्टान्तं कथ्यमानं मयाधुना ।\nप्रबुद्धोऽपि यथा बोधमुपैषि विबुधोपम ॥२८॥\nकस्मिंश्चित्काननाभोगे महामौनं व्यवस्थितम् ।\nदृष्ट्वाद्भुतमिदं किंचिन्मुनिं पप्रच्छ लुब्धकः ॥२९॥\nपश्चादुपगतो बाणभिन्नं मृगमभिद्रुतम् ।\nमुने मदीयबाणेन विद्धो मृग इहागतः ॥३०॥\nक्व प्रयातो मृग इति प्रत्युवाच स तं मुनिः ।\nसमशीला वयं साधो मुनयो वनवासिनः ॥३१॥\nनास्माकमस्त्यहंकारो व्यवहारेषु यः क्षमः ।\nसर्वाणीन्द्रियकर्माणि करोति हि सखे मनः ॥३२॥\nअहंकारमयं तन्मे नूनं प्रगलितं चिरम् ।\nजाग्रत्स्वप्नसुषुप्ताख्या दशा वेद्मि न काश्चन ॥३३॥\nतुर्य एव हि तिष्ठेऽहं तत्र दृश्यं न विद्यते ।\nइति तस्य वचः श्रुत्वा मुनिनाथस्य राघव ॥३४॥\nलुब्धकोऽर्थमविज्ञाय जगामाभिमतां दिशम् ।\nअतो वच्मि महाबाहो नास्ति तुर्येतरा दशा ॥३५॥\nनिर्विकल्पा हि चित्तुर्यं तदेवास्तीह नेतरत् ।\nजाग्रत्स्वप्नसुषुप्ताख्यं त्रयं रूपं हि चेतसः ॥३६॥\nघोरं शान्तं च मूढं च आत्मचित्तमिहास्थितम् ।\nघोरं जाग्रन्मयं चित्तं शान्तं स्वप्नमयं स्थितम् ॥३७॥\nमूढं सुषुप्तभावस्थं त्रिभिर्हीनं मृतं भवेत् ।\nयच्च चित्तं मृतं तत्र सत्त्वमेकं स्थितं समम् ।\nतदेव योगिनः सर्वे यत्नात्संपादयन्ति हि ॥३८॥\nसमस्तसंकल्पविलासमुक्तं\nतुर्ये पदे तिष्ठ निरामयात्मा ।\nयत्र स्थिताः साधु सदैव मुक्ताः\nप्रशान्तमेदा मुनयो महान्तः ॥३९॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मो० निर्वाणप्रकरणे पू० मृगव्याधीयं नाम चतुर्विंशत्यधिकशततमः सर्गः ॥१२४॥"
  }
]
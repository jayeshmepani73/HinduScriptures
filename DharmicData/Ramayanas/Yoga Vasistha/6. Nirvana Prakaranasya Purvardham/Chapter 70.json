[
  {
    "text": "श्रीवसिष्ठ उवाच ।\nजीवोऽजीवो भवत्याशु याति चित्तमचित्तताम् ।\nविचारादित्यविद्यान्तो मोक्ष इत्यभिधीयते ॥१॥\nमृगतृष्णाजलमिव मनोऽहंतादि दृश्यते ।\nअसदेव मनागेव तद्विचारात्प्रलीयते ॥२॥\nसंसृतिस्वप्नविभ्रान्तौ वेतालोदाहृतानिमान् ।\nप्रश्नानाकर्णय शुभान्प्रसङ्गात्स्मृतिमागतान् ॥३॥\nअस्ति विन्ध्यमहाटव्यां वेतालो विपुलाकृतिः ।\nस किंचिन्मण्डलं गर्वादाजगाम जिघांसया ॥४॥\nस वेतालोऽवसत्पूर्वं कस्मिंश्चित्सज्जनास्पदे ।\nबहुबल्युपहारेण नित्यतृप्ततया सुखी ॥५॥\nनिर्निमित्तं निरागस्कं पुरोऽप्यभ्यागतं न सः ।\nक्षुधितोऽपि नरं हन्ति सन्तो हि न्यायदर्शकाः ॥६॥\nस कालेनाटवीगेहो जगाम नगरान्तरम् ।\nन्याययुक्त्या जनं भोक्तुं क्षुधा समभिचोदितः ॥७॥\nतत्र प्राप स भूपालं रात्रिचर्याविनिर्गतम् ।\nतमाह घनघोरेण शब्देनोग्रनिशाचरः ॥८॥\nवेताल उवाच ।\nराजँल्लब्धोऽसि भीमेन वेतालेन मयाधुना ।\nक्व गच्छसि विनष्टोऽसि भव भोजनमद्य मे ॥९॥\nराजोवाच ।\nहे रात्रिचर निर्न्याय्यं मां चेदत्सि बलादिह ।\nतत्ते सहस्रधा मूर्धा स्फुटिष्यति न संशयः ॥१०॥\nवेताल उवाच ।\nन त्वामद्म्यहमन्यायं न्यायोऽयं हि मयोच्यते ।\nराजासि सकलाशाश्च पूरणीयास्त्वयार्थिनाम् ॥११॥\nममैतामर्थितां राजन्संभवार्थां प्रपूरय ।\nप्रश्नानिमान्मयोक्तांस्त्वं सम्यगाख्यातुमर्हसि ॥१२॥\nकस्य सूर्यस्य रश्मीनां ब्रह्माण्डान्यणवः कृशाः ।\nकस्मिन्स्फुरन्ति पवने महागगनरेणवः ॥१३॥\nस्वप्नात्स्वप्नान्तरं गच्छञ्छतशोऽथ सहस्रशः ।\nत्यजन्न त्यजति स्वच्छं कः स्वरूपं प्रभास्वरम् ॥१४॥\nरम्भास्तम्भो यथा पत्रमात्रमेवं पुनःपुनः ।\nअन्तरन्तस्तथान्तश्च तथा कोऽणुः स एव हि ॥१५॥\nब्रह्माण्डाकाशभूतौघसूर्यमण्डलमेरवः ।\nअपरित्यजतोऽणुत्वं कस्याणोः परमाणवः ॥१५॥\nकस्यानवयवस्यैव परमाणुमहागिरेः ।\nशिलान्तर्निविडैकान्तरूपमज्जा जगत्त्रयी ॥१७॥\nइति कथयसि चेन्न मे दुरात्मं-\nस्तदिह निगीर्य भवन्तमात्मघातिन् ।\nफलमिव तव मण्डलं ग्रसेयं\nप्रसभमुपेत्य जगद्यथा कृतान्तः ॥१८॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे पू० वेतालप्रश्नो नाम सप्ततितमः सर्गः  ॥७०॥"
  }
]
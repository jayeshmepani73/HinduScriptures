[
  {
    "text": "श्रीवसिष्ठ उवाच ।\nनिर्विकल्पसमाधानात्काष्ठकुड्योपमस्थितिः ।\nएवं शिखिध्वजो राजा चूडालामधुना श्रृणु ॥१॥\nशिखिध्वजं तं भर्तारं कुम्भवेषेण तेन सा ।\nप्रबोध्यान्तर्धिमागत्य ततार तरसा नभः ॥२॥\nदेवपुत्राकृतिं व्योम्नि जहौ मायाविनिर्मिताम् ।\nविदग्धमुग्धमाकारं स्त्रैणं जग्राह सुन्दरम् ॥३॥\nनभसा स्वपुरं प्राप विवेशान्तःपुरं क्षणात् ।\nदृश्या बभूव लोकस्य नृपकर्म चकार च ॥४॥\nवासरत्रितयेनाथ पुनरम्बरमेत्य सा ।\nबभूव कुम्भो योगेन शिखिध्वजवनं ययौ ॥५॥\nतथा तत्रैव तं भूपमपश्यद्वनभूमिगा ।\nनिर्विकल्पसमाधिस्थं समुत्कीर्णमिव द्रुमम् ॥६॥\nअहो नु खलु भो दिष्ट्या विश्रान्तोऽयमिहात्मनि ।\nस्थितः स्वस्थः समः शान्त इत्युवाच पुनःपुनः ॥७॥\nतदेनं तावदेतस्माद्बोधयामि परात्पदात् ।\nइदानीमेव किं देहत्यागमेष करोति वै ॥८॥\nकिंचित्कालं स्फुरत्वेष राज्येन विपिनेन वा ।\nसममेव गमिष्यावस्त्यक्तदेहाविमौ समौ ॥९॥\nतस्योपदेशो विषमः परिणामं न गच्छति ।\nअनेनाभ्यासयोगेन तावदाबोधयाम्यहम् ॥१०॥\nइति संचिन्त्य चूडाला सिंहनादं चकार सा ।\nभूयोभूयः प्रभोरग्रे वनेचरभयप्रदम् ॥११॥\nन चचाल शिलेवाद्रौ यदा नादेन तेन सः ।\nभूयोभूयः कृतेनापि तदा सा तं व्यचालयत् ॥१२॥\nचालितः पातितोऽप्येष यदा न बुबुधे नृपः ।\nतदा संचिन्तयामास चूडाला कुम्भरूपिणी ॥१३॥\nअहो परिणतः साधुः स्वपदे भगवानयम् ।\nतदेनं हि कया युक्त्या सांप्रतं बोधयाम्यहम् ॥१४॥\nअथवैनं महात्मानं किमर्थं बोधयाम्यहम् ।\nविदेहं बोधमासाद्य तिष्ठत्वेष यथासुखम् ॥१५॥\nअहमप्यंगनादेहमिमं त्यक्त्वा परं पदम् ।\nअपुनर्जननायैव गच्छामीह हि किं समम् ॥१६॥\nइति संचिन्त्य देहं स्वं त्यक्तुमभ्युद्यता सती ।\nपुनः संचिन्तयामास चूडाला सा महामतिः ॥१७॥\nआलोकयामि चैतावदेनं देहं महीपतेः ।\nयद्यस्य सत्त्वशेषोऽस्ति बोधबीजं हृदन्तरे ॥१८॥\nतत्कालेनैष भगवान्संप्रबोधमुपैष्यति ।\nमूलकोशरसालीनं पुष्पजालमिव द्रुमे ॥१९॥\nतदेवं विरहञ्जीवन्मुक्त एव भवत्यलम् ।\nमुक्तो भवत्यथ यदि मन्ये गच्छामि तत्समम् ॥२०॥\nइति संचिन्त्य चूडाला स्पर्शनेन नयेन च ।\nपतिमालोक्य साशङ्कमुवाच वरवर्णिनी ॥२१॥\nअस्त्येव सत्त्वशेषोऽस्य हृदि संबोधकारणम् ।\nसंबोधहेतूदयेन सत्त्वशेषं व्यबुध्यत ॥२२॥\nश्रीराम उवाच ।\nभृशं संशान्तचित्तस्य काष्ठलोष्टसमस्थितेः ।\nसत्त्वशेषः कथं ब्रह्मन्ज्ञायते ध्यानशालिनः ॥२३॥\nश्रीवसिष्ठ उवाच ।\nप्रबोधकारणं यस्य दुर्लक्ष्याणुवपुर्हृदि ।\nविद्यते सत्त्वशेषोऽन्तर्बीजे पुष्पफलं यथा ॥२४॥\nचित्तस्पन्दवियुक्तस्य तस्यास्पन्दितसच्चितः ।\nद्वित्वैकत्वविहीनस्य समस्याचलसंस्थितेः ॥२५॥\nकायः समसमाभोगो न ग्लायति न हृष्यति ।\nनास्तमेति न चोदेति सममेवावतिष्ठते ॥२६॥\nद्वित्वैकत्वादियुक्तस्य यस्य प्रस्पन्दते मनः ।\nतस्य देहोऽन्यतामेति नास्पन्दस्य कदाचन ॥२७॥\nचित्तस्पन्दो हि सर्वेषां कारणं जगतः स्थितेः ।\nराम भावविकाराणां कुसुमानां यथा मधुः ॥२८॥\nअस्मिन्प्रयास्यतो देहे चेतसो हि मुहुर्मुहुः ।\nहर्षः कोपो न संमोहो वशमेति रघूद्वह ॥२९॥\nचित्ते प्रशममायाते कायो यः सत्त्ववर्जितः ।\nबाधते नाम्बरस्येव तस्य भावविकारभूः ॥३०॥\nवीच्यादि न यथोदेति समाया जलसंततेः ।\nतथा न दृश्यते दोषः समायाः सत्त्वसंततेः ॥३१॥\nसत्त्वस्यानुपलम्भोऽस्ति न तस्योपशमादृते ।\nयावद्भाति समं तत्त्वं कालाच्छाम्यति केवलम् ॥३२॥\nदेहे यस्मिंस्तु नो चित्तं नापि सत्त्वं च विद्यते ।\nस तापे हिमवद्राम पञ्चत्वेन विलीयते ॥३३॥\nशिखिध्वजस्य देहोऽसौ निश्चित्तस्तेजसोर्जितः ।\nसत्त्वांशेन च संयुक्तस्तेन न ग्लानिभाजनम् ॥३४॥\nतं तथाभूतमालोक्य भर्तुर्देहं वराङ्गना ।\nअनुज्झितवती देहं चिन्तयामास सत्वरम् ॥३५॥\nचित्तत्त्वं सर्वगं शुद्धं प्रविश्याबोधयाम्यहम् ।\nभविष्यद्बोधनं कान्तमथ तत्र हि संस्थिता ॥३६॥\nन बोधयामि यद्येनं चिरात्तद्बुध्यते स्वयम् ।\nकिमेकैवावतिष्ठेऽहमित्येवं बोधयाम्यहम् ॥३७॥\nइति संचिन्त्य चूडाला देहं करणपञ्जरम् ।\nसंत्यज्य प्राप चित्तत्त्वे स्थितिमाद्यन्तवर्जिते ॥३८॥\nतत्र सा चेतनास्पन्दं कृत्वा सत्त्ववतः प्रभोः ।\nस्वं विवेश पुनर्देहं स्वं नीडमिव पक्षिणी ॥३९॥\nकुम्भाकृतिरथोत्थाय निविष्टा कुसुमस्थले ।\nसाम गातुं प्रवृत्ता सा भ्रमरीवृन्दनिःस्वना ॥४०॥\nतं सामस्वनमाकर्ण्य चित्सत्त्वगुणशालिनी ।\nबुबुधे भूपतेर्देहे वसन्त इव पद्मिनी ॥४१॥\nदृशं विकासयामास तां तदार्क इवाब्जिनीम् ।\nगृहीतसत्त्वसंपत्तिः शिखिध्वजमहीपतिः ॥४२॥\nअपश्यत्कुम्भमग्रस्थं सामगायनतत्परम् ।\nपरेण वपुषा युक्तं सामवेदमिवापरम् ॥४३॥\nअहो बत वयं धन्याः पुनः प्राप्तो मुनिः स्वतः ।\nइत्येवोदाहरव्राजा कुम्भाय कुसुमं ददौ ॥४४॥\nदिष्ट्योदिताः स्मो भगवंस्तव चेतसि पावने ।\nके नाम वा महासत्त्वाः प्रसादेष्वङ्ग नो स्थिताः ॥४५॥\nअस्मत्पवित्रीकरणमेवागमनकारणम् ।\nन चेत्किं चागमे ब्रूहि द्वितीयं कारणं भवेत् ॥४६॥\nकुम्भ उवाच ।\nयतः प्रभृति यातोऽस्मि त्वत्सकाशादनिन्दितः ।\nततः प्रभृति चेतो मे त्वयैवेह समं स्थितम् ॥४७॥\nरम्ये स्वर्गे न तिष्ठामि समीपे तव सांप्रतम् ।\nअभीष्टमुद्यदेवाङ्ग रम्याणां तत्पुरः स्थितम् ॥४८॥\nत्वादृशो बन्धुराप्तश्च सुहृन्मित्रं तथा सखा ।\nविश्वास्यो वापि शिष्यश्च मन्ये जगति नास्ति मे ॥४९॥\nशिखिध्वज उवाच ।\nअहो नु फलितं पुण्यपादपैर्नः कुलाचले ।\nयस्माद्भवानसङ्गोऽपि वाञ्छत्यस्मत्समागमम् ॥५०॥\nइदं वनमिमे वृक्षा भृत्योऽयमहमादृतः ।\nरोचते ते न चेतस्वर्गस्तदिह स्थीयतां प्रभो ॥५१॥\nभवद्वितीर्णया योगयुक्त्या विश्रान्तवानहम् ।\nयथा साधो तथा मन्ये स्वर्गे विश्रमणं कुतः ॥५२॥\nतामेव संस्थितिं स्वच्छामवलम्ब्य प्रकाशिनीम् ।\nविहरेह यथाकामं स्वर्गे भूमितले तथा ॥५३॥\nकुम्भ उवाच ।\nपरे पदे महानन्दे कच्चिद्विश्रान्तवानसि ।\nइदं भेदमयं दुःखं कच्चित्संत्यक्तवानसि ॥५४॥\nकच्चिदापातरम्येभ्यः संकल्पेभ्यो रतिर्भृशम् ।\nनिर्मूलतां गता राजन्भोगनीरसमेव ते ॥५५॥\nहेयादेयदशातीतं शान्तं शमसमस्थिति ।\nयथाप्राप्तेष्वनुद्वेगं कच्चित्तव मनःस्थितम् ॥५६॥\nशिखिध्वज उवाच ।\nत्वत्प्रसादेन भगवन्दृष्टा दृश्यातिगा गतिः ।\nप्राप्तः संसारसीमान्तो लब्धो लब्धव्यनिश्चयः ॥५७॥\nचिरादतिचिरेणैव विश्रान्तोऽस्मि निरामयः ।\nलब्धं लव्धव्यमखिलं तृप्तः संश्चिरसंस्थितः ॥५८॥\nनोपदेष्टव्यमस्माकं किंचिदप्युपयुज्यते ।\nसर्वत्रैवातितृप्तोऽस्मि संस्थितोऽस्मि गतज्वरः ॥५९॥\nज्ञातमज्ञातमप्राप्तं त्यक्तं त्यक्तव्यमाश्रितम् ।\nतत्त्वं परत्वं सत्त्वं मे स्वस्यैवास्ति न किंचन ॥६०॥\nनिःसंसृतिर्विगतमोहभयो विरागो\nनित्योदितः समसमाशयसर्वसौम्यः ।\nसर्वात्मकः सकलसंकलनावियुक्त\nआकाशकोशविशदः सममास्थितोऽस्मि ॥६१॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मो० निर्वाणप्रकरणे पू० चू० कुम्भपुनरागमनं नाम त्र्यधिकशततमः सर्गः ॥१०३॥"
  }
]
[
  {
    "text": "श्रीवसिष्ठ उवाच ।\nअथ तस्य गुरोर्वक्त्रादित्याकर्ण्य भगीरथः ।\nमनस्याहितकर्तव्यः स्वव्यापारपरोऽभवत् ॥१॥\nततः कतिपयेष्वेव वासरेषु गतेषु सः ।\nअग्निष्टोममखं चक्रे सर्वत्यागेकसिद्धये ॥२॥\nगोभूम्यश्वहिरण्यादि ददौ धनमशेषतः ।\nद्विजेभ्यो निजबन्धुभ्यो गुण्यगुण्यविचारयन् ॥३॥\nदिवसत्रयमात्रेण सर्वमेव परित्यजन् ।\nअसुमात्रावशेषोऽसावासीद्राजा भगीरथः ॥४॥\nअथ सर्वार्थरिक्तं तत्खिन्नप्रकृतिपौरकम् ।\nसीमान्तिने तृणमिव राज्यं स्वमरये ददौ ॥५॥\nआक्रान्ते द्विषता राज्ये मुनिः सद्मनि मण्डले ।\nअधोवासोवशेषोऽसौ निर्जगाम स्वमण्डलात् ॥६॥\nयत्र न ज्ञायते नाम्ना यत्र न ज्ञायते मुखात् ।\nतत्र ग्रामेष्वरण्येषु दूरेषूवास धैर्यवान् ॥७॥\nइत्यल्पेनैव कालेन प्रशान्तसकलैषणः ।\nपरमेण शमेनासावाप विश्रान्तिमात्मनि ॥८॥\nभ्रमन्द्वीपानि भूपीठे कदाचित्कालयोगतः ।\nअवशः शत्रुणाक्रान्तं स्वमेव प्राप तत्पुरम् ॥९॥\nनानागारांश्च तत्रासौ प्रवाहपतितांश्च तान् ।\nपौरांश्च मन्त्रिणश्चैव शमी भिक्षामयाचत ॥१०॥\nविविदुस्ते नृपं पौरा मन्त्रिणश्च भगीरथम् ।\nपूजयामासुरथ तं सविषादाः सपर्यया ॥११॥\nप्रभो राज्यं गृहाणेति प्रार्थितोऽप्यरिणा मुनिः ।\nनादत्तेऽनादृताशेषस्तृणमप्यशनादृते ॥१२॥\nकतिचिद्दिवसांस्तत्र नीत्वाऽन्यत्र जगाम सः ।\nभगीरथोऽयं हा कष्टमिति लोकेन शोचितः ॥१३॥\nअथान्यत्रोपशान्तात्मा परिविश्रान्तधीः सुखी ।\nआत्मारामं कदाचित्तु स प्राप त्रितलं गुरुम् ॥१४॥\nस्वमेव स्वागतं कृत्वा तेन सार्धं भगीरथः ।\nकंचित्कालमुवासाद्रौ वने ग्रामे पुरे जने ॥१५॥\nसमतामुपयातौ तौ गुरुशिष्यौ समौ स्थितौ ।\nकलयामासतुः स्वस्थौ विनोदं देहधारणम् ॥१६॥\nकिमयं धार्यते देहः किं वानेनोज्झितेन नः ।\nयथाक्रमं यथाचारं तिष्ठत्वेष यथास्थितम् ॥१७॥\nइति निश्चित्य तिष्ठन्तौ तौ वनाद्वनगामिनौ ।\nअनानन्दं परानन्दं नासुखं न च मध्यमम् ॥१८॥\nधनानि वाजिविभवाद्यैश्वर्यं चाष्टधोदितम् ।\nसिद्धैरप्यर्पितं तुष्टैर्मेनाते जर्जरं तृणम् ॥१९॥\nस्वकर्मणैव देहोऽयं यावत्सत्त्वमनिच्छया ।\nधारणीय इति स्वेन कर्मणैवाथ तस्थतुः ॥२०॥\nअभिननन्दतुरागतमुत्तमौ\nनिजसमाचरणक्रमजं मुनी ।\nसुखमसौख्यमभीप्सितवर्जितौ\nसमसमेऽतिसमौ शमिनौ स्वतः ॥२१॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे पू० भगीरथनिर्वाणं नाम पञ्चसप्ततितमः सर्गः ॥७५॥"
  }
]
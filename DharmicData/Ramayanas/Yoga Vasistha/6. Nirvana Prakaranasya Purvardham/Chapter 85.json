[
  {
    "text": "श्रीवसिष्ठ उवाच ।\nएवं शिखिध्वजः पूर्णमठिकायां वने स्थितः ।\nइदानीं श्रृणु चूडाला सा किं कृतवती गृहे ॥१॥\nतत्रार्धरात्रसमये दूरं याते शिखिध्वजे ।\nहरिणी ग्रामसुप्तेव चूडाला बुबुधे भयात् ॥२॥\nअपश्यत्पतिनिर्हीना शयनं शून्यता गतम् ।\nअभास्करमपूर्णेन्दु शान्तशोभमिवाम्बरम् ॥३॥\nउत्तस्थौ किंचिदाम्लानवदना खेदशालिनी ।\nकुसिक्तेव महावल्ली निरुत्साहाङ्गपल्लवा ॥४॥\nन प्रसन्ना न विमला बभूवाकुलतां गता ।\nदिनश्रीरिव नीहारधूसरा सा व्यतिष्ठत ॥५॥\nक्षणं शय्योपविष्टैव चिन्तयामास चिन्तया ।\nकष्टं राज्यं प्रभुस्त्यक्त्वा वनं यातो गृहादिति ॥६॥\nतन्मयेहाद्य किं कार्यं तत्समीपं व्रजाम्यहम् ।\nभर्तैव गतिरुद्दिष्टा विधिना प्रकृता स्त्रियः ॥७॥\nइति संचिन्त्य भर्तारमनुगन्तुं समुत्थिता ।\nचूडाला वातरन्ध्रेण निर्गत्याम्बरमाययौ ॥८॥\nबभ्रामाम्बरमार्गेण वातस्कन्धेन योगिनी ।\nकुर्वती सिद्धसार्थस्य मुखेनान्येन्दुविभ्रमम् ॥९॥\nददर्शाथ यथायातं रात्रौ खङ्गधरं पतिम् ।\nभ्रमन्तमेकमेकान्ते वेतालसमयोदितम् ॥१०॥\nतादृशं पतिमालोक्य स्थित्वा गगनकोटरे ।\nभविष्यच्चिन्तयामास सर्वं भर्तुरखण्डितम् ॥११॥\nयथा येन यदा यत्र यावत्कार्यं यथोदयम् ।\nयथा च निर्वृतिः स्फारा गन्तव्या तेन राघव ॥१२॥\nअवश्यं भवितव्यं तद्भर्तुर्दृष्ट्वा पुरः स्थितम् ।\nतदेव संवादयितुं गमनात्सा न्यवर्तत ॥१३॥\nआस्तां ममाद्य गमनं काले नातिचिरेण हि ।\nमयास्य पार्श्वे गन्तव्यं नियतेरेष निश्चयः ॥१४॥\nइति संचिन्त्य चूडाला प्रविश्यान्तःपुरं पुनः ।\nसुष्वाप शयने शंभोः शिरसीवैन्दवी कला ॥१५॥\nकेनचित्कारणेनासौ गतः संप्रति भूपतिः ।\nइति पौरं जनं सर्वमाश्वास्यातिष्ठदङ्गना ॥१६॥\nराज्यं ररक्ष भर्तुस्तत्क्रमेण समदर्शनात् ।\nयथा कालेन केदारं पक्वं कलमगोपिका ॥१७॥\nतयोस्तदाऽवहत्कालो दंपत्योः स्थितयोस्तथा ।\nअदृष्टान्योन्यमुखयो राज्यकाननपालयोः ॥१८॥\nजगामाथ दिनं पक्षो मासोऽथ ऋतुवत्सरः ।\nशिखिध्वजस्य विपिने चूडालायाः स्वमन्दिरे ॥१९॥\nबहुनात्र किमुक्तेन वर्षाण्यष्टादशाङ्गना ।\nचूडालोवास सदने वनगुच्छे शिखिध्वजः ॥२०॥\nअथ यातेषु बहुषु वर्षेषु जरसा वृते ।\nशिखिध्वजे महाशैलतटकोटरवासिनि ॥२१॥\nभर्तुः कषायपाकं तदालक्ष्य पालितं चिरात् ।\nतदा तस्याथ यातेषु वर्षेषु जरसा वने ॥२२॥\nतदा तस्यात्मकार्यस्य भवितव्यतया तथा ।\nभर्तुः समीपगमने मम कालोऽयमित्यथ ॥२३॥\nसंचिन्त्य मन्दरोपान्तं गन्तुं बुद्धिं चकार सा ।\nचचारान्तःपुराद्रात्रौ ततार नभसः पथम् ॥२४॥\nजगाम वातस्कन्धेन गच्छन्ती खे ददर्श सा ।\nकल्पवृक्षांशुकच्छन्नरत्नस्तबकभूषिताः ॥२५॥\nनन्दनोद्याननिलया रक्ताः सिद्धाभिसारिकाः ।\nपरामृष्टेन्दुशकलान्प्रालेयकणवर्षिणः ॥२६॥\nसिद्धोत्तमात्तसौगन्ध्यान्स्पर्शयामास मारुतान् ।\nचन्द्रबिम्बामृताम्भोधेर्महावीचिपरम्पराम् ॥२७॥\nअपश्यन्निर्मलज्योत्स्नामम्बरान्तरतां गता ।\nमेघान्तरेण गच्छन्ती मेघलग्नाश्च विद्युतः ॥२८॥\nअवियुक्ताः स्वभर्त्रा सा भूयो भूयो व्यलोकयत् ।\nउवाच चात्मनैवाहो यावज्जीवं शरीरिणाम् ॥२९॥\nन स्वभावः शमं याति ममाप्युत्कण्ठितं मनः ।\nकदा मृगेन्द्रस्कन्धं तं प्रणयप्रवणं पुनः ॥३०॥\nपश्यामि कान्तमित्युक्तं ममाप्युत्कण्ठते मनः ।\nमञ्जरीजालवलितास्तरुं वल्ल्यः स्वकं पतिम् ॥३१॥\nन मुञ्चन्ति क्षणमिति ममाप्युत्कण्ठते मनः ।\nयथेयमग्रजा कान्तमेति सिद्धाभिसारिका ॥३२॥\nतथा कदाहमेष्यामि ममापीति मनः स्थितम् ।\nइमे मन्दाश्च मरुत एते च शशिनः कराः ॥३३॥\nवनराजय एताश्च ममाप्युत्कण्ठयन्त्यहो ।\nहे चित्ताज्ञ मुधैवान्तः किं त्वं ताण्डवितं स्थितम् ॥३४॥\nसा व्योमनिर्मला साधो क्व ते याता विवेकिता ।\nअथवा चित्त भर्तारं स्वं प्रत्युत्कण्ठसे सखे ॥३५॥\nतिष्ठोत्कण्ठाभिवलितं किं समुत्कण्ठितेन मे ।\nकिं वृथोत्कण्ठसे वामे भर्ता यातो जरां भवेत् ॥३६॥\nतपस्वी कृशगात्रश्च भवेन्निर्वासनस्तथा ।\nमनो राज्याद्यभोगेभ्यो मन्येऽस्यामूलतां गतम् ॥३७॥\nवासनालतिका प्रावुण्नदी नदगता यथा ।\nएकान्तरत एकात्मा नीरसः शान्तवासनः ॥३८॥\nमन्ये भवति मे भर्ता शुष्कवृक्षसमस्थितिः ।\nतथापि चित्त कोत्कण्ठा भवतोत्कण्ठयान्वितम् ॥३९॥\nमतिमुद्बोध्य योगेन श्लेषयिष्याम्यहं पतिम् ।\nप्रमृष्टकलनं भर्तुः समीकृत्य मनो मुनेः ॥४०॥\nराज्य एव नियोक्ष्यामि निवत्स्यावः सुखं चिरम् ।\nअहो नु चिरकालेन मनोरथमिमं शुभम् ॥४१॥\nअहमासादयिष्यामि यद्भर्ता समचिन्तितः ।\nसमग्रानन्दवृन्दानामेतदेवोपरि स्थितम् ॥४२॥\nयत्समानमनोवृत्तिसङ्गमास्वादने सुखम् ।\nइति चिन्तयती व्योम्ना चूडालोल्लङ्घ्य पर्वतान् ॥४३॥\nदेशानब्दान्दिगन्तांश्च प्राप मन्दरकन्दरम् ।\nअदृश्यैव नभःस्थैव प्रविवेश वनान्तरम् ॥४४॥\nवात्येव पादपलतास्पन्दवेद्यगमागमा ।\nवनैकदेशे कस्मिंश्चित्कृतपर्णोटजे पतिम् ॥४५॥\nदृष्ट्वा योगेन बुबुधे देहान्तरमिवास्थितम् ।\nहारकेयूरकटककुण्डलादिविभूषितः ॥४६॥\nअभवन्मेरुकान्तिर्यस्तमेवात्र ददर्श सा ।\nकृशाङ्गं कृष्णवर्णं च जीर्णपर्णमिव स्थितम् ॥४७॥\nकज्जलाम्बुभरस्नातं भृङ्गीशमिव निस्पृहम् ।\nचीराम्बरधरं शान्तमेकाकिनमवस्थितम् ॥४८॥\nस्थलीनिषण्णं पुष्पाणि ग्रथयन्तं जटाङ्कितम् ।\nतमालोक्यानवद्याङ्गी चूडाला पीवरस्तनी ॥४९॥\nकिंचिज्जातविषादैवमुवाचात्मनि चेतसा ।\nअहो नु विषमं मौर्ख्यं तदनात्मज्ञतात्मकम् ॥५०॥\nएवंविधाः समायान्ति दशा मौर्ख्यप्रसादतः ।\nअयं स राजा लक्ष्मीवान्यतो मेऽतिप्रियः पतिः ॥५१॥\nहृदि मोहघनक्षुऽण्णामिमामभ्यागतो दशाम् ।\nतदवश्यमिहाद्यैव नाथं विदितवेद्यताम् ॥५२॥\nनयाम्यत्र न संदेहो भोगमोक्षश्रियं तथा ।\nइदं रूपं परित्यज्य रूपेणान्येन केनचित् ॥५३॥\nसकाशमस्य गच्छामि बोधं दातुमनुत्तमम् ।\nबालेयं मम कान्तेति मदुक्तं न करोत्यलम् ॥५४॥\nतस्मात्तापसरूपेण बोधयामि पतिं क्षणात् ।\nभर्ता कषायपाकेन परिपक्वमतिः स्थितः ॥५५॥\nचेतस्यस्याद्य विमले स्वं तत्त्वं प्रतिबिम्बति ।\nइति संचित्य चूडाला बभूव द्विजदारकः ॥५६॥\nईषद्ध्यानाद्गतान्यत्वं क्षणादम्बुतरङ्गवत् ।\nपपात विपिने तस्मिन्द्विजपुत्रकरूपिणी ॥५७॥\nभर्तुरध्याजगामाग्रं मन्दस्मितलसन्मुखी ।\nददर्श द्विजपुत्रं तं पुरो यातं शिखिध्वजः ॥५८॥\nवनान्तरादुपायातं तपो मूर्तिमिवास्थितम् ।\nद्रवत्कनकगौराङ्गं मुक्ताहारविभूषितम् ॥५९॥\nशुक्लयज्ञोपवीताङ्गं शुक्लाम्बरयुगावृतम् ।\nकमण्डलुधरं कान्तं पुरो यातं शिखिध्वजः ॥६०॥\nव्याप्तप्रकोष्ठद्विगुणेनाक्षसूत्रेण चारुणा ।\nभूमावलग्नगात्रेण किष्कुमात्रेण च स्थितम् ॥६१॥\nकुन्तलव्याप्तमूर्धानं सालिमालमिवाम्बुजम् ।\nभासयन्तं प्रदेशं तं शारीरैर्दीप्तिमण्डलैः ॥६२॥\nकुण्डलाभूषितमुखं नवमर्कमिवोदितम् ।\nशिखासंप्रोतमन्दारं श्रृङ्गस्थेन्दुमिवाचलम् ॥६३॥\nकान्तोपशान्तवपुषमूर्जितं विजितेन्द्रियम् ।\nहिमाभभस्मतिलकं भूषितालोकसुन्दरम् ॥६४॥\nमेरुहेमतटीलीनपूर्णेन्दुमिव चञ्चलम् ।\nतमालोक्य द्विजसुतं समुत्तस्थौ शिखिध्वजः ॥६५॥\nदेवपुत्रागमधिया संपरित्यक्तपादुकः ।\nदेवपुत्र नमस्कार इदमासनमास्यताम् ॥६६॥\nइत्यस्य दर्शयामास पाणिना पत्रविष्टरम् ।\nददौ च द्विजपुत्रस्य पुष्पमुष्टिं करोत्करे ॥६७॥\nचन्द्रः कुमुदखण्डस्य प्रालेयमिव पल्लवे ।\nहे राजर्षे नमस्तुभ्यमिति द्विजसुतोऽवदत् ॥६८॥\nगृहीत्वा कुसुमान्यस्माद्विवेश पत्रविष्टरे ।\nशिखिध्वज उवाच ।\nदेवपुत्र महाभाग कुत आगमनं कृतम् ।\nदिवसः सफलो मन्ये यत्त्वामद्यास्मि दृष्टवान् ॥६९॥\nइदमर्घ्यमिदं पाद्यं पुष्पाणीमानि मानद ।\nइमा प्रग्रथिता माला गृह्यन्तां भद्रमस्तु ते १७०॥\nश्रीवसिष्ठ उवाच ।\nइत्युक्त्वा पाद्यमर्घ्यं च मालां पुष्पाणि चानघ ।\nशिखिध्वजस्तदिष्टायै ददौ देव्यै यथाखिलम् ॥७१॥\nचूडालोवाच ।\nसुबहूनि परिभ्रान्तो भूतलायतनान्यहम् ।\nत्वत्तः पूजा यथा प्राप्ता मयेयं न तथान्यतः ॥७२॥\nपेशलेनानुरूपेण प्रश्रयेणामुनानघ ।\nमन्येऽहं नूनमत्यन्तचिरंजीवी भविष्यसि ॥७३॥\nशान्तेन मनसोदारमारादुन्मुक्तकल्पनम् ।\nनिर्वाणार्थं तपः साधो कच्चित्संभृतवानसि ॥७४॥\nअसिधारासमं सौम्य शान्तव्रतमिदं तव ।\nस्फीतं यद्राज्यमुत्सृज्य महावननिषेवणम् ॥७५॥\nशिखिध्वज उवाच ।\nजानासि भगवन्सर्वं देवस्त्वं कोऽत्र विस्मयः ।\nश्रियैव लोकोत्तरया ज्ञायसे चिह्नरूपया ॥७६॥\nएतान्यङ्गानि ते चन्द्राद्धटितानीति मे मतिः ।\nअथवा किं समालोकादमृतेनेव सिञ्चसि ॥७७॥\nअस्ति मे दयिता कान्ता पाति मद्राज्यमद्य तत् ।\nतवेव तस्या दृष्टानि तान्यङ्गानीह सुन्दर ॥७८॥\nउपशान्तं च कान्तं च वपुरापादमस्तकम् ।\nश्रृङ्गं शुभ्राम्बुदेनेव पुष्पेणाच्छादयामुना ॥७९॥\nनिष्कलङ्केन्दुसंकाशमङ्गमादित्यतेजसा ।\nमन्ये ते ग्लानिमायाति सुमनःपत्रपेलवम् ॥८०॥\nदेवार्चनायोपचितमिदमित्थं सितं मया ।\nअङ्ग त्वदङ्गसङ्गेन तत्प्रयातु कृतार्थताम् ॥८१॥\nजीवितं याति साफल्यं स्वमभ्यागतपूजया ।\nदेवादप्यधिकं पूज्यः सतामभ्यागतो जनः ॥८२॥\nतत्कस्त्वं कस्य पुत्रस्त्वं किमायातोऽस्यनुग्रहात् ।\nएतन्मे संशयं छिन्धि विमलेन्दुसमानन ॥८३॥\nब्राह्मण उवाच ।\nराजन्मे शृणु वक्ष्यामि यथापृष्टमखण्डितम् ।\nको नाम परिपृच्छन्तं विनीतं वञ्चयेत्पुमान् ॥८४॥\nअस्त्यस्मिञ्जगतीकोशे शुद्धात्मा नारदो मुनिः ।\nपुण्यलक्ष्म्या मुखे कान्ते कर्पूरतिलकोपमः ॥८५॥\nस कदाचिन्मुनिर्देवो गुहायां ध्यानमास्थितः ।\nतत्र हेमतटे गङ्गा वहत्युरुतरङ्गिणी ॥८६॥\nमेरुलक्ष्म्यां स्फुरद्रूपा भान्ति हारलता यथा ।\nएकदा नारदमुनिर्ध्यानान्ते स सरित्तटे ॥८७॥\nध्वनद्वलयमश्रौषील्लीलाकलकलारवम् ।\nकिमेतदित्यसौ किंचिज्जातप्रायकुतूहलः ॥८८॥\nहेलयालोकयन्नद्यामपश्यल्ललनागणम् ।\nरम्भातिलोत्तमाप्रायं निर्यातं जललीलया ॥८९॥\nक्रीडन्तं त्यक्तवसनं देशे पुरुषवर्जिते ।\nकाञ्चनाम्भोजमुकुलसंकाशैः स्तनमण्डलैः ॥९०॥\nपरिवेल्लितमन्योन्यं फलकान्तं द्रुमं यथा ।\nद्रुतहेमरसापूरनिर्भराभोगभासुरैः ॥९१॥\nकुर्वन्तमुरुभिः काममन्दिरस्तम्भसंचयम् ।\nनिर्मलीकृतचन्द्रेण व्याप्तां व्योमविलासिनीम् ॥९२॥\nलावण्यरसपूरेण तर्जयन्तमिवापगाम् ।\nप्राकारैरमरोद्यानरथचक्रैर्मनोभुवः ॥९३॥\nउत्पथार्पितगङ्गाम्बु नितम्बतटसेतुभिः ।\nसर्वत्र दृष्टसर्वाङ्गं विश्वरूपमिव स्थितम् ॥९४॥\nप्रतिबिम्बितसर्वाङ्गमन्योन्यादर्शतां गतम् ।\nकालकल्पतरोर्वर्षविटपात्पक्षपल्लवात् ॥९५॥\nविविधर्तुलताजालाद्दिनश्रीकलिकाकुलात् ।\nआलोकपुष्परजसो जाताद्गगनकानने ॥९६॥\nस्फुरज्जलखगप्रोतात्सप्ताब्ध्येकालवाडकात् ।\nस्तनस्तबकवृन्देषु स्पर्धयातिरसान्वितम् ॥९७॥\nउद्धृत्योद्धृत्य संपूर्णदलिताम्भोजपल्लवम् ।\nआलोलालककेशाक्षितारकादिमधुव्रतम् ॥९८॥\nअमृतापद्विघाताय कोशसंचयकारिभिः ।\nदुष्प्रापे भूतसंघानां विकसत्कनकाम्बुजे ॥९९॥\nपद्मिनीपल्लवाच्छन्ने गुप्ते मेरोर्गुहान्तरे ।\nशीतले स्वर्धुनीतीरे तोयोन्मृष्टमले सुरैः ॥१००॥\nचन्द्रबिम्बकलापूरमेकत्रैवोपसंहृतम् ।\nस्त्रैणमालोक्य तत्कान्तं सहसैव मनो मुनेः ॥१०१॥\nअनाश्रितविवेकांशं बभूवानन्दितं स्फुरत् ।\nआनन्दवलिते चित्ते क्षुब्धे प्राणानिले स्थिते ॥१०२॥\nबभूव तस्य हृष्टस्य मदनस्खलितं तदा ।\nफलं रसापूर्णमिव ग्रीष्मान्त इव तोयदः ॥१०३॥\nप्रत्यग्रपादपश्छिन्नलतावृन्त इवोत्तम ।\nअवश्यायकणस्पन्दी शशाङ्क इव वा मुनिः ॥१०४॥\nविसं द्विधापातमिव गलत्साररसोऽभवत् ।\nशिखिध्वज उवाच ।\nतादृशोऽपि बहुज्ञोपि जीवन्मुक्तोऽप्यसौ मुनिः ॥१०५॥\nनिरिच्छोऽपि निरागोपि न किंचिदुपमोऽप्यलम् ।\nसबाह्याभ्यन्तरं नित्यमाकाशविशदोपि च ॥१०६॥\nनारदोपि कथं ब्रह्मन् मदनस्खलितोऽभवत् ।\nचूडालोवाच ।\nसर्वस्या एव राजर्षे भूतजातेर्जगत्र्त्रये ॥१०७॥\nदेवादेरपि देहोयं द्वयात्मैव स्वभावतः ।\nअज्ञमस्त्वथ तज्ज्ञं वा यावत्स्वान्तं शरीरकम् ॥१०८॥\nसर्वमेव जगत्यङ्ग सुखदुःखमयं स्मृतम् ।\nतृप्त्यादिना पदार्थेन केनचिद्वर्धते सुखम् ॥१०९॥\nआलोक इव दीपेन महाम्बुधिरिवेन्दुना ।\nक्षुधादिना पदार्थेन दुःखं केनचिदेव हि ॥११०॥\nतमो मेघपटेनेव स्वभावो ह्यत्र कारणम् ।\nस्वरूपे निर्मले सत्ये निमेषमपि विस्मृते ॥१११॥\nदृश्यमुल्लासमाप्नोति प्रावृषीव पयोधरः ।\nअनारतानुसंधानादप्युन्मेषमविस्मृते ॥११२॥\nस्वरूपे नोल्लसत्येष चित्ते दृश्यपिशाचकः ।\nयथा तमःप्रकाशाभ्यामहोरात्रौ स्थितिं गतौ ॥११३॥\nतथैव सुखदुःखाभ्यां शरीरं स्थितिमागतम् ।\nएवं हि सुखदुःखे द्वे जन्मकारणदर्शनात् ॥११४॥\nअक्षस्य गाढतां याते पटे कुङ्कुमवद्दृढम् ।\nतज्ज्ञस्य त्वङ्ग लगतो मनागपि न तद्वशात् ॥११५॥\nयथा शुभाशुभौ रागादिनाक्रान्ततरौ मणेः ।\nपुरःस्थवस्तुभावेन रञ्जनां स्फटिको यथा ॥११६॥\nतज्ज्ञस्तथा नैति बोधाज्जीवन्मुक्तमतिर्मुनिः ।\nवस्तुनः श्लेषमात्रेण घनरञ्जितमेति धीः ॥११७॥\nगतेऽपि वस्तुनि दृढं बुद्धिर्यत्परितापिता ।\nगतेऽपि कुङ्कुमे वस्त्रं तदीयमनुरञ्जनम् ॥११८॥\nन जहाति यथा मूढस्तथा विषयरञ्जनम् ।\nअनेनैव क्रमेणैतौ बन्धमोक्षौ व्यवस्थितौ ॥११९॥\nभावनातानवं मोक्षो बन्धो हि दृढभावना ।\nशिखिध्वज उवाच ।\nस्वोत्पत्तिकारणप्राप्तौ कथं दुःखं सुखं च वा ॥१२०॥\nअभ्युदेतीति वद मे दूरस्थानामपि प्रभो ।\nअत्युदारमतीवाच्छं बह्वर्थं वचनं तव ॥१२१॥\nश्रोतुं तृप्तिं न गच्छामि मयूरोऽभ्ररवेष्विव ।\nचूडालोवाच ।\nस्वोत्पत्तिकारणं हृद्यं लब्ध्वा कायाक्षिपाणिभिः ॥१२२॥\nसुखसंविदियं बाला नूनमुल्लसति स्वतः ।\nहृद्गता क्षोभमायाता जीवं कुण्डलिनीगतम् ॥१२३॥\nजीवस्य नियता नाड्यः पृथग्देहे स्थितिं गताः ।\nप्राणावपूरिता नाडीर्जीव आक्रामति स्फुरन् ॥१२४॥\nसंस्पर्शैकप्रबुद्धात्मा रसो द्रुमलता इव ।\nसुखप्रबोधसंचारे दुःखबोधागमे तथा ॥१२५॥\nजीवस्य नियता नाड्यः पृथग्देहस्थितिं गताः ।\nसुखिनः प्रस्फुरत्येषा धीरताशु न दुःखिनः ॥१२६॥\nते हि मार्गाः सुवेषस्य कुवेषस्य न ते शुभाः ।\nयावत्प्रमाणं जीवोऽयं संशाम्यत्यपरिस्फुरन् ॥१२७॥\nतावत्प्रमाणमेवैनं मुक्तं मुक्तमवेहि वै ।\nयावत्प्रमाणमधिकं स्फुरति क्षुब्धमारुतम् ॥१२८॥\nतावत्प्रमाणमेवैनं बद्धं बद्धमवेहि मे ।\nसुखदुःखकलास्पन्दो बन्धो जीवस्य नेतरः ॥१२९॥\nतदभावे हि मोक्षः स्यादिति द्वेधा व्यवस्थितिः ।\nसुखदुःखदशे यावदानीते नेन्द्रियैः शठैः ॥१३०॥\nतावत्सुखसमः सौम्यो जीवस्तिष्ठति शान्तवत् ।\nसुखमालोक्य वा दुःखमक्षातीतश्चलद्वपुः ॥१३१॥\nसमुल्लसति जीवोऽन्तर्दृष्ट्वेन्दुमिव तोयधिः ।\nजीवः क्षुभ्यति दृष्टेन संविदांग सुखादिना ॥१३२॥\nआमिषेणेव मार्जारो मौर्ख्यमेवात्र कारणम् ।\nशुद्धेन बोध्यबोधेन स्वात्मज्ञानमयात्मना ॥१३३॥\nसुखदुःखादि नास्तीति तेनासौ याति सौम्यताम् ।\nन तत्सुखादि नो तन्मे मुधा चायमहं स्थितः ॥१३४॥\nइति जीवः प्रबुद्धो हि निर्वाणं याति शाम्यति ।\nसुखाद्यवस्त्वतद्रूपमित्यन्तर्बोधसंविदा ॥१३५॥\nन तदुन्मुखतां याति जीवः शाम्यति केवलम् ।\nसर्वमेव चिदाकाशं ब्रह्मेति घननिश्चये ॥१३॥६॥\nस्थितिं याते शमं याति जीवो निःस्नेहदीपवत् ।\nदीपवच्छममायाति सुखादिस्नेहसंक्षये ॥१३७॥\nसर्वमेवमिति ज्ञानाज्जीवोऽद्वित्वविभावनात् ।\nसर्वमाकाशमेवेति बुद्ध्वा क्षोभं न गच्छति ॥१३८॥\nजीवस्यानेन शून्यस्य कः किल क्षोभविभ्रमः ।\nजीवेनेदृग्विधेनैव यथा प्रथमसर्गतः ॥१३९॥\nस्वयं संविदितो मार्गस्तेनैवाद्यापि गच्छति ।\nशिखिध्वज उवाच ।\nसुखसंचारयोग्यासु जीवे सरति नाडिषु ॥१४०॥\nदेवपुत्र भवत्येव तद्वीर्यच्यवनं कथम् ।\nचूडालोवाच ।\nजीवः क्षोभयति क्षुब्धः प्राणादिपवनावलिम् ॥१४१॥\nसंविदा ज्ञांशमात्रेण सेनामिव महीपतिः ।\nवातस्पन्देन मेदोऽन्तर्मज्जासारश्च संस्थितः ॥१४२॥\nत्यजत्याशु प्रसौगन्ध्यं रजः पत्रफलादिकम् ।\nचलितं तत्त्वधो याति गर्जादिव घनादि खे ॥१४३॥\nदेहनाडीप्रणालेन याति शुक्रं बहिः स्वतः ।\nशिखिध्वज उवाच ।\nदेवपुत्रमहाज्ञोऽसि वेत्सि पूर्वां च तत्स्थितिम् ॥१४४॥\nज्ञायसे वचनादेव स्वभावो हि किमुच्यते ।\nचूडालोवाच ।\nआद्यसर्गे यथा सद्यः स्फुरितं ब्रह्म ब्रह्मणि ॥१४५॥\nघटावटपटाद्यात्म तथैवाद्यव्यवस्थितम् ।\nकाकतालीयवद्वारिबुद्बुदोत्पत्तिनाशवत् ।\nघुणाक्षरवदुच्छूनं तं स्वभावं विदुर्बुधाः ॥१४६॥\nअस्मिन्स्वभाववशतो जगति प्ररूढे\nदेहा भ्रमन्ति परितो विविधा विकाराः ।\nप्रक्षीणवासनतया न भवन्ति केचि-\nद्भूयो भवन्ति च पुनस्त्वितरे घनास्थाः ॥१४७॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मो० निर्वाणप्रकरणे पू० चू० सुखविचारयोगोपदेशो नाम पञ्चाशीतितमः सर्गः ॥८५॥"
  }
]
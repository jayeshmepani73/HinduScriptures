[
  {
    "text": "श्रीवसिष्ठ उवाच ।\nमनो बुद्धिरहंकार इन्द्रियादि तथानघ ।\nअचेत्यचिन्मयं सर्वं क्व ते जीवादयः स्थिताः ॥१॥\nएकेनैवात्मना दत्ता नानातेयं महात्मना ।\nयथैकेनैव चन्द्रेण तिमिराप्पात्रदर्पणैः ॥२\nभोगतृष्णाविषावेशो यदैवोपशमं गतः ।\nतदैवमस्तमज्ञानमान्ध्यं ध्वान्तक्षयादिव ॥३॥\nअध्यात्मशास्त्रमन्त्रेण तृष्णाविषविषूचिका ।\nक्षीयते भावितेनान्तः शरदा मिहिका यथा ॥४॥\nमौर्ख्ये क्षीणे क्षतं विद्धि चित्तं राम सबान्धवम् ।\nविलीनाम्बुधरे व्योम्नि जाड्यं शाम्यत्यविघ्नतः ॥५॥\nअचित्तत्वं गते चित्ते क्षीयते वासनाभ्रमः ।\nहारमुक्तासमावेशश्छिन्ने तन्ताविवानघ ॥६॥\nरघुनाथ विघाताय शास्त्रार्थं भावयन्ति ये ।\nकृमिकीटत्वयोग्याय चेतसा संमिलन्ति ते ॥७॥\nनवतामरसाकारकान्तलोचनलोलता ।\nशान्ते मौर्ख्येऽक्षता वाते चलता सरसो यथा ॥८॥\nस्थिरतामुपयातोऽसि भावाभावविवर्जितः ।\nपदे परमविस्तारे नभसीव प्रभञ्जनः ॥९॥\nमन्ये मद्वचनैर्बोधमागतोऽसि रघूद्वह ।\nविगताज्ञाननिद्रोऽन्तर्नृपतिः पटहैरिव ॥१०॥\nसामान्ये च लगन्त्येव जने कुलगुरोर्गिरः ।\nअत्युदारमतौ राम न लगन्ति कथं त्वयि ॥११॥\nयत्रोपादेयवाक्यत्वं भावितं स्वेन चेतसा ।\nमद्वचोऽन्तर्विशत्युच्चैस्तप्ते क्षेत्रे यथा पयः ॥१२॥\nवयमिह हि महानुभाव नित्यं\nकुलगुरवो भवतां रघूद्वहानाम् ।\nमदुदितमिदमाशु धार्यमार्य\nशुभवचनं हृदि हारवत्त्वयेति ॥१३॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये मोक्षोपायेषु निर्वाणप्रकरणे पू० चित्ताभावप्रतिपादनं नाम चतुर्थः सर्गः ॥४॥"
  }
]
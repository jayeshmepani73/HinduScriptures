[
  {
    "text": "ईश्वर उवाच ।\nइत्थं स्थितमिदं विश्वं सदसद्देवरूपि च ।\nद्वैतैक्यपदनिर्मुक्तं युक्तं द्वैतैक्यमप्यतः ॥१॥\nचितेः कलङ्कवैरूप्यमिति संसारतां गतम् ।\nअकलङ्कमसंसारि तच्चाभिन्नाद्वयात्मकम् ॥२॥\nइयमस्मीति संप्राप्तकलङ्का चिन्निबध्यते ।\nएतामेव कलां बुद्ध्वा स्वकाभिन्नां विमुच्यते ॥३॥\nचिदर्थाकारताभावाद्द्वित्वात्सत्त्वं समुज्झति ।\nसुखादिमिलितां धत्ते न सत्यां सदिति क्षणात् ॥४॥\nशुद्धा निरंशा सत्या वाऽसत्या वेत्येवमादिभिः ।\nविमुक्ता नामशब्दार्थैः सर्वैः सर्वात्मिकापि खम् ॥५॥\nसर्वं निरुपमं शान्तं मनसैतत्त्रिमार्गगम् ।\nब्रह्मेदं बृंहितं ब्रह्म शक्त्याऽऽकाशविकासया ॥६॥\nमनसा मनसि च्छिन्ने स्वेन्द्रियावयवात्मनि ।\nसत्यालोकाज्जगज्जाले प्रच्छन्ने विलयं गते ॥७॥\nछिद्यते शीर्णसंसारकलना कल्पनात्मिका ।\nभृष्टबीजोपमा सत्ता जीवस्य इतिनामिका ॥८॥\nपश्यन्ती नाम कलितोत्सृजन्ती चेत्यचर्वणाम् ।\nमनोमोहाभ्रनिर्मुक्ता शरदाकाशकोशवत् ॥९॥\nशुद्धा चिद्भावमात्रस्था चेत्यचिच्चापलं गता ।\nसमस्तसामान्यवती भवतीर्णभवार्णवा ॥१०॥\nअपुनर्भवसौषुप्तपदपाण्डित्यपीवरी ।\nपरमासाद्य विश्रान्ता विश्रान्ता वितते पदे ॥११॥\nएतत्ते मनसि क्षीणे प्रथमं कथितं पदम् ।\nद्वितीयं श्रृणु विप्रेन्द्र शक्तेरस्याः सुपावनम् ॥१२॥\nएषैव मनसोन्मुक्ता चिच्छक्तिः शान्तिशालिनी ।\nसर्वज्योतिस्तमोमुक्ता वितताकाशसुन्दरी ॥१३॥\nघनसौषुप्तलेखावच्छिलान्तःसन्निवेशवत् ।\nसैन्धवान्तस्थरसवद्वातान्तःस्पन्दशक्तिवत् ॥१४॥\nकालेनायाति तत्रैव परां परिणतिं यदा ।\nशून्यशक्तिरिवाकाशे परमाकाशगा तदा ॥१५॥\nचेत्यांशोन्मुखतां नूनं त्यजत्यम्ब्विव चापलम् ।\nवातलेखेव चलनं पुष्पलेखेव सौरभम् ॥१६॥\nकालताकाशते त्यक्त्वा सकले सकलाकला ।\nन जडा नाजडा स्फारा धत्ते सत्तामनामिकाम् ॥१७॥\nदिक्कालाद्यनवच्छिन्नमहासत्तापदं गताम् ।\nतुर्यतुर्यांशकलितामकलङ्कामनामयाम् ॥१८॥\nकांचिदेव विशालाक्ष साक्षिवत्समवस्थिताम् ।\nसर्वतः सर्वदा सर्वप्रकाशस्वादुतत्पराम् ॥१९॥\nएषा द्वितीया पदता कथिता तव सुव्रत ।\nतृतीयं श्रृणु वक्ष्यामि पदं पदविदां वर ॥२०॥\nएषा दृक्चेत्यवलनादनामार्थापदं गता ।\nब्रह्मात्मेत्यादिशब्दार्थादतीतोदेति केवला ॥२१॥\nस्थैर्येण कालतः स्वस्था निष्कलङ्का परात्मना ।\nतुर्यातीतादिनामत्वादपि याति परं पदम् ॥२२॥\nसा परा परमा काष्ठा प्रधानं शिवभावतः ।\nचित्येका निरवच्छेदा तृतीया पावनी स्थितिः ॥२३॥\nचिरमस्यां प्रतिष्ठायां सर्वाध्वाध्वगदूरगा ।\nसा ममाप्यंग वचसां न समायाति गोचरम् ॥२४॥\nत्रिमार्गकलनातीतमिति ते कथितं मुने ।\nतिष्ठ तस्मिन्पदे नित्यमिति देवः सनातनः ॥२५॥\nएतन्मयमिदं विश्वं मुने तन्मयवेदनात् ।\nसत्यसंवेदनान्नेदं न च नेदं मुनीश्वर ॥२६॥\nनेदं प्रवर्तते किंचिन्नेदं किचिन्निवर्तते ।\nशान्तं समसमाभासं प्रथते स्वस्य कोशवत् ॥२७॥\nअद्वैतैक्यादसंक्षोभाद्धनचेतनया तया ।\nअविकारादिमत्त्वाच्च नित्यानित्यतया चिरम् ॥२८॥\nचिद्धनत्वाच्छिशुशिलाकोशानां जगतामपि ।\nमनागपि न भेदोऽस्ति सतामप्यसतामपि ॥२९॥\nसमस्तं सुशिवं शान्तमतीतं वाग्विलासतः ।\nओमित्यस्य च तन्मात्रातुर्या सा परमा गतिः ॥३०॥\nश्रीवाल्मीकिरुवाच ।\nइत्युक्तवानमलदृक्परिणामतोऽस्मिन्\nपारे पदे समुपशान्तरवाभिधाने ।\nतूष्णीमतिष्ठदमुना मुनिना च सार्धं\nविश्रान्तवृत्तिरथ तत्र मुहूर्तमीशः ॥३१॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे पू० परमेश्वरोपदेशो नाम चतुस्त्रिंशः सर्गः ॥३४॥"
  }
]
[
  {
    "text": "श्रीवसिष्ठ उवाच ।\nततः समुदिते सूर्ये वितमस्यम्बरे स्थिते ।\nसमुद्गकादिव जगन्मणौ तस्मिन्विनिर्गते ॥१॥\nविकसत्यरुणोपान्ते चक्षुषीवाम्बुजाकरे ।\nआचारेष्विव लोकेषु प्रसृतेष्वर्करश्मिषु ॥२॥\nदंपती तौ समुत्थाय कृतसंध्याक्रमौ स्थितौ ।\nपत्रासने मृदुस्निग्धे कान्तौ काञ्चनकन्दरे ॥३॥\nअथोत्थायात्र चूडाला रत्नकुम्भं पुरःस्थितम् ।\nकान्ता संकल्पयामास पूर्णं सप्ताब्धिवारिभिः ॥४॥\nतेन मङ्गलकुम्भेन तं पूर्वाभिमुखं स्थितम् ।\nभार्या भर्तारमेकान्ते स्वराज्येऽभिषिषेच सा ॥५॥\nसंकल्पोपगते हैमे स्वभिषिक्तं स्वविष्टरे ।\nस्थितं प्रोवाच तन्वी सा चूडाला देवरूपिणी ॥६॥\nकेवल मौनमुत्सृज्य तेजः शान्तमिदं प्रभो ।\nअष्टानां लोकपालानां तेजस्त्वं भर्तुमर्हसि ॥७॥\nचूडालयेति संप्रोक्तो वने राजा शिखिध्वजः ।\nवदन्नेवं करोमीति महाराजत्वमाययौ ॥८॥\nअथ प्रतीहारपदे तिष्ठन्तीमाह मानिनीम् ।\nअद्य देवीपदे राज्ञीं त्वां करोम्यभिषेकिनीम् ॥९॥\nइत्युक्त्वा सरसि स्नाप्य महादेवीपदे तथा ।\nअभिषिक्तां नृपः कृत्वा स तामाह निजां प्रियाम् ॥१०॥\nप्रिये कमलपत्राक्षि क्षणात्संकल्पसंभवम् ।\nमहाविभवमुद्दामं सैन्यमाहर्तुमर्हसि ॥११॥\nइति कान्तवचः श्रुत्वा चूडाला वरवर्णिनी ।\nसैन्यं संकल्पयामास प्रावृड्घनमिवोद्भटम् ॥१२॥\nसैन्यं ददृशतुस्तत्तौ वाजिवारणसंकुलम् ।\nपताकापूरिताकाशं नीरन्ध्रीकृतकाननम् ॥१३॥\nतूर्यारवध्वनच्छैलगुहागहनकोटरम् ।\nमौलिरत्नमहोद्द्योतविचूर्णिततमःपटम् ॥१४॥\nतत्र गन्धद्विपवरे कृतपार्थिवमण्डले ।\nरक्षिते हृष्टसामन्तैरारूढौ नृपदंपती ॥१५॥\nततः शिखिध्वजो राजा महिष्या सममिष्टया ।\nपदातिरथसंबाधं कर्षन्नतिवृलो बलम् ॥१६॥\nचचालाचलचालिन्या सेनया स ततो वनात् ।\nभिन्दन्निव रसाशैलं वात्ययेवाशु भौमया ॥१७॥\nतस्मान्महेन्द्रशैलेन्द्राच्चलितः स महीपतिः ।\nपथि पश्यन्गिरीन्देशान्नदीर्ग्रामान्सजङ्गलान् ॥१८॥\nदर्शयन्स्वप्रियायास्तमात्मवृत्तान्तसंचयम् ।\nप्रागल्पेनैव कालेन स्वां पुरीं स्वर्गशोभनाम् ॥१९॥\nतत्र ते तस्य सामन्तास्तदागमनमादृताः ।\nविविदुर्जयशब्देन निर्जग्मुश्चोदिताशयाः ॥२०॥\nएकतां संप्रयातेन तारतूर्यनिनादिना ।\nबलद्वयेन तेनासौ विवेश नगरं नृपः ॥२१॥\nलाजपुष्पाञ्जलिव्रातैरावृष्टः पौरयोषिताम् ।\nवणिङ्मार्गमसौ पश्यन्परंपरमनुत्तमम् ॥२२॥\nपताकाध्वजसंबाधं मुक्ताजालमनोरमम् ।\nनृत्यगेयपरस्त्रीकं स्वभूमावचलं स्थितम् ॥२३॥\nप्रविश्याथ गृहं तैस्तैः संयुतं नृपमङ्गलैः ।\nसम्यक्संमानयामास प्रणतं प्रकृतिव्रजम् ॥२४॥\nपुरोत्सवं भृशं कृत्वा दिनसप्तकमुत्तमम् ।\nअकरोद्राजकार्याणि स्वानि स्वान्तःपुरे नृपः ॥२५॥\nदशवर्षसहस्राणि राज्यं कृत्वा महीतले ।\nसहचूडालया राम विरतो देहधारणात् ॥२६॥\nदेहमुत्सृज्य निर्वाणमस्नेह इव दीपकः ।\nअपुनर्जन्मने राम जगामेति महामतिः ॥२७॥\nदशवर्षसहस्राणि समदृष्टितया तया ।\nराज्यं तयाऽऽरमय्यापि निर्वाणं पदमाप्तवान् ॥२८॥\nविगतभयविषादो मानमात्सर्यमुक्तः\nप्रकृतसहजकर्मा भुक्तनीरागबुद्धिः ।\nइति समसमदृष्टिर्मृत्युमार्योऽथ जित्वा\nदशशिशिरसहस्राण्येकराज्यं चकार ॥२९॥\nभुक्त्वा भोगाननेकान्भुवि सकलमहीपालचूडा-\nमणित्वे\nस्थित्वा वै दीर्घकालं परममृतपदं प्राप्तवान्सत्त्वशेषः ।\nएवं रामागतं त्वं प्रकृतमनुसरन्कार्यजातं विशोक-\nस्तिष्ठोत्तिष्ठ स्वयं वा प्रसभमनुभवन्भोगमोक्षादि-\nलक्ष्मीः ॥३०॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे०मो० निर्वाणप्रकरणे पू० चू० शिखिध्वजनिर्वाणं नाम दशोत्तरशततमः सर्गः ॥११०॥\nचूडालोपाख्यानं समाप्तम् ।"
  }
]
[
  {
    "text": "श्रीराम उवाच ।\nजीवटब्राह्मणादीनां हंसादीनां मुनीश्वर ।\nभिक्षुस्वप्नशरीराणां संपन्नं किमतः परम् ॥१॥\nश्रीवसिष्ठ उवाच ।\nरुद्रेण सह संभूय प्रबुद्धाः सर्व एव ते ।\nमिथश्च दृष्टसंसारा रुद्रांशाः सुखिनः स्थिताः ॥२॥\nतेन रुद्रेण तां मायामवलोक्य यथोदिताम् ।\nस्वांशास्तामेव संसारस्थितिं ते प्रेषिताः पुनः ॥३॥\nश्रीरुद्र उवाच ।\nगच्छताशु निजं स्थानं तत्र भुक्त्वा कलत्रकैः ।\nकंचित्कालं समं भोगान्मत्सकाशमुपैष्यथ ॥४॥\nभविष्यथ मदंशा ये गणा मत्पुरभूषणाः ।\nततो महाप्रलयतो यास्यामस्तत्परं पदम् ॥५॥\nश्रीवसिष्ठ उवाच ।\nइत्युक्त्वा भगवान् रुद्रस्तेषां सोऽन्तरधीयत ।\nअन्त्यसंसारसंख्यानं रुद्राणां मध्यमाययौ ॥६॥\nप्रययुः स्वास्पदं तेऽपि जीवटब्राह्मणादयः ।\nस्वकलत्रैः समं देहं क्षपयित्वाथ कालतः १७॥\nरुद्रलोकं समासाद्य भविष्यन्ति गणोत्तमाः ।\nकदाचिद्व्योम्नि दृश्यन्ते तारकाकारकारिणः ॥८॥\nश्रीराम उवाच ।\nभिक्षुसंकल्परूपास्ते जीवटब्राह्मणादयः ।\nकथं सत्यत्वमायाताः संकल्पार्थे क्व सत्यता ॥९॥\nश्रीवसिष्ठ उवाच ।\nसंकल्पसत्यता त्वंशे त्यज संकल्पसत्यताम् ।\nतत्र यन्नास्ति तन्नास्ति यतः सर्वात्म तत्पदम् ॥१०॥\nयत्स्वप्ने दृश्यते यच्च संकल्पैरवलोक्यते ।\nतत्तथा विद्यते तत्र सर्वकालं तदात्मकम् ॥११॥\nतद्देशकालात्मतया गत्वा देशान्तरं यथा ।\nदेशाद्देशान्तरं यद्वन्न गत्यात्मादिकं विना ॥१२॥\nन लभ्यते तथा स्वप्नो विना तत्र न लभ्यते ।\nसर्वमस्ति चितः कोशे यद्यथालोकयत्यसौ ॥१३॥\nचित्तथा तदवाप्नोति सर्वात्मत्वादविक्षतम् ।\nसंकल्पः स्वप्नकस्त्वङ्ग यया च दशयाप्यते ॥१४॥\nपरमभ्यासयोगाभ्यां विना त्वेतन्न लभ्यते ।\nयेषां तु योगविज्ञानदृष्टयः फलिताः स्थिताः ॥१५॥\nसर्वं सर्वत्र पश्यन्ति ते यतः शंकरादयः ।\nइदमग्रगतं वस्तु तथा संकल्पितं मया ॥१६॥\nनाप्यं यतोभयभ्रशं स प्राप्नोत्युभयाश्रयात् ।\nसर्वं ह्यभिमतं कार्यमेकनिष्ठस्य सिद्ध्यति ॥१७॥\nदक्षिणां ककुभं गच्छन्कः प्राप्नोत्युत्तरां दिशम् ।\nसंकल्पार्थपरैरेव संकल्पार्थोऽवगम्यते ॥१८॥\nअग्रस्थार्थपरैरग्रे संस्थितोर्थोऽवगम्यते ।\nअग्रस्थे बुद्धिसंस्थे यः संकल्पं प्राप्तुमिच्छति ॥१९॥\nतदासावेकनिष्ठत्वाभावात्तन्नाशयेद्द्वयम् ।\nतस्मादेकार्थनिष्ठत्वाद्भिक्षुजीवेन रुद्रताम् ॥२०॥\nप्राप्य सर्वात्मना लब्धं तथा सर्वं तथास्थितेः ।\nभिक्षुसंकल्पजीवास्ते प्रत्येकं तज्जगत्पृथक् ॥२१॥\nपश्यन्ति चैते नान्योन्यं रुद्रज्ञानादृते ततः ।\nअप्रबुद्धाः प्रजायन्ते जीवा जीवान्तबोधिनः ॥२२॥\nतदिच्छयाशु तद्रूपा बहुरूपाश्च ते इह ।\nइह विद्याधरोऽहं स्यामहं स्यामिह पण्डितः ॥२३॥\nइत्येकध्यानसाफल्यं दृष्टान्तोऽस्यां क्रियास्थितौ ।\nएकत्वं च बहुत्वं च मौर्ख्यं पाण्डित्यमेव वा ॥२४॥\nदेवत्वं मानुषत्वं च देशकालक्रियाक्रमैः ।\nतुल्यकालमलं कर्तुं धारणाध्यानयत्नतः ॥२५॥\nसर्वशक्त्यः स्वरूपत्वाज्जीवस्यास्त्येकशक्तिता ।\nअनन्तश्चान्तपृक्तश्च स्वभावोऽस्य स्वभावतः ॥२६॥\nसविकासः ससंकोचोऽहिंस्रस्तेन चिदात्मनः ।\nयदिच्छति तदस्याङ्ग जन्तुः संपद्यते स्वयम् ॥२७॥\nस्वयं संपादितैरेभिर्देशकालक्रियाक्रमैः ।\nयोगिन्यो योगिनश्चेह तिष्ठन्त्यन्यत्र यत्र च ॥२८॥\nइह वामुत्र भोगेन दृष्टमेतदनेकशः ।\nकार्तवीर्यो गृहे तिष्ठन्सर्वेषां भयदोऽभवत् ॥२९॥\nविष्णुः क्षीरोदधौ तिष्ठन्जायते पुरुषो भुवि ।\nपश्वर्थं यान्ति तिष्ठन्त्यो योगिन्यो योगिनीगणे ॥३०॥\nशक्रः स्वर्गासने तिष्ठन्याति यज्ञार्थमुर्विकाम् ।\nसहस्रमेकं भवति तथा चास्मिञ्जनार्दनः ॥३१॥\nनृणां शतानि भक्तानां मानुष्यं याति तन्नतैः ।\nएकः सहस्रं भवति तथा चैष जनार्दनः ॥३२॥\nअंशावतारलीलाभिः कुरुते जागतीं स्थितिम् ।\nएकः कान्तासहस्राणि तुल्यकालं निमेषवत् ॥३३॥\nएवं ते भिक्षुसंकल्पा जीवटब्राह्मणादयः ।\nरुद्रविज्ञानवशतः स्वसंकल्पपुरीं गताः ॥३४॥\nतत्र भुक्त्वा चिरं भोगान्प्राप्य रुद्रपुरं ततः ।\nगणतामावसन्तस्ते स्थास्यन्ति सपरिच्छदाः ॥३५॥\nनित्यं प्रफुल्लनवकल्पलतालयेषु\nरुद्रेण साकमुरुरत्नगुलुच्छकेषु ।\nनानाजगत्सु च तदा शिवपत्तनेषु\nविद्याधरीष्वमरमौलिधराश्च रेजुः ॥३६॥"
  },
  {
    "text": "इत्यार्षे श्रीवासिष्ठमहारामा० वाल्मीकीये दे० मोक्षोपायेषु निर्वाणप्रकरणे पू० गणत्वप्राप्तिर्नाम चतुःषष्टितमः सर्गः ॥६४॥\nस्वप्नशतरुद्रीयं समाप्तम् ।"
  }
]
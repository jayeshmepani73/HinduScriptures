[
  {
    "text": "श्रीवसिष्ठ उवाच ।\nएवमात्मनि विश्रान्तां वदन्तीं तां वराननाम् ।\nअबुद्ध्वा तद्गिरामर्थं विहस्योवाच भूपतिः ॥१॥\nशिखिध्वज उवाच ।\nअसंबद्धप्रलापासि बालासि वरवर्णिनि ।\nरमसे राजलीलाभी रमस्वावनिपात्मजे ॥२॥\nकिंचित्त्यक्त्वा नकिंचिद्यो गतो प्रत्यक्षसंस्थितम् ।\nत्यक्तप्रत्यक्षसद्रूपः स कथं किल शोभते ॥३॥\nभोगैरभुक्तैस्तुष्टोऽहमिति भोगान्जहाति यः ।\nरुषेवासनशय्यादीन्स कथं किल शोभते ॥४॥\nभोगाभोगे परित्यज्य खे शून्ये रमते तु यः ।\nएक एवाखिलं त्यक्त्वा स कथं किल शोभते ॥५॥\nवसनाशनशय्यादीन्सर्वान्संत्यज्य धीरधीः ।\nयस्तिष्ठत्यात्मनैवैकः स कथं किल शोभते ॥६॥\nनाहं देहोऽन्यथा चाहं नकिंचित्सर्वमेव च ।\nएवं प्रलापो यस्यास्ति स कथं किल शोभते ॥७॥\nयत्पश्यामि न पश्यामि तत्पश्याम्यन्यदेव यत् ।\nप्रलाप इत्यसंन्यस्य स कथं किल शोभते ॥८॥\nतस्माद्बालासि मुग्धासि चपलासि विलासिनि ।\nनानालापविलासेन क्रीडामि क्रीड सुन्दरि ॥९॥\nप्रविहस्याट्टहासेन शिखिध्वज इति प्रियाम् ।\nमध्याह्ने स्नातुमुत्थाय निर्जगामाङ्गनागृहात् ॥१०॥\nकष्टं नात्मनि विश्रान्तो मद्वचांसि न बुद्धवान् ।\nराजेति खिन्ना चूडाला स्वव्यापारपराभवत् ॥११॥\nतदा तथाङ्ग तत्राथ तादृगाशययोस्तयोः ।\nताभिः पार्थिवलीलाभिः कालो बहुतिथो ययौ ॥१२॥\nएकदा नित्यतृप्ताया निरिच्छाया अपि स्वयम् ।\nचूडालाया बभूवेच्छा लीलया खगमागमे ॥१३॥\nखगमागमसिद्ध्यर्थमथ सा नृपकन्यका ।\nसर्वभोगाननादृत्य समागम्य च निर्जनम् ॥१४॥\nएकैवैकान्तनिरता स्वासनावस्थिताङ्गिका ।\nऊर्ध्वगप्राणपवनचिराभ्यासं चकार ह ॥१५॥\nश्रीराम उवाच ।\nयदिदं दृश्यते किंचिज्जगत्स्थावरजंगमम् ।\nस्पन्दच्युतं क्रियानाम्नः कथमित्यनुभूयते ॥१६॥\nकस्य स्पन्दविलासस्य घनाभ्यासस्य मे वद ।\nब्रह्मन्खगमनाद्येतत्फलं यत्नैकशालिनः ॥१७॥\nआत्मज्ञो वाप्यनात्मज्ञः सिद्ध्यर्थे लीलयाथवा ।\nकथं संसाधयत्येतद्यथा तद्वद मे प्रभो ॥१८॥\nश्रीवसिष्ठ उवाच ।\nत्रिविधं संभवत्यङ्ग साध्यं वस्त्विह सर्वतः ।\nउपादेयं च हेयं च तथोपेक्ष्यं च राघव ॥१९॥\nआत्मभूतं प्रयत्नेन उपादेयं च साध्यते ।\nहेयं संत्यज्यते ज्ञात्वा उपेक्ष्यं मध्यमेतयोः ॥२०॥\nयद्यदाह्लादनकरमादेयं तच्च सन्मते ।\nतद्विरुद्धमनादेयमुपेक्ष्यं मध्यमं विदुः ॥२१॥\nसन्मतेर्विदुषो ज्ञस्य सर्वमात्ममयं यदा ।\nत्रय एते तदा पक्षाः संभवन्ति न केचन ॥२२॥\nकेवलं सर्वमेवेदं कदाचिल्लीलया तया ।\nउपेक्षापक्षनिक्षिप्तमालोकयति वा न वा ॥२३॥\nज्ञस्योपेक्षात्मकं नाम मूढस्यादेयतां गतम् ।\nहेयं स्फारविरागस्य श्रृणु सिद्धिक्रमः कथम् ॥२४॥\nदेशकालक्रियाद्रव्यसाधनाः सर्वसिद्धयः ।\nजीवमाह्लादयन्तीह वसन्त इव भूतलम् ॥२५॥\nमध्ये चतुर्णामेवैषां क्रियाप्राधान्यकल्पना ।\nसिद्ध्यादिसाधने साधो तन्मयास्ते यतः क्रमाः ॥२६॥\nगुटिकाञ्जनखङ्गादिक्रियाक्रमनिरूपणम् ।\nतत्रासतां च दोषोऽत्र विस्तारः प्रकृतार्थहा ॥२७॥\nरत्नौषधितपोमन्त्रक्रियाक्रमनिरूपणम् ।\nआस्तामेव किलैषोऽपि विस्तारः प्रकृतार्थहा ॥२८॥\nश्रीशैले सिद्धदेशे च मेर्वादौ वा निवासतः ।\nसिद्धिरित्यपि विस्तारः कृतार्थ प्रकृतार्थहा ॥२९॥\nतस्माच्छिखिध्वजकथाप्रसङ्गपतितामिमाम् ।\nप्राणादिपवनाभ्यासक्रियां सिद्धिफलां श्रृणु ॥३०॥\nअन्तस्था ह्यखिलास्त्यक्त्वा साध्यार्थेतरवासनाः ।\nगुदादिद्वारसंकोचान्स्थानकादिक्रियाक्रमैः ॥३१॥\nभोजनासनशुद्ध्या च साधुशास्त्रार्थभावनात् ।\nस्वाचारात्सुजनासङ्गात्सर्वत्यागात्सुखासनात् ॥३२॥\nप्राणायामघनाभ्यासाद्राम कालेन केनचित् ।\nकोपलोभादिसंत्यागाद्भोगत्यागाच्च सुव्रत ॥३३॥\nत्यागादाननिरोधेषु भृशं यान्ति विधेयताम् ।\nप्राणाः प्रभुत्वात्तज्ज्ञस्य पुंसो भृत्या इवाखिलाः ॥३४॥\nराज्यादिमोक्षपर्यन्ताः समस्ता एव संपदः ।\nदेहानिलविधेयत्वात्साध्याः सर्वस्य राघव ॥३५॥\nपरिमण्डलिताकारा मर्मस्थानं समाश्रिता ।\nआन्त्रवेष्टनिका नाम नाडी नाडीशताश्रिता ॥३६॥\nवीणाग्रावर्तसदृशी सलिलावर्तसंनिभा ।\nलिप्यार्धौकारसंस्थाना कुण्डलावर्तसंस्थिता ॥३७॥\nदेवासुरमनुष्येषु मृगनक्रखगादिषु ।\nकीटादिष्वब्जजान्तेषु सर्वेषु प्राणिषूदिता ॥३८॥\nशीतार्तसुप्तभोगीन्द्रभोगवद्बद्धमण्डला ।\nसिता कल्पाग्निविगलदिन्दुवद्बद्धकुण्डली ॥३९॥\nऊरोर्भ्रूमध्यरन्ध्राणि स्पृशन्ती वृत्तिचञ्चला ।\nअनारतं च सस्पन्दा पवमानेन तिष्ठति ॥४०॥\nतस्यास्त्वभ्यन्तरे तस्मिन्कदलीकोशकोमले ।\nया परा शक्तिः स्फुरति वीणावेगलसद्गतिः ॥४१॥\nसा चोक्ता कुण्डलीनाम्ना कुण्डलाकारवाहिनी ।\nप्राणिनां परमा शक्तिः सर्वशक्तिजवप्रदा ॥४२॥\nअनिशं निःश्वसद्रूपा रुषितेव भुजंगमी ।\nसंस्थितोर्ध्वीकृतमुखी स्पन्दनाहेतुतां गता ॥४३॥\nयदा प्राणानिलो याति हृदि कुण्डलिनीपदम् ।\nतदा संविदुदेत्यन्तर्भूततन्मात्रबीजभूः ॥४४॥\nयथा कुण्डलिनी देहे स्फुरत्यब्ज इवालिनी ।\nतथा संविदुदेत्यन्तर्मृदुस्पर्शवशोदया ॥४५॥\nस्पर्शनं मृदुनान्योन्यालिङ्गिका तत्र यन्त्रयोः ।\nयथा संविदुदेत्युच्चैस्तथा कुण्डलिनी जवात् ॥४६॥\nतस्यां समस्ताः संबद्धा नाड्यो हृदयकोशगाः ।\nउत्पद्यन्ते विलीयन्ते महार्णव इवापगाः ॥४७॥\nनित्यं पातोत्सुकतया प्रवेशोन्मुखया तया ।\nसा सर्वसंविदां बीजं ह्येका सामान्युदाहृता ॥४८॥\nश्रीराम उवाच ।\nआकल्पादनवच्छिन्ना चित्संवित्सर्वमस्ति हि ।\nतस्मात्कुण्डलिनीकोशात्केनार्थेनोदयः स्फुटः ॥४९॥\nश्रीवसिष्ठ उवाच ।\nसर्वत्र सर्वदा सर्वं चित्संविद्विद्यतेऽनघ ।\nकिंत्वस्या भूततन्मात्रवशादभ्युदयः क्वचित् ॥५०॥\nसर्वत्र विद्यमानापि देहेषु तरलायते ।\nसर्वगोऽप्यातपः सौरो भित्यादौ वै विजृम्भते ॥५१॥\nक्वचिन्नष्टं क्वचित्स्पष्टं क्वचिदुच्छन्नतां गतम् ।\nवस्तु वस्तुनि दृष्टं तत्तत्सद्भावैर्विजृम्भितम् ॥५२॥\nएतद्भूयः क्रमेणाहं शृणु वक्ष्यामि तेऽनघ ।\nदेहे स्वे च यथोदेति भृशं संविन्मयक्रमः ॥५३॥\nचेतनाचेतनं भूतजातं व्योम तथाखिलम् ।\nसर्वं चिन्मात्रसन्मात्रं शून्यमात्रं यथा नभः ॥५४॥\nतद्धि चिन्मात्रसन्मात्रमविकारं स्वनामयम् ।\nक्वचित्स्थितं संविदेव भूततन्मात्रपञ्चकम् ॥५५॥\nतत्पञ्चधा गतं द्वित्वं लक्षसे त्वं स्वसंविदम् ।\nअन्तर्भूतविकारादि दीपाद्दीपशतं यथा ॥५६॥\nस्वसत्तामात्रकेणैव संकल्पलवरूपिणा ।\nपञ्चकानि व्रजन्तीह देहत्वं तानि कानिचित् ॥५७॥\nकानिचित्तिर्यगादित्वं हेमादित्वं च कानिचित् ।\nकानिचिद्देशतादित्वं द्रव्यादित्वं च कानिचित् ॥५८॥\nएवं हि पञ्चकस्पन्दमात्रं जगदिति स्थितम् ।\nचित्संविदत्र सर्वत्र विद्यते रघुनन्दन ॥५९॥\nकेवलं पञ्चकवशाद्देहादौ चेतनाभिधा ।\nजडस्पन्दाभिधा क्वापि स्थावरादौ जडाभिधा ॥६०॥\nयथा स्तब्धः स्थितो वीचिरिव स्थलमिवास्थितः ।\nपञ्चकेषु तथैतच्चिल्लोलरूपा जडान्विता ॥६१॥\nइतः सौम्य इतो लोलः किमब्धिरिति नो यथा ।\nविकल्पादौ तथैवैतत्पञ्चकं हि जडाजडम् ॥६२॥\nदेहादिपञ्चकं जीवः स्पन्दः शैलादिकं जडम् ।\nस्थावराद्यनिलस्पन्दि स्वभाववशतोऽनघ ॥६३॥\nवाचः पर्यनुयोक्तव्याः स्वभावाद्रघुनन्दन ।\nशीतोष्णादि हिमाग्न्यादि वाक्चेति परिदृश्यते ॥६४॥\nगृहीतवासनांशानां पुष्टाभावविकारिणाम् ।\nस्थितयः पञ्चकानां हि योज्याः पर्यनुयोजने ॥६५॥\nवासनास्तु विपर्यस्ता इतो नेतुमितश्च ताः ।\nपुंसा प्राज्ञेन शक्यन्ते सुखं पर्यनुयोजितुम् ॥६६॥\nअशुभे वा शुभे वापि तेन पर्यनुयोज्यते ।\nप्रबुद्धवासनं चान्यत्पञ्चकं सुप्तवासनम् ॥६७॥\nयत्र पर्यनुयोगस्य फलं समनुभूयते ।\nतत्र तं संप्रयुञ्जीत नाकाशं मुष्टिभिः क्षिपेत् ॥६८॥\nतृणाग्रनिष्ठा मेर्वाद्याः पञ्चकानां हि राशयः ।\nविवेकनिष्ठाः कीटाद्या एते स्थावरजंगमाः ॥६९॥\nप्रसुप्तवासनाः केचिद्यथा स्थावरजातयः ।\nप्रबुद्धवासनाः केचिद्यथा नरसुरादयः ॥७०॥\nसवासनाविलाः केचिद्यथैते तिर्यगादयः ।\nप्रक्षिप्तवासनाः केचिद्यथैते मोक्षगामिनः ॥७१॥\nअथ स्वास्वेव संवित्सु मनोबुद्ध्यादिकाः कृताः ।\nहस्तपादादिसंयुक्तैः संज्ञाः पञ्चकराशिभिः ॥७२॥\nतिर्यगादिभिरप्यन्यैरन्याः संज्ञाः प्रकल्पिताः ।\nस्थावरादिभिरप्यन्यैरन्यान्याः संविदः कृताः ॥७३॥\nइति साधो स्फुरन्तीमे चित्राः पञ्चकराशयः ।\nरूपैराद्यन्तमध्येषु चलाचलजडाजडैः ॥७४॥\nएषामेकोऽभिसंकल्पः परमाणुर्महीपते ।\nबीजमाकाशवृक्षाणां सर्गाणां तेष्विमानि तु ॥७५॥\nइन्द्रियाणि च पुष्पादि विषयामोदवर्ति हि ।\nइच्छाभ्रमर्यो राजन्त्यो मञ्जर्यश्चञ्चलक्रियाः ॥७६॥\nलोकान्तराणि स्वच्छानि गुल्मा मूलं समेरवः ।\nपल्लवा नीलजलदा लता लोला दिशो दश ॥७७॥\nवर्तमानानि भूतानि भविष्यन्ति च यानि तत् ।\nजयन्ति तान्यसंख्यानि फलानि रघुनन्दन ॥७८॥\nपञ्चबीजास्त एते हि राम पञ्चकपादपाः ।\nस्वयं स्वभावाज्जायन्ते स्वयं नश्यन्ति कालतः ॥७९॥\nस्वयं नानात्वमायान्ति चिरं जाड्यात्स्फुरन्ति च ।\nस्वविविक्ताः शमं यान्ति तरङ्गा इव वारिधौ ॥८०॥\nइतो यान्ति समुत्सेधमितो यान्ति शमं स्वयम् ।\nएते जाड्यविवेकाभ्यां तरङ्गा इव तोयधौ ॥८१॥\nये विवेकवशमालयं गता\nराम पञ्चकविलासराशयः ।\nतेन भूय इह यान्ति संस्थितिं\nप्रभ्रमन्ति जगतीतरे मुहुः ॥८२॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे पू० चू० पञ्चकविलासो नामाशीतितमः सर्गः ॥८०॥"
  }
]
[
  {
    "text": "श्रीराम उवाच ।\nयथास्माकं मुने स्वप्नपुरपत्तनमण्डलम् ।\nतथैव पद्मजादीनां यदि देहपरिग्रहः ॥१॥\nतथैवेदं च संजातं यदि सर्वमसन्मयम् ।\nतदस्माकं दृढतरः प्रत्ययः कथमुत्थितः ॥२॥\nश्रीवसिष्ठ उवाच ।\nअस्मत्सर्गवदाभाति पूर्वसर्गः प्रजापतेः ।\nआजीवप्रतिभासात्मा विद्यते न तु वास्तवः ॥३॥\nसर्वगत्वाच्चितेः सर्वं जीवः सर्वत्र संसृतिः ।\nसा चासम्यग्दर्शनोत्था सम्यग्दर्शननाशिनी ॥४॥\nस्वप्नाभः प्रतिभासोऽस्य य एष समुपस्थितः ।\nअहंताप्रत्ययैकात्मा स एवातिदृढं स्थितः ॥५॥\nस्वप्ने क्षिप्रविनाशित्वं यथा पुंसा न दृश्यते ।\nसर्वस्वप्ने तथैवैतद्ब्रह्मणामिह लक्ष्यते ॥६॥\nस्वप्नोऽयं पुरुषस्यास्य प्रतिभासस्य यो भवेत् ।\nरामाऽस्मदादिसर्वात्मा भवेत्तादृश एव च ॥७॥\nयत्स्वप्नपुरुषाज्जातं तत्स्वप्नपुरुषात्मकम् ।\nभवतीत्यनुभूतं हि यद्बीजं तत्फलं यथा ॥८॥\nअसत्यमेव तद्विद्धि यदसत्येन साध्यते ।\nअसत्येऽर्थे समर्थेऽपि न युक्तं भावनं घनम् ॥९॥\nयेन तेन परित्याज्यमसद्भावनभावनम् ।\nदृढप्रत्ययितं स्वप्नपुरुषाद्यत्समुत्थितम् ॥१०॥\nभवत्यात्मनि सर्गादि दृढप्रत्ययमेव तत् ।\nनिमेषमात्रः पौरोऽयं सर्गस्वप्नः पुरः स्थितः ॥११॥\nतस्मिन्निमेष एवास्मिन्कल्पता परिकल्प्यते ।\nसुदीर्घस्वप्नखण्डोऽयं यथोदेति प्रजापतेः ॥१२॥\nसर्गाख्यः सर्वभूतानां प्रत्येकमुदितस्तथा ।\nचित्तत्त्वस्यैव भावेन सर्गवर्गपरम्परा ॥१३॥\nस्फुरत्यम्भो द्रवत्वेन यथावर्तविवर्तनैः ।\nयथा स्वप्नात्मिकैवेयं सर्गलक्ष्मीर्न वास्तवी ॥१४॥\nतदा संभवतीदं वै तत्पदं प्रलयं गतम् ।\nयद्यथा यादृशं दृष्टं तत्तादृग्विद्यते तथा ॥१५॥\nन हि पर्यनुयोक्तव्याः स्वप्नविभ्रमरीतयः ।\nन तदस्ति जगत्यस्मिन्यन्न संभवति भ्रमे ॥१६॥\nविचित्रास्त्रिषु लोकेषु दृश्यन्ते वस्तुदृष्टयः ।\nजलमध्ये ज्वलत्यग्निर्यथाब्धौ वडवानलः ॥१७॥\nनगराण्यम्बरे सन्ति यथा वैमानिकाश्रयाः ।\nशिलास्वब्जानि जायन्ते हेमाद्राविव पादपाः ॥१८॥\nएकान्ते सर्वपुण्यानि सन्ति कल्पतरौ यथा ।\nशिलाः फलन्ति फलिवद्यथा रत्नगुलुच्छकाः ॥१९॥\nशिलान्तः प्राणिनः सन्ति भेका इव शिलान्तरे ।\nदृषदो वारि निर्याति चन्द्रकान्तोपलादिव ॥२०॥\nनिमेषेण घटो याति पटतां स्वापसंविदि ।\nअसत्यमपि बुध्येत स्वप्ने स्वमरणं यथा ॥२१॥\nआकस्मिकं जलं व्योम्नि ध्रियते भूतगं यथा ।\nवितानमिव खे वारि तिष्ठति स्वर्णदी यथा ॥२२॥\nउड्डीयन्ते शिलाः स्थूलाः पक्षवन्तो यथाद्रयः ।\nशिलान्तः प्राप्यते सर्वं ननु चिन्तामणेरिव ॥२३॥\nचिन्तितानि फलन्त्याशु देवोद्यानान्तरेष्विव ।\nतान्येव न फलन्त्याशु मोक्षादीनां च राघव ॥२४॥\nअचेतनोऽपि कुरुते कर्म यन्त्रपुमानिव ।\nएवमाद्यास्तथान्ये च विचित्रारम्भविभ्रमाः ॥२५॥\nदृष्टाः शम्बरगन्धर्वविलासैरप्यसंभवाः ।\nदेशकालक्रियाद्रव्यरत्नसंचरणीयजाः ॥२६॥\nअर्था गन्धर्वजनिता अनन्ताः सत्यसंभवाः ।\nअसंभवः संभवोऽयमपि भाव्युपपद्यते ॥२७॥\nसंभवोऽसंभवः सम्यक् सिद्धये स्वप्नविभ्रमः ।\nन तदस्ति न यत्सत्यं न तदस्ति न यन्मृषा ॥२८॥\nसर्वं सर्वेण सर्वत्र स्वप्ने सर्गाभिधानके ।\nस्वप्ने निमग्नधीर्जन्तुः पश्यति स्थिरतां यथा ॥२९॥\nसर्गस्वप्ने मग्नबुद्धिः पश्यति स्थिरतां तथा ।\nभ्रमाद्भ्रमान्तरं गच्छन्स्वप्नात्स्वप्नान्तरं व्रजन् ।\nअतिस्थिरप्रत्ययभागिह जीवो विमुह्यति ॥३०॥\nश्वभ्रान्तरं श्वभ्रनिपातदोषात्\nसंप्राप्नुवन्मुग्धमृगः प्रयाति ।\nमोहं यथा पातमयैकरूपं\nजीवस्तथा संसृतिपात्रमूढः ॥३१॥"
  },
  {
    "text": "इत्यार्षे श्रीवासिष्ठमहारामायणे देव० मोक्षो० निर्वाणप्रकरणे पूर्वार्धे जगत्स्वप्नकथनं नामैकषष्टितमः सर्गः ॥६१॥"
  }
]
[
  {
    "text": "श्रीवसिष्ठ उवाच ।\nतां मायां शममानीय चूडाला समचिन्तयत् ।\nदिष्टया भोगेच्छया नायं ह्रियते वसुधाधिपः ॥१॥\nशान्तः समसमाभोग एवं शक्रसमागमे ।\nअसंरम्भमहेलं च कृतवान्व्यावहारिकम् ॥२॥\nभूय एव प्रपञ्चेन विमृशाम्येव सादरम् ।\nरागद्वेषप्रधानेन केनचिद्बुद्धिहारिणा ॥३॥\nइति संचिन्त्य सा रात्राविन्दावभ्युदिते वने ।\nगृहीतमङ्गनारूपं कान्ता मदनिका सती ॥४॥\nवाते वहति फुल्लाढ्ये मधुरामोदमांसले ।\nसंध्याजप्यपरे नद्यास्तीरसंस्थे शिखिध्वजे ॥५॥\nसंतानकलतागेहं नीरन्ध्रैः पुष्पगुच्छकैः ।\nशुद्धान्तं वनदेवीनां प्रविवेश मदान्विता ॥६॥\nतत्र संकल्पिते पुष्पशयने माल्यमालिता ।\nकण्ठे संकल्पितं कान्तं खिङ्गमादाय संस्थिता ॥७॥\nआगत्यान्विष्य कुञ्जात्स प्रददर्श शिखिध्वजः ।\nलतागेहे मदनिकां कण्ठे खिङ्गं मनोहरम् ॥८॥\nकुन्तलावलितस्कन्धं समालब्धं च चन्दनैः ।\nशयनावृतिनिक्षेपपर्याकुलितशेखरम् ॥९॥\nहेमाभे द्विगुणाकारबालाबाहूपधानके ।\nसंसक्तश्रवणापाङ्गकपोलतलकुन्तलम् ॥१०॥\nमिथुनं तद्ददर्शाथ मिथः प्रहसिताननम् ।\nअन्योन्यवदनासक्तं छन्नं कल्पलतांशुकैः ॥११॥\nआलोलमाल्यशयनं मदनातुरमाकुलम् ।\nअङ्गलग्नच्छलेनात्मरागमन्योन्यमर्पयत् ॥१२॥\nअभ्युन्मुखं समानन्दमुद्दाममदमन्थरम् ।\nपरस्पराहतं पुष्पैर्वक्षोभ्यां पीडितस्तनम् ॥१३॥\nतदालोक्याविकारेण चेतसालं तुतोष सः ।\nअहो सुखं स्थितौ खिङ्गावित्याह स शिखिध्वजः ॥१४॥\nतिष्ठताङ्ग यथाकामं सुखं खिङ्गौ यथास्थितम् ।\nविघ्नं माकरवं भीतावित्युक्त्वा निर्जगाम सः ॥१५॥\nततो मुहूर्तमात्रेण प्रपञ्चं तमुपेक्ष्य सा ।\nनिर्ययौ दर्शयन्ती स्वं रतिफुल्लाकुलं वपुः ॥१६॥\nउपविष्टं ददर्शैनं नृपं हेमशिलातले ।\nसमाधिसंस्थमेकान्ते मनाग्विकसितेक्षणम् ॥१७॥\nतं प्रदेशमुपागम्य लज्जावनमितानना ।\nतूष्णीमासीत्क्षणं खिन्ना म्लाना मदनिकाङ्गना ॥१८॥\nक्षणाच्छिखिध्वजो ध्यानाद्विरतस्तामुवाच ह ।\nअत्यन्तमधुरं वाक्यमिदमक्षुब्धया धिया ॥१९॥\nतन्वि किं शीघ्रमेव त्वं विघ्नितानन्दमागता ।\nआनन्दायैव भूतानि यतन्ते यानि कानिचित् ॥२०॥\nभूयस्तोषय तं गच्छ कान्तं प्रणयवृत्तिभिः ।\nपरस्परेप्सितस्नेहो दुर्लभो हि जगत्त्रये ॥२१॥\nअहमेतेन चार्थेन नोद्वेगं यामि मानिनि ।\nयद्यदिष्टतमं लोके तत्तदेव विजानता ॥२२॥\nअहं कुम्भश्च तन्वङ्गि वीतरागाविहेतरा ।\nदुर्वासःशापजा बाला त्वं यदिच्छसि तत्कुरु ॥२३॥\nमदनिकोवाच ।\nएवमेष महाभाग स्त्रीस्वभावो हि चञ्चलः ।\nकामो ह्यष्टगुणः स्त्रीणां न कोपं कर्तुमर्हसि ॥२४॥\nअबलाहमनेनास्मि रात्रौ गहनकानने ।\nत्वयि संध्याजपपरे किं करोमि वराकिका ॥२५॥\nअबला वा कुमारी वा जारं न रतिरोधनम् ।\nकरोति परिखिङ्गेन नाङ्गे स्वे विनिवेशितम् ॥२६॥\nस्त्रियः सुन्दरतां याताः पुरपुंसामसङ्गमे ।\nमन्युर्निषेध आक्रन्दः सतीत्वं किं करिष्यति ॥२७॥\nअबला स्त्री तथा बाला मूढाहमपराधिनी ।\nक्षन्तुमर्हसि नाथ त्वं क्षमावन्तो हि साधवः ॥२८॥\nशिखिध्वज उवाच ।\nमन्युर्मम न बालेऽन्तर्विद्यते ख इव द्रुमः ।\nकेवलं साधुनिन्द्यत्वान्नेच्छामि त्वामहं वधूम् ॥२९॥\nसुहृत्त्वेन वनान्तेषु पूर्ववत्सुखमङ्गने ।\nवीतरागतया नित्यं सममेव रमावहे ॥३०॥\nश्रीवसिष्ठ उवाच ।\nएवं समतया तत्र स्थिते तस्मिञ्छिखिध्वजे ।\nचूडाला चिन्तयामास तत्सत्त्वेनोदिताशया ॥३१॥\nअहो वत परं साम्यं भगवानयमागतः ।\nवीतरागतयाऽक्रोधो जीवन्मुक्तोऽवतिष्ठते ॥३२॥\nनैनं हरन्ति ते भोगा न महत्योऽपि सिद्धयः ।\nन सुखानि न दुःखानि नापदो न च संपदः ॥३३॥\nचिन्तिताः सकला एकं प्रयान्त्येनमनिन्दिताः ।\nमन्ये महर्द्धयः कान्ता नारायणमिवापरम् ॥३४॥\nआत्मवृत्तान्तमखिलं तमेनं स्मारयाम्यहम् ।\nकुम्भरूपमिदं त्यक्त्वा चूडालैव भवाम्यहम् ॥३५॥\nइति संचिन्त्य चूडाला चूडालावपुरक्षता ।\nदर्शयामास तत्राशु त्यक्त्वा मदनिकावपुः ॥३३॥\nतस्मान्मदनिकादेहाच्चूडाला निर्गतेव सा ।\nबभावस्य पुरो युक्ता निर्गतेव समुद्गकात् ॥३७॥\nतां ददर्शानवद्याङ्गीं पुनः प्रणयपेशलाम् ।\nकान्तां मदनिकामेव चूडालां दयितां स्थिताम् ॥३८॥\nसमुदितामिव माधवपद्मिनी-\nमुपगतामिव भूमितलाच्छ्रियम् ।\nप्रकटितामिव रत्नसमुद्गका-\nत्परिददर्श निजां दयितां नृपः ॥३९॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे पू० चू० चूडालास्वरूपदर्शनं नामाष्टोत्तरशततमः सर्गः ॥१०८॥"
  }
]
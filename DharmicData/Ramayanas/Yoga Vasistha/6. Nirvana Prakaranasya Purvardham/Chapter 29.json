[
  {
    "text": "श्रीवाल्मीकिरुवाच ।\nइत्याकर्णयति स्वस्थसमचेतसि राघवे ।\nविश्रान्ते स्वात्मनि स्वैरं परमानन्दमागते ॥१॥\nतत्रस्थेषु च सर्वेषु तेषूपशमशालिषु ।\nराघवस्यात्मविश्रान्तेः स्थित्यर्थं वचनामृतम् ॥२॥\nविरराम मुनेर्वारि सस्येष्वम्बुधरादिव ।\nअथ याते मुहूर्तार्धे राघवे प्रतिबोधिते ॥३॥\nपुनराह तमेवार्थं वसिष्ठो वदतां वरः ।\nश्रीवसिष्ठ उवाच ।\nराम सम्यक्प्रबुद्धोऽसि स्वात्मानमसि लब्धवान्  ॥४॥\nएवमेवावलम्ब्यार्थं तिष्ठ नेह पदं कृथाः ।\nइदं संसारचक्रं हि नाभौ संकल्पमात्रके ॥५॥\nसंरोधितायां वहनाद्रघुनन्दन रुद्ध्यते ।\nक्षोभितायां मनोनाभ्यामिदं संसारचक्रकम् ॥६॥\nप्रयत्नाद्रोधितमपि प्रवहत्येव वेगतः ।\nपरं पौरुषमास्थाय बलं प्रज्ञां च युक्तितः ॥७॥\nनाभिं संसारचक्रस्य चित्तमेव निरोधयेत् ।\nप्रज्ञासौजन्ययुक्तेन शास्त्रसंवलितेन च ॥८॥\nपौरुषेण न यत्प्राप्तं न तत्क्वचन लभ्यते ।\nदैवैकपरतां त्यक्त्वा बालबोधोपकल्पिताम् ॥९॥\nनिजं प्रयत्नमाश्रित्य चित्तमादौ निरोधयेत् ।\nआविरिञ्चात्प्रवृत्तेन भ्रमेणाज्ञानरूपिणा ॥१०॥\nअसदेव सदाभासमिदमालक्ष्यतेऽनघ ।\nअज्ञानभ्रमविस्तारमात्रकाकृतयोऽनघ ॥११॥\nइमे देहा भ्रमन्तीह सर्वधर्मात्समुत्थिताः ।\nसंकल्पः पुनरस्त्वेव देहस्यार्थे कदाचन ॥१२॥\nसुखदुःखविचारित्वं न कार्यं राम धीमता ।\nदुःखम्लानमुखः क्लेदी प्रसन्नात्क्लेदवर्जितात् ॥१३॥\nअपि चित्रनराद्देहनरस्तुच्छतरः स्मृतः ।\nआधिव्याधिपरिम्लाने स्वयं क्लेदिनि नाशिनि ॥१४॥\nन तथा स्थिरता देहे चित्रपुंसो यथा किल ।\nविनाशितो हि चित्रस्थो देहो नश्यति नान्यथा॥१५॥\nअवश्यनाशो मांसात्मा स्वयं देहो विनश्यति ।\nपालितः सुस्थिरां शोभामादत्ते चित्रमानवः ॥१६॥\nदेहस्तु पालितोऽप्युच्चैर्नश्यत्येव न वर्धते ।\nतेन श्रेष्ठश्चित्रदेहो नायं संकल्पदेहकः ॥१७॥\nये गुणाश्चित्रदेहे हि न ते संकल्पदेहके ।\nचित्रदेहादपि जडाद्योऽयं तुच्छतरः किल ॥१८॥\nतस्मिन्मांसमये देहे कैवास्था भवतोऽनघ ।\nदीर्घसंकल्पदेहोऽयं तस्मिन्नास्था महामते ॥१९॥\nस्वप्नसंकल्पजाद्देहादपि तुच्छतरो ह्ययम् ।\nअल्पसंकल्पजो दीर्घैः सुखदुःखैर्न गृह्यते ॥२०॥\nदीर्घसंकल्पजश्चायं दीर्घदुःखेन दुःखितः ।\nदेहो हि संकल्पमयो नायमस्ति न वास्ति नः ॥२१॥\nकिं व्यर्थमेतदर्थं हि मूढोऽयं क्लेशभाजनम् ।\nयथा चित्रमये पुंसि क्षते क्षीणे न तत्क्षतिः ॥२२॥\nतथा संकल्पपुरुषे क्षते क्षीणे न तत्क्षतिः ।\nयथा मनोराज्यमये क्षते क्षीणे न तत्क्षतिः ॥२३॥\nयथा द्वितीये शशिनि क्षते क्षीणे न तत्क्षतिः ।\nयथा स्वप्नसमारम्भे क्षते क्षीणे न तत्क्षतिः ॥२४॥\nयथा नद्यातपजले क्षते क्षीणे न तत्क्षतिः ।\nसंकल्पमात्ररचिते प्रकृत्यैव च नाशिनि ॥२५॥\nतथा शरीरयन्त्रेऽस्मिन्क्षते क्षीणे न तत्क्षतिः ।\nदीर्घस्वप्नमये ह्यस्मिंश्चित्तसंकल्पकल्पिते ॥२६॥\nभूषिते दूषिते देहे न हि किंचिच्चितः क्षतम् ।\nन चिदन्तमुपायाति नात्मा चलति राघव ॥२७॥\nन ब्रह्म विकृतिं याति किंवा देहक्षये क्षतम् ।\nभ्रमच्चक्रोपरिष्ठो हि पूर्वचक्रोपचक्रवत् ॥२८॥\nयथा पश्यति दिक्चक्रं भ्रमदत्यन्तमोहितः ।\nअकस्मादेव रुढेन मिथ्याज्ञानेन वल्गता ॥२९॥\nतत्रस्थेन तथैवेदं दृश्यते देहचक्रकम् ।\nभ्रमितं च भ्रमदूपं पतद्रूपं प्रपातितम् ॥३०॥\nहतं च हन्यमानं च दृश्यते देहचक्रकम् ।\nधीरतामलमालम्ब्य घनभ्रममिमं त्यजेत् ॥३१॥\nसंकल्पेन कृतो देहो मिथ्याज्ञानेन सन्नसन् ।\nअसत्येन कृतं यस्मान्न तत्सत्यं कदाचन ॥३२॥\nअसदभ्युत्थितो देहो रज्ज्वामिव भुजंगधीः ।\nअसत्यामेव सत्यां च करोत्यपि जगत्क्रियाम् ॥३३॥\nजडेन राम क्रियते यन्न तत्कृतमुच्यते ।\nकुर्वन्नपि तदा देहो न कर्ता क्वचिदेव हि ॥३४॥\nनिरीहो हि जडो देहो नात्मनोऽस्याभिवाञ्छितम् ।\nकर्ता न कश्चिदेवातो द्रष्टा केवलमस्य सः ॥३५॥\nयथा दीपो निवातस्थः स्वात्मन्येवावतिष्ठते ।\nसाक्षिवत्सर्वभावेषु तथा तिष्ठेज्जगत्स्थितौ ॥३६॥\nयथा दिवसकर्माणि भास्करः स्वस्थ एव सन् ।\nकरोत्येवमिमां राम कुरु पार्थिवसंस्थितिम् ॥३७॥\nअस्मिन्नसन्मये देहगृहे शून्ये समुत्थिते ।\nसत्तामुपगते मिथ्याबालकल्पितयक्षवत् ॥३८॥\nकुतोऽप्यागत्य निःसारः सर्वसज्जनवर्जितः ।\nअहंकारः कुवेतालः प्रविष्टश्चित्तनामकः ॥३९॥\nअस्य मा भृत्यतां गच्छ त्वमहंकारदुर्मतेः ।\nअस्य भृत्यतया राम निरयः प्राप्यते फलम् ॥४०॥\nस्वसंकल्पविलासेन देहगेहे दुराकृतिः ।\nउन्मत्तचित्तवेतालः परिवल्गति लीलया ॥४१॥\nशून्यं देहगृहं प्राप्य चित्तयक्षेण तत्कृतम् ।\nभीता येन महान्तोऽपि समाधिनियताः स्थिताः  ॥४२॥\nचित्तवेतालमुद्वास्य स्वशरीरकमन्दिरात् ।\nसंसारशून्यनगरे न बिभेति कदाचन ॥४३॥\nचित्तभूताभिभूतेऽस्मिन्ये शरीरगृहे रताः ।\nचित्रमद्यापि ते कस्माद्धटिता आत्मवत्स्थिताः ॥४४॥\nग्रस्ते चित्तपिशाचेन देहसद्मनि ये मृताः ।\nपिशाचस्येव या बुद्धिर्नापिशाचस्य राघव ॥४५॥\nअहंकारबृहद्यक्षगृहे दग्धशरीरके ।\nविहरन्नास्थया साधो न तु वै तत्किल स्थिरम् ॥४६॥\nअहंकारानुचरतां त्यक्त्वा विततया धिया ।\nअहंकारास्मृतिं प्राप्य स्वात्मैवाश्ववलम्ब्यताम्  ॥४७॥\nअहंकारपिशाचेन ग्रस्ता ये निरयैषिणः ।\nतेषां मोहमदान्धानां न मित्राणि न बान्धवाः ॥४८॥\nअहंकारोपहतया बुद्ध्या या क्रियते क्रिया ।\nविषवल्ल्या इव फलं तस्याः स्यान्मरणात्मकम् ॥४९॥\nविवेकधैर्यहीनेन स्वाहंकारमहोत्सवः ।\nमूर्खेणालम्बितो येन नष्टमेवाशु विद्धि तम् ॥५०॥\nअहंकारपिशाचेन वराका ये वशीकृताः ।\nत एते नरकाग्नीनां राघवेन्धनतां गताः ॥५१॥\nअहंकारोरगो यस्य परिस्फूर्जति कोटरे ।\nस्वदेहपादपोऽधीरैरचिरेण निपात्यते ॥५२॥\nअहंकारपिशाचोऽस्मिन्देहे तिष्ठतु यातु वा ।\nत्वमेनमालोकय मा मनसा महतां वर ॥५३॥\nअवधूतो ह्यवज्ञातश्चेतसैव तिरस्कृतः ।\nअहंकारपिशाचस्ते नेह किंचित्करिष्यति ॥५४॥\nदेहालये स्फुरत्यस्मिन् राम चित्तपिशाचके ।\nअस्यानन्तविलासस्य किमिवागतमात्मनः ॥५५॥\nचित्तयक्षाभिभूतानां याः पुंसां विततापदः ।\nशक्यन्ते परिसंख्यातुं न ता वर्षशतैरपि ॥५६॥\nहा हा मृतोऽस्मि दग्धोऽस्मीत्येता वै दुःखवृत्तयः ।\nअहंकारपिशाचस्य शक्तयोऽन्यस्य नानघ ॥५७॥\nसर्वगोऽपि यथाकाशः संबन्धो नेह केनचित् ।\nसर्वगोऽपि तथैवात्मा नाहंकारेण संगतः ॥५८॥\nयत्करोति यदादत्ते देहयन्त्रमिदं चलम् ।\nवातरज्जुयुतं राम तदहंकारचेष्टितम् ॥५९॥\nवृक्षोत्पत्तौ यथा हेतुरकर्त्रपि किलाम्बरम् ।\nआत्मसंस्थस्तथेहात्मा चित्तचेष्टासु कारणम् ॥६०॥\nआत्मसंनिधिमात्रेण स्फुरत्यात्तवपुर्मनः ।\nदीपसंनिधिमात्रेण कुड्यरूपमिवामलम् ॥६१॥\nअपि विश्लिष्टयो राम नित्यमेवात्मचित्तयोः ।\nद्यावापृथिव्योरिव कः संबन्धः प्रकटान्धयोः ॥६२॥\nचपलस्पन्दनेराभिरात्मशक्तिभिरावृतम् ।\nचित्तमात्मेति मौर्ख्येण दृश्यते रघुनन्दन ॥६३॥\nआत्मा प्रकाशरूपो हि नित्यः सर्वगतो विभुः ।\nचित्तं शठमहंकारं विद्धि हार्दं बृहत्तमः ॥६४॥\nआत्मासि वस्तुतस्त्वं हि सर्वज्ञो न मनो भृशम् ।\nदूरे कुरु मनोमोहं किमेतेनाभिसंगतः ॥६५॥\nपिशाचोऽपि मनो राम शून्यदेहगृहे स्थितः ।\nभावयत्येष दुष्टात्मा मौनमुत्तम संस्पृशन् ॥६६॥\nभवप्रदमकल्याणं धैर्यसर्वस्वहारिणम् ।\nमनःपिशाचमुत्सृज्य योऽसि स त्वं स्थिरो भव ॥६७॥\nचित्तयक्षदृढाक्रान्तं न शास्त्राणि न बान्धवाः ।\nशक्नुवन्ति परित्रातुं गुरवो न च मानवम् ॥६८॥\nसंशान्तचित्तवेतालं गुरुशास्त्रार्थबान्धवाः ।\nशक्नुवन्ति समुद्धर्तुं स्वल्पपङ्कान्मृगं यथा ॥६९॥\nअस्मिञ्जगच्छून्यपुरे सर्वमेव प्रदूषितम् ।\nदेहगेहं प्रमत्तेन चित्तयक्षेण वल्गता ॥७०॥\nचित्तवेतालवलिता समस्ता देहखण्डजा ।\nइयं जगदरण्यानी शून्या कस्य न भीतये ॥७१॥\nजगन्नगर्यामस्यां तु शान्तचित्तपिशाचकम् ।\nदेहगेहं कतिपयैः सेव्यते सद्भिरेव यत् ॥७२॥\nइह संश्रूयते या या दिक् सैव रघुनन्दन ।\nप्रमत्तमोहवेतालैः पूर्णा देहश्मशानकैः ॥७३॥\nअस्यां जगदरण्यान्यां मुह्यन्तं मुग्धबालवत् ।\nस्वयमाराध्य धैर्याशमात्मनात्मानमुद्धरेत् ॥७४॥\nजगज्जरदरण्येऽस्मिंश्चरद्भूतमृगव्रजे ।\nधृतिं तृणरसै राम मा गच्छ मृगपोतवत् ॥७५॥\nअस्मिन्महीतलारण्ये चरन्ति मृगपोतकाः ।\nत्वमज्ञानगजं भुक्त्वा सैंहीं वृत्तिमुपाश्रय ॥७६॥\nअन्ये नरमृगा मुग्धा जम्बूद्वीपे स्वजङ्गले ।\nविहरन्ति यथा राम तथा मा विहरानघ ॥७७॥\nअत्यल्पकालशिशिरे कर्दमालेपदायिनि ।\nन मङ्क्तव्यं बन्धुरूपे महिषेणेव पल्वले ॥७८॥\nभोगाभोगा बहिष्कार्या आर्यस्यानुसरेत्पदम् ।\nप्रविचार्य महार्थं स्वमेकमात्मानमाश्रयेत् ॥७९॥\nअपवित्रस्य तुच्छस्य दुर्भगस्य दुराकृतेः ।\nदेहस्यार्थं न मङ्क्तव्यं चिन्ताचण्डी सुदारुणा ॥८०॥\nअन्येन रचितो देहो यक्षेणान्येन संश्रितः ।\nदुःखमन्यस्य भोक्तान्यश्चित्रेयं मौर्ख्यचक्रिका ॥८१॥\nयथैकरूपा घनता दृषदोऽस्त्यात्मनस्तथा ।\nसत्तामात्रैकसामान्यादितरस्याप्यसंभवात् ॥८२॥\nयथोपलस्य घनता मानसादि तथात्मनः ।\nसत्तामात्रादभिन्नत्वादभावादस्य संस्थितेः ॥८३॥\nयथोपलस्योपलता घटस्य घटता यथा ।\nसत्तामात्रादभिन्नैव मानसादि तथात्मनः ॥८४॥\nअत्रेमामपरां दृष्टिं महामोहविनाशिनीम् ।\nशृणु या कथिता पूर्वं मम कैलासकन्दरे ॥८५॥\nसंसारदुःखशान्त्यर्थं देवेनार्धेन्दुमौलिना ।\nअस्तीन्दुकरसंभारभासुरः पारगो दिवः ॥८६॥\nकैलासो नाम शैलेन्द्रो गौरीरमणमन्दिरम् ।\nतत्रास्ते भगवान्देवो हरश्चन्द्रकलाधरः ॥८७॥\nतं पूजयन्महादेवं तस्मिन्नेव गिरौ पुरा ।\nकदाचिदवसं गङ्गातटे विरचिताश्रमः ॥८८॥\nतपोर्थं तापसाचारे चिराय रचितस्थितिः ।\nसिद्धसंघातवलितः कृतशास्त्रार्थसंग्रहः ॥८९॥\nपुष्पार्थं स्यूतपुटिकः पुस्तकव्यूहसंग्रही ।\nएवंगुणविशिष्टस्य कैलासवनकुञ्जके ॥९०॥\nतपः प्रचरतो राम मम कालोऽत्यवर्तत ।\nअथैकदा कदाचित्तु बहुलस्याष्टमे दिने ॥९१॥\nगते श्रावणपक्षस्य रात्र्यग्रे क्षयमागते ।\nदिक्षु संशान्तरूपासु काष्ठमौनस्थितास्विव ॥९२॥\nखड्गच्छेद्यान्धकारेषु कुञ्जेषु गहनेषु च ।\nएतस्मिन्नन्तरे तत्र यामार्धे प्रथमे गते ॥९३॥\nसमाधिं तनुतां नीत्वा स्थितोहं बाह्यमग्नदृक् ।\nअपश्यं कानने तेजो झटित्येव समुत्थितम् ॥९४॥\nशुभ्राभ्रशतसंकाशं चन्द्रबिम्बगणोपमम् ।\nप्रकटीकृतदिक्कुञ्ज तदालोक्य मया स्मयात् ॥९५॥\nअन्तःप्रकाशशालिन्या बहिर्दृष्ट्यावलोकितम् ।\nयावत्पश्यामि तं सानुं प्राप्तश्चन्द्रकलाधरः ॥९६॥\nगौरीकरार्पितकरो नन्दिप्रोत्सारिताग्रगः ।\nशिष्यान्संबोध्य तत्रस्थान्गृहीत्वार्घ्यं सुसंयतः ॥९७॥\nअगमं सुमनास्तस्य दृष्टिपूतमहं पुरः ।\nतत्र पुष्पाञ्जलिं दत्त्वा दूरादेव त्रिलोचनः ॥९८॥\nदत्तार्घ्येण मया देवः संप्रणम्याभिवन्दितः ।\nततश्चन्द्रप्रभासख्या ऋज्व्या शीतलया तया ॥९९॥\nदृशा सर्वार्तिहारिण्या चिरमस्म्यास्पदीकृतः ।\nपुष्पसानूपविष्टाय तस्मै त्रैलोक्यसाक्षिणे ॥१००॥\nअर्घ्यं पुष्पं तथा पाद्यमभ्युपेत्यार्पितं मया ।\nमन्दारपुष्पाञ्जलयो विकीर्णा बहवः पुरः ॥१०१॥\nनानाविधेर्नमस्कारैः स्तोत्रैश्चाभ्यर्चितः शिवः ।\nततो भगवती गौरी तादृश्यैव सपर्यया ॥१०२॥\nसंपूजिता सखीयुक्ता गणमण्डलिका तथा ।\nपूजान्ते पूर्णशीतांशुरश्मिशीतलया गिरा ॥१०३॥\nतत्रोपविष्टं प्रोवाच मामर्धेन्दुकलाधरः ।\nब्रह्मन्प्रशमशालिन्यः प्राप्तविश्रान्तयः पदे ॥१०४॥\nकच्चित्कल्याणकारिण्यः संविदस्ते स्थिताः परे ।\nकच्चित्तपस्ते निर्विघ्नं कल्याणमनुवर्तते ॥१०५॥\nकच्चित्प्राप्यमनुप्राप्तं कच्चिच्छाम्यन्ति भीतयः ।\nएवंवादिनि देवेशे सर्वलोकैककारिणि ॥१०६॥\nगिरानुनयशालिन्या मयोक्तं रघुनन्दन ।\nत्र्यक्षानुस्मृतिकल्याणवतामिह महेश्वर ॥१०७॥\nन किंचिदपि दुष्प्रापं न च काश्चन भीतयः ।\nत्वदनुस्मरणानन्दपरिघूर्णितचेतसाम् ॥१०८॥\nन ते सन्ति जगत्कोशे प्रणमन्ति न ये पुनः ।\nते देशास्ते जनपदास्ता दिशस्ते च पर्वताः ॥१०९॥\nत्वदनुस्मरणैकान्तधियो यत्र स्थिता जनाः ।\nफलं भूतस्य पुण्यस्य वर्तमानस्य सेचनम् ॥११०॥\nतनोति चैष्यतो बीजं त्वदनुस्मरणं प्रभो ।\nज्ञानामृतैककलशो धृतिज्योत्स्नानिशाकरः ॥१११॥\nअपवर्गपुरद्वारं त्वदनुस्मरणं प्रभो ।\nत्वदनुस्मरणोदारचिन्तामणिमता मया ॥११२॥\nसर्वासामापदां मूर्ध्नि दत्तं भूतपते पदम् ।\nइत्युक्त्वा सुप्रसन्नं तं भगवन्तं महेश्वरम् ॥११३॥\nअवोचं प्रणतो भूत्वा यद्राम तदिदं शृणु ।\nभगवंस्त्वत्प्रसादेन पूर्णा मे सकला दिशः ॥११४॥\nकिंतु पृच्छामि देवेश संदेहे तत्र निर्णयम् ।\nब्रूहि प्रसन्नया बुद्ध्या त्यक्तोद्वेगमनामयम् ॥११५॥\nसर्वपापक्षयकरं सर्वकल्याणवर्धनम् ।\nदेवार्चनविधानं तत्कीदृशं भवति प्रभो ॥११६॥\nईश्वर उवाच ।\nशृणु ब्रह्मविदां श्रेष्ठ देवार्चनमनुत्तमम् ।\nवदामि मुच्यते येन कृतेन सकृदेव हि ॥१७॥\nकच्चिद्वेत्सि महाबाहो देवः कः स्यादिति द्विज ।\nन देवः पुण्डरीकाक्षो न च देवस्त्रिलोचनः ॥११८॥\nन देवः कमलोद्भूतो न देवस्त्रिदशेश्वरः ।\nन देवः पवनो नार्को नानलो न निशाकरः ॥११९॥\nन ब्राह्मणो नाऽवनिपो नाहं न त्वं द्विजोत्तम ।\nन देवो देहरूपो हि न देवश्चित्तरूपधृक् ॥१२०॥\nन देवः कमलारूपी नापि देवो भवेन्मतिः ।\nअकृत्रिममनाद्यन्तं देवनं देव उच्यते ॥१२१॥\nआकारादिपरिच्छिन्ने मिते वस्तुनि तत्कुतः ।\nअकृत्रिममनाद्यन्तं देवनं चिच्छिवं विदुः ॥१२२॥\nतदेव देवशब्देन कथ्यते तत्प्रपूजयेत् ।\nतदेवास्ति यतः सर्वं सत्तासत्तात्मरूपधृक् ॥१२३॥\nअज्ञातशिवतत्त्वानामाकाराद्यर्चनं कृतम् ।\nयोजनाध्वन्यशक्तस्य क्रोशाध्वा परिकल्प्यते ॥१२४॥\nइयत्तादिपरिच्छिन्नं रुद्रादेः प्राप्यते फलम् ।\nअकृत्रिममनाद्यन्तं फलमानन्द आत्मनः ॥१२५॥\nअकृत्रिमफलं त्यक्त्वा यः कृत्रिमफलं व्रजेत् ।\nत्यक्त्वा स मन्दारवनं कारञ्जं याति काननम्  ॥१२६॥\nबोधः साम्यं शम इति पुष्पाण्यग्राणि तत्र च ।\nशिवं चिन्मात्रममलं पूज्यं पूज्यविदो विदुः ॥१२७॥\nशमबोधादिभिः पुष्पैर्देव आत्मा यदर्च्यते ।\nतत्तु देवार्चनं विद्धि नाकारार्चनमर्चनम् ॥१२८॥\nआत्मसंवित्तिरूपं तु त्यक्त्वा देवार्चनं जनाः ।\nकृत्रिमार्चासु ये सक्ताश्चिरं क्लेशं भजन्ति ते ॥१२९॥\nज्ञातज्ञेया हि ये सन्तो बालक्रीडोपमं च ते ।\nआत्मध्यानादृते ब्रह्मन्कुर्वन्तो देवपूजनम् ॥१३०॥\nआत्मैव देवो भगवाञ्छिवः परमकारणम् ।\nज्ञानार्चनेनाविरतं पूजनीयः स सर्वदा ॥१३१॥\nत्वमेतच्चेतनाकाशमात्मानं जीवमव्ययम् ।\nस्वभावं विद्धि न त्वन्यः पूज्यः पूजात्मपूजनम् ॥१३२॥\nश्रीवसिष्ठ उवाच ।\nचेतनाकाशमात्रात्म यथा जगदिदं प्रभो ।\nयथा तच्चेतनस्यैव जीवादित्वं तदुच्यताम् ॥१३३॥\nईश्वर उवाच ।\nचिद्व्योमैव किलास्तीह पारावारविवर्जितम् ।\nसर्वत्रासंभवच्चेत्यं यत्कल्पान्तेऽवशिष्यते ॥१३४॥\nयद्यत्स्वयं प्रकचति तस्य स्वकचनस्य तु ।\nस्वयं यत्स्पन्दितं नाम तेनेदं जगदित्यलम् ॥१३५॥\nइत्येवं स्वप्नपुरवज्जगद्भाति चिदात्मकम् ।\nएवं चिद्व्योममात्रात्म जगदच्छं न भित्तिमत् ॥१३६॥\nअत्यन्तासंभवाच्चेत्यं दृश्यं चिद्व्योममात्रकम् ।\nचित्त्वात्कचति सर्गादौ यत्तज्जगदिति स्मृतम् ॥१३७॥\nतस्मात्स्वप्नपुराकारं यदिदं भासते जगत् ।\nतत्र चिद्व्योममात्रात्मन्यन्यता नाम का कुतः ॥१३८॥\nचिन्मात्रमेव गिरयश्चिन्मात्रं जगदम्बरम् ।\nचिन्मात्रमात्मा जीवश्च चिन्मात्रं भूतसंततिः ॥१३९॥\nचिद्व्योममात्रादितरत्सर्गादौ सर्ववेदने ।\nभिन्नस्वर्गे पुरे वापि किं संभवति कथ्यताम् ॥१४०॥\nआकाशं परमाकाशं ब्रह्माकाशं जगच्चितिः ।\nइति पर्यायनामानि तत्र पादपवृक्षवत् ॥१४१॥\nएवं द्वौ स्वप्नसंकल्पमायाभिः स्वनुभूयते ।\nतदा किल चिदाकाशमेव भाति जगत्तया ॥१४२॥\nयथैतत्संविदाकाशं स्वप्ने भाति जगद्वपुः ।\nतथेदं जाग्रदाख्येऽपि स्वप्ने भाति तदेव नः ॥१४३॥\nयथा स्वप्नपुरे चित्खं वर्जयित्वेतरत्क्वचित् ।\nन किंचित्संभवत्येवं जाग्रत्येवं महाचितः ॥१४४॥\nयतो न संभवत्यन्यच्चेत्यं किंचित्ततोऽखिलम् ।\nचित्तं संचेत्यमप्येतदचेत्यं सज्जगत्स्थितम् ॥१४५॥\nपरमाकाशकलनं त्रिजगत्स्वयमुत्थितम् ।\nस्वप्नवद्विद्धि चिद्व्योम्नि न त्वेतद्द्वैतवत्स्थितम् ॥१४६॥\nयथा चिद्व्योममात्रात्म स्वप्ने घटपटादिकम् ।\nसर्गादावेव सर्गोऽयं तथा चिद्व्योममात्रकम् ॥१४७॥\nशुद्धसंवित्तिमात्रत्वादृतेऽन्यत्स्वप्नपत्तने ।\nयथा न विद्यते किंचित्तथास्मिन्भुवनत्रये ॥१४८॥\nयाः काश्चन दृशो ये ये भावाभावास्त्रिकालगाः ।\nसदेशकालचित्तास्तत्सर्वं चिद्व्योममात्रकम् ॥१४९॥\nस एष देवः कथितो यः परः परमार्थतः ।\nयस्त्वं सोऽहमशेषं वा जगदेव च योऽखिलः ॥१५०॥\nसर्वस्य वस्तुजातस्य जगतोऽन्यस्य ते मम ।\nदेहो हि चेतनाकाशे परमात्मैव नेतरत् ॥१५१॥\nसंकल्पने स्वप्नपुरे शरीरं चिद्व्योमतोऽन्यन्न यथास्ति किंचित् ।\nतथेह सर्गे प्रथमैकर्सगान्मुने प्रभृत्यस्ति न रूपमन्यत् ॥१५२॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मो निर्वाणप्रकरणे पू० जगतः परमात्ममयत्ववर्णनं नामैकोनत्रिंशः सर्गः॥२९॥"
  }
]
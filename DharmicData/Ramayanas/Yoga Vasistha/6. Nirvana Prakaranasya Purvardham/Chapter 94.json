[
  {
    "text": "श्रीवसिष्ठ उवाच ।\nएवं वदति वै कुम्भे चित्तत्यागं मुहुर्मुहुः ।\nअन्तर्विचारयन्सौम्यो राजा वचनमब्रवीत् ॥१॥\nशिखिध्वज उवाच ।\nहृदयाकाशविहगो हृदयद्रुममर्कटः ।\nभूयोभूयो निरस्तं हि समभ्येत्येव मे मनः ॥२॥\nजानामि चैतदादातुं मत्स्यं जाल इवाकुलम् ।\nत्यागमस्य न जानामि चित्तं द्रव्य इवोत्तम ॥३॥\nचित्तस्यादौ स्वरूपं मे यथावद्भगवन्वद ।\nततश्चित्तपरित्यागं यथावद्वद मे प्रभो ॥४॥\nकुम्भ उवाच ।\nवासनैव महाराज स्वरूपं विद्धि चेतसः ।\nचित्तशब्दस्तु पर्यायो वासनाया उदाहृतः ॥५॥\nत्यागस्तस्यातिसुकरः सुसाध्यः स्पन्दनादपि ।\nराज्यादप्यधिकानन्दः कुसुमादपि सुन्दरः ॥६॥\nमूर्खस्य तु मनस्त्यागो नूनं दुःसाध्यतां गतः ।\nपामरस्येव साम्राज्यं तृणस्येव सुमेरुता ॥७॥\nशिखिध्वज उवाच ।\nस्वरूपं वेद्मि चित्तस्य वासनामयमाकुलम् ।\nत्यागः स मन्ये दुःसाध्यो वज्रनिर्गिलनादपि ॥८॥\nसंसृत्यामोदपुष्पस्य दुःखदाहानलस्य च ।\nजगदब्जमृणालस्य मोहमारुतखस्य च ॥९॥\nशरीरयन्त्रवाहस्य दृत्पद्मभ्रमरस्य च ।\nअयत्नाच्चेतसस्त्यागो यथा भवति तद्वद ॥१०॥\nकुम्भ उवाच ।\nसर्वनाशोऽस्य यः साधो चेतसः संसृतिक्षयः ।\nस एव चित्तसंत्याग इत्युक्तं दीर्घदर्शिभिः ॥११॥\nशिखिध्वज उवाच ।\nचित्तत्यागादहं मन्ये चित्तनाशः सुसिद्धये ।\nअभावः शतशो व्याधेः कथमस्यानुभूयते ॥१२॥\nकुम्भ उवाच ।\nअहंबीजश्चित्तद्रुमः सशाखाफलपल्लवः ।\nउन्मूलय समूलं तमाकाशहृदयो भव ॥१३॥\nशिखिध्वज उवाच ।\nचेतसः किं मुने मूलं कोऽकुंरः कोऽस्य संभवः ।\nकाःशास्त्राःकेच वा स्कन्धाः कथमुन्मूल्यते च सः ॥१४॥\nकुम्भ उवाच ।\nअहमर्थोदयो योऽयं स चित्तावेदनात्मकः ।\nएतच्चित्तद्रुमस्यास्य विद्धि बीजं महामते ॥१५॥\nपरमात्मपदं क्षेत्रं क्षेत्रं मायामयस्य तत् ।\nएतस्मात्प्रथमोद्भिन्नादंकुरोऽनुभवाकृतिः ॥१६॥\nनिश्चयात्मा निराकारो बुद्धिरित्येव सोच्यते ।\nअस्य बुद्ध्यभिधानस्य याङ्कुरस्य प्रपीनता ॥१७॥\nसंकल्परूपिणी तस्याश्चित्तनाममनोभिधा ।\nजीवो मिथ्योपलम्भात्मा शून्यात्मा ह्युपलोपमः ॥१८॥\nस्तम्भः कायोऽयमेतस्य स्नाय्वस्थिरसरञ्जितः ।\nदेशान्तरेऽङ्कुरोद्देशे कालस्पन्दोऽस्य वासना ॥१९॥\nशाखायाश्चित्तवृक्षस्य दीर्घा दूरगतास्तताः ।\nइन्द्रियाण्यल्पभोगाश्च भावाभावात्मयोनयः ॥२०॥\nविटपौघा महान्तोऽस्य शुभाशुभफलाकुलाः ।\nईदृशस्यास्य चित्तस्य दुर्वृक्षस्य प्रतिक्षणम् ॥२१॥\nशास्त्राविलवनं कुर्वन्मूलकाषे भरं कुरु ।\nशिखिध्वज उवाच ।\nचित्तद्रुमस्य शाखादेः कुर्वाणोऽहं विकर्तनम् ॥२२॥\nकथं करोमि मूलस्य निःशेषकषणं मुने ।\nकुम्भ उवाच ।\nवासना विविधाः शाखाः फलस्पन्दादिनान्विताः ॥२३॥\nअभाविता भवन्त्यन्तर्लूनाः संविद्वलेन ते ।\nअसंसक्तमना मौनी शान्तवादविचारणः ॥२४॥\nसंप्राप्तकारी यः सोऽन्तर्लूनश्चित्तलतो भवेत् ।\nचित्तद्रुमलताजालं पौरुषेण विकर्तयन् ॥२५॥\nयस्तिष्ठति स मूलस्य योग्यो निकषणे भवेत् ।\nगौणं शाखाविलवनं मुख्यं मूलविकर्तनम् ॥२६॥\nचित्तवृक्षस्य तेन त्वं मूलकाषपरो भव ।\nमुख्यत्वेन महाबुद्धे मूलदाहमलं कुरु ॥२७॥\nचित्तकण्टकखण्डस्य भवत्येवमचित्तता ।\nशिखिध्वज उवाच ।\nअहंभावात्मनश्चित्तद्रुमबीजस्य हे मुने ।\nकोऽनलो दहनाख्येऽस्मिन्कर्मण्यर्थकरो भवेत् ॥२८॥\nकुम्भ उवाच ।\nराजन्स्वात्मविचारोऽयं कोऽहं स्यामिति रूपधृक् ।\nचित्तदुर्द्रुमबीजस्य दहने दहनः स्मृतः ॥२९॥\nशिखिध्वज उवाच ।\nमुने मया स्वया बुद्ध्या बहुशः प्रविचारितम् ।\nयावन्नाहं जगन्नोर्वीवनमण्डलमण्डितम् ॥३०॥\nनाद्रेस्तटं न विपिनं न पर्णस्पन्दनादि च ।\nजडत्वान्न च देहादि न मांसास्थ्यसृगादि च ॥३१॥\nकर्मेन्द्रियाण्यपि न च न च बुद्धीन्द्रियाणि च ।\nन मनो नापि च मतिर्नाहंकारश्च जाड्यतः ॥३२॥\nकटकत्वं यथा हेम्नि तथाहंत्वं चिदात्मनि ।\nजडं त्वसद्रूपतया तेन तन्नास्ति हे मुने ॥३३॥\nसंनिवेशनिवासात्मा सर्वार्थादिः परे पदे ।\nविद्यते नान्यदन्यत्वान्नभसीव महाद्रुमः ॥३४॥\nजानन्नपीति भगवन्नहंत्वमलमार्जनम् ।\nअन्तर्यज्ज्ञं न जानामि तेन तप्ये चिरं मुने ॥३५॥\nकुम्भ उवाच ।\nएतावन्मात्रकं वृन्दं यदि न त्वं महीपते ।\nजडत्वात्तन्महाबुद्धे योऽसि तद्वद मेऽनघ ॥३६॥\nशिखिध्वज उवाच ।\nचिन्मात्रमहमच्छात्मवेदनं विदुषां वर ।\nयत्र भावाः स्वदन्ते ते निर्णीयन्ते च येन वा ॥३७॥\nएवंरूपस्य मे लग्नं नूनं मलमकारणम् ।\nसकारणं वाहमिति यत्पदं च न वेद्म्यहम् ॥३८॥\nअसदेतदनात्मीयं प्रमार्ष्टुं मलमात्मनः ।\nमुने यदा न शक्नोमि तेन तप्ये सुदारुणम् ॥३९॥\nकुम्भ उवाच ।\nब्रूहि किं तन्महाबाहो लग्नं तव मलं महत् ।\nस्थितोऽसि येन संसारी सता वाप्यथवाऽसता ॥४०॥\nशिखिध्वज उवाच ।\nचित्तद्रुमस्य यद्बीजमहंभावश्च मे मलम् ।\nतच्च त्यक्तुं न जानामि त्यक्तं त्यक्तमुपैति माम् ॥४१॥\nकुम्भ उवाच ।\nकारणाज्जायते कार्यं यत्तत्सर्वत्र संभवेत् ।\nअन्यत्त्वसद्द्विचन्द्राभं दृष्टमेतन्न विद्यते ॥४२॥\nकारणाज्जायते कार्यमहंभावाद्भवाङ्कुरः ।\nइति कारणमन्विष्य कथयस्व ममाधुना ॥४३॥\nशिखिध्वज उवाच ।\nमुनेऽहमिति दोषस्य वेदनं वेद्मि कारणम् ।\nतद्यथोपशमं याति तन्मे वद मुनीश्वर ॥४४॥\nचितश्चेत्योन्मुखत्वेन दुःखायायमहंस्थितः ।\nचेत्योपशमनं ब्रूहि मुने तदुपशान्तये ॥४५॥\nकुम्भ उवाच ।\nकारणं कारणज्ञोऽसि वेदनस्य वदाशु मे ।\nततस्त्वां बोधयिष्यामि कारणाकारणक्रमम् ॥४६॥\nवेद्यवेदनरूपस्य चेत्यसंचेतनस्य मे ।\nअकारणं कारणतां यद्यातं तव तद्वद ॥४७॥\nशिखिध्वज उवाच ।\nचेत्यचेतनरूपस्य वेद्यसंवेदनाकृतेः ।\nइयं पदार्थसत्तेह देहादि कारणं मुने ॥४८॥\nशरीरादितयोदेति वेदनं वस्तुसत्तया ।\nअसत्याभासया स्पन्दो यथा पवनलेखया ॥४९॥\nअसत्ता वस्तुसत्ताया नावगच्छाम्यहं यथा ।\nअहंत्ववेदनं चित्तबीजं समुपशाम्यति ॥५०॥\nकुम्भ उवाच ।\nविद्यते यदि देहादिवस्तुसत्ता तदस्ति ते ।\nअभावाद्देहसत्तादेः किंनिष्ठं तव वेदनम् ॥५१॥\nशिखिध्वज उवाच ।\nयस्योपलभ्यते किंचित्स्वरूपं कलनात्मकम् ।\nअसद्रूपं कथं तत्स्यात्प्रकाशः स्यात्कथं तमः ॥५२॥\nहस्तपादादिसंयुक्तः क्रियाफलविलासवान् ।\nसदानुभूयमानोऽयं देहो नास्ति कथं मुने ॥५३॥\nकुम्भ उवाच ।\nकारणं यस्य कार्यस्य भूमिपाल न विद्यते ।\nविद्यते नेह तत्कार्यं तत्संवित्तिस्तु विभ्रमः ॥५४॥\nकारणेन विना कार्यं शरीरं न कदाचन ।\nविद्यते यस्य नो बीजं तद्द्रव्यं क्वेव जायते ॥५५॥\nअकारणं तु यत्कार्यं सदिवाग्रेऽनुभूयते ।\nतद्द्रष्टुर्विभ्रमाद्विद्धि मृगतृष्णाजलोपमम् ॥५६॥\nअविद्यमानमेव त्वं विद्धि मिथ्याभ्रमोदितम् ।\nनातियत्नवतोऽप्येतन्मृगतृष्णाम्बु लभ्यते ॥५७॥\nशिखिध्वज उवाच ।\nअसतो द्वीन्दुबिम्बादेर्न युक्तं कारणेक्षणम् ।\nवन्ध्यातनयसर्वाङ्गमण्डनं कस्य राजते ॥५८॥\nकुम्भ उवाच ।\nकारणेन विना कार्यं शरीराद्यस्थिपञ्जरम् ।\nअविद्यमानमेवेदं विद्ध्यसंभवतो नृप ॥५९॥\nशिखिध्वज उवाच ।\nहस्तपादादियुक्तस्य शरीरस्य मुनीश्वर ।\nनित्यमालक्ष्यमाणस्य पिता कस्मान्न कारणम् ॥६०॥\nकुम्भ उवाच ।\nकारणाभावतो राजन्पिता नाम न विद्यते ।\nअसतो यत्तु संजातमसदेव तदुच्यते ॥६१॥\nपदार्थानां च कार्याणां कारणं बीजमुच्यते ।\nसंभवत्यङ्ग जगति न बीजेन विनाङ्कुरः ॥६२॥\nतस्मान्न कारणं यस्य कार्यस्येहोपपद्यते ।\nबीजाभावे हि तन्नास्ति तत्संवित्तिस्तु विभ्रमः ॥६३॥\nअवश्यं खलु यन्नास्ति निर्बीजं तन्मतिभ्रमः ।\nद्वीन्दुत्वमरुभूम्यम्बुवन्ध्यापुत्रदशासमम् ॥६४॥\nशिखिध्वज उवाच ।\nपितामहानां पुत्राणां पितृणां च जगत्त्रये ।\nआद्यः पितामहः कस्मात्पूर्वोत्पत्तौ न कारणम् ॥६५॥\nकुम्भ उवाच ।\nआद्यः पितामहो यः स्यात्सोऽपि नास्त्येव भूपते ।\nकारणाभावतो नित्यं यदा भावो न कस्यचित् ॥६६॥\nकारणस्य स्वबीजस्य नित्याभावात्पितामहः ।\nअन्यः स दृश्यमानोपि भ्रमादन्यो न विद्यते ॥६७॥\nमृगतृष्णाम्बुवद्भ्रान्तिरूप एवावभासते ।\nपितामहार्थकारित्वमपि तस्य भ्रमात्मकम् ॥६८॥\nपितामहोदरे तस्य मिथ्याप्रत्ययतः स्थितिः ।\nघना तव निवृत्तैव मार्जयिष्याम्यथेतरत् ॥६९॥\nतस्माच्चिदात्मकतयात्मनि चित्ततोऽयं\nनित्यं स्वयं कचति भूमिप देवदेवः ।\nतेनैव पद्मज इति स्वयमात्मनात्मा\nप्रोक्तः स्वरूप इति शान्तमिदं समस्तम् ॥७०॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे पू० शिखिध्वजावबोधनं नाम चतुर्नवतितमः सर्गः ॥९४॥"
  }
]
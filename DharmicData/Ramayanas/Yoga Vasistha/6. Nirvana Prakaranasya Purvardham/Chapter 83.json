[
  {
    "text": "श्रीवसिष्ठ उवाच ।\nअणिमादिगुणैश्वर्ययुक्ता सा नृपभामिनी ।\nएवं बभूव चूडाला घनाभ्यासवती सती ॥१॥\nजगामाकाशमार्गेण विवेशाम्बुधिकोटरम् ।\nचचार वसुधापीठं गङ्गेवामलशीतला ॥२॥\nक्षणमप्यगता भर्तुर्वक्षसश्चेतसस्तथा ।\nसर्वेषूवास राज्येषु लक्ष्मीरिव जगत्सु च ॥३॥\nआकाशगामिनी श्यामा विद्युत्प्रारम्भभूषणा ।\nबभ्राम मेघमालेव गिरिमाला महीतले ॥४॥\nकाष्ठं तृणोपलं भूतं खं वातमनलं जलम् ।\nनिर्विघ्नमविशत्सर्वं तन्तुर्मुक्ताफलं यथा ॥५॥\nमेरोरुपरि श्रृङ्गाणि लोकपालपुराणि च ।\nदिग्व्योमोदररन्ध्राणि विजहार यथासुखम् ॥६॥\nतिर्यग्भूतपिशाचाद्यैः सहनागामरासुरैः ।\nविद्याधराप्सरःसिद्धैर्व्यवहारं चकार सा ॥७॥\nयत्नेन तं च भर्तारमात्मज्ञानामृतं प्रति ।\nबहुशो बोधयामास चूडाला न विवेद सः ॥८॥\nकलाविदग्धा मुग्धा च बालेयं गृहिणी मम ।\nइत्येवं केवलं राजा स चूडालां विवेद ताम् ॥९॥\nएतावतापि कालेन तामेवंगुणशालिनीम् ।\nबालो विद्यामिव नृपश्चूडालां न विवेद सः ॥१०॥\nसाप्यलब्धात्मविश्रान्तेस्तां सिद्धिश्रियमात्मनः ।\nदर्शयामास नो राज्ञः शूद्रस्येव मखक्रियाम् ॥११॥\nश्रीराम उवाच ।\nमहत्याः सिद्धयोगिन्यास्तस्या अपि शिखिध्वजः ।\nयत्नेन प्राप नो बोधं बुध्यतेऽन्यः कथं प्रभो ॥१२॥\nश्रीवसिष्ठ उवाच ।\nउपदेशक्रमो राम व्यवस्थामात्रपालनम् ।\nज्ञप्तेस्तु कारणं शुद्धा शिष्यप्रज्ञैव राघव ॥१३॥\nन श्रुतेन न पुण्येन ज्ञायते ज्ञेयमात्मनः ।\nजानात्यात्मानमात्मैव सर्पः सर्पपदानि व ॥१४॥\nश्रीराम उवाच ।\nएवंस्थिते वाथ मुने कथमेतज्जगत्स्थितौ ।\nक्रमो गुरूपदेशाख्यः स्वात्मज्ञानस्य कारणम् ॥१५॥\nश्रीवसिष्ठ उवाच ।\nअत्यन्तकृपणः कश्चित्किराटो धनधान्यवान् ।\nअस्ति विन्ध्याटवीकक्षे कुटुम्बी ब्राह्मणो यथा ॥१६॥\nतस्यैकदा निपतिता गच्छतो विन्ध्यजङ्गले ।\nएका वराटिका राम तृणजालकसंवृते ॥१७॥\nकार्पण्यात्स प्रयत्नेन सर्वं तृणतुषादिकम् ।\nकपर्दकार्थमभितो दुधाव दिवसत्रयम् ॥१८॥\nकपर्दकाः स्युर्भवता चत्वारोऽष्टौ च कालतः ।\nततः शतं सहस्रं च सहस्रे चेति चेतसा ॥१९॥\nकलयञ्जङ्गले दीनो रात्रिंदिवमतन्द्रितः ।\nजनहाससहस्राणि बुबुधे न परं तु सः ॥२०॥\nततो दिनत्रयस्यान्ते तेन तस्माच्च जङ्गलात् ।\nपूर्णेन्दुबिम्बप्रतिमो लब्धश्चिन्तामणिर्महान् ॥२१॥\nतं प्राप्य तुष्टहृदयः समागम्य गृहं सुखम् ।\nप्राप्ताखिलजगद्भूतिः शान्तसर्वतया स्थितः ॥२२॥\nएवं यथा किराटेन कपर्दान्वेषणेन तत् ।\nरत्नं लब्धं जगन्मूल्यमहोरात्रमखेदिना ॥२३॥\nतथा श्रुतोपदेशेन स्वात्मज्ञानमवाप्यते ।\nअन्यदन्विष्यते चान्यल्लभ्यते हि गुरुक्रमात् ॥२४॥\nब्रह्म सर्वेन्द्रियातीतं श्रुतादीन्द्रियसंविदः ।\nतेनोपदेशादनघ नात्मतत्त्वमवाप्यते ॥२५॥\nगुरूपदेशं च विना नात्मतत्त्वागमो भवेत् ।\nकेन चिन्तामणिर्लब्धः कपर्दान्वेषणं विना ॥२६॥\nतत्त्वस्यास्य महार्थस्य गुरूपकथनं गतम् ।\nअकारणं कारणतां मणेरिव कपर्दकः ॥२७॥\nपश्य राघव मायेयं मोहिनी महतामपि ।\nअन्यदन्विष्यते यत्नादन्यदासाद्यते फलम् ॥२८॥\nअन्यत्करोति पुरुषः फलमन्यदेव\nप्राप्नोति यत्र्त्रिषु जगत्स्ववलोक्यते च ।\nतस्मादनन्तरभवस्य जगद्भ्रमस्य\nश्रेयोऽतिवाहनमसङ्गमनिच्छयैव ॥२९॥"
  },
  {
    "text": "इत्यार्षे श्रीवासिष्ठमहारामायणे वाल्मी० दे० मोक्षोपायेषु निर्वाणप्रकरणे पू० चू० किराटोपाख्यानं नाम त्र्यशीतितमः सर्गः ॥८३॥"
  }
]
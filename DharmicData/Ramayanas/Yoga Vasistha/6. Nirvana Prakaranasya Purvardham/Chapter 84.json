[
  {
    "text": "श्रीवसिष्ठ उवाच ।\nततः शिखिध्वजो राजा तत्त्वज्ञानपदं विना ।\nआजगाम परं मोहं तमोन्धत्वमिवाप्रजाः ॥१॥\nदुःखाग्निदीपितमना मनागपि विभूतिषु ।\nतास्वभीष्टोपनीतासु न रेमेऽग्निशिखास्विव ॥२ ॥\nएकान्तेषु दिगन्तेषु निर्झरेषु गुहासु च ।\nआजगाम रतिं जन्तुर्मुक्तेषुर्व्याधतो यथा ॥३॥\nराघव त्वमिवाशेषाः सान्त्वानुनयबोधनैः ।\nप्रार्थितः कार्यते भृत्यैर्महीपो दिवसक्रियाः ॥४॥\nनित्यमुद्दामवैराग्यः परिव्राडिव शान्तधीः ।\nखिद्यते च महाभोगान्स भोक्तुं च श्रियं स्थितः ॥५॥\nददावतितरां दानं गोभूमिकनकादिकम् ।\nदेवेभ्यो ब्राह्मणेभ्यश्च स्वजनेभ्यश्च मानद ॥६॥\nचचार च तपः कर्तुं कृच्छ्रचान्द्रायणादिकम् ।\nपरिबभ्राम तीर्थानि वनान्यायतनानि च ॥७॥\nस तथापि विशोकत्वं न मनागपि लब्धवान् ।\nअनिधानां खनन्भूमिं निधानार्थी निधिं यथा ॥८॥\nरात्रिंदिवं महानेष शुष्यत्येव कृशानुना ।\nचिन्तया चिन्तयामास संसारव्याधिभेषजम् ॥९॥\nचिन्तापरवशो दीनो राज्यं स्वस्य विषोपमम् ।\nमहाविभवमप्यग्रे नापश्यत्खिन्नया धिया ॥१०॥\nअथैकदैकान्तगतां चूडालामङ्कमागताम् ।\nइदं मधुरया वाचा समुवाच शिखिध्वजः ॥११॥\nशिखिध्वज उवाच ।\nभुक्तं राज्यं चिरं कालं भुक्ता विभवभूमयः ।\nअधुनास्मि विरागेण युक्तो गच्छामि काननम् ॥१२॥\nन सुखानि न दुःखानि नापदो न च संपदः ।\nक्रोडीकुर्वन्ति तन्वङ्गि मुनिं वननिवासिनम् ॥१३॥\nन देशभङ्गसंमोहो न संग्रामे जनक्षयः ।\nराज्यादप्यधिकं मन्ये सुखं वननिवासिनाम् ॥१४॥\nस्तबकस्तनधारिण्यो रक्तपल्लवपाणयः ।\nमञ्जरीजालहारिण्यो लोलशुभ्राम्बुदांशुकाः ॥१५॥\nस्वपरागाङ्गरागिण्यः कृतकौसुममण्डनाः ।\nआसेव्यकाञ्चनशिलानितम्बतटशोभिताः ॥१६॥\nतरङ्गमौक्तिकप्रोतसरिन्मुक्तालतावृताः ।\nलतावयस्यावलिता मुग्धमुग्धमृगात्मजाः ॥१७॥\nस्वभावोद्दामसौगन्ध्या वितीर्णफलभोजनाः ।\nषट्पदश्रेणिनयनाः पुष्पापूरलताङ्गिकाः ॥१८॥\nआस्वाद्यस्यन्दतां याताः शीतलामलगात्रिकाः ।\nरमयन्ति त्वमिव मां वनवीथ्यो वरानने ॥१९॥\nयथा विविक्तमेकान्ते मनो भवति निर्वृतम् ।\nन तथा शशिबिम्बेषु न च ब्रह्मेन्द्रसद्मसु ॥२०॥\nअस्मिन्सन्मन्त्रणे तन्वि न विघ्नं कर्तुमर्हसि ।\nभर्तुर्विघटयन्तीच्छां न स्वप्नेऽपि कुलस्त्रियः ॥२१॥\nचूडालोवाच ।\nप्राप्तकालं कृतं कार्यं राजते नाथ नेतरत् ।\nवसन्ते राजते पुष्पं फलं शरदि राजते ॥२२॥\nजराजरठदेहानां युक्तो वनसमाश्रयः ।\nन यूनां त्वादृशामेव तेनैतन्मे न रोचते ॥२३॥\nयौवनेन महाराज न यावद्वयमुज्झिताः ।\nपुष्पौघेणेव तरवस्तावच्छोभामहे गृहे ॥२४॥\nपुष्पधाना पुष्पमितजरसा सह काननम् ।\nसमं गृहाद्गमिष्यामो हंसा इव सरोवरात् ॥२५॥\nअप्राप्तकालं नृपतेः प्रजापालनमुज्झतः ।\nराजन्यस्यैव रन्ध्रस्य महदेनो भविष्यति ॥२६॥\nअप्राप्तकारिणं भूपं रोधयन्ति च वै प्रजाः ।\nरोधयन्ति ह्यकार्येभ्यः प्रभुं भृत्याः परस्परम् ॥२७॥\nशिखिध्वज उवाच ।\nअलमुत्पलपत्राक्षि विघ्नेनाभिमतस्य मे ।\nविद्धि मां गतमेवेतो दूरमेकान्तकाननम् ॥२८॥\nबाला त्वमनवद्याङ्गि नागन्तव्यं वनं त्वया ।\nपुंसामपि हि मृद्वङ्गि दुर्विगाह्यो वनाश्रयः ॥२९॥\nसमर्था न वनावासे योषितः कठिना अपि ।\nकानने पुष्पमञ्जर्यः सोढुं शस्त्रालिमक्षमाः ॥३०॥\nभवत्या पालयन्त्येह राज्ये स्थातव्यमुत्तमे ।\nकुटुम्बभारोद्वहनं पत्यौ याते व्रतं स्त्रियः ॥३१॥\nश्रीवसिष्ठ उवाच ।\nइत्युक्त्वा दयितां राजा तामिन्दुवदनां वशी ।\nउत्तस्थौ स्नातुमखिलं दिनकार्यं चकार च ॥३२॥\nअथोज्झितप्रजाचेष्टो रविरस्ताचलं ययौ ।\nशिखिध्वजो वनमिव समस्तजनदुर्गमम् ॥३३॥\nसंहृत्य विततं रूपं तमेवानुययौ प्रभा ।\nनाथं भवननिष्क्रान्तं चूडालेवानुरागिणी ॥३४॥\nआययौ यामिनी श्यामा भुवनं भस्मधूसरम् ।\nधृतव्योमापगं शर्वं संश्लेषा यमुनेव सा ॥३५॥\nदिक्षु संध्याब्ददन्तासु स्थितासु कृतमण्डलम् ।\nतमालबालकाङ्कासु ज्योत्स्नाहासोदयाङ्कितम् ॥३६॥\nगच्छतोरपरं पारं दंपत्योर्मैरव पदम् ।\nदेवोद्यानमयं रन्तुं दिनश्रीदिननाथयोः ॥३७॥\nआगच्छतोरिदं पारं ह्यघतीक्ष्णकरोज्झितम् ।\nनिशानिशानायकयोर्दंपत्योर्मैरवं पुनः ॥३८॥\nतारागणोऽथ ददृशे विकीर्णो व्योमकुट्टिमे ।\nमुक्तो मङ्गललाजानां दिग्वधूभिरिवाञ्जलिः ॥३९॥\nचन्द्रानना तमःश्यामा श्रान्ता कुसुमहासिनी ।\nयामिनी यौवनं प्राप सरोजमुकुलस्तनी ॥४०॥\nकृतसंध्यासमाचारः सहचूडालयेष्टया ।\nसुष्वाप शयने भूयो मैनाक इव सागरे ॥४१॥\nअथार्धरात्रसमये देशे निःशब्दतां गते ।\nघननिद्राशिलाकोशनिलीने सकले जने ॥४२॥\nस तस्यां संप्रसुप्तायां शयने कोमलांशुके ।\nभृशं निद्राविमूढायां भ्रमर्यामिव पङ्कजे ॥४३॥\nतत्याज दयितां सुप्तामङ्काद्राजा शिखिध्वजः ।\nस्वैरं स्वैरं मुखं राहोर्दिशं चान्द्रप्रभामिव ॥४४॥\nउत्तस्थौ शयनाल्लीनवधूकार्धाञ्चलांशुकात् ।\nसलक्ष्मीकान्तिलोलोर्मेर्हरिः क्षीरार्णवादिव ॥४५॥\nवीरक्रमार्थं यामीति तत्रैवानुचरव्रजम् ।\nयोजयित्वा जगामासौ पुरान्निर्गत्य पूर्णधीः ॥४६॥\nराज्यलक्ष्मि नमस्तुभ्यमित्युक्त्वा मण्डलाद्गतः ।\nविवेशोग्रामरण्यानीमेको नद इवार्णवम् ॥४७॥\nघनान्धकारगुल्माढ्या क्षुद्रभूतौघकर्कशा ।\nसारण्यानी निशा सार्धं समं तेनातिवाहिता ॥४८॥\nप्रातः शून्यामरण्यानीं स नीत्वा विततं दिनम् ।\nसममर्केण कस्यांचिद्विशश्राम वनावनौ ॥४९॥\nभानावदृश्यतां याते तत्र स्नानादिपूर्वकम् ।\nकिंचित्फलादिकं भुक्त्वा तां निनाय तमस्विनीम् ॥५०॥\nपुनः प्रातः पुराण्युच्चैर्मण्डलानि गिरीन्नदीः ।\nजवादुल्लङ्घयामास राजा द्वादशशर्वरीः ॥५१॥\nततो मन्दरशैलस्य तटस्थं जनदुर्गमम् ।\nप्राप काननमत्यन्तदूरस्थजनतापुरम् ॥५२॥\nरटत्प्रणालसलिलवापीवलितपादपम् ।\nशीर्णवेद्यालयज्ञातभूतपूर्वद्विजाश्रमम् ॥५३॥\nक्षुद्रप्राणिविनिर्मुक्तसिद्धसेव्यलतालयम् ।\nआपूर्णपादपलतं प्राणवृत्तिक्ररैः फलैः ॥५४॥\nतत्रैकस्मिन्समे शुद्धे स्थले सलिलमालिते ।\nशीतले शाद्वलश्यामे स्निग्धे सफलपादपे ॥५५॥\nसमञ्जरीभिर्वल्लीभिः स चकारोटजालयम् ।\nप्रावृट्कालः सविद्युद्भिर्नीलाभ्रैरिव पञ्जरम् ॥५६॥\nमसृणं वैणवं दण्डं फलभोजनभाजनम् ।\nअर्घपात्रं पुष्पभाण्डमक्षमालां कमण्डलुम् ॥५७॥\nकन्थां शीतापनोदाय बृसीं चैव मृगाजिनम् ।\nआनीयायोजयत्तस्मिन्मठिकामन्दिरे नृप ॥५८॥\nयत्किंचिदन्यद्वा वस्तु योग्यं तापसकर्मणि ।\nतत्तत्र स्थापयामास जगतीव क्रमं विधिः ॥५९॥\nसंध्यापूर्वं जपं प्रातः प्रहरे स तदाकरोत् ।\nपुष्पोच्चयं द्वितीये तु स्नानं देवार्चनं ततः ॥६०॥\nपश्चाद्वनफलं किंचिद्वनकन्दं विसादि च ।\nभुक्त्वा जप्यपरो भूत्वा निनायैको निशां वशी ॥६१॥\nइति दिवसमखेदं मन्दरोपान्तकच्छे\nविरचित उटजेऽन्तर्मालवेशो निनाय ।\nनवनृपतिविलासं तं न सस्मार कं वा\nस्फुरति हृदि विवेके राज्यलक्ष्म्यो हरन्ति ॥६२॥"
  },
  {
    "text": "इत्यार्षे श्रीवासिष्ठमहारामायणे वाल्मी० दे० मोक्षोपायेषु निर्वाणप्रकरणे पू० चू० शिखिध्वजप्रव्रज्या नाम चतुरशीतितमः सर्गः ॥८४॥"
  }
]
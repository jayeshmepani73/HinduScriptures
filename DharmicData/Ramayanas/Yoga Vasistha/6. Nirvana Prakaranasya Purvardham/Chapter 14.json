[
  {
    "text": "श्रीवसिष्ठ उवाच ।\nअस्ति तावदनन्तस्य तस्य क्वचिदयं किल ।\nजगद्रूपः परिस्पन्दो मृगतृष्णा मराविव ॥१॥\nतत्र कारणतां यातो ब्रह्मा कमलसंभवः ।\nस्थितः पितामहत्वेन सृष्टभूतभरभ्रमः ॥२॥\nतस्याहं मानसः पुत्रो वसिष्ठः श्रेष्ठचेष्टितः ।\nऋक्षचक्रे ध्रुवधृते निवसामि युगं प्रति ॥३॥\nसोऽहं कदाचिदास्थाने स्वर्गे तिष्ठञ्छतक्रतोः ।\nश्रुतवान्नारदादिभ्यः कथां सुचिरजीविनाम् ॥४॥\nकथाप्रसङ्गे कस्मिंश्चिदथ तत्राभ्युवाच ह ।\nशातातपो नाम मुनिमौनी मानी महामतिः ॥५॥\nमेरोरीशानकोणस्थे पद्मरागमये दिवि ।\nअस्ति कल्पतरुः श्रीमाञ्छृङ्गे चूत इति श्रुतः ॥६॥\nतस्य कल्पतरोर्मूर्ध्नि दक्षिणस्कन्धकोटरे ।\nकलधौतलताप्रोते विद्यते विहगालयः ॥७॥\nतस्मिन्निवसति श्रीमान्भुशुण्डो नाम वायसः ।\nवीतरागो बृहत्कोशे ब्रह्मेव निजपङ्कजे ॥८॥\nस यथा जगतां कोशे जीवतीह सुराश्चिरम् ।\nचिरंजीवी तथा स्वर्गे न भूतो न भविष्यति ॥९॥\nस दीर्घायुः स नीरागः स श्रीमान्स महामतिः ।\nस विश्रान्तमतिः शान्तः स कान्तः कालकोविदः ॥१०॥\nस यथा जीवति खगस्तथेह यदि जीव्यते ।\nतद्भवेज्जीवितं पुण्यं दीर्घं चोदयमेव च ॥११॥\nइति तेन भुशुण्डोऽसौ भूयः पृष्टेन वर्णितः ।\nयथावदेव देवानां सभायां सत्यमुक्तवान् ॥१२॥\nकथावसरसंशान्तावथ याते सुरव्रजे ।\nभुशुण्डं विहगं द्रष्टुमहं यातः कुतूहलात् ॥१३॥\nभुशुण्डः संस्थितो यत्र मेरोः श्रृङ्गं तदुत्तमम् ।\nसंप्राप्तवान्क्षणेनाहं पद्मरागमयं बृहत् ॥१४॥\nरत्नगैरिककान्तेन तेजसा वह्निवर्चसा ।\nमध्वासवरसेनेव रञ्जयत्ककुभां गणम् ॥१५॥\nकल्पान्तज्वलनोज्ज्वालापिण्डाद्रिमिव संचितम् ।\nइन्द्रनीलशिखाधूममालोकारुणिताम्बरम् ॥१६॥\nसर्वेषामेव रागाणां राशिमद्राविव स्थितम् ।\nसर्वसंध्याभ्रजालानां घनमेकमिवाकरम् ॥१७॥\nउत्क्रान्तिं कुर्वतो मेरोर्ब्रह्मनाड्येव निर्गतम् ।\nमूर्धानमागतं कान्तं वाडवं जठरानलम् ॥१८॥\nसुमेरुवनदेव्येव नवालक्तकरञ्जितम् ।\nलीलयाऽऽदातुमिन्दुं खे नीतं हस्तशिखाङ्गुलिम् ॥१९॥\nज्वालाभिरिव मालाभिररुणाभिः पयोमुखम् ।\nखं गन्तुमिव सस्पन्दं शैलस्थमिव वाडवम् ॥२०॥\nताराः स्प्रष्टुमिवाकाशमङ्गुलीभिरिव त्रिभिः ।\nकचदंशुनखाग्राभिः परिचुम्बदिवोन्नतम् ॥२१॥\nगर्जज्जीमूतमुरजं भूभृतानां तु मण्डपम् ।\nहसत्कुसुमगुच्छाढ्यं ध्वनत्षट्पदपेटकम् ॥२२॥\nदन्ततालदलावल्या परिहासादिव स्फुरत् ।\nदोलालोलाप्सरोवृन्दमुदारमदमन्मथम् ॥२३॥\nशिलाविश्रान्तविबुधमिथुनाश्रितकन्दरम् ।\nवराम्बराजिनं शुभ्रगङ्गायज्ञोपवीति च ॥२४॥\nतापसं पिङ्गलमिव वेणुदण्डधरं स्थितम् ।\nगङ्गानिर्झरनिर्ह्रादि लतागृहगतामरम् ॥२५॥\nगन्धर्वगीतसुभगमामोदमधुरानिलम् ।\nफुल्लहेमाम्बुजोत्तंसं तारारत्नविभूषितम् ।\nव्योम्नः पारमिव प्राप्तं पिङ्गलं मैरवं शिरः ॥२६॥\nसितहरितपीतपाटल-\nधवलैर्वनकुसुमराशिनवरङ्गैः ।\nदिवि विहितामलचित्रं\nलीलाचलममरयुवतिवर्गस्य ॥२७॥"
  },
  {
    "text": "इत्यार्षे श्रीवासिष्ठमहारामायणे वाल्मी०दे०मोक्षो० निर्वाणप्र० पू० भुशुण्डोपाख्याने मेरुशिखरवर्णनं नाम चतुर्दशः सर्गः ॥१४॥"
  }
]
[
  {
    "text": "श्रीवसिष्ठ उवाच ।\nइत्यध्यात्मविचित्राभिः कथाभिस्तौ परस्परम् ।\nआसाते वेद्यवेत्तारौ मुहूर्तत्रितयं वने ॥१॥\nतत उत्थाय कस्मिंश्चित्सानौ सरससारसे ।\nसरोवरे वने चैव विहृतौ नन्दने वने ॥२॥\nतेनाचारेण ताभिश्च कथाभिस्तौ वने ततः ।\nनीतवन्तौ दिनान्यष्टौ तासु काननवीथिषु ॥३॥\nअथ कुम्भ उवाचान्यद्वनं यावो गिराविति ।\nतदोमिति नृपो मत्वा तावुभौ प्रविचेरतुः ॥४॥\nवनान्यनेकरूपाणि जङ्गलानि तटानि च ।\nसरांसि गुल्मजालानि श्रृङ्गाणि गहनानि च ॥५॥\nनदीर्देशांस्तथा ग्रामान्नगराणि वनानि च ।\nमञ्जुघोषान्गिरीन्कुञ्जांस्तीर्थान्यायतनानि च ॥६॥\nसममेव समस्नेहौ समवेतौ स्थितावुभौ ।\nसमसत्त्वौ समोत्साहौ शंसन्तौ तस्थतुः सदा ॥७॥\nआनर्चतुः पितृन्देवान्बुभुजाते च राघव ।\nसमं तप्ते च सिक्ते च समबुद्धी बभूवतुः ॥८॥\nतमालवनखण्डेषु मन्दारगहनेषु च ।\nदंपती स्निग्धहृदयौ सुहृदौ तौ विरेजतुः ॥९॥\nइदं गेहमिदं नेति विकल्पकलना मनः ।\nन जहार तयो राम वात्येव विबुधाचलम् ॥१०॥\nविचेरतुस्तौ सुहृदौ क्वचिद्धूलिविधूसरौ ।\nक्वचिच्चन्दनदिग्धाङ्गौ क्वचिद्भस्मानुरञ्जितौ ॥११॥\nक्वचिद्दिव्याम्बरधरौ चित्राम्बरधरौ क्वचित् ।\nक्वचित्पल्लवसंछन्नौ क्वचित्कुसुममण्डितौ ॥१२॥\nदिनैः कतिपयैरेव समचित्ततया तया ।\nसत्त्वोदात्ततया चैव राजा कुम्भवदाबभौ ॥१३॥\nअथ तं सुरगर्भाभं चूडाला सा शिखिध्वजम् ।\nदृष्ट्वा शोभामुपगतं चिन्तयामास मानिनी ॥१४॥\nअयं पतिरदीनात्मा रम्याश्च वनभूमयः ।\nइयं स्थितिरनायासा या न कामेन वञ्चिता ॥१५॥\nजीवन्मुक्तधियां भोगं यथाप्राप्तमतिष्ठताम् ।\nएकाग्रहात्मिका तुच्छा मूढतैवोदिता भवेत् ॥१६॥\nनिजः पतिरुदारात्मा निराधिश्च नवं वयः ।\nगृहाणि पुष्पजालानि सा हता या न कामिनी ॥१७॥\nवनपुष्पलतागेहे स्वायत्ते भर्तरि प्रिया ।\nरमते या न निर्दुःखा सा हतैव दुरङ्गना ॥१८॥\nरम्यं विवाहितं कान्तं पतिमासाद्य निर्जने ।\nस्त्री सती या न रमते तां धिगस्तु दुरङ्गनाम् ॥१९॥\nसमुज्झता यथाप्राप्तमपि वेद्यविदा सदा ।\nअनिन्द्यं समुदारार्थं किं तज्ज्ञेन कृतं भवेत् ॥२०॥\nतत्किंचिद्रचयाम्याशु प्रपञ्चं प्रेक्षया वने ।\nयेनायं भूपतिर्भर्ता रमते मयि मानदः ॥२१॥\nइति संचिन्त्य चूडाला कुम्भवेषधरा पतिम् ।\nप्राह काननगुल्मस्था कोकिलं कोकिला यथा ॥२२॥\nकुम्भ उवाच ।\nचैत्रमासस्य शुक्लोऽयं प्रतिपद्दिवसो महान् ।\nअद्यास्थानं महारम्भं स्वर्गे भवति वै हरेः ॥२३॥\nसंनिधानं मया तत्र कर्तव्यं पितुरग्रतः ।\nयथास्थिता हि नियतिर्न संत्याज्या कदाचन ॥२४॥\nप्रतिपालयितव्यं मे त्वयेह च वनावनौ ।\nक्रीडता नवपुष्पायां समुद्वेगमगच्छता ॥२५॥\nआगच्छामि दिनान्तेऽद्य निर्विकल्पं नभस्तलात् ।\nसर्गादतितरामेव त्वत्सङ्गो मम तुष्टये ॥२६॥\nइत्युक्त्वा मञ्जरीं कुम्भो ददौ मित्राय कौसुमीम् ।\nप्रीतये स्वामिव प्रीतिं कान्तां नन्दनवृक्षजाम् ॥२७॥\nआगन्तव्यं त्वया शीघ्रमेवं वदति भूपतौ ।\nषुप्लुवेऽथ वनाद्वयोम शरन्मुखपयोदवत् ॥२८॥\nपुष्पाञ्जलिं जहौ व्योम व्रजन्कुसुमदामजम् ।\nविसारि वनवातेन हिमं हैम इवाम्बुदः ॥२९॥\nशिखिध्वजो व्रजन्तं तं ददर्शाऽऽदर्शनं तदा ।\nउन्निद्रोऽब्दं यथा बर्ही धीमत्प्रीतिर्हि दुस्त्यजा ॥३०॥\nशिखिध्वजदृशामन्ते व्योम्नि कुम्भवपुर्जहौ ।\nशान्तावर्तेव वारिश्रीर्मुग्धा स्वं रूपमाययौ ॥३१॥\nप्राप मञ्जरिताकारकल्पवृक्षोपमं पुरम् ।\nस्फुरत्पताकमात्मीयं स्वर्गरम्यं दिवः पथा ॥३२॥\nअन्तःपुरमदृश्यैव विवेश ललनाकुलम् ।\nमधुमासमहालक्ष्मीर्लसल्लतमिव द्रुमम् ॥३३॥\nराजकार्याणि सर्वाणि तत्र संपाद्य सत्वरम् ।\nशिखिध्वजस्य पुरतः पपात फलपुष्पवत् ॥३४॥\nतत्र कालद्युति मुखं चकाराखिन्नमानसा ।\nइन्दुं सनीहारमिव श्यामा खिन्नमिवाम्बुजम् ॥३५॥\nतं दृष्ट्वा तादृशाकारं समुत्तस्थौ शिखिध्वजः ।\nबभूव खिन्नचेताश्च समुवाचेदमादृतः ॥३६॥\nदेवपुत्र नमस्तेऽस्तु विमना इव लक्ष्यसे ।\nकुम्भस्त्वं त्यज संरम्भमिदमासनमास्यताम् ॥३७॥\nसन्तो विदितवेद्या ये ते हि हर्षविषादजाम् ।\nनाश्रयन्ति स्थितिं स्वस्थाः पद्मा इव जलार्द्रताम् ॥३८॥\nश्रीवसिष्ठ उवाच ।\nतेन क्ष्मापतिनेत्युक्ते कुम्भ आहासने विशन् ।\nगिरा विषण्णया शीर्णवंशस्वनसमानया ॥३९॥\nयावद्देहमवस्थासु समचित्ततयैव ये ।\nकर्मेन्द्रियैर्न तिष्ठन्ति न ते तत्त्वविदः शठाः ॥४०॥\nये ह्यतत्त्वविदो मूढा राजन्बालतयैव ते ।\nअवस्थाभ्यः पलायन्ते गृहीताभ्यः स्वभावतः ॥४१॥\nयावत्तिलं यथा तैलं यावद्देहं तथा दशा ।\nयो न देहदशामेति स च्छिनत्त्यसिनाम्बरम् ॥४२॥\nएष देहदशादुःखपरित्यागो ह्यनुत्तमः ।\nयत्साम्यं चेतसो योगान्न तु कर्मेन्द्रियस्थितेः ॥४३॥\nयावद्देहं यथाचारं दशास्वङ्ग विजानता ।\nकर्मेन्द्रियैर्हि स्थातव्यं न तु बुद्धीन्द्रियैः क्वचित् ॥४४॥\nपरमेष्ठिप्रभृतयः सर्व एवोदिताशयाः ।\nदेहावस्थासु तिष्ठन्ति नियतेरेष निश्चयः ॥४५॥\nअज्ञतत्त्वज्ञभूतानि दृश्यजातमिदं हि यत् ।\nतत्सर्वमेव नियतिं धावत्यम्बु यथाम्बुधिम् ॥४६॥\nतज्ज्ञा बुद्ध्यादिसाम्येन पाण्यादिचलनेन च ।\nनियतिं यापयन्तीमां यावद्देहमखण्डिताम् ॥४७॥\nअज्ञास्तु सर्वक्षोभेण सुखदुःखदशाहताः ।\nनियतिं यापयन्त्यङ्ग देहलक्षैर्विखण्डिताम् ॥४८॥\nइत्थं सुखेषु ननु दुःखदशासु चेत्थं\nस्थातव्यमित्यधिगतं यदिहाङ्ग जीवैः ।\nअज्ञज्ञभूतनिवहस्फुरितस्तदेवं\nदुर्लंघ्य एष नियतो नियतेर्विलासः ॥४९॥"
  },
  {
    "text": "इत्यार्षे श्रीवासिष्ठमहारामायणे वा० दे० मो० निवा० पू० चू० जीवन्मुक्तव्यवहारप्रतिपादनं नाम चतुरधिकशततमः सर्गः ॥१०४॥"
  }
]
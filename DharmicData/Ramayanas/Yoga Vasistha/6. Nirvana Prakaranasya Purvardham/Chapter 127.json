[
  {
    "text": "भरद्वाज उवाच ।\nइति वरमुनिनोक्तं ज्ञानसारं पुराणं\nसकलमनुनिशम्य श्रीरघूणां कुलाग्र्यः ।\nविमलमतिरपृच्छत्किंचिदन्यत्स्वयं वा\nसमसुखपरिपूर्णः पूर्णबोधस्थितोऽसौ ॥१॥\nस खलु परमयोगी विश्ववन्द्यः सुरेशो\nजननमरणहीनः शुद्धबोधस्वभावः ।\nसकलगुणनिधानं संनिधानं रमाया-\nस्त्रिजगदुदयरक्षानुग्रहाणामधीशः ॥२॥\nश्रीवाल्मीकिरुवाच ।\nइति श्रुत्वा वसिष्ठस्य वाक्यं वेदान्तसंग्रहम् ।\nविदिताखिलविज्ञानो रामः कमललोचनः ॥३॥\nशक्तिपातवशोन्मेषप्रकटामलचिद्धनः ।\nमुहूर्तमासीदुद्बुद्धश्चैतन्यानन्दसागरः ॥४॥\nप्रश्नोत्तरविभागादिपरिपाटीविवर्जितः ।\nआनन्दामृतपूर्णासू रोमकण्टकिताङ्गकः ॥५॥\nमहासामान्यरूपत्वाच्चिद्व्यापकतया स्थितः ।\nनित्यमष्टगुणैश्वर्यतृणप्रायमनोरथः ॥६॥\nन किंचिदूचे संपन्नः शिवे परिणतः पदे ।\nभरद्वाज उवाच ।\nअहो खलु ममाश्चर्यं रामः प्राप्तो महत्पदम् ॥७॥\nकथमेतादृशी प्राप्तिरस्माकं मुनिनायक ।\nमूर्खाः स्तब्धाश्च किंचिज्ज्ञा मादृशाः क्व च पापिनः ।\nक्व च ब्रह्मादिभिः प्रार्थ्या दुर्लभा रामसंस्थितिः ॥८॥\nअहो मुनीश्वरगुरो कथं विश्राम्यते मया ।\nदुष्पारस्य भवाम्भोधेस्तीर्यते तद्वदाशु मे ॥९॥\nश्रीवाल्मीकिरुवाच ।\nश्रीरामवृत्तान्तमशेषमादितो\nवसिष्ठवाक्यानुगतं निरूपितम् ।\nधिया विचार्यानु परामृश प्रभो\nमयापि तादृक्कथनीयमत्र ते ॥१०॥\nअविद्यायाः प्रपञ्चोऽयं नास्ति सत्यमिहाण्वपि ।\nविवेचयन्ति विबुधा विवदन्त्यविवेकिनः ॥११॥\nनास्ति भिन्नं चितः किंचित्किं प्रपञ्चेन रुध्यसे ।\nअभ्यासेन रहस्यानां वयस्य विशदो भव ॥१२॥\nप्रपञ्चविषया वृत्तिर्जाग्रन्निद्रेति कीर्तिता ।\nसंप्रबुद्धस्तु यस्यान्तश्चित्प्रदीपो निरञ्जनः ॥१३॥\nशून्यमूलः प्रपञ्चोऽयं शून्यताशिखरः सखे ।\nसारशून्यतया मध्येऽप्यनास्था सन्मनीषिणाम् ॥१४॥\nअनादिवासनादोषादसन्नेवायमीक्ष्यते ।\nगन्धर्वनगराकारः संसारो बहुविभ्रमः ॥१५॥\nत्वमनभ्यस्य कल्याणीं चैतन्यामृतकन्दलीम् ।\nसंमुह्यसि किमध्यास्य वासनाविषवीरुधः ॥१६॥\nजाग्रदेतन्न पतितं ज्ञानालम्बग्रहादधः ।\nन सन्त्युपरि सर्वेषां ये निरालम्बसंविदः ॥१७॥\nतावद्रूढा सुधाकाररसा संविन्महानदी ।\nन यावदात्मरूपेण निपुणैरवगाह्यते ॥१८॥\nप्राङ्नास्ति चरमे नास्ति वस्तु सर्वमिदं सखे ।\nविद्धि मध्येऽपि तन्नास्ति स्वप्नवृत्तमिदं जगत् ॥१९॥\nअविद्यायोनयो भेदाः सर्वेऽमी बुद्बुदा इव ।\nक्षणमुद्भूय गच्छन्ति ज्ञानैकजलधौ लयम् ॥२०॥\nसुशीतलोदकनदीं विदित्वाथ विगाह्य ताम् ।\nबहिर्भ्रान्तिनिदाघास्ते निर्यान्तु कलितासुखम् ॥२१॥\nएकश्चाज्ञानजलधिर्जगदाप्लाव्य तिष्ठति ।\nज्येष्ठोऽयमहमित्यूर्मिरविद्यावातसंभवः ॥२२॥\nचित्तस्खलनभेदाली रागाद्याश्च प्रकल्पिताः ।\nममतोत्कलितावर्तः स्वतः स्वैरं प्रवर्तते ॥२३॥\nरागद्वेषावतिग्राहौ गृहीतसमनन्तरः ।\nततश्चानर्थपातालप्रवेशः केन वार्यते ॥२४॥\nप्रशान्तामृतकल्लोले केवलामृतवारिधौ ।\nमज्ज मज्जसि किं द्वैतग्रहक्षाराब्धिवीचिषु ॥२५॥\nकस्तिष्ठति गतः को वा कस्य केन किमागतम् ।\nकिं नु मज्जसि मायायां पत मा त्वमतन्द्रितः ॥२६॥\nतत्त्वमेकं यदात्मेति जगदेतत्प्रचक्षते ।\nततोऽन्यः कस्तवातीतो यस्तात विषयः शुचाम् ॥२७॥\nबालान्प्रति विवर्तोऽयं ब्रह्मणः सकलं जगत् ।\nअविवर्तितमानन्दमास्थिताः कृतिनः सदा ॥२८॥\nअविविक्तो जनः शोचत्यकस्माच्च प्रहृष्यति ।\nतत्त्ववित्तु हसन्नास्ते तस्य मोहो विडम्बनम् ॥२९॥\nतच्च सूक्ष्ममिदं तत्त्वं तिरोहितमविद्यया ।\nयथा स्थलेषु लोकानां जलेष्वात्मसु संशयः ॥३०॥\nपृथिव्यादिमहाभूतपरमाणुमयं जगत् ।\nस्थितं यदा तदापीह को गतो योऽनुशोच्यते ॥३१॥\nअसतः संभवो नास्ति नास्त्वभावः सतः सखे ।\nआविर्भावतिरोभावाः संस्थानानाममी परम् ॥३२॥\nकिंत्वनेकपुरोत्साहाद्विषतामुपगच्छति ।\nभज संभरिताभोगं परमेशं जगद्गुरुम् ॥३३॥\nदुरितानि समस्तानि पच्यन्तेऽद्यापि न ध्रुवम् ।\nकृतमेवास्य देवस्य पाशा विश्रवतां गताः ॥३४॥\nसाकारं भज तावत्त्वं यावत्सत्त्वं प्रसीदति ।\nनिराकारे परे तत्त्वे ततः स्थितिरकृत्रिमा ॥३५॥\nइमामुद्दामतमसो जित्वा सत्त्वबलाद्ध्रुवम् ।\nयमस्यानुसराध्वानं विश्वस्तेनान्तरात्मना ॥३६॥\nसमाधाय क्षणं पश्य प्रत्यगात्मानमात्मना ।\nइयं विभातु सा व्यक्तं प्राग्बुद्धिरजनी तव ॥३७॥\nकृतं पुरुषकारेण केवलेन च कर्मणा ।\nमहेशानुग्रहादेव प्राप्तव्यं प्राप्यते नरैः ॥३८॥\nनाभिजात्यं न चारित्र्यं न नयो न च विक्रमः ।\nबलवन्ति पुराणानि सखे कर्माणि केवलम् ॥३९॥\nअप्रतर्क्यात्प्रतीकारात्किमेवमवसीदसि ।\nन लुम्पति ललाटस्थामीश्वरोऽप्यक्षरावलिम् ॥४०॥\nक्व चिद्वक्ता क्व वैदग्ध्यं क्व चेयं मोहवल्लरी ।\nअचिन्तनीया नियतिर्यदियं द्वन्द्वमाहिता ॥४१॥\nहे भरद्वाज मोहं त्वं विवेकेन जहि स्फुटम् ।\nअसामान्यमिदानीं त्वं ज्ञानं प्राप्स्यस्यसंशयम् ॥४२॥\nदूरमुत्सहते राजा महासत्त्वो महापदि ।\nअल्पसत्त्वो जनः शोचत्यल्पेऽपि हि परिक्षते ॥४३॥\nबोधः पुण्यपराधीनः प्रथते बहुजन्मभिः ।\nअनुमीयेत धीरेषु जीवन्मुक्तेषु कार्यतः ॥४४॥\nद्विषद्भूतेन येनैव कर्मणा बन्ध ईदृशः ।\nसुहृद्भूतेन तेनैव मोक्षमाप्स्यसि पुत्रक ॥४५॥\nसतां सत्कर्मसंवेगः पुराणं प्रणुदन्नयम् ।\nवर्षौघ इव भूतानां दवानलमसेचयत् ॥४६॥\nसखे संन्यस्य कर्माणि ब्रह्मणः प्रणयी भव ।\nनेष्यसे यदि संसारचक्रावर्तभ्रमः शमम् ॥४७॥\nतावदेतद्विकल्पोत्थमिदं यावद्बहिर्ग्रहः ।\nप्रतिकूलोऽब्धिरुल्लोले केवलं निश्चले जले ॥४८॥\nअयं किमन्धकरणस्त्वया शोकोऽवलम्ब्यते ।\nनिर्वाहयतु सैव त्वां प्रज्ञायष्टिरभङ्गुरा ॥४९॥\nन जातु ते विगण्यन्ते गणनासु गरीयसाम् ।\nये तरङ्गैस्तृणानीव ह्रियन्ते हर्षशोकयोः ॥५०॥\nसमारूढं दशादोलामहोरात्रमिदं जगत् ।\nक्रीड्यते षड्विधैः प्रेङ्खैः सखे किमिति खिद्यते ॥५१॥\nसूते संहरति क्षिप्रं पुनः सृजति हन्ति च ।\nजगन्ति बहुपर्यायैः काल एव कुतूहली ॥५२॥\nन विशेषग्रहः कश्चिन्न च कश्चिन्न कश्चन ।\nजन्तुष्वभ्यवहार्येषु प्राक्रम्य कालभोगिनः ॥५३॥\nका कथा मर्त्यपिण्डानां निमेषान्तरवासिनाम् ।\nअपि देवनिकाया ये तेऽपि दुष्कालगोचराः ॥५४॥\nस्वयं नृत्यसि किं प्रीतो विपत्तौ विकलेन्द्रियः ।\nक्षणं निश्चलमासीनः पश्य संसारनाटकम् ॥५५॥\nअस्यानेकतरङ्गस्य जगतः क्षणभङ्गिनः ।\nन विषीदति मनस्वी भरद्वाज मनागपि ॥५६॥\nत्यज शोकममङ्गल्यं मङ्गलानि विचिन्तय ।\nचिदानन्दघनं स्वच्छमात्मानं च विभावय ॥५७॥\nदेवद्विजगुरुश्रद्धाभरबन्धुरचेतसाम् ।\nसदागमप्रमाणानां महेशानुग्रहो भवेत् ॥५८॥\nभरद्वाज उवाच ।\nज्ञातं तव प्रसादेन सर्वमेतदशेषतः ।\nन वैराग्यात्परो बन्धुर्न संसारात्परो रिपुः ॥५९॥\nइदानीं श्रोतुमिच्छामि वसिष्ठेनोपपादितम् ।\nज्ञानसारमशेषेण ग्रन्थेनोक्तं पदात्मना ॥६०॥\nश्रीवाल्मीकिरुवाच ।\nभरद्वाज श्रृणुष्वेदं महाज्ञानं विमुक्तिदम् ।\nयस्य श्रवणमात्रेण भवाब्धौ न निमज्जसि ॥६१॥\nसंहृतिस्थितिसंभूतिभेदैर्योऽनेकधा स्थितः ।\nएकोऽपि सन्नमस्तस्मै सच्चिदानन्दमूर्तये ॥६२॥\nकृते प्रपञ्चविलये यथा तत्त्वं प्रकाशते ।\nतवोपायं प्रवक्ष्यामि संक्षेपाच्छ्रुतिशासनात् ॥६३॥\nपूर्वापरविचारार्हा कथं नष्टा तव स्मृतिः ।\nतयैव ज्ञायते सर्वं करामलकवत्स्वयम् ॥६४॥\nस्वयं विचार्यं स्वयमेव चेतसा\nतत्प्राप्यते येन न शोचते पुनः ।\nसत्संगसच्छास्त्रविवेकतः पुन-\nर्वैराग्ययुक्तेन विभाव्यमेतत् ॥६५॥"
  },
  {
    "text": "इत्यार्षे श्रीवासिष्ठमहारामायणे वाल्मी० दे० मो० निर्वाणप्रक० पू० भरद्वाजानुशासनं नाम सप्तविंशत्यधिकशततमः सर्गः ॥१२७॥"
  }
]
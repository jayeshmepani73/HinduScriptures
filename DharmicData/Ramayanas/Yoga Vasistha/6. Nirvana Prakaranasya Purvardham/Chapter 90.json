[
  {
    "text": "शिखिध्वज उवाच ।\nमणिसाधकविन्ध्येभबन्धनाद्यमरात्मज ।\nसूचितं यत्कथाजालं पुनर्मे प्रकटीकुरु ॥१॥\nचूडालोवाच ।\nवाक्यार्थदृष्टेर्निष्पत्त्या हृद्गृहे चित्तभित्तिषु ।\nशृणु स्वयं कथां चित्रां चित्रमुन्मीलयामि ते ॥२॥\nयोऽसौ शास्त्रार्थकुशलस्तत्त्वज्ञाने त्वपण्डितः ।\nरत्नसंसाधकः प्रोक्तः स त्वमेव महीपते ॥३॥\nतज्ज्ञो भवसि शास्त्रेषु रविर्मेरुतटेष्विव ।\nतत्त्वज्ञाने तु विश्रान्तो न त्वं दृषदिवाम्भसि ॥४॥\nविद्धि चिन्तामणिं साधो सर्वत्यागमकृत्रिमम् ।\nतमन्तं सर्वदुःखानां त्वं साधयसि शुद्धधीः ॥५॥\nसर्वत्यागेन शुद्धेन सर्वमासाद्यतेऽनघ ।\nसर्वत्यागो हि साम्राज्यं किं चिन्तामणितो भवेत् ॥६॥\nसिद्धः सर्वपरित्यागः साधो संसाध्यतस्तव ।\nखर्वीकृतजगद्भूतिर्विद्यास्वात्मोदयस्तथा ॥७॥\nसंत्यक्तं भवता राज्यं सदारधनबान्धवम् ।\nब्रह्मणेव जगत्सर्गव्यापारः स्वनिशागमे ॥८॥\nस्वदेशस्यातिदूरस्थमागतोऽसि ममाश्रमम् ।\nभुवोऽन्तमिव विश्रान्त्यै वैनतेयः सकच्छपः ॥९॥\nकेवलं सर्वसंत्यागे शेषिताहंमतिस्त्वया ।\nमृष्टाखिलकलङ्केन स्वसत्तेवानिलेन खे ॥१०॥\nमनोमात्रे हृदस्त्यक्ते जगदायाति पूर्णताम् ।\nत्यागात्यागविकल्पैस्त्वं खमम्भोदैरिवावृतः ॥११॥\nनायं स परमानन्दः सर्वत्यागो महोदयः ।\nकोऽप्युच्चैरन्य एवासौ चिरसाध्यो महानिति ॥१२॥\nचिन्तयेति गते वृद्धिं संकल्पग्रहणे शनैः ।\nवात्ययेव वनस्पन्दे त्यागः प्रोड्डीय ते गतः ॥१३॥\nत्यागिता स्यात्कुतस्तस्य चिन्तामप्यावृणोति यः ।\nपवनस्पन्दयुक्तस्य निःस्पन्दत्वं कुतस्तरोः ॥१४॥\nचिन्तैव चित्तमित्याहुः संकल्पेतरनामकम् ।\nतस्यामेव स्फुरन्त्यां तु चित्तं त्यक्तं कथं भवेत् ॥१५॥\nचित्ते चिन्तागृहीते तु त्रिजगज्जालके क्षणात् ।\nकथमासाद्यते साधो सर्वत्यागो निरञ्जनः ॥१५॥\nसंकल्पग्रहणेनान्तस्त्यागः प्रोड्डीय ते गतः ।\nशब्दसंश्रवणेनाङ्ग यथा ग्रामविहंगमः ॥१७॥\nनिश्चिन्तत्वं परं सर्वं त्याग आदाय ते गतः ।\nआमन्त्र्यापूजितो जन्तुः स दुःखं न करोति किम् ॥१८॥\nसर्वत्यागमणावेवं गते कमललोचन ।\nतपःकाचमणिर्दृष्टस्त्वया संकल्पचक्षुषा ॥१९॥\nत्वया तस्मिंस्तपस्येव दुःखे दृष्टिभ्रमोदिते ।\nग्राह्यैकभावना बद्धा जलेन्दौ शशिनो यथा ॥२०॥\nअवासनमनासक्त्या कृतानन्ता सवासना ।\nआद्यन्तमध्यविषमा दुःखायैव तपःक्रिया ॥२१॥\nअमितानन्दमुत्सृज्य सुसाध्यं यः प्रवर्तते ।\nमिते वस्तुनि दुःसाध्ये स्वात्महा स शठः स्मृतः ॥२२॥\nसर्वत्यागं समारभ्य न चैष साधितस्त्वया ।\nतथा दुःखैकताज्ञानबद्धेन वनसद्मनि ॥२३॥\nराज्यबन्धाद्विनिष्क्रम्य प्रसरदुःखपूरितात् ।\nवनवासाभिधैः साधो बद्धोऽसि दृष्टबन्धनैः ॥२४॥\nद्विगुणा एव ते चिन्ताः शीतवातातपादयः ।\nबन्धनादधिकं मन्ये वनवासमजानताम् ॥२५॥\nचिन्तामणिर्मया प्राप्त इत्यलं बुद्धवानसि ।\nन लब्धवान्भवान्साधो स्फटिकस्यापि खण्डिकाम् ॥२६॥\nइत्येतदङ्ग मणियत्नकथासमानं\nसम्यङ्मया प्रकथितं तव पद्मनेत्र ।\nतद्बोध्यमेवममलं स्वयमेव बुद्ध्वा\nयद्वेत्सि तत्परिणतिं नय चित्तकोशे ॥२७॥"
  },
  {
    "text": "इत्यार्षे श्रीवासिष्ठमहारामायणे वा० दे० मोक्षो० निर्वाण० पू० चू० चिन्तामणिसाधकवृत्तान्तविवरणं नाम नवतितमः सर्गः ॥९०॥"
  }
]
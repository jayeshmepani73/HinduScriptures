[
  {
    "text": "श्रीवसिष्ठ उवाच ।\nभाविभूरितरङ्गाणां पयोवृन्दमिवाम्बुधौ ।\nया चिद्वहत्यनन्तानि जगन्त्यनघ सो भवान् ॥१॥\nभव भावनया मुक्तो भावाभावविवर्जितः ।\nचिदात्मन्संस्थिताः केव वद ते वासनादयः ॥२॥\nजीवोऽयं वासनादीदमिति चित्कचति स्वतः ।\nइतरोक्त्यर्थयोरत्र कः प्रसङ्गोऽङ्ग कथ्यताम् ॥३॥\nमहातरङ्गगम्भीरभासुरात्मचिदर्णवः ।\nरामाभिधोर्मिस्तिमितः समसौम्योऽसि व्योमवत् ॥४॥\nयथा न भिन्नमनलादौष्ण्यं सौगन्ध्यमम्बुजात् ।\nकार्ष्ण्यं कज्जलतः शौक्ल्यं हिमान्माधुर्यमिक्षुतः ॥५॥\nआलोकश्च प्रकाशाङ्गादनुभूतिस्तथा चितेः ।\nजलाद्वीचिर्यथाऽभिन्ना चित्स्वभावात्तथा जगत् ॥६॥\nचितो न भिन्नोऽनुभवो भिन्नो नानुभवादहम् ।\nन मत्तो भिद्यते जीवो न जीवाद्भिद्यते मनः ॥७॥\nमनसो नेन्द्रियं भिन्नं पृथग्देहश्च नेन्द्रियात् ।\nन शरीराज्जगद्भिन्नं जगतो नान्यदस्ति हि ॥८॥\nएवं प्रवर्तितमिदं महच्चक्रमिदं चिरम् ।\nनच प्रवर्तितं किंचिन्न च शीघ्रं च नो चिरम् ॥९॥\nस्ववेदनमनन्तं च सर्वमेवमखण्डितम् ।\nविद्यते व्योमनि व्योम न कस्मिंश्चिन्न किंचन ॥१०॥\nशून्यं शून्ये समुच्छूनं ब्रह्म ब्रह्मणि बृंहितम् ।\nसत्यं विजृम्भते सत्ये पूर्णे पूर्णमिव स्थितम् ॥११॥\nरूपालोकमनस्कारान्कुर्वन्नपि न किंचन ।\nज्ञः करोत्यनुपादेयान्न ज्ञस्यैव हि कर्तृता ॥१२॥\nयदुपादेयबुद्ध्या च तद्दुःखाय सुखाय ते ।\nभावाभावेन नादेयमकर्तृ सुखदुःखयोः ॥१३॥\nयथा नानाप्यनानैव खं खे खानीति वाग्गणः ।\nसार्थकोऽप्यतिशून्यात्मा तथात्मजगतोः क्रमः ॥१४॥\nअन्तर्व्योमामलो बाह्ये सम्यगाचारचञ्चुरः ।\nहर्षामर्षविकारेषु काष्ठलोष्टसमस्थितिः ॥१५॥\nय एवातितरां शत्रुः सत्वरं मारणोद्यतः ।\nतमेवाकृत्रिमं मित्रं यः पश्यति स पश्यति ॥१६॥\nसमूलकाषं कषति नदीतट इव द्रुमम् ।\nयः सौहृदं मत्सरं च स हर्षामर्षदोषहा ॥१७॥\nरागद्वेषविकाराणां स्वरूपं चेन्न भाव्यते ।\nततः सन्तोऽप्यसद्रूपाः सेविता अप्यसेविताः ॥१८॥\nयस्य नाहंकृतो भावो बुद्धिर्यस्य न लिप्यते ।\nहत्वापि स इमाँल्लोकान्न हन्ति न निबध्यते ॥१९॥\nयन्नास्ति तस्य सद्भावप्रतिपत्तिरुदाहृता ।\nमायेति सा परिज्ञानादेव नश्यत्यसंशयम् ॥२०॥\nनिःस्नेहदीपवच्छान्तो यस्यान्तर्वासनाभरः ।\nतेन चित्रकृतेनेव जितं ज्ञेनाविकारिणा ॥२१॥\nयस्यानुपादेयमिदं समस्तं\nपदार्थजातं सदसद्दशासु ।\nन दुःखदाहाय सुखाय नैव\nविमुक्त एवेह सजीव एव ॥२२॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये देव० मोक्षोपायेषु निर्वाणप्रकरणे पू० ब्रह्मैक्यप्रतिपादनं नाम तृतीयः सर्गः ॥३॥"
  }
]
[
  {
    "text": "श्रीवसिष्ठ उवाच ।\nयत्रानुदितरूपात्म सर्वमस्तीदमाततम् ।\nमयूर इव बीजेऽन्तस्तदहंतादिगादि च ॥१॥\nयत्र नाभ्युदितं किंचित्तत्र सर्वं च विद्यते ।\nतदत्राप्यङ्गिराः स्वर्गसुखसारेण बिम्बति ॥२॥\nतथा च मुनयो देवा गणाः सिद्धा महर्षयः ।\nआस्वादयन्तः स्वं रूपं सदा तुर्यपदे स्थिताः ॥३॥\nएते ये स्तब्धनयनदृष्टयो निर्निमेषिणः ।\nते दृश्यदर्शनासङ्गस्पन्दत्यागे व्यवस्थिताः ॥४॥\nनास्थिता भावना येषां स्थितानामपि कर्मसु ।\nसंवित्संवेद्यसंबन्धस्पन्दत्यागे च ये स्थिताः ॥५॥\nप्राणो न स्पन्दते येषां चित्रस्थवपुषामिव ।\nमनो न स्पन्दते येषां चित्रस्थवपुषामिव ॥६॥\nचित्तचेत्यसमासङ्गत्यागे ते स्वपदे स्थिताः ।\nस्पन्दात्संसाधयन्त्यर्थं तेनांशेनेश्वरो यथा ॥७॥\nतथैव चित्तचेत्यादिस्पन्दात्कुर्वन्ति संस्थितिम् ।\nयथा ह्लादयति स्वच्छः पल्लवं रश्मिरैन्दवः ॥८॥\nतथात्मा ह्लादयत्यन्तर्दृश्यदर्शनसंगमे ।\nबिम्बाद्दूरं प्रयातस्य भित्तावपतितस्य च ॥९॥\nयदिन्दोस्तेजसो रूपं तद्रूपं शुद्धसंविदः ।\nन दृश्यं नोपदेशार्हं नात्यासन्नं न दूरगम् ॥१०॥\nकेवलानुभवप्राप्यं चिद्रूपं शुद्धमात्मनः ।\nन देहो नेन्द्रियप्राणौ न चित्तं न च वासना ॥११॥\nन जीवो नापि च स्पन्दो न संवित्तिर्न वै जगत् ।\nन सन्नासन्न मध्यं च शून्याशून्यं न चैव हि ॥१२॥\nन देशकालवस्त्वादि तदेवास्ति न चेतरत् ।\nएतैः सर्वैर्विनिर्मुक्तं हृदि कोशशतेन च ॥१३॥\nयत्रैतत्स्पन्दते दृश्यं तत्तदात्मपदं भवेत् ।\nयच्च नाद्यं न कल्पान्तं न वस्त्वाद्यनिलादिभिः ॥१४॥\nइह चामुत्र सद्रूपादन्यथा भवति क्वचित् ।\nजायन्ते च म्रियन्ते च देहकुम्भाः सहस्रशः ॥१५॥\nसबाह्याभ्यन्तरस्यास्य नात्माकाशस्य खण्डना ।\nतच्च देहादि सकलमात्मैवात्मविदां वर ॥१६॥\nकेवलं बोधवैरूप्यादीषत्पृथगिव स्थितम् ।\nविष्वगात्ममयं विश्वं ज्ञातं बुद्ध्या सुसिद्धया ॥१७॥\nप्रज्वलन्नपि कार्येषु निर्वाणो निर्ममो भव ।\nयदिदं दृश्यते किंचिज्जगत्स्थावरजंगमम् ॥१८॥\nतत्सर्वं ब्रह्म निर्धर्म निर्गुणं निर्मलात्मकम् ।\nनिर्विकारमनाद्यन्तं नित्यं शान्तं समात्मकम् ॥१९॥\nकालक्रियाकरणकर्तृनिदानकार्य-\nजन्मस्थितिप्रलयसंस्मरणादि सर्वम् ।\nब्रह्मेति दृष्टवत एव तवात्मदृष्ट्या\nभूयोऽपि किं भ्रमणमङ्ग समङ्ग एव ॥२०॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षो० निर्वाणप्रकरणे पूर्वा० ब्रह्मैकात्मप्रतिपादनं नामाष्टचत्वारिंशः सर्गः ॥४८॥"
  }
]
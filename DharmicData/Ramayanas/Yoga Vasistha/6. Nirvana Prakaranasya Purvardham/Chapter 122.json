[
  {
    "text": "मनुरुवाच ।\nयेन केनचिदाच्छन्नो येन केनचिदाशितः ।\nयत्रक्वचनशायी च स सम्राडिव राजते ॥१॥\nवर्णधर्माश्रमाचारशास्त्रयन्त्रणयोज्झितः ।\nनिर्गच्छति जगज्जालात्पञ्जरादिव केसरी ॥२॥\nवाचामतीतविषयो विषयाशादशोज्झितः ।\nकामप्युपगतः शोभां शरदीव नभस्तलम् ॥३॥\nगम्भीरश्च प्रसन्नश्च गिराविव महाह्रदः ।\nपरानन्दरसाक्षुब्धो रमते स्वात्मनात्मनि ॥४॥\nसर्वकर्मफलत्यागी नित्यतृप्तो निराश्रयः ।\nन पुण्येन न पापेन लिप्यते नेतरेण च ॥५॥\nस्फटिकः प्रतिबिम्बेन यथा याति न रञ्जनम् ।\nतज्ज्ञः कर्मफलेनान्तस्तथा नायाति रञ्जनम् ॥६॥\nविहरञ्जनतावृन्दे देहकर्तनपूजनैः ।\nखेदाह्लादौ न जानाति प्रतिबिम्बगतैरिव ॥७॥\nनिःस्तोत्रो निर्विकारश्च पूज्यपूजाविवर्जितः ।\nसंयुक्तश्च वियुक्तश्च सर्वाचारनयक्रमैः ॥८॥\nतस्मान्नोद्विजते लोको लोकान्नोद्विजते च सः ।\nरागद्वेषभयानन्दैस्त्यज्यतेऽपि च युज्यते ॥९॥\nप्रमेये कस्यचिदपि न रोहति महाशयः ।\nप्रमेयीक्रियते चापि बालेनाप्यदुराशयः ॥१०॥\nतनुं त्यजतु वा तीर्थे श्वपचस्य गृहेऽपि वा ।\nमा कदाचन वा राजन्वर्तमानेऽपि वा क्षणे ॥११॥\nज्ञानसंप्राप्तिसमये मुक्तोऽसौ विगताशयः ।\nअहंभ्रान्तिर्हि बन्धाय मोक्षो ज्ञानेन तत्क्षयः ॥१२॥\nस पूजनीयः स स्तुत्यो नमस्कार्यः स यत्नतः ।\nस निरीक्ष्योऽभिवाद्यश्च विभूतिविभवैषिणा ॥१३॥\nन यज्ञतीर्थैर्न तपःप्रदानै-\nरासाद्यते तत्परमं पवित्रम् ।\nआसाद्यते क्षीणभवामयानां\nभक्त्या सतामात्मविदां यदङ्ग ॥१४॥\nश्रीवसिष्ठ उवाच ।\nएवमुक्त्वा स भगवान्मनुर्ब्रह्मगृहं ययौ ।\nइक्ष्वाकुरपि तां दृष्टिमवष्टभ्य स्थिरोऽभवत् ॥१५॥"
  },
  {
    "text": "इत्यार्षे श्रीवासिष्ठमहारा० वा० दे० मो० निर्वाणप्रकरणे पू० इक्ष्वाकुमनुसंवादे इक्ष्वाकुप्रबोधनं नाम द्वाविंशत्यधिकशततमः सर्गः ॥१२२॥"
  }
]
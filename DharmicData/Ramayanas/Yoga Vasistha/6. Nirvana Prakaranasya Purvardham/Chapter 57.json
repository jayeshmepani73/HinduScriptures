[
  {
    "text": "श्रीभगवानुवाच ।\nइदं विद्धि महाश्चर्यमर्जुनेह हि यत्किल ।\nपूर्वं संजायते चित्रं पश्चाद्भित्तिरुदेति हि ॥१॥\nअभित्तावुत्थिते चित्रे दृश्यते भित्तिरातता ।\nअहो विचित्रा मायेयं मग्नं तुम्बं शिला प्लुता ॥२॥\nचित्तस्थचित्रसदृशे व्योमात्मनि जगत्त्रये ।\nव्योमात्मनस्ते किमियमहन्ताव्योमतोदिता ॥३॥\nसर्वं व्योमकृतं व्योम्ना व्योम्नि व्योम विलीयते ।\nभुज्यते व्योमनि व्योम व्योम व्योमनि चाततम् ॥४॥\nवेष्टितं वासनारज्ज्वा दीर्घसंसृति दामवत् ।\nवासनोद्वेष्टनेनैव तदिहोद्वेष्ट्यतेऽर्जुन ॥५॥\nप्रतिबिम्बं यथादर्शे तथेदं ब्रह्मणि स्वयम् ।\nअगम्यं छेदभेदादेराधारानन्यतावशात् ॥६॥\nअनन्यच्छेदभेदादि ब्रह्मणि ब्रह्मणाम्बरम् ।\nकिं कथं कस्य केनैव च्छिद्यते वा क्व भिद्यते ॥७॥\nतेनेह वासनाभावो बोधात्संपन्न एव ते ।\nयो न निर्वासनो नूनं सर्वधर्मपरोऽपि सन् ॥८॥\nसर्वज्ञोऽप्यतिबद्धात्मा पञ्जरस्थो यथा हरिः ।\nयस्यास्ति वासनाबीजमत्यल्पं चितिभूमिगम् ॥९॥\nबृहत्संजायते तस्य पुनः संसृतिकाननम् ।\nअभ्यासाद्धृदि रूढेन सत्यसंबोधवह्निना ।\nनिर्दग्धं वासनाबीजं न भूयः परिरोहति ॥१०॥\nदग्धं तु वासनाबीजं न निमज्जति वस्तुषु ।\nसुखदुःखादिषु स्वच्छं पद्मपत्रमिवाम्भसि ॥११॥\nशान्तात्मा विगतभयोज्झितामिताशो\nनिर्वाणो गलितमहामनोविमोहः ।\nसम्यक्त्वं श्रुतमवगम्य पावनं त-\nत्तिष्ठात्मन्यपहतिरेकशान्तिरूपः ॥१२॥"
  },
  {
    "text": "इत्यार्षे श्रीवासिष्ठमहारामायणे वा० दे० मो० निर्वाणप्रकरणे पू० अर्जुनोपाख्याने अर्जुनविश्रान्तिवर्णनं नाम सप्तपञ्चाशः सर्गः ॥५७॥"
  }
]
[
  {
    "text": "श्रीवसिष्ठ उवाच ।\nपुनःपुनरिदं राम प्रबोधार्थं मयोच्यते ।\nअभ्यासेन विना साधो नाभ्युदेत्यात्मभावना ॥१॥\nअज्ञानमेतद्बलवदविद्येतरनामकम् ।\nजन्मान्तरसहस्रोत्थं घनं स्थितिमुपागतम् ॥२॥\nसबाह्याभ्यन्तरं सर्वैरिन्द्रियैरनुभूयते ।\nभावाभावेषु देहस्य तेनातिघनतां गतम् ॥३॥\nआत्मज्ञानं तु सर्वेषामिन्द्रियाणामगोचरम् ।\nसत्तां केवलमायाति मनःषष्ठेन्द्रियक्षये ॥४॥\nप्रोल्लङ्घयेन्द्रियजां वृत्तिं यत्स्थितं तत्कथं किल ।\nयाति प्रत्यक्षतां जन्तोः प्रत्यक्षातीतवृत्तिमत् ॥५॥\nत्वमविद्यालतामेतां प्ररूढां हृदयद्रुमे ।\nज्ञानाभ्यासविलासासिपातैश्छिन्धि स्वसिद्धये ॥६॥\nयथा विहरति ज्ञातज्ञेयो जनकभूपतिः ।\nआत्मज्ञानाभ्यासपरस्तथा विहर राघव ॥७॥\nनिश्चयोऽयमभूत्तस्य कार्याकार्यविहारिणः ।\nजाग्रतस्तिष्ठतो वापि तज्ज्ञानां तेन सत्यता ॥८॥\nनिश्चयेन हरिर्येन विविधाचारकारिणा ।\nयोनिष्ववतरत्युर्व्यां तत्तज्ज्ञत्वमुदाहृतम् ॥९॥\nनिश्चयो यस्त्रिनेत्रस्य कान्तया सह तिष्ठतः ।\nब्रह्मणो वाप्यरागस्य स ते भवतु राघव ॥१०॥\nयो निश्चयः सुरगुरोर्वाक्पतेर्भार्गवस्य च ।\nदिवाकरस्य शशिनः पवनस्यानलस्य च ॥११॥\nनारदस्य पुलस्त्यस्य मम चाङ्गिरसस्तथा ।\nप्रचेतसो भृगोश्चैव क्रतोरत्रेः शुकस्य च ॥१२॥\nअन्येषामेव विप्रेन्द्र राजर्षीणां च राघव ।\nयो निश्चयो विमुक्तानां जीवतां ते भवत्वसौ ॥१३॥\nश्रीराम उवाच ।\nयेनैते भगवन्धीरा निश्चयेन महाधियः ।\nविशोकाः संस्थितास्तन्मे ब्रह्मन्प्रब्रूहि तत्त्वतः ॥१४॥\nश्रीवसिष्ठ उवाच ।\nराजपुत्र महाबाहो विदिताखिलवेद्य हे ।\nस्फुटं श्रृणु यथा पृष्टमयमेषां हि निश्चयः ॥१५॥\nयदिदं किंचिदाभोगि जगज्जालं प्रदृश्यते ।\nतत्सर्वममलं ब्रह्म भवत्येतद्व्यवस्थितम् ॥१६॥\nब्रह्म चिद्ब्रह्म भुवनं ब्रह्म भूतपरम्पराः ।\nब्रह्माहं ब्रह्म मच्छत्रुर्ब्रह्म सन्मित्रबान्धवाः ॥१७॥\nब्रह्म कालत्रयं तच्च ब्रह्मण्येव व्यवस्थितम् ।\nतरङ्गमालयाम्भोधिर्यथात्मनि विवर्धते ॥१८॥\nतथा पदार्थलक्ष्म्येत्थमिदं ब्रह्म विवर्धते ।\nगृह्यते ब्रह्मणा ब्रह्म भुज्यते ब्रह्म ब्रह्मणा ॥१९॥\nब्रह्म ब्रह्मणि बृंहाभिर्ब्रह्मशक्त्येव बृंहति ।\nब्रह्म मच्छत्रुरूपं मे ब्रह्मणोऽप्रियकृद्यदि ॥२०॥\nतद्ब्रह्मणि ब्रह्मनिष्ठं किमन्यत्कस्यचित्कृतम् ।\nरागादीनामवस्थानं कल्पितानां खवृक्षवत् ॥२१॥\nअसंकल्पेन नष्टानां कः प्रसङ्गोऽत्र वर्धते ।\nब्रह्मण्येव हि सर्वस्मिंश्चरणस्पन्दनादिकम् ॥२२॥\nस्फुरति ब्रह्म सकलं सुखितादुःखिते कुतः ।\nब्रह्म ब्रह्मणि संतृप्तं ब्रह्म ब्रह्मणि संस्थितम् ॥२३॥\nस्फुरति ब्रह्मणि ब्रह्म नाहमस्मीतरात्मकः ।\nघटो ब्रह्म पटो ब्रह्म ब्रह्माहमिदमाततम् ॥२४॥\nअतो रागविरागाणां मृषेव कलनेह का ।\nमरणब्रह्मणि स्वैरं देहब्रह्मणि संगते ॥२५॥\nदुःखितानाम कैव स्याद्रज्जुसर्पभ्रमोपमा ।\nसंभोगादौ सुखं ब्रह्मण्यास्थिते देहब्रह्मणि ॥२६॥\nसंपन्नमेतन्म इति मुधा स्यात्कलना कुतः ।\nवीच्यम्भसोः स्पन्दवतोर्न त्वन्यदम्बुनो यथा ॥२७॥\nत्वत्तामत्ते तथा न स्तो ब्रह्मणि स्पन्दरूपिणि ।\nयथावर्तमृते तोये न किंचिन्म्रियते क्वचित् ॥२८॥\nमृतिब्रह्मत्वमायाते देहब्रह्मणि वै तथा ।\nयथा चलाचले तोये त्वत्तामत्ते न तिष्ठतः ॥२९॥\nतथा जडाजडे रूपे न स्थिते परमात्मनि ।\nकटकत्वं यथा हेम्नो यथावर्तो जलस्य च ॥३०॥\nतदतद्भावरूपेयं तथा प्रकृतिरात्मनः ।\nइदं हि जीवभूतात्म जडरूपमिदं भवेत् ॥३१॥\nइत्यज्ञानात्मनो मोहो नच ज्ञानात्मनः क्वचित् ।\nअज्ञस्य दुःखौघमयं ज्ञस्यानन्दमयं जगत् ॥३२॥\nअन्धं भुवनमन्धस्य प्रकाशं तु सचक्षुषः ।\nजगदेकात्मकं ज्ञस्य मूर्खस्यातीव दुःखदम् ॥३३॥\nशिशोरिव स्फुरद्यक्षा निशा पुंसस्तु केवला ।\nअस्मिन्ब्रह्मघटे नित्यमेकस्मिन्सर्वतः स्थिते ॥३४॥\nन किंचिन्म्रियते नाम न च किंचन जीवति ।\nयथोल्लासविलासेषु न नश्यति न जायते ॥३५॥\nतरङ्गादिमहाम्भोधौ भूतवृन्दं तथात्मनि ।\nइदं नास्तीदमस्तीति भ्रान्तिर्नामात्मनात्मनि ॥३६॥\nशक्तिर्निर्हेतुकैवान्तः स्फुरति स्फटिकांशुवत् ।\nजगच्छक्त्यात्मनात्मैव ब्रह्म स्वात्मनि संस्थितम् ॥३७॥\nतरङ्गकणजालेन पयसीव पयो घनम् ।\nशरीरनाशेन कथं ब्रह्मणो मृतधीर्भवेत् ॥३८॥\nब्रह्मणो व्यतिरिक्तं हि न शरीरादि विद्यते ।\nपयसो व्यतिरेकेण तरङ्गादि महार्णवे ॥३९॥\nयः कणो या च कणिका या वीचिर्यस्तरङ्गकः ।\nयः फेनो या च लहरी तद्यथा वारि वारिणि ॥४०॥\nयो देहो या च कलना यद्दृश्यं यौ क्षयाक्षयौ ।\nया भावरचना योऽर्थस्तया तद्ब्रह्म ब्रह्मणि ॥४१॥\nसंस्थानरचना चित्रा ब्रह्मणः कनकादिव ।\nनान्यरूपा विमूढानां मृषैव द्वित्वभावना ॥४२॥\nमनो बुद्धिरहंकारस्तन्मात्राणीन्द्रियाणि च ।\nब्रह्मैव सर्वं नानात्म सुखं दुःखं न विद्यते। ॥४३॥\nअयं सोऽहमिदं चित्तमित्याद्यर्थोत्थया गिरा ।\nशब्दप्रतिश्रवेणाद्राविवात्मात्मनि जृम्भते ॥४४॥\nब्रह्मैवाज्ञातमज्ञत्वमभ्यागतमिव स्थितम् ।\nतथा हि दृश्यते स्वप्ने चेतसात्मात्मनात्मनः ॥४५॥\nअभावितं ब्रह्मतया ब्रह्माज्ञानमलं भवेत् ।\nअभावितं हेमतया यथा हेम च मृद्भवेत् ॥४६॥\nस्वयं प्रभुर्महात्मैव ब्रह्म ब्रह्मविदो विदुः ।\nअपरिज्ञातमज्ञानमज्ञानामिति कथ्यते ॥४७॥\nज्ञातं ब्रह्मतया ब्रह्म ब्रह्मैव भवति क्षणात् ।\nज्ञातं हेमतया हेम हेमैव भवति क्षणात् ॥४८॥\nब्रह्मात्मा सर्वशक्तिर्हि तद्यथा भावयत्यलम् ।\nनिर्हेतुकः स्वयं शक्त्या तत्तथाशु प्रपश्यति ॥४९॥\nअकर्मकर्तृकरणमकारणमनामयम् ।\nस्वयंप्रभुं महात्मानं ब्रह्म ब्रह्मविदो विदुः ॥५०॥\nअपरिज्ञातमज्ञानामज्ञानमिति कथ्यते ।\nपरिज्ञातं भवेज्ज्ञानमज्ञानपरिनाशनम् ॥५१॥\nबन्धुरेवापरिज्ञातो ह्यबन्धुरिति कथ्यते\nपरिज्ञातो भवेद्बन्धुरबन्धुभ्रमनाशनात् ॥५२॥\nइदं त्वयुक्तमित्यन्तर्ज्ञाते सोदेति भावना ।\nयस्मादयुक्ताद्वैरस्याद्यया किल विरज्यते ॥९३॥\nद्वैतं त्वसत्यमित्यन्तर्ज्ञाते सोदेति भावना ।\nतस्माद्वैताच्च वैरस्याद्यया किल विरज्यते ॥५४॥\nअयं नाहमिति ज्ञाते स्फुटे सोदेति भावना ।\nमिथ्याहंकारता तस्माद्यया नूनं विरज्यते ॥५५॥\nब्रह्मैवाहमिति ज्ञाने सत्ये सोदेति भावना ।\nतस्मिन्सत्ये निजे रूपे यथान्तः परिलीयते ॥५६॥\nसति विस्तारजे तस्मिन्ब्रह्मेदमिति वेद्म्यहम् ।\nत्वमहंत्वादिबाधे तत्सदित्यादि जगद्गतम् ॥५७॥\nसत्यं सर्वप्रकाराढ्यं ब्रह्मेदमिति वेद्म्यहम्॥\nन मे दुःखं न कर्माणि न मे मोहो न वाञ्छितम् ॥५८॥\nसमः स्वस्थो विशोकोऽस्मि ब्रह्माहमिति सत्यता ।\nकलाकलङ्कमुक्तोऽस्मि सर्वमस्मि निरामयः ॥५९॥\nन त्यजामि न वाञ्छामि ब्रह्माहमिति सत्यता ।\nअहं रक्तमहं मांसमहमस्थीन्यहं वपुः ॥६०॥\nचिदहं चेतनं चाहं ब्रह्माहमिति सत्यता ।\nद्यौरहं खमहं सार्कमहमाशा भुवोऽप्यहम् ॥६१॥\nअहं घटपटाकारो ब्रह्माहमिति सत्यता ।\nअहं तृणमहं चोर्वी गुल्मोऽहं काननाद्यहम् ॥६२॥\nशैलसागरसार्थोऽहं ब्रह्मैकत्वं किल स्थितम् ।\nआदानदानसंकोचपूर्विका भूतशक्तयः ॥६३॥\nसर्वमेव चिदात्मास्मि ब्रह्मण्याततरूपधृक् ।\nलतागुल्माङ्कुरादीनामहंसंभवनैषिणाम् ॥६४॥\nचिदात्मान्तर्गतं शान्तं परं ब्रह्म रसात्मकम् ।\nयस्मिन्सर्वं यतः सर्वं यत्सर्वं सर्वतश्च यत् ॥६५॥\nयो मतः सर्व एकात्मा परं ब्रह्मेति निश्चयः ।\nचिदात्मा ब्रह्म सत्सत्यमृतं ज्ञ इति नामभिः ॥६६॥\nप्रोच्यते सर्वगं तत्त्वं चिन्मात्रं चेत्यवर्जितम् ।\nआभासमात्रममलं सर्वभूतात्मबोधकम् ॥६७॥\nसर्वत्रावस्थितं शान्तं चिद्ब्रह्मेत्यनुभूयते ।\nमनोबुद्धीन्द्रियव्रातसमस्तकलनान्वितम् ॥६८॥\nभेदं त्यक्त्वा स्वमाभासं चिद्ब्रह्माहमनामयम् ।\nशब्दादीनामशेषाणां कारणानां जगत्स्थितेः ॥६९॥\nतत्त्वावकाशकं स्वच्छं चिद्ब्रह्मास्मि न मे क्षयः ।\nअनारतगलत्स्वच्छचिद्धारागहनात्मकम् ॥७०॥\nआलोकः सुमनोमौनं चिद्ब्रह्मास्म्यमृतं परम् ।\nअनारतगलद्रूपं नित्यं चानुभवामृतम् ॥७१॥\nअहनिःशेषचक्राणि चिद्ब्रह्माहमलेपकम् ।\nसुषुप्तसदृशं शान्तमालोकविमलात्मकम् ॥७२॥\nसंभोगोत्तममाभासं चिद्ब्रह्मास्म्यपवासनम् ।\nखण्डादिस्वादुसंवित्तिरीषन्मात्रा तु तिष्ठति ॥७३॥\nचित्तादिष्ववबुद्धेषु तद्धि ब्रह्माहमच्युतः ।\nकान्तासंसक्तचित्तस्य चन्द्रे समुदिते सति ॥७४॥\nचन्द्रप्रत्ययसत्त्वात्म चिद्ब्रह्माहमनामयम् ।\nभूमिष्ठनरदृष्टीनां लग्नानां खे निशाकरे ॥७५॥\nया खस्था ननु चिच्छक्तिस्तच्चिद्ब्रह्मास्ति निर्मलम् ।\nसुखदुःखादिकलनाविकलो निर्मलस्तथा ॥७६॥"
  },
  {
    "text": "सत्यानुभवरूपात्म चिद्ब्रह्मात्मास्मि शाश्वतः ।\nअसंस्तुताध्वगालोके मनस्यन्यत्र संस्थिते ॥७७॥\nया प्रतीतिरनागस्का तच्चिद्ब्रह्मास्मि सर्वगः ।\nभूवार्यनिलबीजानां संबन्धेऽङ्कुरकर्मसु ॥७८॥\nशक्तिरुद्गमनीयान्तस्तच्चिद्ब्रह्माहमाततम् ।\nखर्जूरनिम्बबिम्बानां स्वयमात्मनि तिष्ठताम् ॥७९॥\nया स्वादसत्ता लीनान्तस्तद्ब्रह्म चिदहं समः ।\nखेदानन्दविमुक्तान्तः संवित्तिर्मननोदया ॥८०॥\nलाभालाभविधौ तुल्या चिद्ब्रह्मास्मि निरामयम् ।\nयावद्भूम्यर्कमेतावद्दृष्टिसूत्रं यदाततम् ॥८१॥\nतन्मध्यसदृशं शान्तं निर्मलं चिदहं ततम् ।\nजाग्रत्यपि सुषुप्तेऽपि तत्स्वप्नेऽपि तथोदितम् ॥८२॥\nतुर्यं रूपमनाद्यन्तं चिद्ब्रह्माहमनामयम् ।\nपुंसां क्षेत्रशतोत्थानामिक्षूणां स्वादुवत्स्थितम् ॥८३॥\nसर्वेषामेकरूपं तच्चिद्ब्रह्मास्मि समः स्थितः ।\nसर्वगा प्रकृता स्वच्छरूपा भानोरिव प्रभा ॥८४॥\nआलोककारिणी कान्ता चिद्ब्रह्मेदमहं ततम् ।\nसंभोगानन्दलववदमृतास्वादशक्तिवत् ॥८५॥\nस्वानुभूत्यैकमात्रं यच्चिद्ब्रह्मास्मि तदव्ययम् ।\nप्रोताङ्गमपि गुप्तास्यं देहे तन्तुर्बिसे यथा ॥८६॥\nछेदे भेदे स्फुरद्रूपं चिद्ब्रह्माहमनामयम् ।\nआक्रान्तभुवनाप्यभ्रमालेव स्पन्दशालिनी ॥८७॥\nदुर्लक्ष्याणुमयाकारा चिच्छक्तिरहमातता ।\nअनुभूतिमयान्तस्था स्नेहमात्रोपलक्षिता ॥८८॥\nक्षीराद्धृतस्य सत्तेव चिदहं क्षयवर्जिता ।\nकटकाङ्गदकेयूररचना तदतन्मयी ॥८९॥\nहेम्नीव संस्थिता देहे चिद्ब्रह्मात्मास्मि सर्वगः ।\nपदार्थौघस्य शैलादेर्बहिरन्तश्च सर्वदा ॥९०॥\nसत्तासामान्यरूपेण या चित्सोऽहमलेपकः ।\nसर्वासामनुभूतीनामादर्शो यो ह्यकृत्रिमः ॥९१॥\nअगम्यो मललेखानां तच्चित्तत्त्वमहं महत् ।\nसर्वसंकल्पफलदं सर्वतेजःप्रकाशकम् ॥९२॥\nसर्वोपादेयसीमान्तं चिदात्मानमुपास्महे ।\nसर्वावयवविश्रान्तं समस्तावयवातिगम् ॥९३॥\nअनारतकचद्रूपं चिदात्मानमुपास्महे ।\nघटे पटे तटे कूपे स्पन्दमानं सदा तनौ ॥९४॥\nजाग्रत्यपि सुषुप्तस्थं चिदात्मानमुपास्महे ।\nउष्णमग्नौ हिमे शीतं मृष्टमन्ने शितं क्षुरे ॥९५॥\nकृष्णं ध्वान्ते सितं चन्द्रे चिदात्मानमुपास्महे ।\nआलोकं बहिरन्तस्थं स्थितं च स्वात्मवस्तुनि ॥९६॥\nअदूरमपि दूरस्थं चिदात्मानमुपास्महे ।\nमाधुर्यादिषु माधुर्यं तीक्ष्णादिषु च तीक्ष्णताम् ॥९७॥\nगतं पदार्थजातेषु चिदात्मानमुपास्महे ।\nजाग्रत्स्वप्नसुषुप्तेषु तुर्यातुर्यातिगे पदे ॥९८॥\nसमं सदैव सर्वत्र चिदात्मानमुपास्महे ।\nप्रशान्तसर्वसंकल्पं विगताखिलकौतुकम् ॥९९॥\nविगताशेषसंरम्भं चिदात्मानमुपास्महे ।\nनिष्कौतुकं निरारम्भं निरीहं सर्वमेव च ॥१००॥\nनिरंशं निरहंकारं चिदात्मानमुपास्महे ।\nसर्वस्यान्तःस्थितं सर्वमप्यपारैकरूपिणम् ॥१०१॥\nअपर्यन्तचिदारम्भं चिदात्मानमुपागतः ।\nत्रैलोक्यदेहमुक्तानां तन्तुमुन्नतमाततम् ॥१०२॥\nप्रचारसंकोचकरं चिदात्मानमुपागतः ।\nलीनमन्तर्बहिःस्वाप्तान्क्रोडीकृत्य जगत्खगान् ॥१०३॥\nचित्रं बृहज्जालमिव चिदात्मानमुपागतः ।\nसर्वं यत्रेदमस्त्येव नास्त्येव च मनागपि ॥१०॥४॥\nसदसद्रूपमेकं तं चिदात्मानमुपागतः ।\nपरमप्रत्ययं पूर्णमास्पदं सर्वसंपदाम् ॥१०५॥\nसर्वाकारविहारस्थं चिदात्मानमुपागतः ।\nस्नेहाधारमथोऽशान्तं जडवाताहतिभ्रमैः ॥१०६॥\nयुक्तं मुक्तं च चिद्दीपं बहिरन्तरुपास्महे ।\nहृत्सरःपद्मिनीकन्दं तन्तुं सर्वाङ्गसुन्दरम् ॥१०७॥\nजनताजीवनोपायं चिदात्मानमुपागतः ।\nअक्षीरार्णवसंभूतमशशाङ्कमुपस्थितम् ॥१०८॥\nअहार्यममृतं सत्यं चिदात्मानमुपास्महे ।\nशब्दरूपरसस्पर्शगन्धैराभासमागतम् ॥१०९॥\nतैरेव रहितं शान्तं चिदात्मानमुपागतः ।\nआकाशकोशविशदं सर्वलोकस्य रञ्जनम् ॥११०॥\nन रञ्जनं न चाकाशं चिदात्मानमुपागतः ।\nमहामहिम्ना सहितं रहितं सर्वभूतिभिः ।\nकर्तृत्वे वाप्यकर्तारं चिदात्मानमुपागतः ॥१११॥\nअखिलमिदमहं ममैव सर्वं\nत्वहमपि नाहमथेतरच्च नाहम् ।\nइति विदितवतो जगत्कृतं मे\nस्थिरमथवास्तु गतज्वरो भवामि ॥११२॥"
  },
  {
    "text": "इत्यार्षे श्रीवा०रामायणे वाल्मीकीये देव० मोक्षोपायेषु निर्वाणप्रकरणे पू० जीवन्मुक्तनिश्चययोगोपदेशो नामैकादशः सर्गः ॥११॥"
  }
]
[
  {
    "text": "श्रीवसिष्ठ उवाच ।\nइति ब्रह्मणि विश्रान्तिमवाप्य स शिखिध्वजः ।\nमुहूर्तमासीत्संशान्तमना निर्वातदीपवत् ॥१॥\nनिर्विकल्पसमाधानपरेणाशु विविक्षितम् ।\nस्वलीलयेति कुम्भेन झटित्येव प्रबोधितः ॥२॥\nकुम्भ उवाच ।\nराजन्नज्ञाननिद्रातः प्रबुद्धोऽसि शिवः स्थितः ।\nकार्यं नास्तमयेनैव न चानस्तमयेन ते ॥३॥\nसकृदेव विभातात्मा नष्टानिष्टपदात्मकः ।\nकलाकलननिर्मुक्तो जीवन्मुक्तोऽङ्ग सांप्रतम् ॥४॥\nश्रीवसिष्ठ उवाच ।\nकुम्भेन बोधितस्त्वेवं स बभूवावबोधवान् ।\nविनिर्गतो रराजोच्चैर्महामोहसमुद्गकात् ॥५॥\nविश्रान्तधीः क्षणेनैव पश्यन्दृश्यस्य वस्तुनः ।\nअसत्तामेव मुक्तात्मा लीलया समुवाच ह ॥६॥\nशिखिध्वज उवाच ।\nज्ञातप्रायमपीदं तु यत्पृच्छामि तदुच्यताम् ।\nभूयो निपुणबोधाय मम मानद मोदद ॥७॥\nशिवे शान्ते निराभासे पदेऽनुल्लसितात्मनि ।\nद्रष्टृदर्शनदृश्याख्यो विश्वात्मा प्रत्ययः कुतः ॥८॥\nकुम्भ उवाच ।\nसाधु पृष्टं महाराज राजसे वाथ भास्वरः ।\nएतदेव हि ते शिष्टं ज्ञातुं यत्तदिदं श्रृणु ॥९॥\nयदिदं दृश्यते किंचिज्जगत्स्थावरजंगमम् ।\nसर्वं सर्वप्रकाराढ्यं कल्पान्ते तद्विनश्यति ॥१०॥\nततः स्तिमितगम्भीरं न तेजो न तमस्ततम् ।\nमहाकल्पविलासान्ते सत्सारमवशिष्यते ॥११॥\nचिन्मात्रममलं शान्तमाभातं परमं नभः ।\nसमस्तकलनोन्मुक्तं युक्तं परमया धिया ॥१२॥\nयदेकोदितमत्यच्छं शान्तमाततमुज्ज्वलम् ।\nपरमात्मात्मकं तेजस्तिमितं ज्ञप्तिमात्रकम् ॥१३॥\nअप्रतर्क्यमविज्ञेयं समं शिवमनिन्दितम् ।\nब्रह्मनिर्वाणमापूर्णमापूर्णोदितसंविदा ॥१४॥\nअणीयसामणीयश्च स्थविष्ठं च स्थवीयसाम् ।\nगरीयसां गरिष्ठं च श्रेष्ठं च श्रेयसामपि ॥१५॥\nईदृशं तत्परं सूक्ष्मं तस्याग्रे यदिदं नभः ।\nअणोः पार्श्वे महामेरुरिव स्थूलात्म लक्ष्यते ॥१६॥\nईदृशं तत्परं स्थूलं यस्याग्रे यदिदं जगत् ।\nपरमाणुवदाभाति क्वचिदेव न भाति च ॥१७॥\nविश्वात्मकचनं नाम पदेऽसंभववेधसः ।\nतदहंवेदनं विद्धि विराडात्मा जगत्स्थितम् ॥१८॥\nवातस्य वातस्पन्दस्य यथा भेदो न विद्यते ।\nशून्यत्वखत्वोपमयोश्चिन्मात्राहंत्वयोस्तथा ॥१९॥\nजलेऽस्ति देशकालान्ते यथोर्म्यादि सकारणम् ।\nपरेऽसद्देशकालान्ते तथा जगदकारणम् ॥२०॥\nहेम्न्यस्ति देशकालान्ते कटकादि सकारणम् ।\nब्रह्मण्यदेशकालान्ते तथा जगदकारणम् ॥२१॥\nईदृशं तद्वरिष्ठं च जगद्राज्यं तदक्षतम् ।\nन द्वैतममलं शान्तं जगत्तृणलवायते ॥२२॥\nईदृशं तत्परं श्रेयस्तस्मिन्सति यदीश्वरे ।\nजगत्पदार्थसार्थश्रीः सा सत्तामेति वेदनात् ॥२३॥\nतत्सारमेकमेवेह विद्यते भूपते ततम् ।\nएकमेकान्तचित्कान्तं नैकमप्यद्वितावशात् ॥२४॥\nतस्माद्द्वितीया कलना काचिन्नाम न विद्यते ।\nआत्मतत्त्वमलं भातं तदेवापूर्णमक्षयम् ॥२५॥\nसंस्थितं सर्वदा सर्वं सर्वाकारमिवोदितम् ।\nअदृश्यत्वादलभ्यत्वान्न तत्कार्यं न कारणम् ॥२६॥\nप्रत्यक्षादेरगम्यत्वात्किमप्येव तदुत्तमम् ।\nसर्वं सर्वात्मकं सूक्ष्ममच्छानुभवमात्रकम् ॥२७॥\nआख्यानाख्यास्वरूपस्य निराभासप्रभादृशः ।\nसतो वाप्यसतो वाथ कथं कारणता भवेत् ॥२८॥\nयद्वै न कस्यचिद्बीजमनाख्यत्वान्न कारणम् ।\nन किंचिज्जायते तस्मात्प्रमाणादि ततात्मनः ॥२९॥\nअकर्तृकर्मकरणं सत्यं चिद्धनमक्षतम् ।\nआत्मरूपमनाभासं स्वयंवेदनमक्षतम् ॥३०॥\nतस्मान्न जायते किंचित्परस्माद्ब्रह्मणो मुने ।\nकथं किं लभ्यते केन यथोर्म्यादि सकारणम् ॥३१॥\nपरेऽसद्देशकालान्ते तथा जगदकारणम् ।\nशिखिध्वज उवाच ।\nजलादौ यत्तरङ्गादि तत्सकारणमस्ति हि ॥३२॥\nपरे जगदहंतादि नाकारणमवैम्यहम् ।\nकुम्भ उवाच ।\nइदानीं तत्त्वतो ज्ञातमेतत्सत्यं महीपते ॥३३॥\nइदं जगदहंतादि नेह किंचिन्न विद्यते ।\nजगच्छब्दार्थरहितं जगदस्ति शिवात्मकम् ॥३४॥\nव्योम्न्येव निर्मितं शान्तं व्योम्ना सूक्ष्मतरेण च ।\nयथा नभसि शून्यत्वं तथेदं जगदीश्वरे ॥३५॥\nसदृशं स्वस्वरूपेण न वा रूपेण केनचित् ।\nएवंरूपं जगदिदं सम्यग्ज्ञातं शिवं भवेत् ॥३६॥\nसम्यग्ज्ञानप्रभावेण विषमप्यमृतायते ।\nअसम्यग्ज्ञातमशिवं जगद्दुःखप्रदं परम् ॥३७॥\nविषबुद्ध्यामृतमपि भुक्तं विषरसायते ।\nईदृशश्च यथा वेत्ति यद्यदेष चिदीश्वरः ॥३८॥\nतत्तथैवाशु भवति तादृग्रूपतया शिवः ।\nयथा ज्वाला भ्रमाज्जाता विचित्राकारविभ्रमैः ॥३९॥\nतिष्ठत्यनन्यरूपैव ब्रह्मसत्ता तथैव हि ।\nयत्परं चित्स्वरूपेण स्थितमात्मनि मन्थरम् ॥४०॥\nतत्तेन देहदेह्यादिर्जगदादीव लक्ष्यते ।\nकेवलं परमेवेत्थं परमं भासते शिवम् ॥४१॥\nअतो जगदहंतादि प्रश्न एवेति नोचितः ।\nयद्वस्तु विद्यमानं सत्प्रश्नस्तत्र विराजते ॥४२॥\nप्रेक्षितं यत्तु नास्त्येव प्रेक्षाप्रश्नेन तत्र किम् ।\nसंनिवेशं विना सत्ता यथा हेम्नो न विद्यते ॥४३॥\nतथा जगदहंभावं विना नेशस्य संस्थितिः ॥\nअकारणत्वान्नास्तीदं ब्रह्मैवेत्थं विजृम्भते ॥४४॥\nअजृम्भमाणमेवेदं जगत्त्वेनेव संस्थितम् ।\nयन्मया एव तेनैव मिथः संप्रेरिताशयम् ॥४५॥\nचमत्कुर्वन्त्यमी भावाः पञ्चके मिथुनौघवत् ।\nचिन्मात्र एव चिन्मात्रं चिन्मात्रेणावधीयते ॥४६॥\nनानात्मनैव नानेव स्वात्मज्ञानात्मनात्मवत् ।\nपूर्णात्पूर्णान्युद्धरन्ति पूर्णात्पूर्णानि चक्रिरे ॥४७॥\nभवन्ति पूर्णात्पूर्णानि पूर्णमेवावशिष्यते ।\nचिन्मात्रमेव कचति यच्चिन्मात्रमयात्मनि ॥४८॥\nअकचित्वैव तन्नाम कचितं सर्गवेदनम् ।\nअहं चिता चिदेवादौ भवतीव स्वयं ततः ॥४९॥\nअभवन्त्येव रूपं स्वमत्यजन्ती निरामयम् ।\nतेजोमयमनाद्यन्तं मनोरूपमनन्तकम् ॥५०॥\nसम्राट्संसारमाभासि भवतीव स्वयं वपुः ।\nपश्यत्यथ सदेवेदं स्वरूपत्वात्सदेव वा ।\nभावनाद्भूततामेति दृश्यं भवति च क्षणात् ॥५१॥\nशान्तं जगत्प्रसररूपतया स्वभाव-\nशब्दार्थमुक्तमिदमव्यपदेश्यमेकम् ।\nवस्तु स्थितं निजचमत्करणावलोक-\nरूपं जगत्स्वरहितानुभवात्मतत्त्वम् ॥५२॥"
  },
  {
    "text": "इत्यार्षे श्रीवासिष्ठमहारामायणे वा० दे० मो० निर्वा० पू० चू० शिखिध्वजावबोधनं नाम षण्णवतितमः सर्गः ॥९६॥"
  }
]
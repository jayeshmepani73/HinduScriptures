[
  {
    "text": "श्रीवसिष्ठ उवाच ।\nततो मुहूर्तेन हरो गौरीकमलिनीसरः ।\nमद्विकासोन्मुखः स्वैरं विकासं बहिराददे ॥१॥\nदृक्चयो द्योतयामास मुखाकाशतलोदितः ।\nबोधं समुद्गकादर्क अंशुराशिरिवोद्गतः ॥२॥\nईश्वर उवाच ।\nमुने मननमाहूय स्वसत्तैवाशु मीयताम् ।\nत्वमर्थं माहरानर्थं पवनः स्पन्दतामिव ॥३॥\nद्रष्टव्यमिह यत्किंचित्तद्दृष्टं किं समं भ्रमैः ।\nन हि हेयमुपादेयं चेह पश्यामि तद्विदः ॥४॥\nशान्त्यशान्तिमयानेतान्विकल्पान्दलयन्नसिः ।\nधीरोसिनान्यथाऽऽस्थित्वा त्वमेव भव चात्मदृक् ॥५॥\nइमां दृश्यदशामाशु बाह्यबोधाय वा पुनः ।\nसमाश्रित्य मदुक्तं त्वं श्रृणु तूष्णीं स्थितेन किम् ॥६॥\nइत्युक्त्वा बाह्यबोधस्त्वं मा भवेति त्रिशूलधृक् ।\nप्राणेनेदं देहगेहं परिस्फुरति यन्त्रवत् ॥७॥\nप्राणहीनं परिस्पन्दं त्यक्त्वा तिष्ठति मूकवत् ।\nचालनी पावनी शक्तिः शक्तिः संवेदनी चितिः ॥८॥\nसा मूर्ता खादपि स्वच्छा सत्सत्तैवात्र कारणम् ।\nविनश्यतः प्राणदेहौ वियोगान्मरुदेव च ॥९॥\nचिदात्मा खादपि स्वच्छो न विनश्यति किं भ्रमैः ।\nमनःप्राणमये देहे चित्तत्त्वं परिजायते ॥१०॥\nमुकुरे ह्यमलाभासे प्रतिबिम्बं प्रवर्तते ।\nसदप्यग्रगतं वस्तु प्रतिबिम्बक्रिया विना ॥११॥\nयथा नास्ति मलोपेते मुकुरे मुनिनायक ।\nतथा नास्ति गतप्राणे विद्यमानेऽपि देहके ॥१२॥\nसर्वगापि चिदुच्छूनबोधात्स्पन्दादिकं प्रति ।\nबोधात्कलङ्कविमला चिदेव परमं शिवम् ॥१३॥\nविदुर्देवं तदाभासं सर्वसत्तार्थदं तथा ।\nस हरिः स शिवः सोऽजः स ब्रह्मा स सुरेश्वरः ॥१४॥\nअनिलानलचन्द्रार्कवपुः स परमेश्वरः ।\nस एष सर्वगो ह्यात्मा चित्खनिश्चेतनः स्मृतः ॥१५॥\nदेवेशो देवभृद्धाता देवदेवो दिवः पतिः ।\nमहाचितः समुल्लासं मुह्यन्तीव न केचन ॥१६॥\nये नाम ते जगत्येते ब्रह्मविष्णुहरादयः ।\nपरस्मात्परिनिर्याता ब्रह्मविष्णुहरादयः ॥१७॥\nकणास्तप्तायस इव वारिधेरिव बिन्दवः ।\nतेष्विव भ्रमभूतेषु जातेष्विव परात्पदात् ॥१८॥\nस्थितेषु भ्रमबीजेषु कल्पनाजालकर्तृषु ।\nसहस्रशतशाखेयमविद्योदेति पीवरी ॥१९॥\nवेदवेदार्थवेदादिजीवजालजटावली ।\nततस्तस्या अनन्तायाः प्रसृतायाः पुनःपुनः ॥२०॥\nसंपन्नदेशकालायाः क्रमः स्याद्वर्णनासु कः ।\nब्रह्मविष्णुहरादीनामतोऽयं परमः पिता ॥२१॥\nमूलबीजं महादेवः पल्लवानामिव द्रुमः ।\nसर्वसत्त्वाभिधः सर्वः सर्वसंवेदनैककृत् ॥२२॥\nसर्वसत्ताप्रदो भास्वान्वन्द्योऽभ्यर्च्यश्च तद्विदः ।\nप्रत्यक्षवस्तुविषयः सर्वत्रैव सदोदितः ॥२३॥\nसंवेदनात्मकतया गतया सर्वगोचरम् ।\nन तस्याह्वानमन्त्रादि किंचिदेवोपयुज्यते ॥२४॥\nनित्याहूतः स सर्वस्थो लभ्यते सर्वतः स्वचित् ।\nयां यां वस्तुदशां याति तत एव मुने शिवम् ॥२५॥\nस्वरूपं समवाप्नोति रूपालोकमनोदृशाम् ।\nआद्यं पूज्यं नमस्कार्यं स्तुत्यमर्घ्यं सुरेश्वरम् ॥२६॥\nएनं तं विद्धि वेद्यानां सीमान्तं महतामपि ।\nएतमात्मानमालोक्य जराशोकभयापहम् ।\nसंभृष्टबीजवज्जन्तुर्न भूयः परिरोहति ॥२७॥\nसकलजन्तुषु यत्त्वभयप्रदं\nविदितमाद्यमुपास्यमयत्नतः ।\nत्वमजमात्मगतं परमं पदं\nभवसि किं परिमुह्यसि दृष्टिषु ॥२८॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मो० निर्वाणप्रकरणे पू० महादेवस्य पूज्यसीमान्तत्वकथनं नाम पञ्चत्रिंशः सर्गः ॥३५॥"
  }
]
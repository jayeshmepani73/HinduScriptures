[
  {
    "text": "श्रीराम उवाच ।\nमिथ्यानरप्रसङ्गेन किं मायापुरुषः प्रभो ।\nकथितोऽयं त्वया व्योमरक्षण च किमुच्यते ॥१॥\nश्रीवसिष्ठ उवाच ।\nश्रृणु राम यथाभूतमेतत्प्रकटयामि ते ।\nमिथ्यापुरुषवृत्तान्तकथा या कथिताधुना ॥२॥\nमायायन्त्रमयः प्रोक्तो यः पुमान्रघुनन्दन ।\nएनं त्वं तमहंकारं विद्धि शून्याम्बरोत्थितम् ॥३॥\nयस्मिन्नाकाशकोशेऽस्मिन्साधो जगदिदं स्थितम् ।\nतदनन्तमसच्छून्यं सर्गादौ भवति स्वयम् ॥४॥\nअन्तःस्थितसुदुर्लक्ष्यब्रह्म व्योम्नोऽथ शब्दवत् ।\nतस्मादुदेत्यहंकारः पूर्वं स्पन्द इवानिलात् ॥५॥\nवृद्धिं यातः स गगने कल्पयत्यात्मतां गतः ।\nअनात्मात्माभिधानेन तेनासौ यतते ततः ॥६॥\nअनात्मात्मैकरक्षार्थं देहान्नानाविधानसौ ।\nभूयोभूयो विनाशेऽपि सृजत्याकुलतां गतः ॥७॥\nस एव मायापुरुषो मिथ्यापुरुष एव सः ।\nअसदेवोदितो व्यर्थोऽप्यहंकारो हि मायया ॥८॥\nकूपकुण्डचतुःशालकुम्भादीन्देहकानसौ ।\nकृत्वा रक्षित आत्मेति याति तद्व्योम्नि भावनम् ॥९॥\nअहंकारस्य तस्यास्य नामानीमानि राघव ।\nश्रृणु यैर्जगदाकारविभ्रमैर्मोहयत्यसौ ॥१०॥\nजीवो बुद्धिर्मनश्चित्तं माया प्रकृतिरित्यपि ।\nसंकल्पः कलना कालः कला चेत्यपि विश्रुतैः ॥११॥\nएवमाद्यैस्तथान्यैश्च नामभिर्बहुतां गतैः ।\nसहस्ररूपोऽहंकारः कल्पितार्थैर्विजृम्भते ॥१२॥\nभूताकाशे तते शून्ये जगन्निर्भित्ति निश्चितम् ।\nसुखदुःखान्यनुभवन्मिथ्यैव पुरुषः स्थितः ॥१३॥\nयथैव मिथ्यापुरुषो रक्षन्व्योमात्मशङ्कया ।\nघटाकाशादिषु क्लिष्ट एवं मा क्लेशवान्भव ॥१४॥\nआकाशादपि विस्तीर्णः शुद्धः सूक्ष्मः शिवः शुभः ।\nय आत्मा स कथं केन गृह्यते रक्ष्यतेऽथवा ॥१५॥\nहृदयाकाशमात्रस्य शरीरक्षयसंक्षये ।\nव्यर्थं भूतानि शोचन्ति नष्ट आत्मेति शङ्कया ॥१६॥\nघटादिषु प्रणष्टेषु यथाकाशाद्यखण्डितम् ।\nतथा देहेषु नष्टेषु देही नित्यमलेपकः ॥१७॥\nशुद्धश्चिन्मात्र आत्मायमाकाशादप्यणोरणुः ।\nस्वानुभूत्यंशमात्रं हि खवद्राम न नश्यति ॥१८॥\nन जायते न म्रियते क्वचित्किंचित्कदाचन ।\nजगद्विवर्तरूपेण केवलं ब्रह्म जृम्भते ॥१९॥\nसत्यमेकं पदं शान्तमादिमध्यान्तवर्जितम् ।\nभावाभावविनिर्मुक्तमिति मत्वा सुखी भव ॥२०॥\nसर्वापदां निलयमध्रुवमस्वतन्त्र-\nमासन्नपातमविवेकमनार्यमज्ञम् ।\nबोधादहंकृतिपदं सकलं विमुच्य\nशेषे सुबद्धपदमुत्तमतां प्रयासि ॥२१॥"
  },
  {
    "text": "इत्यार्षे श्रीवासिष्ठमहारामायणे वा० दे० मो० निर्वाणप्रकरणे पू० मिथ्यापुरुषोपाख्यानं नाम त्रयोदशोत्तरशततमः सर्गः ॥११३॥"
  }
]
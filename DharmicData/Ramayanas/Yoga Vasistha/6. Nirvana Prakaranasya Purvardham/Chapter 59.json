[
  {
    "text": "श्रीवसिष्ठ उवाच ।\nएतां दृष्टिमवष्टभ्य राघवाऽघविनाशिनीम् ।\nतिष्ठ निःसङ्गसंन्यासब्रह्मार्पणमयात्मकः ॥१॥\nयस्मिन्सर्वं यतः सर्वं यः सर्वं सर्वतश्च यः ।\nयश्च सर्वमयो नित्यमात्मानं विद्धि तं परम् ॥२॥\nदूरस्थमप्यदूरस्थं सर्वगं तत्स्थमेव च ।\nतत्स्थः सत्तामवाप्नोषि तदेवास्यस्तसंशयः ॥३॥\nयत्संवेद्यविनिर्मुक्तं संवेदनमनिर्मितम् ।\nचेत्यमुक्तं चिदाभासं तद्विद्धि परमं पदम् ॥४॥\nसा परा परमा काष्ठा सा दृशां दृगनुत्तमा ।\nसा महिम्नां च महिमा गुरूणां सा तथा गुरुः ॥५॥\nस आत्मा तच्च विज्ञानं स शून्यं ब्रह्म तत्परम् ।\nतच्छ्रेयः स शिवः शान्तः सा विद्या सा परा स्थितिः ॥६॥\nयोऽयमन्तश्चितेरात्मा सर्वानुभवरूपकः ।\nयत्र स्वदन्ते सर्वाणि स्वात्मद्रव्याणि सत्तया ॥७॥\nस जगत्तिलतैलात्मा स जगद्गृहदीपकः ।\nस जगत्पादपरसः स जगत्पशुपालकः ॥८॥\nस तन्तुर्भूतमुक्तानां परिप्रोतहृदम्बरः ।\nस भूतमरिचौघानां परमा तीक्ष्णता तथा ॥९॥\nस पदार्थे पदार्थत्वं स तत्त्वं यदनुत्तमम् ।\nस सतो वस्तुनः सत्त्वमसत्त्वं वा सतः स्वतः ॥१०॥\nयः स्ववित्तिविचित्रेण स्वयमात्मैव लभ्यते ।\nसर्व एव जगद्भावा अविचारेण चारवः ॥११॥\nअविद्यमानाः सद्भावा विचारविशरारवः ।\nअहमादौ जगज्जाले मिथ्याभ्रमभरात्मनि ॥१२॥\nको नु भूत्वाऽनुबध्नामि वृत्तिं कथमवाप धीः ।\nआद्यमध्यान्तमानानि संकल्पकलनान्यहम् ॥१३॥\nब्रह्माकाशमनाद्यन्तं केवेयत्ता ममात्मनः ।\nइति निश्चयवानन्तः सम्यग्व्यवहृतिर्बहिः ॥१४॥\nउदयास्तमयोन्मुक्तस्थितिरन्तः स सर्वदा ।\nनास्तमेति न चोदेति मनः समसमस्थितम् ॥१५॥\nयस्य खस्येव शून्यत्वं स महात्मेह तद्वपुः ।\nभावाद्वैतपदारूढः सुषुप्तपरया धिया ॥१६॥\nव्यवहार्यपि संक्षोभं नैत्यादर्शनरो यथा ।\nआदर्शपुरुषस्येव व्यवहारवतोऽपि च ॥१७॥\nन यस्य हृदयोल्लेखो मनागपि स मुक्तिभाक् ।\nअविभागमिवादर्शे चिन्मणौ प्रतिबिम्बति ॥१८॥\nचितेः परमनैर्मल्याद्व्यवहारो यथा गतः ।\nचिच्चमत्कृतिरेवेयं जगदित्यवभासते ॥१९॥\nनेहास्त्यैक्यं न च द्वित्वं ममादेशोऽपि तन्मयः ।\nवाच्यवाचकशिष्येहागुरुवाक्यैश्चमत्कृतैः ॥२०॥\nआत्मनात्मनि शान्तैव चिच्चमत्कुरुते चिति ।\nचित्प्रस्पन्दो हि संसारस्तदस्पन्दः परं पदम् ॥२१॥\nचित्स्पन्दशमनेनेयं परिशाम्यति संसृतिः ।\nमहाचित्ते नतेऽर्थौऽशभावा यो भावनाक्षयः ॥२२॥\nअसन्नपि स्वभावं तत्संवित्स्पन्द उदाहृतम् ।\nशून्यत्वमजडं यत्तत्परमाहुश्चितेर्वपुः ॥२३॥\nतत्त्वेन भावनायत्ता संसृतिः सानुभूयते ।\nअभावनामात्रलयात्सा च निःसाररूपिणी ॥२४॥\nकेवलं केवलीभावात्तद्रूपा सैव शिष्यते ।\nचित्स्पन्दमेव संसारचक्रप्रवहणं विदुः ॥२५॥\nमातृमानप्रमेयादि कटकादीव हेमनि ।\nपृथगस्ति न च स्पन्दश्चितेर्या संसृतिर्भवेत् ॥२६॥\nचित्तमेव चितिस्पन्दस्तदबोधो हि संसृतिः ।\nअबोधमात्रे चित्स्पन्दः कटकत्वमिवोत्थितम् ॥२७॥\nबोधमात्रविलीनेऽस्मिञ्छुद्धा चिद्राम शिष्यते ।\nस्वभावबोधमात्रेण क्षीयते भोगवासना ॥२८॥\nभोगाभावनमेवेह परमं ज्ञत्वलक्षणम् ।\nइतो नाभिमताः सर्वे ज्ञस्य भोगाः स्वभावतः ॥२९॥\nभवन्ति कोऽतितृप्तो हि दुरन्नं किल वाञ्छति ।\nएतदेव परं विद्धि ज्ञत्वस्यापरलक्षणम् ॥३०॥\nस्वभावेनैव भोगानां यत्किलानभिवाञ्छनम् ।\nचित्तत्स्पन्दैव सर्वात्मरूपिण्यस्तीति निश्चयः ॥३१॥\nयोऽन्तः प्ररूढः स्वभ्यासो ज्ञत्वशब्देन स स्मृतः ।\nयो न भुङ्क्ते भुज्यमानानपि भोगान्स बुद्धिमान् ।\nलोकानुरोधसिद्ध्यर्थं स हन्ति लगुडैर्नभः ॥३२॥\nविना कृत्रिमया बुद्ध्या न सिद्धिरवगम्यते ॥३३॥\nक्वचिदात्मावलोके च स्वाङ्गावदलनैरपि ।\nचिच्चेत्यं चेत्यकोटिस्था तावत्पश्यति विभ्रमम् ॥३४॥\nइदं यावदबोधात्मा स्पन्दते स्पन्दरूपिणी ।\nसम्यग्बोधोदयोन्तः स्यात्स्पन्दास्पन्ददशाक्रमः ॥३५॥\nक्वापि याति च संशान्तदीपवत्साभिधानकः ।\nचितः प्रशान्तरूपाया दीपिकायाः स्वभावतः ॥३६॥\nस्पन्दास्पन्दमयी नेह कथैवास्ति मनागपि ।\nयदस्पन्दस्य मरुतो न सन्नासन्न मध्यगम् ॥३७॥\nरूपं तदेवासंवित्तिस्पन्दायाः प्रशमं चितेः ।\nअभिन्नः स्याच्चितः स्पन्दः शुद्धचित्स्फाररूपधृक् ॥३८॥\nन बन्धाय न मोक्षाय स्थित आत्मनि केवलम् ।\nचिच्चेन्निरर्थसंवित्तिनिर्वाणे न च विन्दते ॥३९॥\nतद्बन्धमोक्षपक्षादेर्नामापीह न विद्यते ।\nमोक्षोऽस्त्वित्येव बोधोऽन्तः पूर्णता क्षयकारणम् ॥४०॥\nसमास्त्वित्यपि बन्धस्ते श्रेयोऽसंवेदनं परम् ।\nयदनाभासमजडं तद्विद्धि परमं पदम् ॥४१॥\nचितः स्वरूपं संस्थानमचेत्योन्मुखतात्मकम् ।\nयः संकल्पनशब्दार्थरूपः स्पन्दो महाचितः  ॥४२॥\nबन्धमोक्षादिकार्होऽसौ प्रेक्ष्यमाणः प्रणश्यति ।\nप्रेक्षणादेव संशान्ते त्वहंभावे निरास्पदे ॥४३॥\nन विद्मः केन किं कस्य बध्यते वाथ मुच्यते ।\nसंकल्प एव रचिते बुधश्चेदविभागवान् ॥४४॥\nतदसंकल्पमस्पन्दं सर्वं जातमवारितम् ।\nस्पन्दे स्पन्दमये वाते तन्मयत्वात्सदा चिता ॥४५॥\nसंक्षीणे न च संसारो निस्पन्दे चिद्धने स्थिते ।\nचित्तेज एव चित्स्पन्द इति बुद्धे निरन्तरम् ॥४६॥\nव्यतिरिक्तश्चितः स्पन्दो न किंचिदवशिष्यते ।\nअस्मिन्दृश्यमये दीर्घस्वप्ने स्वप्नान्तरं व्रजन् ।\nन ज्ञो मोहमुपादत्ते सर्वगत्वात्स्वसंविदः ॥४७॥\nयत्रोदेति प्रसभमनिशं सर्गसंवित्तिसत्ता\nयस्मिन्नेते सकलकलनाकारपङ्का गलन्ति ।\nउद्यन्त्येते स्वदनसुभगं यत्र सर्वोपलम्भा\nध्यानेनैव तमवगमय प्रत्यगात्मानमन्तः ॥४८॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे पू० प्रत्यगात्मावबोधो नामैकोनषष्टितमः सर्गः ॥५९॥"
  }
]
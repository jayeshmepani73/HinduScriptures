[
  {
    "text": "मनुरुवाच ।\nसर्गात्मभिर्विभुः स्पन्दैः क्रीडते बालवत्स्वयम् ।\nसंहारात्मकशक्त्याथ संहृत्यात्मनि तिष्ठति ॥१॥\nस्वयमस्य तथा शक्तिरुदेत्याबध्यते यया ।\nस्वयमस्य तथा शक्तिरुदेत्युन्मुच्यते यया ॥२॥\nचन्द्रार्कवह्नितप्तायोरत्नादीनां यथार्चिषः ।\nयथा पत्रादि वृक्षाणां निर्झराणां यथा कणाः ॥३॥\nतथेदं ब्रह्मणि स्फारे जगद्बुद्ध्यादि कल्पितम् ।\nदुःखप्रदमतज्ज्ञानां तदेवातदिव स्थितम् ॥४॥\nअहो नु चित्रा मायेयं तात विश्वविमोहिनी ।\nसर्वाङ्गप्रोतमप्यात्मा यदात्मानं न पश्यति ॥५॥\nचिदादर्शमयं सर्वं जगदित्येव भावयन् ।\nयस्तिष्ठत्युपशान्तेच्छं स ब्रह्मकवचः सुखी ॥६॥\nअहमर्थविमुक्तेन भावेनाभावरूपिणा ।\nसर्वं शून्यं निरालम्बं चिद्रूपमिति भावयेत् ॥७॥\nइदं रम्यमिदं नेति बीजं ते दुःखसंततेः ।\nतस्मिन्साम्याग्निना दग्धे दुःखस्यावसरः कुतः ॥८॥\nराजन्नभावनास्त्रेण रम्यारम्यविभागिता ।\nपौरुषातिशयेनाशु स्वेनैवान्तर्विलूयताम् ॥९॥\nअभावनेन भावनं विलूय कर्मकाननम् ।\nपरं समेत्य तानवं विशोक एव तिष्ठ भोः ॥१०॥\nभरितभुवनाभोगो भूत्वा विभागबहिष्कृतो\nगलितकलनाभासोल्लासो विवेकविलासवान् ।\nअधिगतपरानन्दस्पन्दश्चिराय निरामयः ।\nशमसमसितस्वच्छाभोगो भवाभयचिद्वपुः ॥११॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे पू० इक्ष्वाकुमनुसंवादे एकोनविंशाधिकशततमः सर्गः ॥११९॥"
  }
]
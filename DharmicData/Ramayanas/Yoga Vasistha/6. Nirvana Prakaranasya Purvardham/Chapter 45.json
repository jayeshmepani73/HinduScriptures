[
  {
    "text": "श्रीवसिष्ठ उवाच ।\nअत्रेमामवबोधाय विस्मयोल्लासकारिणीम् ।\nअपूर्वां चैव संक्षेपाद्राम रम्यां कथां श्रृणु ॥१॥\nयोजनानां सहस्राणि विपुलं विमलं स्फुटम् ।\nयुगैरप्यजरद्रूपमस्ति बिल्वफलं महत् ॥२॥\nअविनाशरसाधारं सुधामधुरसारवत् ।\nपुराणमपि बालेन्दुदलमार्दवसुन्दरम् ॥३॥\nव्यूहमध्यमहामेरुं मन्दराद्रिरिवाचलम् ।\nमहाकल्पान्तवात्याया अपि वेगैरचालितम् ॥४॥\nयोजनायुतकोटीनां कोटिलक्षशतैरपि ।\nवैपुल्येनापरिच्छेद्यं मूलमाद्यं जगत्स्थितेः ॥५॥\nयस्य बिल्वफलस्योच्चैब्रह्माण्डानि समीपतः ।\nहरन्ति लीलां शैलाधो राजिकाकणपद्धतेः ॥६॥\nस्यन्दमानरसापूरां स्वाद्वीं रसचमत्कृतिम् ।\nयस्यातिशेते नो कश्चिदपि राघव षड्रसः ॥७॥\nन कदाचन पाकेन पातं तेन समेति यत् ।\nसदैव पक्वमप्यङ्ग जरसा यन्न बाध्यते ॥८॥\nब्रह्मविष्ण्विन्द्ररुद्राद्या जरठाः केचिदेव न ।\nयस्योत्पत्तिं विजानन्ति मूलं वा वृन्तमेव च ॥९॥\nअदृष्टाङ्कुरवृक्षस्य त्वदृष्टकुसुमाकृतेः ।\nअस्तम्भमूलशाखस्य फलस्यास्य महाकृतेः ॥१०॥\nएकपिण्डघनाकारविततस्थौल्यशालिनः ।\nयस्योत्पत्तिविकारादिपरिणामो न दृश्यते ॥११॥\nसमस्तफलसारस्य फलस्यास्य महाकृतेः ।\nन मज्जा नाष्ठि विततो निर्विकारो निरञ्जनः ॥१२॥\nशिलान्तरिव नीरन्ध्रः स्यन्दमानेन्दुबिम्बवत् ।\nरसं स्वसंविदास्वाद्यं स्यन्दमान इवामृतम् ॥१३॥\nकोशः सकलसौख्यानां शीतलालोककारकः ।\nशैलाभोऽमृतपिण्डाभो मज्जाआत्मफलस्थितेः ॥१४॥\nतस्मात्परममज्जा तु यासौ स्वात्मचमत्कृतिः ।\nअनन्तरक्षितो नित्यमनन्यः श्रीफलं गतः ॥१५॥\nस्वसंनिवेशवैचित्र्यमन्यत्वफलतां गताम् ।\nअत्यजन्त्या तया तन्व्या स्थूलयाप्यतिबालया ॥१६॥\nइयमस्मीति कलनादसदप्यन्यतामलम् ।\nभेदाद्यसंभवदिदं स्वयमुत्पाद्य भावितम् ॥१७॥\nअहंकलासमुदयसमनन्तरमेव सा ।\nवलिताकाशशब्दाङ्गत्रैलोक्यपरमाणुभिः ॥१८॥\nइत्यनुक्रमतो याता संविच्छक्तिस्वरूपताम् ।\nमज्जा प्राक् संनिवेशं स्वं तमेवाप्य समुज्झती ॥१९॥\nसंविच्छक्तया तया तत्र ततस्तरलरूपया ।\nनिज एव समे रूपे दृगित्थं संप्रसारिता ॥२०॥\nइदं व्योम महानन्तमियं कालमयी कला ।\nइयं नियतिरित्युक्ता क्रियेयं स्पन्दरूपिणी ॥२१॥\nअयं संकल्पविस्तारस्त्वयमाशान्तरभ्रमः ।\nरागद्वेषस्थितिरियं हेयोपादेयधीरियम् ॥२२॥\nइयं त्वत्ता त्वियं मत्ता तत्तेयं संस्थिता स्वयम् ।\nब्रह्माण्डौघोऽयमूर्ध्वस्थः स्वयमङ्गोर्ध्वमप्यधः ॥२३॥\nअयं पुरः पार्श्वतोऽयं पश्चादाराद्दवीयसी ।\nइदं भूतं वर्तमानं भविष्यत्त्विदमित्यपि ॥२४॥\nइदमन्तःस्थितानल्पकल्पनाम्भोरुहालयम् ।\nब्रह्माण्डमण्डपापीडक्रीडामण्डपमण्डलम् ॥२५॥\nअनन्तकलनातत्त्वपरिपल्लविता हरेः ।\nहृदब्जकर्णिका चेयं लोकपद्माक्षमालिका ॥२६॥\nइयं कीर्णमहारुद्रगणापूरितकोटरा ।\nदीर्घाभ्रसरणिर्भ्रान्तध्वंसनेभ्यः प्रभाविनी ॥२७॥\nइयं मेरुः ककुभ्यत्र जगत्पङ्कजकर्णिका ।\nस्फुरदिन्दुमधूल्लासलम्पटामरषट्पदा ॥२८॥\nइयमुद्दामसौगन्ध्यस्वर्गश्रीपुष्पमञ्जरी ।\nजगज्जरठवृक्षस्य रजोनरकमूलिनः ॥२९॥\nइयं च ताराकिंजल्का ब्रह्मार्णवतटस्थिता ।\nअपारापारपर्यन्ता व्योमलीलासरोजिनी ॥३०॥\nइयं क्रियापरिग्राहा तरङ्गतरलावली ।\nसर्गावर्तविधानस्थभूरिभूतपरम्परा ॥३१॥\nइयत्तया प्रसरिणी क्षणकल्पादिपल्लवा ।\nतेजःकेसरिणी कालनलिनी व्योमपङ्कजा ॥३२॥\nइमा भावविकाराढ्या जरामृतिविषूचिकाः ।\nविद्याविद्याविलासाढ्या इमाः शास्त्रार्थदृष्टयः ॥३३॥\nइति सा तस्य बिल्वस्य निजमज्जाचमत्कृतिः ।\nसंकल्पसंनिवेशान्तरेवैव कृतसंस्थितिः ॥३४॥\nशान्ता स्वस्था निराबाधा सौम्या भावनयोज्झिता ।\nकर्तृत्वमप्यकर्तृत्वं कृत्वाऽकृत्वेव संस्थिता ॥३५॥\nएषैकिकैव विविधेव विभाव्यमाना\nनैकात्मिका न विविधा ननु सैव सैव ।\nसत्यास्थिता सकलशान्तिसमैकरूपा\nसर्वात्मिकातिमहती चितिरूपशक्तिः ॥३६॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे पू० बिल्वोपाख्याने पञ्चचत्वारिंशः सर्गः ॥४५॥"
  }
]
[
  {
    "text": "मनुरुवाच ।\nयावद्विषयभोगाशा जीवाख्या तावदात्मनः ।\nअविवेकेन संपन्ना साप्याशा हि न वस्तुतः ॥१॥\nविवेकवशतो याता क्षयमाशा यदा तदा ।\nआत्मा जीवत्वमुत्सृज्य ब्रह्मतामेत्यनामयः ॥२॥\nऊर्ध्वादधस्तथाधस्तात्पुनरूर्ध्वं व्रजंश्चिरम् ।\nमा संसारारघट्टस्य चिन्तारज्ज्वां घटीभव ॥३॥\nइदं ममाहमस्येति व्यवहारघनभ्रमम् ।\nये मोहात्परिसेवन्ते अधस्ताद्यान्त्यधः शठाः ॥४॥\nअस्याहमेष मे सोऽयमहमेवं तु यैः किल ।\nमोहो बुद्ध्या परित्यक्त ऊर्ध्वादूर्ध्वं प्रयान्ति ते ॥५॥\nस्वप्रकाशं स्वमात्मानमवलम्ब्याविलम्बितम् ।\nआस्स्व संपूरिताकाशं जगन्ति नृप पश्य हे ॥६॥\nयदैवैवं चितो रूपं ततं बुद्धमखण्डितम् ।\nतदैव तीर्णः संसारः परमेश्वरतां गतः ॥७॥\nब्रह्मेन्द्रविष्णुवरुणा यद्यत्कर्तुं समुद्यताः ।\nतदहं चिद्वपुः सर्वं करोमीत्येव भावयेत् ॥८॥\nयेषु येषु यदा यद्यद्दर्शनेषु निगद्यते ।\nसर्वमेवाङ्ग तत्सत्यं चिद्विलासो ह्यनङ्कुशः ॥९॥\nचिन्मात्रत्वं प्रयातस्य तीर्णमृत्योरचेतसः ।\nयो भवेत्परमानन्दः केनासावुपमीयते ॥१०॥\nनाप्यशून्यं न शून्यं च नाचिद्रूपं न चिन्मयम् ।\nनात्मरूपं नान्यरूपं भुवनं भावयन्भव ॥११॥\nएतत्स्वरूपमासाद्य प्रकृतिः परिशाम्यति ।\nन देशो मोक्षनामास्ति न कालो नेतरा स्थितिः ॥१२॥\nअहंकृतेर्विमोहस्य क्षयेणेयं विलीयते ।\nप्रकृतिर्भावनानाम्नी मोक्षः स्यादेष एव सः ॥१३॥\nप्रशान्तशास्त्रार्थविचारचापलो\nनिवृत्तनानारसकाव्यकौतुकः ।\nनिरस्तनिःशेषविकल्पविप्लवः\nसमः सुखं तिष्ठति शाश्वतात्मकः ॥१४॥"
  },
  {
    "text": "इत्यार्षे श्रीवासिष्ठमहारामायणे वा० दे० मो० निर्वाणप्रकरणे पू० इक्ष्वाकुमनुसंवादो नामैकविंशत्यधिकशततमः सर्गः ॥१२१॥"
  }
]
[
  {
    "text": "कुम्भ उवाच ।\nहेम्न्यस्ति देशकालान्ते इत्थं जन्यजनिक्रमः ।\nन किंचिज्जायते शान्तान्न किंचित्प्रविलीयते ॥१॥\nस्वसत्तायां स्थितं ब्रह्म न बीजं न च कारणम् ।\nशुद्धानुभवमात्रं तत्तस्मादन्यन्न विद्यते ॥२॥\nकिंचिज्जगदहंतादि तदेवानन्तमस्ति हि ।\nशिखिध्वज उवाच ।\nशिवे जगदहंतादि मुने नास्तीति वेद्म्यहम् ॥३॥\nसर्गवेदनमाभाति कथमेतद्वदाशु मे ।\nकुम्भ उवाच ।\nविस्तारं तदनाद्यन्तं तत्संविदिव तिष्ठति ॥४॥\nतत्तद्भुवनमत्यच्छं तत्तन्मात्रं जगद्वपुः ।\nन विज्ञानमयोऽर्थोऽस्ति न बाह्यो नापि शून्यता ॥५॥\nवेदनामात्रसारत्वाद्यथा चित्सार उच्यते ।\nद्रवत्वं सलिलस्येव चिदचित्त्वमकारणम् ॥६॥\nस्वात्मनीशमनन्तं तद्यथास्थितमवस्थितम् ।\nप्रतियोगिव्यवच्छेदाभावतः सत्त्वभावयोः ॥१७॥\nअसत्त्वात्तेन परमे स्वच्छभावव्यवस्थता ।\nयदि कारणतापत्तियोग्यं शान्तं पदं भवेत् ॥८॥\nअनिङ्गितमनाभासमप्रतर्क्यं कथं भवेत् ।\nअतो न कारणं नैव बीजं ब्रह्म कदाचन ॥९॥\nकार्यस्य कस्यचिन्नाम तेन सर्गो न विद्यते ।\nन चान्यथोपपत्तिर्हि सर्गस्यास्योपपद्यते ॥१०॥\nचिन्मात्रकादृते तस्माज्जडसर्गो न विद्यते ।\nयदिदं दृश्यते किंचित्तच्चिद्धनमिवोत्थितम् ॥११॥\nअहंभावजगच्छब्दशब्दार्थरसरञ्जनम् ।\nकार्यं न कारणाभावात्पदार्थे तूपपद्यते ॥१२॥\nद्वित्वैक्याद्यात्मकं व्योमपुष्पवत्स्वानुभूतितः ।\nवस्तु नाशैकनिष्ठत्वान्न वा ज्ञमुपपद्यते ॥१३॥\nउपलम्भकरो नाशो जन्मनस्तस्य वा कुतः ।\nअथ चैनं सदा सन्तं नित्यं नष्टं च वेत्सि वा ॥१४॥\nपदार्थौघं तदेवेत्थमेकरूपेऽपि किं व्यथा ।\nउपलम्भस्तु यश्चायमेषा चित्तचमत्कृतिः ॥१५॥\nचित्तत्त्वमात्रसत्तास्ति द्वित्वमैक्यं च नास्त्यलम् ।\nअतः पदार्थसत्ताया अभावे सति भूपते ॥१६॥\nअसंभवाद्भावनस्य नाहंताभावनास्ति ते ।\nअहंभावासंभवतश्चित्तमन्यत्किमुच्यते ॥१७॥\nइति चित्तमहंरूपं नास्त्यतो न च भिन्नता ।\nनिर्वासनः शान्तमना मौनी परनभोमयः ॥१८॥\nसदेहो वा विदेहो वा भावस्थोऽप्यचलोपमः ।\nसंबन्धाच्छुद्धचिद्दृष्टेः पदार्थाभावसिद्धितः ॥१९॥\nभावनाभावतश्चित्ते नास्त्येवाहमिति स्वयम् ।\nएवं ब्रह्मेति वेदार्थभावनादनुभूतितः ।\nचेतितार्थैकसत्यत्वाच्चिन्ता नाम क्व विद्यते ॥२०॥\nतेनासि निर्मलमकारणमादिमुक्तं\nतद्ब्रह्म शाश्वतमशेषमनेकमेकम् ।\nशून्यं निरामयमसत्सदनादिमध्यं\nसर्वं जगच्चिदपि ब्रह्म यथास्थितं तत् ॥२१॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मो० निर्वाणप्रकरणे पू० चू० शिखिध्वजप्रबोधनं नाम सप्तनवतितमः सर्गः ॥९७॥"
  }
]
[
  {
    "text": "श्रीवसिष्ठ उवाच ।\nभूय एव महाबाहो श्रृणु मे परमं वचः ।\nयत्तेऽहं प्रीयमाणाय वक्ष्यामि हितकाम्यया ॥१॥\nभेदमभ्युपगम्यापि श्रृणु बुद्धिविवृद्धये ।\nभवेदल्पप्रबुद्धानामपि नो दुःखिता यथा ॥२॥\nयस्याज्ञानात्मनोऽज्ञस्य देह एवात्मभावना ।\nउदितेति रुषैवाक्षरिपवोऽभिभवन्ति तम् ॥३॥\nयस्य ज्ञानात्मनो ज्ञस्य सत्येवात्मनि संस्थितिः ।\nसंतुष्ट्यैवाक्षसुहृदो न घ्नन्ति तमनिन्दितम् ॥४॥\nपदार्थे स्फुरतो यस्य न स्तुतिर्निन्दनादृते ।\nस देहं देहदुःखार्थमादत्ते केन हेतुना ॥५॥\nनात्मा शरीरसंबन्धी शरीरमपि नात्मनि ।\nमिथो विलक्षणावेतौ प्रकाशतमसी यथा ॥६॥\nसर्वैर्भावविकारैस्तु नित्योन्मुक्तस्त्वलेपकः ।\nनात्मास्तमेति भगवान्न चोदेति सदोदितः ॥७॥\nजडस्याज्ञस्य तुच्छस्य कृतघ्नस्य विनाशिनः ।\nशरीरकोपलस्यास्य यद्भवत्यस्तु तत्तथा ॥८॥\nआदत्ते तत्कथं नित्यं चिन्मयत्वं सदोदितम् ।\nययोरेकपरिज्ञाने जडतैवाऽपरस्थिता ॥९॥\nतयोः कीदृग्विधा भूता समानसुखदुःखता ।\nयौ समौ समधर्माणौ न कदाचन तौ कथम् ॥१०॥\nयावप्यसक्तावन्योन्यं मिथः संनमितौ कथम् ।\nकथं स्थूलोऽणुरूपः स्यादणुः स्थूलः कथं भवेत् ॥११॥\nएकोदये द्वितीयस्य न सत्ता दिनरात्रयोः ।\nज्ञानं नाज्ञानतामेति च्छाया नायाति तापताम् ॥१२॥\nसद्ब्रह्म नासद्भवति विचित्रास्वपि दृष्टिषु ।\nमनागपि न संश्लेषः सर्वगस्यापि देहिनः ॥१३॥\nदेहेन देहगस्यापि कमलस्येव वारिणा ।\nमनागपि न संश्लेषो ब्रह्मणो देहसत्तया ॥१४॥\nतद्गतस्याप्यतद्वृत्तेरम्बरस्येव वायुतः ।\nजरा मरणमापच्च सुखदुःखे भवाभवौ ॥१५॥\nमनागपि न सन्तीह तस्मात्त्वं निर्वृतो भव ।\nस्थितो देहतयाप्युच्चैः पातोत्पातमयो भ्रमः ॥१६॥\nदृश्यते केवलं ब्रह्मण्यप्सु वीचिचयो यथा ।\nआत्मसत्तोपजीवित्वादात्मानुभवतीह हि ॥१७॥\nदेहयन्त्रं पयःसत्तामात्रादूर्मिमिव स्थितम् ।\nआधारस्पन्दनेनाङ्ग यथा क्षोभो न वा भवः ॥१८॥\nसूर्यादेः प्रतिबिम्बस्य तथा देहेन देहिनः ।\nसम्यग्दृष्टे यथाभूते वस्तुन्येवाभिजायते ॥१९॥\nस्थितिर्देहमयो ज्ञानविभ्रमो लयमेति च ।\nदेहदेहवतोर्ज्ञानाद्यथाभूतार्थयोः स्थितिः ॥२०॥\nसत्तासत्तात्मिकोदेति दीपाद्दीपपदार्थयोः ।\nअसम्यग्दर्शिनो देहस्यावर्तपरिवर्तनैः ॥२१॥\nअन्तःशून्याः स्फुरन्तीह ते मोहार्जुनपादपाः ।\nअपर्यालोचितात्मार्था अपरामृष्टसंविदः ॥२२॥\nस्पन्दन्ते चेतितोन्मुक्तास्तृणवन्मूढबुद्धयः ।\nअनास्थादितचित्तत्वाज्जडाः सर्वे खवायुभिः ॥२३॥\nयत्र तत्रोदिताक्रान्ता रटन्ति प्रस्फुरन्ति च ।\nतृणकाष्ठादिकं सर्वमाहरन्ति त्यजन्ति च ॥२४॥\nसशब्दस्पर्शरूपाढ्यास्तरङ्गतरलाङ्गकाः ।\nजडाः सन्तः स्फुरद्रूपा भृशं स्फाररसासवाः ॥२५॥\nसविहारागमापाया महौघा इव दुर्धियः ।\nसर्वेषामेव चैतेषां स्थितैवैषा चिदव्यया ॥२६॥\nकिंत्वबोधवशादस्याः परां कृपणतां गता ।\nश्वाससंततयो ह्यज्ञाल्लोहकारदृतेर्यथा ॥२७॥\nस्पन्दमात्रार्थमेवाशु दृश्यन्ते नार्थकारिणः ।\nतर्जनं गर्जनं मूढाद्धनुर्दण्डगुणादिव ॥२८॥\nश्रूयते मरणायैव चिद्बोधपरिवर्जितम् ।\nफलभोगोऽपि यो मूढात्तदरण्यतरोरिव ॥२९॥\nतस्मिन्विश्रमणं यत्तच्छिलाफलहके यथा ।\nतेन यत्संगमः स स्यात्स्थाणुना भुवि जङ्गले ॥३०॥\nतदर्थं यत्कृतं किंचित्तद्व्योम लकुटैर्हतम् ।\nतस्मिन्यदधमे दत्तं तत्त्यक्तं किं न कर्दमे ॥३१॥\nतेन सार्धं कथा यत्तत्कौलेयाह्वानमम्बरे ।\nअज्ञानमापदां निष्ठा का हि नापदजानतः ॥३२॥\nइयं संसारसरणिर्वहत्यज्ञप्रमादतः ।\nअज्ञस्योग्राणि दुःखानि सुखान्यपि दृढानि च ॥३३॥\nपुनःपुनर्निवर्तन्ते युगं प्रत्यचला इव ।\nशरीरधनदारादावास्थां समनुबध्नतः ॥३४॥\nइदं दुर्दुःखमज्ञस्य न कदाचन शाम्यति ।\nअनात्मनि शठे देहे आत्मभावमुपेयुषि ॥३५॥\nअसद्बोधमयी माया कथं नामापि नश्यति ।\nदुर्भावस्वञ्चितधियो वस्तुन्यन्धस्य दुर्मतेः ॥३६॥\nअवस्तुनि सनेत्रस्य लुठतश्च पदे पदे ।\nविषमुत्पद्यते चन्द्रादामोदः कुसुमादिव ॥३७॥\nकण्टकश्चैति पयसो दूर्वाङ्कुर इव स्थलात् ।\nदेहशाल्मलिभोगिन्यो मनोमातङ्गश्रृंखलाः ॥३८॥\nअज्ञस्याशाः प्रसूयन्ते सुकृष्टादिव शालयः ।\nनरकश्रीरिहाज्ञानं दुष्कृतव्यालवेष्टितम् ॥३९॥\nपरिपालयति प्रीता मयूरी वारिदं यथा ।\nनेत्रलोलालिनीलोला स्फुरिताधरपल्लवा ॥४०॥\nमूर्खार्थमेव विकसत्यङ्गना विषवल्लरी ।\nअज्ञस्य हृदि सद्भूमावेव पेलवपल्लवा ॥४१॥\nविद्यते पतगच्छायो रागविद्रुमदुर्द्रुमः ।\nतरुच्छदलसद्धूमः शस्त्रजालरदोल्मुकः ॥४२॥\nज्वलति द्वेषदावाग्निर्हृन्मरौ कायतापदः ।\nअज्ञमात्सर्यमनसि परापवदनच्छदा ॥४३॥\nईर्ष्याकमलिनी चिन्ताषट्पदा विलसत्यलम् ।\nप्रतिजन्मप्रमृष्टोग्रदुःखकल्लोलविभ्रमम् ॥४४॥\nजडमेव समभ्येति पुनर्मरणवाडवः ।\nजन्म बाल्यं व्रजत्येतद्यौवनं युवता जराम् ॥४५॥\nजरा मरणमभ्येति मूढस्यैव पुनःपुनः ।\nजगज्जीर्णारघट्टेऽस्मिन्रज्ज्वा संसृतिरूपया ॥४६॥\nमज्जनोन्मज्जनैरज्ञो यन्त्रे कलशतां गतः ।\nयदेव गोष्पदापूरं ज्ञधियः पेलवं जगत् ॥४७॥\nतदेवापारपर्यन्तमगाधममहात्मनः ।\nधियोऽदृश इवाज्ञस्य दीर्घं जठरकोटरात् ॥४८॥\nन प्रयान्त्यपरं पारं विहङ्ग्यः पञ्जरादिव ।\nभावमात्रपरावृत्तवासनाभारनाभयः ॥४९॥\nस्पष्टीकर्तुं न शक्यन्ते जन्मचक्रस्य नेमयः ।\nअज्ञेनेन्द्रियगृध्रार्थं रागान्मृगयुणा तनुः ॥५०॥\nसंसारारण्य आस्तीर्णा दूरादामिषपिण्डवत् ।\nभूतशैलमयी दृष्टिर्मृन्मांसलवमात्रिका ॥५१॥\nमोहात्संलक्ष्यते चित्रपदार्थानन्तरञ्जनः ।\nजयत्यनल्पसंकल्पकल्पनाकल्पपादपः ॥५२॥\nअज्ञानात्प्रसृता यस्माज्जगत्पर्णपरम्पराः ।\nयस्मिंस्तिष्ठन्ति राजन्ते विशन्ति विलसन्ति च ॥५३॥\nविचित्ररचनोपेता भूरिभोगिविहङ्गमाः ।\nयत्र जन्मानि पर्णानि कर्मजालं च कोरकम् ॥५४॥\nफलानि पुण्यपापानि मञ्जर्यो विभवश्रियः ।\nअज्ञानेन्दूदये नैता योषिदोषधयः स्फुटम् ॥५५॥\nसंसारवनखण्डेऽस्मिन्परां शोभामुपागताः ।\nजन्मजालकलापूर्णस्तमःकालकृतोदयः ॥५६॥\nशून्योदितात्मा दोषेशो जयत्यज्ञानचन्द्रमाः ।\nअज्ञानेन्दोः प्रसादेन वासनामृतशालिना ॥५७॥\nतर्पिताशाचकोरेण चित्तरत्नरसैषिणा ।\nराजहंसविलासिन्यः प्रालेयशिशिराङ्गिकाः ॥५८॥\nभान्ति कान्ताकुमुद्वत्यो लोललोचनषट्पदाः ।\nधम्मिल्लतिमिरोल्लासा लसत्पाण्डुपयोधराः ॥५९॥\nरामारजन्यो राजन्ते तन्मौर्ख्येण विजृम्भितम् ॥६०॥\nआपातमात्रमधुरत्वमनर्थसत्त्व-\nमाद्यन्तवत्त्वमखिलस्थितिभङ्गुरत्वम् ।\nअज्ञानशाखिन इति प्रसृतानि राम\nनानाकृतीनि विपुलानि फलानि तानि ॥६१॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये देवदूतोक्ते मोक्षोपायेषु निर्वाणप्रकरणे पू० मोहमाहात्म्यं नाम षष्ठः सर्गः ॥६॥"
  }
]
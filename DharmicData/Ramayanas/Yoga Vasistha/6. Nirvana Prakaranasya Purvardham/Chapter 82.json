[
  {
    "text": "श्रीवसिष्ठ उवाच ।\nअणुतां स्थूलतां वापि यथा गच्छति योगिनाम् ।\nदेहो नाम तथा सम्यग्वक्ष्यमाणमिदं श्रृणु ॥१॥\nहृद्यब्जचक्रकोशोर्ध्वं प्रस्फुरत्यानलः कणः ।\nहेमभ्रमरवत्सांध्यविद्युल्लव इवाम्बुदे ॥२॥\nस प्रवर्धनसंवित्त्या वात्ययेवाशु वर्धते ।\nसंविद्रूपतया नूनमर्कवद्याति चोदयम् ॥३॥\nसंध्याभ्रप्रथमार्काभो वृद्धिमभ्यागतः क्षणात् ।\nगालयत्यखिलं साङ्गं देहं हेम यथानलः ॥४॥\nजलस्पर्शासहो युक्त्या गलयेत्प्रपदादपि ।\nबाह्य एवानलः स्पर्शात्स्वान्ते वस्तुविशेषतः ॥५॥\nस शरीरद्वयं पश्चाद्विधूय क्वापि लीयते ।\nविक्षोभितेन प्राणेन नीहारो वात्यया यथा ॥६॥\nआधारनाडीनिर्हीना व्योमस्थैवावशिष्यते ।\nशक्तिः कुण्डलिनी वह्नेर्धूमलेखेव निर्गता ॥७॥\nक्रोडीकृतमनोबुद्धिमयजीवाद्यहंकृतिः ।\nअन्तःस्फुरच्चमत्कारा धूमलेखेव नागरी ॥८॥\nविसे शैले तृणे भित्तावुपले दिवि भूतले ।\nसा यथा योज्यते यत्र तेन निर्यात्यलं तथा ॥९॥\nसंवित्तिः सैव यात्यङ्ग रसाद्यन्तं यथाक्रमम् ।\nरसेनापूर्णतामेति तन्त्रीभार इवाम्बुना ॥१०॥\nरसापूर्णा यमाकारं भावयत्याशु तत्तथा ।\nधत्ते चित्रकृतो बुद्धौ रेखा राम यथा कृतिम् ॥११॥\nदृढभाववशादन्तरस्थीन्याप्नोति सा ततः ।\nमातृगर्भनिषण्णेषु सुसूक्ष्मेवाङ्कुरस्थितिः ॥१२॥\nयथाभिमतमाकारं प्रमाणं वेत्ति राघव ।\nजीवशक्तिरवाप्नोति सुमेर्वादि तृणादि च ॥१३॥\nश्रुतं त्वया योगसाध्यमणिमाद्यर्थसाधनम् ।\nज्ञानसाध्यमिदानीं त्वं श्रृणु श्रवणभूषणम् ॥१४॥\nएकं चिन्मात्रमस्तीह शुद्धं सौम्यमलक्षितम् ।\nसूक्ष्मात्सूक्ष्मतरं शान्तं न जगन्न जगत्क्रिया ॥१५॥\nतच्चिनोत्यात्मनात्मानं संकल्पोन्मुखतां गतम् ।\nयदा तदा जीव इति प्रोक्तमाविलतां गतम् ॥१६॥\nअसत्यमेव संकल्पभ्रमेणेदं शरीरकम् ।\nजीवः पश्यति मूढात्मा बालो यक्षमिवोद्धतम् ॥१७॥\nयदा तु ज्ञानदीपेन सम्यगालोक आगतः ।\nसंकल्पमोहो जीवस्य क्षीयते शरदभ्रवत् ॥१८॥\nशान्तिमायाति देहोऽयं सर्वसंकल्पसंक्षयात् ।\nतदा राघव निःशेषं दीपस्तैलक्षये यथा ॥१९॥\nनिद्राव्यपगमे जन्तुर्यथा स्वप्नं न पश्यति ।\nजीवो हि भाविते सत्ये तथा देहं न पश्यति ॥२०॥\nअतत्त्वे तत्त्वभावेन जीवो देहावृतः स्थितः ।\nनिर्देहो भवति श्रीमान् सुखी तत्त्वैकभावनात् ॥२१॥\nअनात्मनि शरीरादावात्मभावनमङ्ग यत् ।\nसूर्याद्यालोकदुर्भेदं हार्दं तद्दारुणं तमः ॥२२॥\nआत्मन्येवात्मभावेन सर्वव्यापि निरञ्जनम् ।\nचिन्मात्रममलोऽस्मीति ज्ञानादित्येन नश्यति ॥२३॥\nअन्ये च विदितात्मानो भावयन्ति यथैव यत् ।\nतत्तथैवाशु पश्यन्ति दृढभावनया तया ॥२४॥\nदृढभावानुसंधानाद्विमूढा अपि राघव ।\nविषं नयन्त्यमृतताममृतं विषतामपि ॥२५॥\nएवं यथा यदेवेह भाव्यते दृढभावनात् ।\nभूयते हि तदेवाशु तदित्यालोकितं मुहुः ॥२६॥\nसत्यभावनदृष्टोऽयं देहो देहो भवत्यलम् ।\nदृष्टस्त्वसत्यभावेन व्योमतां याति देहकः ॥२७॥\nअणिमादिपदप्राप्तौ ज्ञानयुक्तिरिति श्रुता ।\nभवता साधुना राम युक्तिमन्यामिमां श्रृणु ॥२८॥\nरेचकाभ्यासयोगेन जीवः कुण्डलिनीगृहात् ।\nउद्धृत्य योज्यते यावदामोदः पवनादिव ॥२९॥\nत्यज्यते विरतस्पन्दो देहोऽयं काष्ठलोष्टवत् ।\nदेहेऽपि जीवेऽपि मतावासेचक इवादरः ॥३०॥\nस्थावरे जंगमे वापि यथाभिमतयेच्छया ।\nभोक्तुं तत्संपदं सम्यग्जीवोऽन्तर्विनिवेश्यते ॥३१॥\nइति सिद्धिश्रियं भुक्त्वा स्थितं चेत्तद्वपुः पुनः ।\nप्रविश्यते स्वमन्यद्वा यद्यत्तात विरोचते ॥३२॥\nदेहादयस्तथा बिम्बान्व्याप्तवत्याखिलानथ ।\nसंविदा जगदापूर्य संपूर्ण स्थीयतेऽथवा ॥३३॥\nज्ञात्वा सदाभ्युदितमुज्झितदोषमीशो\nयद्यद्यथा समभिवाञ्छति चित्प्रकाशः ।\nप्राप्नोति तत्तदचिरेण तथैव राम\nसम्यक्पदं विदुरनावरणत्वमेव ॥३४॥"
  },
  {
    "text": "इत्यार्षे श्रीवासिष्ठमहारामायणे वाल्मी० दे० मो० निर्वाणप्रकरणे पू० चू० अणिमादिलाभयोगोपदेशो नाम द्व्यशीतितमः सर्गः ॥८२॥"
  }
]
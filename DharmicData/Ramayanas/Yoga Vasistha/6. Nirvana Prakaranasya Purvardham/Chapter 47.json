[
  {
    "text": "श्रीवसिष्ठ उवाच ।\nचित्तत्त्वस्य फलस्येव चितः स्वापापरक्रमात् ।\nस्वसत्तासंनिवेशेन यः स सर्ग इति स्थितः ॥१॥\nदेशकालक्रियादीनामपि तन्मयरूपतः ।\nइदमन्यदिदं चान्यदिति नात्रोपपद्यते ॥२॥\nसमस्तशब्दशब्दार्थवासनाकलनाविदः ।\nएकात्मत्वादसच्चेदमिति संकथ्यते कथम् ॥३॥\nफलस्यान्तःसंनिवेशो नामानुक्रमतो यथा ।\nचितः स्वसत्ताघनताऽनाना नाना स्थिता तथा ॥४॥\nअनानैवापि नानैव क्षुब्धेवाक्षुभितैव च ।\nयथा फलान्तः स्वासत्ता चिदन्तः सिद्धयस्तथा ॥५॥\nजगन्नगरमादर्शे चितः स्वं प्रतिबिम्बितम् ।\nकचतीवाऽकचदपि शिलान्तःसंनिवेशवत् ॥६॥\nपरमे चिन्मणौ सन्ति जगत्कोटिशतान्यपि ।\nचिन्तामणावनन्तानि फलानीवार्पितान्यलम् ॥७॥\nचित्समुद्गक एवेदं तदङ्गोत्कीर्णमाततम् ।\nजगन्मौक्तिकमाभाति तदंशमयमन्यवत् ॥८॥\nअहोरात्रं विकरयन्वेदनावेदनान्यलम् ।\nचिदादित्यः स्थितो भास्वाञ्जगद्द्रव्याणि दर्शयन् ॥९॥\nसमुद्रकोटरावर्तपयःस्पन्दविलासवत् ।\nअनानैव च नाना चिच्छिलान्तःसंनिवेशवत् ॥१०॥\nयदस्ति तच्चिति शिलाशरीरे शालभञ्जिका ।\nयन्नास्ति तच्चिति शिलाशरीरे शालभञ्जिका ॥११॥\nभावाभावेषु यत्सत्यं चिन्मज्जाकल्पमेव तत् ।\nमज्जासारा पदार्थश्रीस्तन्मयं स्यात्तदेव हि ॥१२॥\nपद्मनानादिशब्दार्थस्त्यक्त्वा यद्वच्छिलोदरम् ।\nनाना तद्वदिदं नाना तदेतन्मयमद्वयम् ॥१३॥\nनानाप्येकतयाऽनाना पद्मबिम्बं शिलोदरम् ।\nयथा तदविभागात्म तथेदं चिद्धनान्तरम् ॥१४॥\nयथाऽमलपयःकोशः स्थलधियां तु भानुभाः ।\nसन्नेवासन्निवैवं चिन्नैव त्वं सदसद्वपुः ॥१५॥\nयथा सम्यक् पयोराशिः कोटरे कलनोन्मुखम् ।\nद्रवत्वात्स्पन्दतेऽस्पन्दं तथेदं चिद्धनान्तरम् ॥१६॥\nचिच्छिलाशङ्खपद्मौघस्तन्मयत्वेऽप्यतन्मयः ।\nजगद्विद्धि सपद्मादिपदार्थं चिच्छिलान्तरम् ॥१७॥\nमहाशिलाघनोऽप्येष चिद्धनस्थं शिलोदरम् ।\nअरन्ध्रोनिर्द्वयोऽच्छोऽजः संशान्तःसंनिवेशवत् ॥१८॥\nतपतीदं जगद्ब्रह्म शरत्काल इवामलम् ।\nस्फुरतीदं जगद्ब्रह्म सौम्यः सोम इव द्रुतः ॥१९॥\nब्रह्मणीदं सुषुप्ताभं नास्त्यनाशं शिलाब्जवत् ।\nब्रह्मत्वं ब्रह्मणि यथा तथैवेदं जगत्स्थितम् ॥२०॥\nनानयोर्विद्यते मेदस्तरुपादपयोरिव ।\nयानीमानि जगन्तीह नान्यत्तानि चिदाकृतेः ॥२१॥\nभावाभावादि नास्त्येषां तस्या इव कदाचन ।\nब्रह्मैव जगदाभासं मरुतापो यथा जलम् ॥२२॥\nब्रह्मैवालोकनाच्छुद्धं भवत्यम्बु यथातपः ।\nमेर्वादेस्तृणगुल्मादेश्चित्तादेर्जगतोऽपि च ॥२३॥\nपरमाम्बुविभागेन यद्रूपं तत्परं विदुः ।\nतत्समूहस्तदेवोच्चैश्चित्तं मेरुतृणादिकम् ॥२४॥\nयत्सौक्ष्म्येऽपि हि सारात्म स्थौल्ये सारतरं हि तत् ।\nयथा रसात्मिका शक्तिः परमाणुतयाऽनघ ॥२५॥\nस्थिता जगत्पदार्थेषु पायसी ब्रह्मता तथा ।\nरसशक्तिर्यथा नानातृणगुल्मलताम्भसाम् ॥२६॥\nतथा नानातयोदेति सैवासैवेव ब्रह्मता ।\nयैषा रूपविलासानामालोकपरमाणुता ॥२७॥\nगुणगुण्यर्थसत्तात्मरूपिण्यासां परात्मता ।\nचिति चित्तेऽस्ति मेर्वादि तदभिव्यञ्जनात्मनि ॥२८॥\nपिच्छपक्षौघकाठिन्यं मयूराण्डरसे यथा ।\nचिति तत्त्वेऽस्ति नानाता तदभिव्यञ्जनात्मनि ॥२९॥\nविचित्रपिच्छिकापुञ्जो मयूराण्डरसे यथा ।\nयथा नानात्मिके ह्येव बर्ह्यण्डरसबर्हिते ॥३०॥\nविवेकदृष्ट्या दृष्टे ते तथा ब्रह्म जगत्स्थितम् ।\nसनानातोऽप्यनानातो यथाऽण्डरसबर्हिणः ॥३१॥\nअद्वैतद्वैतसत्तात्मा तथा ब्रह्मजगद्भ्रमः ।\nयथा सदसतोः सत्ता समतायामवस्थितिः ॥३२॥\nयतः सदसतो रूपं भावस्थं विद्धि तं परम् ।\nनानाऽनानात्मकमिदं त्वनुभूतं नसंभवम् ॥३३॥\nचिज्जगद्वलनं पश्य बर्ह्यण्डे रसबर्हिणम् ।\nयथा जगति चित्तत्त्वं चित्तत्त्वे यज्जगत्तथा ।\nनानाऽनानात्मकैकं च मयूराण्डरसो यथा ॥३४॥\nनानापदार्थभ्रमपिच्छपूर्णा\nजगन्मयूराण्डरसश्चिदाद्या ।\nमयूररूपं त्वमयूरमन्तः\nसत्तापदं विद्धि कुतोऽस्ति भेदः ॥३५॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये देव० मोक्षो० निर्वाणप्रकरणे पूर्वार्धे चिद्धनोपदेशो नाम सप्तचत्वारिंशः सर्गः ॥४७॥"
  }
]
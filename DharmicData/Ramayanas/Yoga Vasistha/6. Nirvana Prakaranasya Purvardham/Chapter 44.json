[
  {
    "text": "श्रीवसिष्ठ उवाच ।\nकेवलेनेन्द्रियैः सार्धं वर्तमानार्थवर्तिना ।\nअसंगमेन मनसा यत्करोषि न तत्कृतम् ॥१॥\nयथा प्राप्तिक्षणे वस्तु प्रथमे तुष्टये तथा ।\nन प्राप्त्येकक्षणादूर्ध्वमिति को नानुभूतवान् ॥२॥\nवाञ्छाकाले यथा वस्तु तुष्टये नान्यदा तथा ।\nतस्मात्क्षणसुखे सक्तिं बालो बध्नाति नेतरः ॥३॥\nवाञ्छाकाले तुष्टये यत्तत्र वाञ्छैव कारणम् ।\nतुष्टिस्त्वतुष्टिपर्यन्ता तस्माद्वाञ्छां परित्यज ॥४॥\nयदि तत्पदमाप्तोऽसि कदाचित्कालपर्ययात् ।\nतदहंभावनारूपे न मङ्क्तव्यं त्वया पुनः ॥५॥\nआत्मज्ञानाचलस्याग्रे राम विश्रान्तवानसि ।\nअहंभावमहाश्वभ्रे न पुनः पातमर्हसि ॥६॥\nयत्स्मृतानन्तसद्दृष्टेर्ज्ञत्वमेरुशिरःस्थितेः ।\nपुनर्गर्भानुकारान्तःपाताले पतनं कुतः ॥७॥\nदृश्यते ते स्वभावोऽयं समतासत्यतामयः ।\nमन्ये क्षीणविकल्पोऽसि जातोऽसि हतकालिकः ॥८॥\nस्वभावे संस्थितो राम इत्यावेदयतीव मे ।\nसौम्य पूर्णार्णवप्रख्या समता निर्मला तव ॥९॥\nआशा यातु निराशत्वमभावं यातु भावनम् ।\nअमनस्त्वं मनो यातु तवासङ्गेन जीवतः ॥१०॥\nयां यां वस्तुदृशं यासि तस्यां तस्यामवस्थितम् ।\nसत्तासामान्यरूपेण ब्रह्म बृंहितचिद्धनम् ॥११॥\nअज्ञातात्मा निबद्धोऽसि विज्ञातात्मा न बध्यसे ।\nराम त्वं स्वात्मनात्मानं बोधयस्व बलादतः ॥१२॥\nयत्र न स्वदते वस्तु स्वदते च यथागतम् ।\nअवासनत्वं तद्विद्धि साम्यमाकाशकोमलम् ॥१३॥\nवासनारहितैरन्तरिन्द्रियैराहर क्रियाः ।\nन विक्रियामवाप्नोषि खवत्क्षोभशतैरपि ॥१४॥\nज्ञाता ज्ञानं तथा ज्ञेयं त्रयमेकतयात्मनि ।\nशान्तात्मानुभवाऽभव्यं न भूयो भवभागसि ॥१५॥\nचित्तोन्मेषनिमेषाभ्यां संसारप्रलयोदयौ ।\nवासनाप्राणसंरोधादनिमेषं मनः कुरु ॥१६॥\nप्राणोन्मेषनिमेषाभ्यां संसृतेः प्रलयोदयौ ।\nतमभ्यासप्रयोगाभ्यामुन्मेषरहितं कुरु ॥१७॥\nमौर्ख्योन्मेषनिमेषाभ्यां कर्मणां प्रलयोदयौ ।\nतद्विलीनं कुरु बलाद्गुरुशास्त्रार्थसंयमैः ॥१८॥\nयथा वातरजःसङ्गस्पन्दात्खं भाववेदनम् ।\nतथा चितश्चेत्यतया स्पन्दादिदमुपस्थितम् ॥१९॥\nदृश्यदर्शनसंबन्धस्पन्देनेयं जगद्गतिः ।\nस्फुरत्यालोककुड्यादिसंगजा वर्णधीरिव ॥२०॥\nदृश्यदर्शनसंबन्धस्पन्दाभावे न जायते ।\nवेदना भवदाभासा चित्रपुंसामिवाशये ॥२१॥\nचित्तस्पन्दोत्थिता माया तदभावे विलीयते ।\nपयःस्पन्दोत्थिता वीचिस्तदभावे विनश्यति ॥२२॥\nत्यागेन वासनांशस्य बोधाद्वा प्राणरोधनात् ।\nचित्ते निस्पन्दतां याते कुतः स्पन्दस्य संभवः ॥२३॥\nअसंवित्स्पन्दमात्रेण याति चित्तमचित्तताम् ।\nप्राणानां वा निरोधेन तदेव च परं पदम् ॥२४॥\nदृश्यदर्शनसंबन्धे यत्सुखं पारमार्थिकम् ।\nतदन्तैकान्तसंवित्त्या ब्रह्मदृष्ट्या मनःक्षयः ॥२५॥\nयत्र नाभ्युदितं चित्तं तत्तत्सुखमकृत्रिमम् ।\nन स्वर्गादौ संभवति मरौ हिमगृहं यथा ॥२६॥\nचित्तोपशमजं स्फारमवाच्यं वचसा सुखम् ।\nक्षयातिशयनिर्मुक्तं नोदेति न च शाम्यति ॥२७॥\nबोधाद्भवति चित्तान्तो दुर्बोधाच्चित्तवेदिता ।\nबालवेतालवत्तेन मोहश्रीर्घनतां गता ॥२८॥\nविद्यमानमपि ह्येतच्चित्तं बोधाद्विलीयते ।\nसदप्यसदिवाभाति ताम्रं हेमीकृतं यथा ॥२९॥\nज्ञस्य चित्तं न चित्ताख्यं ज्ञचित्तं सत्त्वमुच्यते ।\nनामार्थान्यत्वभाक्चित्तं बोधात्ताम्रसुवर्णवत् ॥३०॥\nन संभवति चित्तत्वं तेन तत्प्रविलीयते ।\nभ्रमः शाम्यति बोधेन नाभावो विद्यते सतः ॥३१॥\nअवस्त्वेव विकल्पात्म चित्तादि शशश्रृङ्गवत् ।\nसर्वं तदात्मनस्तस्मात्तद्धि बोधाद्विलीयते ॥३२॥\nचित्तं सत्त्वं समायातं किंचित्कालं जगत्स्थितौ ।\nविहृत्य तुर्यावस्थायां तुर्यातीतं भवत्यतः ॥३३॥\nब्रह्मैव भूरिभवनभ्रमविभ्रमौघै-\nरित्थं स्थितं सममनेकतयैकमेव ।\nसर्वात्म संभवति नेतरदङ्ग किंचि-\nच्चित्तादिकं च न हृदीव हि संनिवेशः ॥३४॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मो० निर्वाणप्रकरणे पूर्वार्धे चित्तसत्तासूचनं नाम चतुश्चत्वारिंशः सर्गः ॥४४॥"
  }
]
[
  {
    "text": "श्रीभगवानुवाच ।\nअर्जुन त्वं न हन्ता त्वमभिमानमलं त्यज ।\nजरामरणनिर्मुक्तः स्वयमात्मासि शाश्वतः ॥१॥\nयस्य नाहंकृतो भावो बुद्धिर्यस्य न लिप्यते ।\nहत्वापि स इमाँल्लोकान्न हन्ति न निबध्यते ॥२॥\nयैव संजायते संविदन्तः सेवानुभूयते ।\nअयं सोऽहमिदं तन्म इत्यन्तः संविदं त्यज ॥३॥\nअनयैव च युक्तोऽस्मि नष्टोऽस्मीति च भारत ।\nअभितः सुखदुःखाभ्यामवशः परितप्यसे ॥४॥\nस्वात्मांशैः क्रियमाणानि गुणैः कर्माणि भागशः ।\nअहंकारविमूढात्मा कर्ताहमिति मन्यते ॥५॥\nचक्षुः पश्यतु कर्णश्च श्रृणोतु त्वक्स्पृशत्विदम् ।\nरसना च रसं यातु कात्र कोऽहमिति स्थितिः ॥६॥\nकलनाकर्मणि रते मनस्यपि महात्मनः ।\nन कश्चिदत्राहमिति क्लेशभागे क एव ते ॥७॥\nबहुभिः समवायेन यत्कृतं तत्र भारत ।\nएकोऽभिमानदुःखेन हास्यायैव हृइं गृह्यते ॥८॥\nकायेन मनसा बुद्ध्या केवलैरिन्द्रियैरपि ।\nयोगिनः कर्म कुर्वन्ति सङ्गं त्यक्त्वात्मशुद्धये ॥९॥\nअहन्त्वविषचूर्णेन येषां कायो न मारितः ।\nकुर्वन्तोऽपि हरन्तोऽपि न च ते निर्विषूचिकाः ॥१०॥\nन क्वचिद्राजते कायो ममतामेध्यदूषितः ।\nप्राज्ञोऽप्यतिबहुज्ञोऽपि दुःशील इव मानवः ॥११॥\nनिर्ममो निरहंकारः समदुःखसुखः क्षमी ।\nयः स कार्यमकार्यं वा कुर्वन्नपि न लिप्यते ॥१२॥\nइदं च ते पाण्डुसुत स्वकर्म क्षात्रमुत्तमम् ।\nअपि क्रूरमतिश्रेयः सुखायैवोदयाय च ॥१३॥\nअपि कुत्सितमप्यन्यदप्यधर्ममयक्रमम् ।\nश्रेष्ठं ते स्वं यथा कर्म तथेहामृतवान्भव ॥१४॥\nमूर्खस्यापि स्वकर्मैव श्रेयसे किमु सन्मतेः ।\nमतिर्गलदहंकारा पतितापि न लिप्यते ॥१५॥\nयोगस्थः कुरु कर्माणि सङ्गं त्यक्त्वा धनंजय ।\nनिःसङ्गस्त्वं यथाप्राप्तकर्मवान्न निबध्यसे ॥१६॥\nशान्तब्रह्मवपुर्भूत्वा कर्म ब्रह्ममयं कुरु ।\nब्रह्मार्पणसमाचारो ब्रह्मैव भवसि क्षणात् ॥१७॥\nईश्वरार्पितसर्वार्थ ईश्वरात्मा निरामयः ।\nईश्वरः सर्वभूतात्मा भव भूषितभूतलः ॥१८॥\nसंन्यस्तसर्वसंकल्पः समः शान्तमना मुनिः ।\nसंन्यासयोगयुक्तात्मा कुर्वन्मुक्तमतिर्भव ॥१९॥\nअर्जुन उवाच ।\nसङ्गत्यागस्य भगवंस्तथा ब्रह्मार्पणस्य च ।\nईश्वरार्पणरूपस्य संन्यासस्य च सर्वशः ॥२०॥\nतथा ज्ञानस्य योगस्य विभागः कीदृशः प्रभो ।\nक्रमेण कथयैतन्मे महामोहनिवृत्तये ॥२१॥\nश्रीभगवानुवाच ।\nसर्वसंकल्पसंशान्तौ प्रशान्तघनवासनम् ।\nन किंचिद्भावनाकारं यत्तद्ब्रह्म परं विदुः ॥२२॥\nतदुद्योगं विदुर्ज्ञानं योगं च कृतबुद्धयः ।\nब्रह्म सर्वं जगदहं चेति ब्रह्मार्पणं विदुः ॥२३॥\nअन्तःशून्यं बहिःशून्यं पाषाणहृदयोपमम् ।\nशान्तमाकाशकोशाच्छं न दृश्यं न दृशः परम् ॥२४॥\nतत ईषद्यदुत्थानमीषदन्यतयोदितम् ।\nस जगत्प्रतिभासोऽयमाकाशमिव शून्यता ॥२५॥\nभावोऽहमिति कोऽप्येष प्रत्येकमुदितश्चितेः ।\nकोटिकोट्यंशकलितः क इवैनं प्रति ग्रहः ॥२६॥\nअपृथग्भूत एवैष पृथग्भूत इव स्थितः ।\nपृथक्त्वं हि न पर्यन्तो नाहमित्यवगच्छति ॥२७॥\nयथेहाहं तथेहास्ति घटादीहापि मर्कटः ।\nस्वमीहैवं तथाम्भोधिः किमहंतां प्रति ग्रहः ॥२८॥\nविकल्पभेदे स्फुरिते संवित्सारमयात्मनि ।\nवैचित्र्येण विचित्रेपि किमेकत्वेऽपि नो ग्रहः ॥२९॥\nइति ज्ञातविभागस्य बुद्धौ तस्य परिक्षयः ।\nकर्मणां यः फलत्यागस्तं संन्यासं विदुर्बुधाः ॥३०॥\nत्यागः संकल्पजालानामसंसङ्गः स कथ्यते ।\nसमस्तकलनाजालस्येश्वरत्वैकभावना ॥३१॥\nगलितद्वैतनिर्भासमेतदेवेश्वरार्पणम् ।\nअबोधवशतो भेदो नाम्नैवैषां चिदात्मनि ॥३२॥\nबोधात्मा किल शब्दार्थो जगदेकं न संशयः ।\nअहमाशा जगदहं स्वमहं कर्म चाप्यहम् ॥३३॥\nकालोऽहमहमद्वैतं द्वैतं चाहमहं जगत् ।\nमन्मना भव मद्भक्तो मद्याजी मां नमस्कुरु ।\nमामेवैष्यसि युक्त्वैवमात्मानं मत्परायणः ॥३४॥\nअर्जुन उवाच ।\nद्वे रूपे तव देवेश परं चापरमेव च ।\nकीदृशं तत्कदा रूपं तिष्ठाम्याश्रित्य सिद्धये ॥३५॥\nश्रीभगवानुवाच ।\nसामान्यं परमं चैव द्वे रूपे विद्धि मेऽनघ ।\nपाण्यादियुक्तं सामान्यं शङ्खचक्रगदाधरम् ॥३६॥\nपरं रूपमनाद्यन्तं यन्ममैकमनामयम् ।\nब्रह्मात्मपरमात्मादिशब्देनैतदुदीर्यते ॥३७॥\nयावदप्रतिबुद्धस्त्वमनात्मज्ञतया स्थितः ।\nतावच्चतुर्भुजाकारदेवपूजापरो भव ॥३८॥\nतत्क्रमात्संप्रबुद्धस्त्वं ततो ज्ञास्यसि तत्परम् ।\nमम रूपमनाद्यन्तं येन भूयो न जायते ॥३९॥\nयदि वा वेद्यविज्ञातो भावस्तदरिमर्दन ।\nतन्ममात्मानमात्मानमात्मनश्चाशु संश्रय ॥४०॥\nइदं चाहमिदं चाहमिति यत्प्रवदाम्यहम् ।\nतदेतदात्मतत्त्वं तु तुभ्यं ह्युपदिशाम्यहम् ॥४१॥\nमन्ये साधुविबुद्धोसि पदे विश्रान्तवानसि ।\nसंकल्पैरवमुक्तोऽसि सत्यैकात्ममयो भव ॥४२॥\nसर्वभूतस्थमात्मानं सर्वभूतानि चात्मनि ।\nपश्य त्वं योगयुक्तात्मा सर्वत्र समदर्शनः ॥४३॥\nसर्वभूतस्थमात्मानं भजत्येकत्वमात्मनः ।\nसर्वथा वर्तमानोऽपि न स भूयोऽभिजायते ॥४४॥\nएकत्वं सर्वशब्दार्थ एकशब्दार्थ आत्मनः ।\nआत्मापि च न सन्नासद्गतो यस्याशु तस्य तत् ॥४५॥\nत्रैलोक्यचेतसामन्तरालोको यः प्रकाशकः ।\nअनुभूतिमुपारूढः सोऽहमात्मेति निश्चयः ॥४६॥\nत्रैलोक्यपयसामन्तर्यो रसानुभवः स्थितः ।\nगव्यानामब्धिजानां च सोऽयमात्मेति भारत ॥४७॥\nअन्तः सर्वशरीराणां यः सूक्ष्मोनुभवः स्थितः ।\nमुक्तोऽनुभवनीयेन सोऽयमात्मास्ति सर्वगः ॥४८॥\nसमग्रपयसामन्तर्यथा घृतमिव स्थितम् ।\nतथा सर्वपदार्थानां देहानां संस्थितः परः ॥४९॥\nसर्वाम्भोनिधिरत्नानां सबाह्याभ्यन्तरे यथा ।\nतेजस्तथास्मि देहानामसंस्थित इव स्थितः ॥५०॥\nयथा कुम्भसहस्राणां सबाह्याभ्यन्तरे नभः ।\nजगत्त्रयशरीराणां तथात्माहमवस्थितः ॥५१॥\nमुक्ताफलशतौघानां तन्तुः प्रोतवपुर्यथा ।\nतथायं देहलक्षाणां स्थित आत्मास्त्यलक्षितः ॥५२॥\nब्रह्मादौ तृणपर्यन्ते पदार्थनिकुरम्बके ।\nसत्तासामान्यमेतद्यत्तमात्मानमजं विदुः ॥५३॥\nतदीषत्स्फुरिताकारं ब्रह्म ब्रह्मैव तिष्ठति ।\nअहन्तादि जगत्तादि क्रमेण भ्रमकारिणा ॥५४॥\nआत्मैवेदं जगद्रूपं हन्यते हन्ति वात्र किम् ।\nशुभाशुभैर्जगद्दुःखैः किमस्यार्जुन लिप्यते ॥५५॥\nप्रतिबिम्बेष्विवादर्शसमं साक्षिवदास्थितम् ।\nनश्यत्सु न विनश्यन्तं यः पश्यति स पश्यति ॥५६॥\nइदं चाहमिदं नेति इतीदं कथ्यते मया ।\nएवमात्मास्मि सर्वात्मा मामेवं विद्धि पाण्डव ॥५७॥\nइमाः सर्वाः प्रवर्तन्ते सर्गप्रलयविक्रियाः ।\nआत्मन्यहंताचित्तस्थाः पयःस्पन्दा इवाम्बुधौ ॥५८॥\nयथोपलत्वं शैलानां दारुत्वं च महीरुहाम् ।\nतरङ्गाणां जलत्वं च पदार्थानां तथात्मता ॥५९॥\nसर्वभूतस्थमात्मानं सर्वभूतानि चात्मनि ।\nयः पश्यति तथात्मानमकर्तारं स पश्यति ॥६०॥\nनानाकारविकारेषु तरङ्गेषु यथा पयः ।\nकटकादिषु वा हेम भूतेष्वात्मा तथाऽर्जुन ॥६१॥\nनानातरङ्गवृन्दानि यथा लोलानि वारिणि ।\nकटकादीनि वा हेम्नि भूतान्येवं परात्मनि ॥६२॥\nपदार्थजातं भूतानि बृहद्ब्रह्म च भारत ।\nएकमेवाखिलं विद्धि पृथक्त्वं न मनागपि ॥६३॥\nकिं तद्भावविकाराणां गम्यमस्ति जगत्त्रये ।\nक्व ते वापि जगत्किं वा किं मुधा परिमुह्यसि ॥६४॥\nइति श्रुत्वाऽभयं त्वन्तर्भावयित्वा सुनिश्चितम् ।\nजीवन्मुक्ताश्चरन्तीह सन्तः समरसाशयाः ॥६५॥\nनिर्मानमोहा जितसङ्गदोषा\nअध्यात्मनित्या विनिवृत्तकामाः ।\nद्वन्द्वैर्विमुक्ताः सुखदुःखसज्ञै-\nर्गच्छन्त्यमूढाः पदमव्ययं तत् ॥६६॥"
  },
  {
    "text": "इत्यार्षे श्रीवासिष्ठमहारामायणे वाल्मी० दे० मो० निर्वाणप्रकरणे पू० अर्जुनोपाख्याने अर्जुनोपदेशो नाम त्रिपञ्चाशः सर्गः ॥५३॥"
  }
]
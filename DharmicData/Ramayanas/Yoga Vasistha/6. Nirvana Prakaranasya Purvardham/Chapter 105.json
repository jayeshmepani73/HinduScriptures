[
  {
    "text": "शिखिध्वज उवाच ।\nएवं स्थिते महाभाग कथमुद्वेगमीदृशम् ।\nलब्धवानसि देवोऽपि वद वेद्यविदां वर ॥१॥\nकुम्भ उवाच ।\nश्रृणु कार्यमिदं चित्तं मदीयं वसुधाधिप ।\nकथयामि तवाशेषं सर्गे यद्वृत्तमद्य मे ॥२॥\nसुहृद्यावेदितं दुःखं परमायाति तानवम् ।\nघनं जडं कृष्णमपि मुक्तवृष्टिरिवाम्बुदः ॥३॥\nसुहृदा पृच्छता साधु चेतो याति प्रसन्नताम् ।\nस्वच्छतोपगतेनाशु कतकेन जलं यथा ॥४॥\nअहं तावदितो यातो भवते पुष्पमञ्जरीम् ।\nदत्त्वा गगनमुल्लङ्घ्य संप्राप्तश्च त्रिविष्टपम् ॥५॥\nततः पित्रा महेन्द्रस्य सभास्थाने यथाक्रमम् ।\nस्थित्वोत्थाय तथोत्थानकाले पित्रा विवर्जितः ॥६॥\nइहागन्तुमहं त्यक्त्वा स्वर्गं संप्राप्तवान्नभः ।\nदिवाकरहयैः सार्धं वहाम्यनिलवर्त्मनि ॥७॥\nअथैकत्र गतो भानुरेकेनान्येन वर्त्मना ।\nआगच्छाम्यहमाकाशं सागरापतिताकृतिः ॥८॥\nअथाग्रे वारिपूर्णानां मेघानां मध्यवर्त्मना ।\nअपश्यं मुनिमायान्तमहं दुर्वाससं जवात् ॥९॥\nपयोधरपटच्छन्नं विद्युद्वलयभूऽषितम् ।\nअभिसारिकया तुल्यं धाराधौताङ्गचन्दनम् ॥१०॥\nस्थितां सुतरुसुच्छायामापगां वसुधातले ।\nवेगेनाभिसरन्तं तां तपोलक्ष्मीमिव प्रियाम् ॥११॥\nतस्य कृत्वा नमस्कारमुक्तं खे वहता मया ।\nमुने नीलाभ्रवस्त्रस्त्वमभिसारिकया समः ॥१२॥\nइत्याकर्ण्य मुमोचासौ मयि मानद शापकम् ।\nस्तनकेशवती कान्ता हावभावविलासिनी ॥१३॥\nगच्छानेन दुरुक्तेन रात्रौ योषा भविष्यसि ।\nइति श्रुत्वाऽशुभं वाक्यमुत्थितं जर्जरद्विजात् ॥१४॥\nविमृशामि मनाग्यावत्तावदन्तर्हितो मुनिः ।\nइत्युद्वेगमनाः साधो संप्राप्तोऽहं नभस्तलात् ॥१५॥\nएतत्ते कथितं सर्वं संपन्नोऽस्मि निशाङ्गना ।\nअतिवाह्यं दिनान्तेषु स्त्रीत्वमेतन्मया कथम् ॥१६॥\nयोषित्स्तनवती रात्रौ वक्तव्यं किं मया पितुः ।\nसंसृतौ भवितव्यानामहो नु विषमा गतिः ॥१७॥\nअहमप्यद्य यद्दैवाद्यूनामामिषतां गतः ।\nकष्टं मदपहारेण कलहो जायतेऽधुना ॥१८॥\nदिवि देवकुमाराणां कामाकुलधियामिह ।\nगुरुदेवद्विजातीनां लज्जापरवशात्मना ॥१९॥\nकथमग्रे मया सम्यग्वस्तव्यं यामिनीस्त्रिया ।\nश्रीवसिष्ठ उवाच ।\nइत्युक्त्वा क्षणमेकं सा तूष्णीं स्थित्वा मुनिस्थितौ ॥२०॥\nधैर्यमाश्रित्य कुम्भोऽत्र पुनराह रघूद्वह ।\nकिमज्ञ इव शोचामि किं मम क्षतमात्मनः ॥२१॥\nयथागतमयं देहो मत्तोऽन्योऽनुभविष्यति ।\nशिखिध्वज उवाच ।\nपरिदेवनया कोऽर्थो देवपुत्र तथैतया ॥२२॥\nयदायाति तदायातु देहस्यात्मा न लिप्यते ।\nकानिचिद्यानि दुःखानि सुखानि विहितानि च ॥२३॥\nतानि सर्वाणि देहस्य देहिनो न तु कानिचित् ।\nयदि त्वमपि कार्याणामखेदार्होऽपि खिद्यसे ॥२४॥\nतदन्येषामुपायः स्यात्क इवागमभूषणः ।\nखेदे खेदोचितं वाच्यमिति किंचित्त्वमुक्तवान्॥२५॥\nइदानीं समतामेत्य तिष्ठाखिन्नो यथास्थितम् ।\nश्रीवसिष्ठ उवाच ।\nतावेवमादिभिर्वाक्यैरन्योन्याश्वासनं स्वयम् ॥२६॥\nकृत्वा स्थितौ वनस्निग्धौ सुहृदौ खेदिनौ मिथः ।\nअथार्कोऽप्यस्य कुम्भस्य स्त्रीत्वमुत्पादयन्निव ॥२७॥\nजगामास्तं जगद्दीपो दीपः स्नेहक्षयादिव ।\nव्यवहारभरैः सार्धं पद्माः संकोचमाययुः ॥२८॥\nमार्गाश्च पथिकैः सार्धं पान्थस्त्रीहृदयानि च ।\nदाशवद्विहगान्सर्वान्कुर्वदेकत्र संचितान् ॥२९॥\nतारकारत्नजालाढ्यं भुवने साम्यतां ययौ ।\nखं हसदिव ताराढ्यं विकासिकुमुदाकरम् ॥३०॥\nययावुन्नादचक्राह्वभ्रमद्भ्रमरपेटकम् ।\nसुहृदौ तावथोत्थाय संध्यामुद्यन्निशाकराम् ॥३१॥\nवन्दयित्वा तथा कृत्वा जप्यं गुल्मान्तरे स्थितौ ।\nततः कुम्भः शनैस्तत्र स्त्रैणमभ्याहरन्वपुः ॥३२॥\nशिखिध्वजं पुरःसंस्थं प्रोवाच गलदक्षरम् ।\nपतामीव स्फुरामीव द्रवामीवाङ्गयष्टिभिः ॥३३॥\nलज्जयैव च ते राजन्मन्ये स्त्रीत्वं व्रजाम्यहम् ।\nपश्येमे परिवर्धन्ते राजन्मम शिरोरुहाः ॥३४॥\nप्रस्फुरत्तारकामाला दिनान्ततिमिरा इव ।\nपश्येमौ मम जायेते प्रोन्मुखावुरसि स्तनौ ॥३५॥\nकोरकाविव पद्मिन्या वसन्ते गगनोन्मुखौ ।\nआगुल्फमेव लम्बानि संपद्यन्तेऽम्बराणि मे ॥३६॥\nदेहादेव सखे पश्य स्त्रिया इव शनैः शनैः ।\nभूषणान्युत रत्नानि माल्यानि विविधानि च ॥३७॥\nपश्येमान्यङ्ग जायन्ते स्वाङ्गेभ्यो वृक्षपुष्पवत् ।\nपश्यायं स्वयमेवाद्य चन्द्रांशुकरशोभनः ॥३८॥\nमूर्ध्नि पट्टांशुको जातो नीहारोऽद्राविवाङ्ग मे ।\nसर्वाणि कान्तालिङ्गानि जातानि मम मानद ॥३९॥\nहा धिक्कष्टं विषादो मे किं करोम्यङ्गनास्म्यहम् ।\nहा धिक्कष्टमहो साधो स्थित एवाहमङ्गना ॥४०॥\nसंविदानुभवाम्यन्तर्नितम्बजघने त्विमे ।\nविपिने कुम्भ इत्युक्त्वा तूष्णीं खिन्नो बभूव ह ॥४१॥\nराजापि च तमालोक्य तथैवासीद्विषण्णधीः ।\nमुहूर्तमात्रेणोवाच शिखिध्वज इदं वचः ॥४२॥\nकष्टं सोऽयं महासत्त्वः संपन्ना वरवर्णिनी ।\nसाधो विदितवेद्यस्त्वं जानासि नियतेर्गतिम् ॥४३॥\nअवश्यभाविन्यर्थेऽस्मिन्मा खिन्नहृदयो भव ।\nआपतन्ति दशास्तास्ताः सुधियां देहमात्रके ॥४४॥\nन चेतस्यधियां त्वेताश्चित्तं यान्ति न देहकम् ।\nकुम्भ उवाच ।\nएवमस्त्वनुतिष्ठामि यामिनीस्त्रीत्वमात्मनः ॥४५॥\nन खेदमनुगच्छामि नियतिः केन लङ्घ्यते ।\nइति निर्णीय तौ खेदं तं नीत्वा तनुतामिव ॥४५॥\nएकतल्पे निशां तूष्णीं नीतवन्तौ चिरेण ताम् ।\nअथ प्रभाते तत्स्त्रैणं वपुरुत्सृज्य यौवनम् ॥४७॥\nबभूव कुम्भः कुम्भाभः कुचप्रोज्झितमूर्तिमान् ।\nइति सा राजमहिषी चूडाला वरवर्णिनी ॥४८॥\nकुम्भत्वमास्थिता भर्तुः पश्चात्स्त्रीत्वमुपागता ।\nविजहार वनान्तेषु कुमारीधर्मिणी निशि ।\nकुम्भरूपधरा चाह्नि भर्त्रा मित्रेण संयुता ॥४९॥\nकैलासमन्दरमहेन्द्रसुमेरुसह्य-\nसानुष्वविस्खलितयोगगमागमा सा ।\nसाकं प्रियेण सुहृदा भवता यथेच्छं\nस्रग्दामहारवलिता विजहार नारी ॥५०॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मो० निर्वाणप्रकरणे पू० चू० कुम्भस्य स्त्रीत्वलाभो नाम पञ्चाधिकशततमः सर्गः ॥१०५॥"
  }
]
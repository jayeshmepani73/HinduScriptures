[
  {
    "text": "श्रीवसिष्ठ उवाच ।\nशिवः किमुच्यते देव परंब्रह्म किमुच्यते ।\nआत्मा किमुच्यते नाथ परमात्मा किमुच्यते ॥१॥\nतत्सत्किंचिन्न किंचिच्च शून्यं विज्ञानमेव च ।\nइत्यादिभेदो भगवंस्त्रिलोकेश किमुच्यते ॥२॥\nईश्वर उवाच ।\nअनाद्यन्तमनाभासं सत्किंचिदिह विद्यते ।\nइन्द्रियाणामगम्यत्वाद्यन्न किंचिदिव स्थितम् ॥३॥\nश्रीवसिष्ठ उवाच ।\nयदिन्द्रियाणां बुद्ध्यादियुक्तानामप्यदृश्यताम् ।\nगतं तत्कथमीशान त्वशङ्केनोपगम्यते ॥४॥\nईश्वर उवाच ।\nयो मुमुक्षुरविद्यांशः केवलो नाम सात्त्विकः ।\nसात्त्विकैरेव सोऽविद्याभागैः शास्त्रादिनामभिः ॥५॥\nअविद्यां श्रेष्ठया श्रेष्ठां क्षालयन्निह तिष्ठति ।\nमलं मलेनापहरन्युक्तिज्ञो रजको यथा ॥६॥\nकाकतालीयवत्पश्चादविद्याक्षय आगते ।\nप्रपश्यत्यात्मनैवात्मा स्वभावस्यैव निश्चयः ॥७॥\nयथाकथंचिदङ्गारे निघृष्य क्षालयञ्छिशुः ।\nकरनैर्मल्यमाप्नोति कार्ष्ण्याङ्गारक्षये यथा ॥८॥\nयथाकथंचिच्छास्त्राद्यैर्भागैर्भागं विचारयेत् ।\nसात्त्विकस्तामसो भागो द्वयोरात्मोदयस्तथा ॥९॥\nपश्यत्यात्मानमात्मैव विचारयति चात्मना ।\nआत्मैवेहास्ति नाविद्या इत्यविद्याक्षयं विदुः ॥१०॥\nयावत्किंचिदिदं वस्तु नाना नात्मावगम्यताम् ।\nक्रमा गुरूपदेशाद्या नात्मज्ञानस्य कारणम् ॥११॥\nगुरुर्हीन्द्रियवृत्तात्मा ब्रह्म सर्वेन्द्रियक्षयात् ।\nयद्वस्तु यत्क्षये प्राप्यं तत्तस्मिन्सति नाप्यते ॥१२॥\nअकारणान्यपि प्राप्ता भृशं कारणतां द्विज ।\nक्रमा गुरूपदेशाद्या आत्मज्ञानस्य सिद्धये ॥१३॥\nक्रमे गुरूपदेशानां प्रवृत्ते शिष्यबोधतः ।\nअनिर्देश्योऽप्यदृश्योऽपि स्वयमात्मा प्रसीदति ॥१४॥\nशास्त्रार्थैर्बुध्यते नात्मा गुरोर्वचनतो न च ।\nबुध्यते स्वयमेवैष स्वबोधवशतस्ततः ॥१५॥\nगुरूपदेशशास्त्रार्थैर्विना चात्मा न बुध्यते ।\nएतत्संयोगसत्तैव स्वात्मज्ञानप्रकाशिनी ॥१६॥\nगुरुशास्त्रार्थशिष्याणां चिरसंयोगसत्तया ।\nअहनीव जनाचार आत्मज्ञानं प्रवर्तते ॥१७॥\nकर्मबुद्धीन्द्रियाद्यन्तसुखदुःखादिसंक्षये ।\nशिव आत्मेति कथितस्तत्सदित्यादिनामभिः ॥१८॥\nयत्रेदमखिलं नास्ति तद्रूपेणैव चास्ति वा ।\nतदाकाशादच्छतरमनन्तं सदिवास्ति हि ॥१९॥\nअविश्रान्ततया यत्र तनुविद्यैर्मुमुक्षुभिः ।\nविचित्रशुद्धमननकलङ्ककलितात्मभिः ॥२०॥\nअदूर एव तिष्ठद्भिर्जीवन्मुक्तस्य दृक्पथे ।\nमोक्षोपासकबोधाय शास्त्रार्थरचनाय च ॥२१॥\nब्रह्मेन्द्ररुद्रप्रमुखैर्लोकपालैः सुपण्डितैः ।\nपुराणवेदसिद्धान्तसिद्धये भावितात्मभिः ॥२२॥\nचिद्ब्रह्म शिव आत्मेशपरमात्मेश्वरादिका ।\nएतस्मिन्कल्पिता संज्ञा निःसंज्ञे पृथगीश्वरे ॥२३॥\nएवमेतज्जगत्तत्त्वं स्वं तत्त्वं शिवनामकम् ।\nसर्वथा सर्वदा सर्वसर्वं यत्सुखमास्व भो ॥२४॥\nशिव आत्मा परं ब्रह्मेत्यादिशब्दैस्तु भिन्नता ।\nपुरातनैर्विरचिता तस्य भेदो न वस्तुतः ॥२५॥\nएवं देवार्चनं नित्यं ज्ञः कुर्वन्मुनिनायक ।\nयत्रास्मदादयो भृत्यास्तत्प्रयान्ति परं पदम् ॥२६॥\nश्रीवसिष्ठ उवाच ।\nअविद्यमानमेवेदं विद्यमानमिव स्थितम् ।\nयथा तन्मे समासेन भगवन्वक्तुमर्हसि ॥२७॥\nईश्वर उवाच ।\nयोऽसौ ब्रह्मादिशब्दार्थः संविदं विद्धि केवलम् ।\nस्वच्छमाकाशमप्यस्य स्थूलं मेरुरणोरिव ॥२८॥\nसा वेद्यमिह गच्छन्ती याति चिन्नामयोग्यताम् ।\nअप्यवेद्यवती नूनमुन्मन्यन्तपदस्थिता ॥२९॥\nक्षणाद्भावितवेद्यत्त्वादहन्तामनुगच्छति ।\nपुरुषत्वात्पुमान्स्वप्ने वनवारणतामिव ॥३०॥\nअस्याहन्तादिरूपाया देशतां कालतां गताः ।\nसंपद्यन्ते ततः शून्यरूपिण्यः सख्य एव ताः ॥३१॥\nताभिः संवलिता सैव सत्ता जीवाभिधानिका ।\nभवति स्पन्दविज्ञाना पवनस्येव लेखिका ॥३२॥\nजीवशक्तिस्तथाभूता निश्चयैकविलासिनी ।\nबुद्धितामनुयाता सा भवत्यज्ञपदे स्थिता ॥३३॥\nशब्दशक्त्या क्रियाशक्त्या ज्ञानशक्त्यानुगम्यते ।\nप्रत्येकं प्रस्फुरत्यन्तरप्रदर्शितरूपया ॥३४॥\nमिलित्वैष गणः क्षिप्रं स्मृतिं समनुकूलयन् ।\nमनो भवति भूतात्मबीजं संकल्पशाखिनः ॥३५॥\nआतिवाहिकदेहोक्तिभाजनं तद्विदुर्बुधाः ।\nअन्तस्थया ब्रह्मशक्त्या ज्ञरूपं स्वात्मनात्मदृक् ॥३६॥\nसंपद्यमाना एवास्मिंश्चेतसीमा हि शक्तयः ।\nपश्चादिह बहिष्ठास्ता उद्यन्त्यनुदिता अपि ॥३७॥\nवातसत्ता स्पन्दसत्ता स्पर्शसत्ता तथैव च ।\nत्वक्सत्ता तेजसां सत्ता तथा सत्ताप्रकाशिनी ॥३८॥\nरूपसत्ता जलसत्ता स्वादुसत्ता तथैव च ।\nतथैव रससत्ता च गन्धसत्ता तथैव च ॥३९॥\nभूसत्ता हेमसत्ता च पिण्डसत्ता च पीवरी ।\nदेशसत्ता कालसत्ता सर्वाढ्याकारवर्जिता ॥४०॥\nसर्वसत्तागणं चैतत्क्रोडीकृत्य स्वरूपवत् ।\nस्फुरत्याश्रित्य पत्रादि बीजं बीजादितां गतम् ॥४१॥\nएतत्पुर्यष्टकं विद्धि देहोऽयं चातिवाहिकः ।\nअपारबोधमेतत्तु स्फुरत्यङ्ग विभागवत् ॥४२॥\nएवमाद्यङ्गसंपन्नं संपन्नं न च किंचन ।\nन ज्ञानं न च तद्रूपं न विदाचितचेतनम् ॥४३॥\nपरं परे प्रस्फुरितं केवलं केवलात्म सत् ।\nजलपीठस्य जठरे जलद्रवविलासवत् ॥४४॥\nसंवित्संवेदनैकात्म पृथगेतदचेतनम् ।\nसंपद्यते परिज्ञातं संकल्पनगरोपमम् ॥४५॥\nसंवेदनात्परिज्ञानाच्छिवतामेव गच्छति ।\nअज्ञातमेव वा यत्तत्कथं गच्छति वस्तुताम् ॥४६॥\nअथैतद्विन्दते स्वान्तःसंकल्पादंशता स्वतः ।\nतन्मात्रसत्ता तस्याणोरेतां पश्यति देहके ॥४७॥\nसर्वं स्थूलत्वमापन्नं तदेवाशु प्रपश्यति ।\nतस्य तन्मात्ररन्ध्राणि यथादेशं प्रपश्यति ॥४८॥\nततः पुरुषरूपैकभावनात्पुरुषाकृतिम् ।\nकाकतालीयवद्दृष्ट्वा तुष्टं पुष्टं भवत्यलम् ॥४९॥\nजीवदेतदवस्थाकं स्थितं पश्यति देहकम् ।\nअसन्तमेव गन्धर्वपुरं स्वप्रनरं यथा ॥५०॥\nश्रीवसिष्ठ उवाच ।\nगन्धर्वनगराकारमपि स्वप्ननरोपमम् ।\nजगद्दुःखाय दुःखस्य कात्र युक्तिः परिक्षये ॥५१॥\nईश्वर उवाच ।\nवासनावशतो दुःखं विद्यमाने च सा भवेत् ।\nअविद्यमानं च जगन्मृगतृष्णाम्बुभङ्गवत् ॥५२॥\nअतः किं वास्यते केन कस्य वा वासना कुतः ।\nकथं स्वप्ननरेणाङ्ग मृगतृष्णाम्बु पीयते ॥५३॥\nसद्रष्टरि तु साहन्ते समनोमननादिके ।\nअविद्यमाने जगति यत्सत्तत्परिदृश्यते ॥५४॥\nयत्र नो वासना नैव वासको नैव वास्यता ।\nकेवलं केवलीभावः संशान्तकलनभ्रमः ॥५५॥\nयस्य सत्योऽप्यसत्यो वा शून्य एव हि यक्षकः ।\nविलीनस्तस्य कैवल्यात्किमन्यदवशिष्यते ॥५६॥\nशून्य एव हि वेताल इवेत्थं चित्तवासना ।\nउदितेयं जगन्नाम्नी तच्छान्तौ शान्तिरक्षता ॥५७॥\nअहन्तायां जगति च मृगतृष्णाजले च यः ।\nसास्थस्तं थिग्घतनरं नोपदेश्यस्त्वसाविति ॥५८॥\nजीवं विवेकिनमिहोपदिशन्ति तज्ज्ञा\nनो बालमुद्भ्रममसन्मयमार्यमुक्तम् ।\nअज्ञं प्रशास्ति किल यः कनकावदातां\nस स्वप्नदृष्टपुरुषाय सुतां ददाति ॥५९॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मो० निर्वाणप्रकरणे पू० जगन्मिथ्यात्वप्रतिपादनं नामैकचत्वारिंशः सर्गः ॥४१॥"
  }
]
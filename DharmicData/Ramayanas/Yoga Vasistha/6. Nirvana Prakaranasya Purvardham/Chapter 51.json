[
  {
    "text": "श्रीवसिष्ठ उवाच ।\nन पुनर्भवतः पूर्वं संपन्नाश्चक्षुरादयः ।\nयथा कमलजस्यैतत्सर्वमेव त्वया श्रुतम् ॥१॥\nब्रह्मपुर्यष्टकस्यादावर्थसंविद्यथोदिता ।\nपुर्यष्टकस्य सर्वस्य तथैवोदेति सर्वदा ॥२॥\nविद्धि पुर्यष्टकं जीवो यो गर्भस्थेन्द्रियोदयः ।\nयद्यथा भावयत्याशु तत्तथा परिपश्यति ॥३॥\nइन्द्रियाणीन्द्रियार्थाख्यं विद्धि संवेदनं स्वकम् ।\nसंपन्नं च यथा तत्ते प्रोक्तमाद्यमनःस्थितौ ॥४॥\nशुद्धा संवित्संभवन्ती संवेदनमनिन्दितम् ।\nततोऽहंवेदनानन्तजीवपुर्यष्टकान्विता ॥५॥\nन त्वेकत्वादनन्तत्वादवेद्यत्वादनामये ।\nअभावत्वादनेकत्वादशून्यत्वात्परा स्थिता ॥६॥\nचेत्यादिबुद्ध्या तत्किंचिन्न मनस्तां च गच्छति ।\nन च जीवत्वमायाति न च पुर्यष्टकात्मिका ॥७॥\nन विद्यादिविलासोऽस्ति सोस्ति नास्तीव यः सदा ।\nपरमात्मेति कथितो मनःषष्ठेन्द्रियातिगः ॥८॥\nतस्मात्संपद्यते जीवश्चिन्मूर्तिर्मननात्मकः ।\nभ्रमः केवलमित्याद्य उपदेशाय गीयते ॥९॥\nयतः कुतश्चित्संपन्ने त्वविद्यामय आमये ।\nउपदेश्योपदेशेन प्रविलीने विचारणात् ॥१०॥\nप्रशान्तसकलाकारं ज्ञानं तत्रावशिष्यते ।\nयत्राकाशमपि स्थूलमणाविव महाचलः ॥११॥\nयत्रोद्यदाचारमपि सदप्यसदिव स्थितम् ।\nजगज्जान्विषयांस्त्यक्त्वा काये त्वं तिष्ठ निर्मले ॥१२॥\nअसन्मयमविद्याया रूपमेव तदेव हि ।\nयद्वीक्षिता सती नूनं नश्यत्येव न दृश्यते ॥१३॥\nआलोकितं नाम कथमवस्तु किल लभ्यते ।\nप्रयत्नेनापि संप्राप्तं मृगतृष्णाम्बुकैरिव ॥१४॥\nअसदेव सदेवासदज्ञानादस्य सत्यता ।\nज्ञानाद्यथास्थितं वस्तु दृश्यते नश्यति भ्रमः ॥१५॥\nअविद्याया विचारोऽयं जीवपुर्यष्टकादिका ।\nअप्यत्यन्तमसत्यायाः कल्पना कल्पितात्मनः ॥१६॥\nतस्यास्त उपदेशाय सेयं जीवादिकल्पना ।\nकृता शास्त्रैः प्रबोधाय तां त्वमेकमनाः श्रृणु ॥१७॥\nजीवत्वमिव संप्राप्ता पुर्यष्टकपदस्थिता ।\nकला कलङ्ककलिता चितिराबोधनोन्मुखी ॥१८॥\nयद्यथा भावयत्याशु तत्तथानुभवत्यलम् ।\nसत्यो भवत्वसत्यो वा बालेन निशि यक्षकः ॥१९॥\nपञ्चतन्मात्रकलनां संभावयति सत्तया ।\nतत्रात्मनि तथा रन्ध्रान्प्रपश्यति तथोदितान् ॥२०॥\nएभ्य एव समुत्पन्नं बहिःस्थं भूतपञ्चकम् ।\nपश्यत्यनन्यदन्याभं शाखाशतमिवाङकुरः ॥२१॥\nइदमन्तरिदं बाह्यमिति निश्चयवांस्ततः ।\nजीवो भावं यथादत्ते तत्तथा द्रढयत्यथ ॥२२॥\nरश्मिजालमिवेन्दोर्यदात्मनः प्रतिभासनम् ।\nबाह्यस्पर्शतया तेन तदेवाशूररीकृतम् ॥२३॥\nमरिचस्येव यत्तैक्ष्ण्यं शून्यत्वमिव खस्य यत् ।\nआत्मनो वेदनं यच्च तदेवान्यदिव स्थितम् ॥२४॥\nअत्रैव निश्चयं बद्ध्वा नियमः सुदृढीकृतः ।\nअनेनेत्थमनेनेत्थं भाव्यमित्यवखण्डितम् ॥२५॥\nस्वभावेतरनामासौ स्वसंकल्पमयात्मकः ।\nकश्चित्कदाचिद्भवति स्वभावेनैव नान्यथा ॥२६॥\nआत्मनैवेदमखिलं संपन्नं द्वैतमद्वयम् ।\nखण्डो मधुरसेनेव मृदेव च महाघटः ॥२७॥\nसंनिवेशविकारादिदेशकालादिसंभवात् ।\nसंभवत्यत्र नत्वीशे देशकालाद्यसंभवात् ॥२८॥\nइतः पुष्पमितः पत्रमहमित्युदितो यथा ।\nखण्डे स्वात्मनि नः सत्तारसोऽद्वित्वे द्वितां वहन् ॥२९॥\nइतः पट इतः कुड्यमहमित्यादितस्तथा ।\nसर्वात्मनात्मनि ब्रह्म विद्धि त्वं द्वित्वमाहरत् ॥३०॥\nअद्याङ्कुरोऽहमद्यार्करुगहं त्वद्य वारिदः ।\nयथेति तिष्ठत्यम्भोदस्तथात्मा सदसद्वपुः ॥३१॥\nइति भाव्यमनेनेदमित्थं सर्वेश्वरे ततम् ।\nक्रमं खण्डयितुं लोके कस्य नामास्ति शक्तता ॥३२॥\nआदर्शस्वच्छ आकाशे नैव स्वः प्रतिबिम्बति ।\nव्यतिरेकासंभवतः कचत्येव हि केवलम् ॥३३॥\nब्रह्मणि त्वात्मनात्मैव स्थितः कचति बिम्बति ।\nद्वैतीभवत्यदेहोऽपि चिन्मयत्वात्स्वभावतः ॥३४॥\nयद्यथैवात्मकचनं वेत्ति तं भवतात्मना ।\nअसत्यमपि तन्नेह व्यभिचारी कदाचन ॥३५॥\nहेमत्वकटकत्वे द्वे सत्यासत्यस्वरूपिणी ।\nहेम्नि भाण्डगते यद्वच्चित्त्वाचित्त्वे तथात्मनि ॥३६॥\nसर्वगत्वाच्चितेश्चित्त्वं नित्यं मनसि विद्यते ।\nहेमत्वं कटकस्येव जडभावः स्थितोऽन्यदा ॥३७॥\nचित्त्वजाड्यात्मकं चित्तं दृष्टं भावयति स्वयम् ।\nयथा यदैव यद्भावं तथा भवति तत्तदा ॥३८॥\nकाले काले चिता जीवस्त्वन्योन्यो भवति स्वयम् ।\nभाविताकारवानन्तर्वासनाकलिकोदयात् ॥३९॥\nस्वप्ने दृष्टो यथा ग्रामो याति सत्तान्यतेक्षणात् ।\nदेहाद्देहं तथा याति देहोऽयं प्रतिभात्मकः ॥४०॥\nप्रतिभासो यथा स्वप्ने नरः कुड्यं पटो भवेत् ।\nभवत्यसत्यमेवेदं देहान्तरमिदं स्वतः ॥४१॥\nअसत्यमेव म्रियते त्वसत्यं जायते पुनः ।\nजीवः स्वप्रतिभासेन स्वप्नवत्स्वान्यरूपवत् ॥४२॥\nकालेनैतादृशं रूपमिदं नान्यत्वमेति वै ।\nप्रकृतं निश्चयारूढं भ्रमन्त्येते भवः स्वतः ॥४३॥\nवस्तु दृष्टमदृष्टं च स्वप्ने समनुभूयते ।\nजीवस्वप्ने जगद्रूपं विद्धि वेद्यविदां वर ॥४४॥\nअजाग्रत्दृष्टिदृष्टो यः स्वाभिधानादिनेरितः ।\nन स्वप्नो विद्यते तस्मादच्छात्मा चितिमात्रकम् ॥४५॥\nअद्यापूर्वाभिधं स्वप्ने यथा पश्यति नान्यथा ।\nअग्रदृष्टं तथैवार्थं चेतनं चित्प्रपश्यति ॥४६॥\nप्राक्तनी वासनाद्यापि पौरुषेणावजीयते ।\nह्यःकुकर्माद्य यत्नेन प्रयाति हि सुकर्मताम् ॥४७॥\nमोक्षादृते न शाम्यन्ति जीवतां चक्षुरादयः ।\nउन्मज्जन्ति निमज्जन्ति केवलं देशकालतः ॥४८॥\nचितः स्वकलनात्तस्य देहोग्र इव तिष्ठति ।\nपञ्चात्माभावितोऽसत्यो महायक्षः शिशोरिव ॥४९॥\nमनोबुद्धिरहंकारस्तथा तन्मात्रपञ्चकम् ।\nइति पुर्यष्टकं प्रोक्तं देहोऽसावातिवाहिकः ॥५०॥\nअमूर्त एव चित्तात्मा खत्वमस्यातिपीनता ।\nवाततास्य महागुल्मो देहतास्य सुमेरुता ॥५१॥\nविरजस्त्वक्रमेणैव निरवस्थस्तु मुक्तिभाक् ।\nसुषुप्ततैकावस्थास्य जडाः क्रोडीकृता यया ॥५२॥\nस्वप्ननाम्नी तथावस्था देहप्रत्ययशालिनी ।\nआमोक्षं भ्रमतीहायमिति स्थावरजंगमैः ॥५३॥\nकदाचिद्धि सुषुप्तस्थः कदाचित्स्वप्नवत्स्थितः ।\nआतिवाहिकदेहोऽयं सर्वस्यैवावतिष्ठते ॥५४॥\nयदा सुषुप्तभावस्थो भाविदुःस्वप्नवेधितः ।\nतदा कालानलसमस्तिष्ठत्यनुदिताकृतिः ॥५५॥\nस्थावराद्यास्ववस्थासु कल्पवृक्षदशासु च ।\nभवत्येव सुषुप्तस्थो घनमोहशिलाघनः ॥५६॥\nसुषुप्ततास्य जडता स्वप्नोत्थेयं हि संसृतिः ।\nयः प्रबोधोऽस्य सा मुक्तिस्तज्जाग्रद्या तु तुर्यता ॥५७॥\nजीवप्रबोधान्मुक्तिर्हि प्रबोधात्परमात्मताम् ।\nसोऽभ्येति क्षालितमलं ताम्रं कनकतामिव ॥५८॥\nजीवप्रबोधान्मुक्तिर्या सा चेह द्विविधोच्यते ।\nएका जीवन्मुक्ततेति द्वितीया देहमुक्तता ॥५९॥\nजीवन्मुक्तिर्हि तुर्यत्वं तुर्यातीतं पदं ततः ।\nबोधो जीवः प्रबोधोऽयं स च बुद्धिप्रयत्नतः ॥६०॥\nज्ञातप्रमाणो जीवोन्तर्यो जानातीह तन्मयः ।\nपश्यतीमं भयं चैव सुदीर्घस्वप्नविभ्रमम् ॥६१॥\nमिथ्योदितः स्वहृदये स्वस्थ एव शिलीकृते ।\nजीवानामन्तरे त्वन्यन्न किंचिच्चित्कलां विना ॥६२॥\nतामेवान्यतया पश्यन्मुधैव परिशोचति ।\nजीवाणोरन्तरे त्वन्यन्न किंचित्परमादृते ॥६३॥\nयत्र तत्र जगद्दृष्टमहो मायाविजृम्भितम् ।\nस्थाल्यन्तः कथदम्बूनां यथा नाना भ्रमोदयः ॥६४॥\nजीवाणूनां तथैवान्तर्मिथ्यासंसरणोदयः ।\nबन्धोस्य वासनाबन्धो मोक्षः स्याद्वासनालयः ॥६५॥\nवासनान्तोऽस्य सौषुप्ती स्वप्ने विस्फुरति स्थितिः ।\nघनवासनमोहोऽयं जीवः स्थावरतादिभाक् ॥६६॥\nमध्यस्थवासनस्तिर्यक्पुरुषस्तनुवासनः ।\nयदान्तर्जीवितेनान्तो बहिर्जाता घटादयः ॥६७॥\nजीवैक्यादुभयोः सत्ता ग्राह्यग्राहकयोस्तदा ।\nआत्मानात्मसमालीढो बहिरन्तर्यदा चिता ॥६८॥\nतदा ग्राह्यग्रहणधीर्मृगतृष्णेव सोदया ।\nनेह संत्यज्यते किंचिन्नेह किंचिन्न गृह्यते ॥६९॥\nबाह्यान्तरकलाकारश्चिदात्मैकः प्रकाशते ।\nत्रिजगच्चिच्चमत्कारस्त्वलं भेदविकल्पनैः ।\nशोभिताः स्मश्चिति चिरात्सबाह्यान्तर्न विद्यते ॥७०॥\nअब्धिर्यथा जलमपास्तसमस्तभेदः\nखादच्छमेव सकलं द्रवमेकशुद्धम् ।\nसर्वं तथेदमपहस्तितभेदजात-\nमाद्यं परं पदमनामयमेव बुद्धम् ॥७१॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये देव० मोक्षोपायेषु निर्वाणप्रकरणे पू० इन्द्रियार्थोपलम्भविचारो नामैकपञ्चाशः सर्गः ॥५१॥"
  }
]
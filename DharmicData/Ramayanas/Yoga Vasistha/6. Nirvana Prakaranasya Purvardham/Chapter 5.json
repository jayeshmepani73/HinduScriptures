[
  {
    "text": "श्रीराम उवाच ।\nअहो अहं गतश्चित्त्वं भवद्वाक्यार्थभावनात् ।\nशान्तं जगज्जालमिदमग्रस्थमपि नाथ मे ॥१॥\nपरामन्तः प्रयातोऽस्मि परमात्मनि निर्वृतिम् ।\nदीर्घावग्रहसंतप्तं वृष्ट्येव वसुधातलम् ॥२॥\nशाम्यामि शीतलाकारः सुखं तिष्ठामि केवलम् ।\nप्रसादमनुयातोऽहं सरो निर्वारणं यथा ॥३॥\nसम्यक्प्रसन्नमखिलं दिङ्मण्डलमिदं मुने ।\nयथाभूतं प्रपश्यामि निर्नीहारमिवाधुना ॥४॥\nजातोऽस्मि गतसंदेहः शान्ताशामृगतृष्णिकः ।\nरागनीरागनिर्मुक्तो मृष्टजङ्गलशीतलः ॥५॥\nआत्मनैवान्तरानन्दं तत्प्राप्तोऽस्म्यन्तवर्जितम् ।\nरसायनरसास्वादो यत्र नाथ तृणायते ॥६॥\nअद्याहं प्रकृतिस्थोऽस्मि स्वस्थोऽस्मि मुदितोऽस्मि च ।\nलोकारामोऽस्मि रामोऽस्मि नमो मह्यं नमोस्तु ते ॥७॥\nते संशयास्ताः कलनाः सर्वमस्तं गतं मम ।\nरात्रिवेतालसंसारः प्रभात इव भास्करे ॥८॥\nनिर्मले हृदि विस्तीर्णे संपन्ने हिमशीतले ।\nमनो निर्वृतिमायातं सरसी शरदीव मे ॥९॥\nकलङ्क आत्मनः कस्मात्कथं चेत्यादिसंशयः ।\nनूनं निर्मूलतां यातो मृगाङ्काग्रे यथा तमः ॥१०॥\nसर्वमात्मैव सर्वत्र सर्वदा भाविताकृतिः ।\nइदमन्यदिदं चान्यदित्यसत्कलना कुतः ॥११॥\nकोऽभवं प्रागहं तादृक्तृष्णानिगडयन्त्रितः ।\nअन्तरात्मानमेवेति विहसामि विकासवान् ॥१२॥\nआ इदानीं स्मृतं सम्यग्यथैष सकलोऽस्म्यसौ ।\nयस्त्वद्वागमृतापूरस्नातेनायमहं स्थितः ॥१३॥\nअहो नु विततां भूमिमधिरूढोऽस्मि पावनीम् ।\nइहस्थ एव यत्रार्को न पातालमिव स्थितः ॥१४॥\nमह्यं सत्तामुपेताय भावाभावभवार्णवात् ।\nनमो नित्यं नमस्याय जयाम्यात्मात्मनात्मनि ॥१५॥\nअनुभववशतो हृदब्जकोशे\nस्फुटमलितां समुपागतेन नाथ ।\nतव वरवचसेह वीतशोकां\nचिरमुदितां च दशामुपागतोऽस्मि ॥१६॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे पू० राघवविश्रान्तिवर्णनं नाम पञ्चमः सर्गः ॥५॥"
  }
]
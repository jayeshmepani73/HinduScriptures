[
  {
    "text": "श्रीवसिष्ठ उवाच ।\nअत्र राघव वक्ष्येऽहमितिहासमिमं श्रृणु ।\nयद्वृत्तं कस्यचिद्भिक्षोः किंचिन्मननशालिनः ॥१॥\nआसीत्कश्चिन्महाभिक्षुः समाध्यभ्यासतत्परः ।\nनित्यं स्वव्यवहारेण क्षपयत्यखिलं दिनम् ॥२॥\nसमाध्यभ्यासशुद्धं तत्तस्य चित्तं क्षणेन यत् ।\nचिन्तयत्याशु तद्भावं गच्छत्यम्ब्विव वीचिताम् ॥३॥\nकदाचित्स समाधानविरतोऽतिष्ठदेकधीः ।\nकिंचित्संचिन्तयामास स्वासनस्थः क्रियाक्रमम् ॥४॥\nतस्य चिन्तयतो जाता प्रतिभेयमिति स्वतः ।\nभावयाम्याशु लीलार्थं सामान्यजनवृत्तिताम् ॥५॥\nइति संचिन्त्य चेतोऽस्य स्थितं किंचिन्नरान्तरम् ।\nस्पन्दसंस्थानसंत्यागमात्रेणावर्तनेऽम्ब्विव ॥६॥\nतेन चित्तनरेणाथ कृतं नामात्मवाञ्छया ।\nजीवटोऽस्मीति सहसा काकतालीयवत्स्थितम् ॥७॥\nजीवटो विजहाराथ स स्वप्नपुरुषश्चिरम् ।\nस्वप्ननिर्माणनगरे कस्मिंश्चित्पुरवीथिषु ॥८॥\nतत्र पानं पपौ मत्तो भृङ्गः पद्मरसं यथा ।\nलीलयैव दृढं हृष्टः सुष्वाप घननिद्रया ॥९॥\nस्वप्ने ददर्श विप्रत्वं पाठानुष्ठानतुष्टिमत् ।\nप्रतिभामात्रसंपन्नां चित्ते देशान्तराप्तिवत् ॥१०॥\nकदाचित्स द्विजश्रेष्ठस्त्वहर्व्यापारनिष्ठया ।\nसुष्वापान्तर्व्यवहृतिर्बीजतायामिव द्रुमः ॥११॥\nद्विजोऽपश्यत्स्वयं स्वप्ने सामन्तत्वमथात्मनि ।\nस सामन्तः कृताहारः कदाचिद्धननिद्रया ॥१२॥\nअपश्यद्राजतां स्वप्ने ककुब्वलयपालिनीम् ।\nलालितां भोगपूगेन पुष्पौघेण लतामिव ॥१३॥\nस कदाचिन्नृपः स्वस्थः सुष्वापास्तमितेहितः ।\nपुरोभाविनिजाचारः स्वकार्यमिव कारणे ॥१४॥\nअपश्यत्स्वात्मनि स्वप्ने सुरस्त्रीत्वमनिन्दितम् ।\nवृक्षकोशरसोल्लासे मञ्जरीत्वमिवोदितम् ॥१५॥\nसा सुरस्त्री रतिश्रान्ता निद्रां गाढामुपागता ।\nमृगीत्वमात्मनि स्वैरमावर्तत्वमिवाम्बुता ॥१६॥\nसा मृगी लोलनयना कदाचिन्निद्रया हृता ।\nस्वप्ने ददर्श वल्लीत्वं स्वाभ्यासाद्दृढमात्मनि ॥१७॥\nतिर्यञ्चोऽपि प्रपश्यन्ति स्वप्नं चित्तस्वभावतः ।\nदृष्टानां च श्रुतानां च चेतःस्मरणमक्षतम् ॥१८॥\nसा बभूव लतापुष्पफलपल्लवशालिनी ।\nवनदेवी वनोद्यानलतागृहविलासिनी ॥१९॥\nबीजान्तस्थाङ्कुराकाररूपयेहाधिरूढया ।\nसापश्यदन्तःसंवित्त्या स्फुटं लवनमात्मनः ॥२०॥\nकंचित्कालं सुषुप्तस्थं कलया जडतां घनाम् ।\nअनुभूय ददर्शाथ स्वात्मानं भ्रमरं स्थिरम् ॥२१॥\nषट्पदो विजहाराथ वने वनलतास्वसौ ।\nपद्मिनीषु च फुल्लासु तरुणीष्विव वल्लभः ॥२२॥\nप्रियाबिम्बाधरस्वादुरसवत्कौसुमं मधु ।\nभ्रमत्कुसुमसंघासु मुक्तावल्लीविलासिषु ॥२३॥\nस बभूव सरोजिन्यां व्यसनी विसनालगः ।\nक्वचिदेव रतिं ह्येति चेतो जडमतेरपि ॥२४॥\nतामाजगाम नलिनीं परिलोलयितुं गजः ।\nरम्यवस्तुक्षयायैव मूढानां जृम्भते पदम् ॥२५॥\nनलिनी मर्दिता सैव समं तेन स षट्पदः ।\nगतो दन्तान्तरं व्रीहिरिव चूर्णत्वमाययौ ॥२६॥\nभ्रमरो वारणालोकाद्वारणालोकभावनात् ।\nददर्शात्मानमामोदमत्तहस्तितयोदितम् ॥२७॥\nशुष्कसागरगम्भीरे गजः खाते पपात ह ।\nतमोघनघने शून्ये संसार इव जीवकः ॥२८॥\nबभूव वल्लभो राज्ञो महापरबलान्तकः ।\nसदा मदबलक्षीबो घूर्णोतीव निशाचरः ॥२९॥\nकदाचिदसिनिस्त्रिंशच्छिन्नः सोऽस्तमुपाययौ ।\nविवेकानिलनिर्लूनरूपो जीव इवात्मनि ॥३०॥\nपश्यन्गजघटाकुम्भस्थलाग्रोच्चलितानलीन् ।\nगण्डस्थभ्रमराभ्यासाद्गजो भूयोऽप्यभूदलिः ॥३१॥\nसेवमानो वनलतां पुनरायात्स पद्मिनीम् ।\nदुस्त्यजो हि दुरभ्यासो वासनानामबोधिनः ॥३२॥\nतत्र हस्तिखुराक्रान्तः पुनः संचूर्णतां ययौ ।\nपार्श्वस्थहंससंवित्त्या बभूव कलहंसकः ॥३३॥\nकलहंसश्चिरतरं योनिष्वन्यासु संल्लुठन् ।\nकदाचिद्बहुभिर्हंसैः संगतो विजहार ह ॥३४॥\nब्राह्महंसात्मिका संवित्सशब्दार्थवती मनाक् ।\nतत्र पुष्टास्य तस्यान्तः प्रागण्डरसबर्हिवत् ॥३५॥\nस तच्चिन्तां चरन्मृतो दृढं व्याधिघुणाहतः ।\nतत्संवित्त्यनुसंधानाज्जातः पद्मजसारसः ॥३६॥\nतत्रातिसततविवेकवतो विलासैः\nसंबोधितो विगतलौकिकवस्तुदृष्टिः ।\nमुक्तः स्थितो ननु युगान्तविधौ विदेह-\nमुक्तेन तेन किमु भावि विभाव्यमेतत् ॥३७॥"
  },
  {
    "text": "इत्यार्षे श्रीवासिष्ठमहा० वा० दे० मो० निर्वा० पू० जीवटोपाख्याने स्वप्नशतरुद्रीये भिक्षुसंसारोदाहरणं नाम द्विषष्टितमः सर्गः ॥६२॥"
  }
]
[
  {
    "text": "शिखिध्वज उवाच ।\nचित्तं नास्तीति मे बोधो यथा युक्त्या स्फुटं भवेत्।\nतामन्यामथवा ब्रूहि बुद्धं न निपुणं मया ॥१॥\nकुम्भ उवाच ।\nचित्तं नास्त्येव हे राजन्कदाचित्किंचन क्वचित् ।\nयच्चेदं चित्तवद्भाति तद्ब्रह्माभिधमव्ययम् ॥२॥\nअतोऽज्ञानात्मकं यत्तज्जगदेव न विद्यते ।\nतत्राहंत्वंतदित्यादिकल्पिताः कलनाः कुतः ॥३॥\nनास्त्येव जगदेवेदं यच्चेदं किंचनोदितम् ।\nब्रह्मैवास्तीह सकलं केन तद्बुध्यते कथम् ॥४॥\nमहाप्रलयसर्गादावेवेदं नोदितं जगत् ।\nनिर्देशस्त्विदमित्यत्र त्वद्बोधाय मया कृतः ॥५॥\nउपादानात्मकादीनां कारणानामभावतः ।\nअकारणं च भावानामशेषाणां त्वसंभवात् ॥६॥\nएवमज्ञानबुद्ध्यात्म जगत्तस्मान्न विद्यते ।\nतस्माद्यदिदमाभाति भासनं ब्रह्म नेतरत् ॥७॥\nअनाख्येऽनाकृतौ देवे करोतीदमिति त्वसत् ।\nभाषितं नोपपत्त्यात्म न सत्यं नानुभूयते ॥८॥\nअनाख्योऽप्रतिघः स्वात्मा निराकारो य ईश्वरः ।\nस करोति जगदिति हासायैव वचोऽधियाम् ॥९॥\nअनेनैव प्रयोगेण राजंश्चित्तं न विद्यते ।\nजगदेव न सत्साधो कुतश्चित्तादि तद्गतम् ॥१०॥\nचेतो हि वासनामात्रं वास्ये तु सति वासना ।\nवास्यं जगत्तदेवासदतश्चित्तास्तिता कुतः ॥११॥\nयदिदं कचति ब्रह्म स्वयमात्मात्मनात्मनि ।\nकृतं तस्यैव तेनैव चित्तमित्यादिनामकम् ॥१२॥\nजगद्दृश्यमिदं वास्यं तदेवोत्पन्नमेव नो ।\nकारणाभावतः पूर्वमेवातश्चित्तता कुतः ॥१३॥\nअतश्चिद्व्योममात्रात्म परमाकाशनामकम् ।\nस्फारं वेदनमेवेदं कचत्यस्ति कुतो जगत् ॥१४॥\nयत्किंचित्परमाकाश ईषत्कचकचायते ।\nचिदादर्शे न जातत्वान्न चित्तं नो जगत्क्रिया ॥१५॥\nअहं त्वं जगदित्येषा प्रतिपत्तिर्न वास्तवी ।\nमिथ्या स्वप्न इवाभाति नूनं मेऽशेषकारिणी ॥१६॥\nवास्यस्य जगतोऽभावाद्यतो नास्त्येव वासना ।\nअतस्तदात्मकं चित्तं कीदृशं क्व कुतः कथम् ॥१७॥\nअप्रबुद्धैरवगतं चित्तं दृश्यमिदं जगत् ।\nअसच्चित्तं निराकारं पूर्वमुत्पन्नमेव नो ॥१८॥\nनोत्पन्नं कारणाभावात्सर्गादावेव सर्वदा ।\nलोकशास्त्रानुभवतो न च दृश्यस्य वस्तुनः ॥१९॥\nअनादित्वमजत्वं वा स्थैर्यं वाप्युपपद्यते ।\nसाकारस्यास्य जगतः स्थूलस्य प्रतिघाकृतेः ॥२०॥\nसमस्तकारणाभावाल्लोकशास्त्रानुभूतिभिः ।\nयुज्यन्ते च निराकर्तुं न महाप्रलयादयः ॥२१॥\nशास्त्रानुभववेदार्थसिद्धान्तैस्ते त्रयोऽपि वा ।\nप्रलयाश्च न सन्तीति वक्त्युन्मत्तक एव च ॥२२॥\nलोकः शास्त्राणि वेदाश्च प्रमाणं यस्य नो मतेः ।\nअसद्भ्यो ह्यतिमूढः स सज्जनस्तं न संश्रयेत् ॥२३॥\nन च सप्रतिघस्यास्य दृश्यस्याप्रतिघं क्वचित् ।\nकारणं भवितुं शक्तं साकारस्य निराकृति ॥२४॥\nइत्थमालक्ष्यमाणं तत्तदेवं सततं मुने ।\nन च नार्थक्रियाकारि भवेन्नेत्थमिदं जगत् ॥२५॥\nतस्मादिदं निरंशस्य चिद्व्योम्नोऽप्रतिघाकृतेः ।\nनिराकृतेरनन्तस्य पूर्वात्पूर्वनिरंशतः ॥२६॥\nब्रह्मणः सर्वरूपस्य शान्तस्यात्तस्य यत्समम् ।\nस्वत एवात्मकचनं सर्गप्रलयरूपधृक् ॥२७॥\nस्वकं वपुश्च तेनैव ज्ञातं जगदिव क्षणात् ।\nक्षणान्तरानुबुद्धं सद्ब्रह्मैवास्ते निरात्मनि ॥२८॥\nब्रह्मैवेदमतः सर्वं क्वचिन्न जगदादिधीः ।\nक्वाचित्तादि क्वचित्तादि क्व द्वैतैक्यादिकल्पना ॥२९॥\nसर्वं निरालम्बमजं प्रशान्त-\nमनादिरित्यात्म यथास्थितं सत् ।\nइदं तु नानेव न चाप्यनाना\nयथास्थितं तिष्ठ सुकाष्ठमौनम् ॥३०॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे पू० चू० शिखिध्वजावबोधनं नामाष्टनवतितमः सर्गः ॥९८॥"
  }
]
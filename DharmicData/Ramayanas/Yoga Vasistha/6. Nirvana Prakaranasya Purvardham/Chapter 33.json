[
  {
    "text": "श्रीवसिष्ठ उवाच ।\nचन्द्रार्धशेखरधर चित्तत्त्वस्य महात्मनः ।\nअनन्तस्यैकरूपस्य द्वित्वं कथमुपागतम् ॥१॥\nकथं च तन्महादेव रूढं पर्यायसंकुलम् ।\nभवेद्दुःखोपघाताय प्रज्ञया विनिवारितम् ॥२॥\nईश्वर उवाच ।\nसर्वशक्ति हि तद्ब्रह्म सदेकं विद्यते यदा ।\nतदा निर्मूल एवायं द्वित्वैकत्वकलोदयः ॥३॥\nसति द्वित्वे किलैकं स्यात्सत्येकत्वे द्विरूपता ।\nकले द्वे अपि चिद्रूपे चिद्रूपत्वात्तदप्यसत् ॥४॥\nएकाभावादभावोऽत्र एकत्वद्वित्वयोर्द्वयोः ।\nएकं विना न द्वितीयं न द्वितीयं विनैकता ॥५॥\nकार्यकारणयोरेकसारत्वादेकरूपता ।\nफलान्तस्यापि बीजादेर्विकारादिह कल्पना ॥६॥\nचित्त्वं चेत्यविकल्पेन स्वयं स्फुरति तन्मयम् ।\nविकारादि तदेवान्तस्तत्सारत्वान्न भिद्यते ॥७॥\nविकारादिविकल्पोऽयं तत उत्थाय वस्तुषु ।\nयाति सार्थकतां नानाकार्यकारणतादिभिः ॥८॥\nतरङ्गाः सलिले येऽपि तोये शैलस्य ते समाः ।\nशशश्रृङ्गसमः सोऽपि यस्य सत्यः शशाङ्कुरः ॥९॥\nवस्तुबोधोऽत्र संधत्ते तत्रालं वाग्विकल्पनैः ।\nव्यवच्छेदादि दुश्छेद्यं वचोवाच्यात्किल द्विज ॥१०॥\nब्रह्मणः सर्वशक्तित्वं तत्त्वतो न विभिद्यते ।\nतरङ्गकणकल्लोलजलौघ इव वारिणः ॥११॥\nपुष्पपल्लवपत्रादि लताया नेतरद्यथा ।\nद्वित्वैकत्वजगत्त्वादि त्वन्त्वाहन्त्वं तथा चितेः ॥१२॥\nदेशकालविकारादिः कृतो भेदश्चितस्तु यः ।\nतच्चिदेतदसत्प्रोक्तं न प्रश्नोऽत्र तवोचितः ॥१३॥\nदेशकालक्रियासत्तानियत्याद्याश्च शक्तयः ।\nचिदात्मिका एव चितः सत्त्वात्संपतिताः स्वतः ॥१४॥\nचित्तत्त्वं चित्तचेत्येहं चिद्ब्रह्माद्यभिधा स्मृता ।\nयथा वीच्याद्यभिधार्हं स्थितमम्बुतरङ्गकम् ॥१५॥\nअसंभवत्तरङ्गस्य चिद्विलासमहाम्बुधेः ।\nतरङ्गितत्वमिव यत्तत्तावच्चेत्यसङ्गिता ॥१६॥\nतदेतत्परमं ब्रह्म सत्येश्वरशिवादिभिः ।\nशून्यैकपरमात्मादिनामभिः परिगीयते ॥१७॥\nएवं रूपपदातीतं यद्रूपं परमात्मनः ।\nयत्तु नामाहममलं विषयो न गिरां च तत् ॥१८॥\nयदिदं दृश्यते तस्यास्तल्लताया महाचितेः ।\nफलपल्लवपुष्पादि न भिन्नं तन्मयं यतः ॥१९॥\nमहाविद्योपनयना चिद्भवत्यभिधा सती ।\nसा जीवत्वेन बाह्यत्वं तदा द्वीन्द्विव पश्यति ॥२०॥\nस्वयमन्यैवमस्मीति भावयित्वा स्वभावतः ।\nअन्यतामिव संयाति स्वविकल्पात्मिकां स्वतः ॥२१॥\nअकलङ्केन रूपेण रूपं यत्सकलङ्कवत् ।\nसंसारसरितं प्राप्य चेतनेनैव चेतति ॥२२॥\nचिद्वपुः स्वयमेतेन ह्येकतामेति जीवताम् ।\nचित्तत्त्वस्यावभासेन जीवो जीवति तन्मयः ॥२३॥\nआतिवाहिकदेहोऽपि जीवतां समुपागतः ।\nभावनापञ्चकं भूत्वा द्रव्यमस्मीति वेत्त्यलम् ॥२४॥\nतद्द्रव्यं प्राणिना भुक्तमाशु गच्छति वीर्यताम् ।\nततोऽहं प्राणवाञ्जातो वेत्तीत्यनुभवात्मकम् ॥२५॥\nअहंतादिक्रमेणाशु पञ्चकानुभवभ्रमात् ।\nस्थावरं जंगमं सर्वं वेत्ति तत्तद्भवत्यलम् ॥२६॥\nकाकतालीययोगेन दृढाभ्यासक्षयेण च ।\nवासनान्तरसंश्लेषात्सूक्ष्ममाकारमुज्झति ॥२७॥\nद्वित्वस्वसंविदा द्वित्वमेकस्यैव प्रवर्तते ।\nपुंसो वेतालसंकल्पाद्वेताल इव भासुरः ॥२८॥\nअद्वित्ववेदनाद्वित्वमात्मनोऽपि निवर्तते ।\nन करोमीति संकल्पात्पुरुषस्येव कर्तृता ॥२९॥\nद्वित्वसंकल्पतो द्वित्वमेकस्यैव प्रवर्तते ।\nअद्वित्वसंविदा द्वित्वमनेकस्यापि नश्यति ॥३०॥\nपरमात्मतया द्वित्वं न किलात्मनि विद्यते ।\nअविकारादिमत्त्वेन सर्वगत्वेन सर्वदा ॥३१॥\nयत्स्वसंकल्परचितमसंकल्पक्षयं हि तत् ।\nयथा मुने मनोराज्यं गन्धर्वनगरं यथा ॥३२॥\nतथा संकल्पने क्लेशो न संकल्पविनाशने ।\nसंकल्पयक्षो गन्धर्वपुर्याः सृष्टौ न तु क्षये ॥३३॥\nपुष्टसंकल्पमात्रेण यदिदं दुःखमागतम् ।\nतदसंकल्पमात्रेण क्षयि कात्र कदर्थना ॥३४॥\nयत्किंचिदपि संकल्प्य नरो दुःखे निमज्जति ।\nन किंचिदपि संकल्प्य सुखमव्ययमश्नुते ॥३५॥\nसंकल्पव्यालनिर्मुक्ता न यदा तव चेतना ।\nन तदा नन्दनोद्याने त्वमुच्चैः परिराजसे ॥३६॥\nस्वविवेकानिलैः कृत्वा संकल्पजलदक्षयम् ।\nपरां निर्मलतामेहि शरदीव नभोन्तरम् ॥३७॥\nसंकल्पसरितं मत्तां मणिमन्त्रेण शोषय ।\nतत्रोह्यमानमात्मानं समाश्वास्य भवामनाः ॥३८॥\nसंकल्पानिलनिर्धूतं भ्रान्तं पर्णतृणांशवत् ।\nभूताकाशे चिदात्मानमवलम्ब्य विलोकय ॥३९॥\nस्वसंकल्पनकालुष्यं विनिवार्यात्मनात्मनः ।\nपरं प्रसादमासाद्य परमानन्दवान्भव ॥४०॥\nसर्वशक्तिमयो ह्यात्मा यद्यथा भावयत्यलम् ।\nतत्तथा पश्यति तदा स्वसंकल्पविजृम्भितम् ॥४१॥\nसंकल्पमात्रमेवेदं जगन्मिथ्यात्वमुत्थितम् ।\nअसंकल्पनमात्रेण ब्रह्मन्क्वापि विलीयते ॥४२॥\nसंकल्पवातवलितं जन्मजालकदम्बकम् ।\nअसंकल्पानिलस्पर्शाद्विश्राम्यति परे पदे ॥४३॥\nतृष्णाकरञ्जलतिकामिमां रूढिमुपागताम् ।\nसंकल्पमूलोद्धरणात्परिशोषवतीं कुरु ॥४४॥\nप्रतिभाससमुत्थानं प्रतिभासपरिक्षयम् ।\nयथा गन्धर्वनगरं तथा संसृतिविभ्रमः ॥४५॥\nप्रभुरस्मीति विस्मृत्य तावच्छोचति भूमिपः ।\nभूमिपोऽस्मीति संजाता यावन्नास्य हृदि स्मृतिः ॥४६॥\nनास्य तज्जातया ब्रह्मन्प्राक्स्मृतिर्वर्तमानया ।\nशरदेवोपगतया प्रावृड् जाड्यापवारिणी ॥४७॥\nघनप्रवाहयाऽकस्माच्चित्तेहा सैव वर्धते ।\nय एवोच्चैःस्वरस्तन्त्र्याः स एवाक्रामति श्रुतिम् ॥४८॥\nअहमेकोऽहमात्मास्मीत्येकां भावय भावनाम् ।\nतया भावनया युक्तः स एव त्वं भवस्यलम् ॥४९॥\nएवं ह्यसंभवदिदं त्वविरागभास्य-\nत्तत्सत्त्वमुत्तमपदं परमेकदेवः ।\nपूजासु पूजकसुपूजनपूज्यरूपं\nकिंचिन्नकिंचिदिव चित्तपदैकमूर्तिः ॥५०॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे पू० द्वैतैक्यप्रतिपादनं नाम त्रयस्त्रिंशः सर्गः ॥३३॥"
  }
]
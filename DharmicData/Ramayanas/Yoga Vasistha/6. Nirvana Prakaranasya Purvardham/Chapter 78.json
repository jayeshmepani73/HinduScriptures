[
  {
    "text": "श्रीवसिष्ठ उवाच ।\nएवं बहूनि वर्षाणि मिथुनं निर्भरस्पृहम् ।\nरेमे यौवनलीलाभिरमन्दाभिर्दिने दिने ॥१॥\nअथ यातेषु बहुषु वर्षेष्वावृत्तिशालिषु ।\nशनैर्गलिततारुण्ये भिन्नकुम्भादिवाम्भसि ॥२॥\nतरङ्गनिकराकारभङ्गुरव्यवहारिणि ।\nपातः पक्वफलस्येव मरणं दुर्निवारणम् ॥३॥\nहिमाशनिरिवाम्भोजे जरा निपतनोन्मुखी ।\nआयुर्गलत्यविरतं जलं करतलादिव ॥४॥\nप्रावृषीव लतातुम्बी तृष्णैका दीर्घतां गता ।\nशैलनद्या रय इव संप्रयात्येव यौवनम् ॥५॥\nइन्द्रजालमिवासत्यं जीवनं जीर्णसंस्थिति ।\nसुखानि प्रपलायन्ते शरा इव धनुश्च्युताः ॥६॥\nपतन्ति चेतो दुःखानि तृष्णा गृध्र इवामिषम् ।\nबुद्बुदः प्रावृषीवाप्सु शरीरं क्षणभङ्गुरम् ॥७॥\nरम्भागर्भ इवासारो व्यवहारो विचारगः ।\nसत्वरं युवता याति कान्तेवाप्रियकामिनः ॥८॥\nबलादरतिरायाता वैरस्यमिव पादपम् ।\nतदिह स्याच्छुभाकारं स्थिरं किमतिशोभनम् ॥९॥\nयदासाद्य पुनश्चेतो दशासु न विदूयते ।\nइति निर्णीय युग्मं तत्संसारव्याधिभेषजम् ॥१०॥\nचिरं विचारयामास शास्त्रमध्यात्मसंमतम् ।\nआत्मज्ञानैकमात्रेण संसृत्याख्या विषूचिका ॥११॥\nसंशाम्यतीति निश्चित्य तावास्तां तत्परायणौ ।\nतच्चित्तौ तद्गतप्राणौ तन्निष्ठौ तद्विदाश्रयौ ॥१२॥\nतदा तदर्चनपरौ तदीहौ तौ विरेजतुः ।\nतत्रैवातिघनाभ्यासौ बोधयन्तौ परस्परम् ॥१३॥\nतत्प्रीतौ तत्समारम्भावन्योन्यं तौ बभूवतुः ।\nअथ साविरतं राम रमणीयपदक्रमान् ॥१४॥\nश्रुत्वाध्यात्मविदां वक्राच्छास्त्रार्थांस्तारणक्षमान् ।\nइत्थं विचारयामास स्वमात्मानमहर्निशम् ॥१५॥\nअव्यापृता व्यापृता वा धिया धवलयेद्धया ।\nप्रेक्षे तावत्स्वमात्मानं किमहं स्यामिति स्वयम् ॥१६॥\nकस्यायमागतो मोहः कथमभ्युत्थितः क्व वा ।\nदेहस्तावज्जडो मूढो नाहमित्येव निश्चयः ॥१७॥\nआबालमेतत्संसिद्धं मतौ चैवानुभूयते ।\nकर्मेन्द्रियगणश्चास्मादभिन्नावयवात्मकः ॥१८॥\nअवयवावयविनोर्न भेदो जड एव च ।\nबुद्धीन्द्रियगणोऽप्येवं जड एवेति दृश्यते ॥१९॥\nप्रेर्यते मनसा यस्माद्यष्ट्येव भुवि लोष्टकः ।\nमनश्चैव जडं मन्ये संकल्पात्मकशक्ति यत् ॥२०॥\nक्षेपणैरिव पाषाणः प्रेर्यते बुद्धिनिश्चयैः ।\nबुद्धिर्निश्चयरूपैवं जडा सत्तैव निश्चयः ॥२१॥\nखातेनेव सरिन्नूनं साऽहंकारेण वाह्यते ।\nअहंकारोऽपि निःसारो जड एव शवात्मकः ॥२२॥\nजीवेन जन्यते यक्षो बालेनेव भ्रमात्मकः ।\nजीवश्च चेतनाकाशो वातात्मा हृदये स्थितः ॥२३॥\nसुकुमारोऽन्तरन्येन केनापि परिजीवति ।\nअहो नु ज्ञातमेतेन चेत्योल्लेखकलङ्किना ॥२४॥\nजीवो जीवति जीर्णेन चिद्रूपेणात्मरूपिणा ।\nचेत्यभ्रमवता जीवश्चिद्रूपेणैव जीवति ॥२५॥\nआमोदः पवनेनेव खातेनेव सरिद्रयः ।\nअसत्यजडचेत्यांशचयनाच्चिद्वपुर्जडम् ॥२६॥\nमहाजलगतो ह्यग्निरिव रूपं स्वमुज्झति ।\nसद्वासद्वा यदाभाति चित्समाधौ सति स्वतः ॥२७॥\nस्वरूपमलमुत्सृज्य तदेव भवति क्षणात् ।\nएवं चिद्रूपमप्येतच्चेत्योन्मुखतया स्वयम् ॥२८॥\nजडं शून्यमसत्कल्पं चैतन्येन प्रबोध्यते ।\nइति संचिन्त्य चूडाला केनैषा चित्प्रचेतनी ॥२९॥\nइति संचिन्तयामास चिरायेत्थं व्यबुध्यत ।\nअहो नु चिरकालेन ज्ञातं ज्ञेयमनामयम् ॥३०॥\nयद्वै विज्ञेयतां कृत्वा न कश्चिद्धीयते पुनः ।\nएते हि चिद्विलासान्ता मनोबुद्धीन्द्रियादयः ॥३१॥\nअसन्तः सर्व एवाहो द्वितीयेन्दुपदस्थिताः ।\nमहाचिदेकैवास्तीह महासत्तेति योच्यते ॥३२॥\nनिष्कलङ्का समा शुद्धा निरहंकाररूपिणी ।\nशुद्धसंवेदनाकारा शिवं सन्मात्रमच्युतम् ॥३३॥\nसकृद्विभाता विमला नित्योदयवती सदा ।\nसा ब्रह्मपरमात्मादिनामभिः परिगीयते ॥३४॥\nचेत्यचेतनचित्तादि नास्या भिन्नं न मानतः ।\nतयैषा चैत्यते चिच्छ्रीः सैषाद्या चिदिति स्मृता ॥३५॥\nअचेत्यं यदिदं चित्त्वं तत्तस्या रूपमक्षतम् ।\nमनोबुद्धीन्द्रियाद्यर्थरूपैः सैव विजृम्भते ॥३६॥\nतरङ्गकणकल्लोलकलनेयं चिदात्मनि ।\nजगद्रूपपदार्थानां सत्ता स्फुरति मातरि ॥३७॥\nयदिदं तत्परं रूपं तस्याः खलु महाचितेः ।\nशुद्धचिन्मणिवत्सा हि सेयं समसमोदिता ॥३८॥\nअनन्ययैव या शत्तया जगज्जृम्भिकया स्थिता ।\nसत्ता मायातिरेकेण नान्या संभवतीह हि ॥३९॥\nविचित्रतेव भाण्डानां ननु हेमतया यथा ।\nसा तथोदेति तद्रूपमात्मानं चेतति स्वयम् ॥४०॥\nस्वचित्तेन द्रवत्वेन तरङ्गादित्वमम्बुषु ।\nमहाचितौ जगच्चित्तादुदेतीवानुदेत्यपि ॥४१॥\nतदात्मैव यथा यातो रूपवान् जलधौ द्रवात् ।\nएवं चिन्मात्रमेवाहमनहंभावमाततम् ॥४२॥\nन तस्य जन्ममरणे न तस्य सदसद्गती ।\nन नाशः संभवत्यस्य चिन्मात्रनभसः क्वचित् ॥४३॥\nअच्छेद्योऽयमदाह्योऽयं चिदादित्योऽतिनिर्मलः ।\nआहो नु चिरकालेन शान्तास्मि परिनिर्वृता ॥४४॥\nनिर्वामि भ्रमनिर्मुक्तमासे निर्मन्दराब्धिवत् ।\nअसदाभासमत्यच्छमनन्तमजमच्युतम् ॥४५॥\nआत्माकाशमनाबाधममलं परमं चिरम् ।\nअनन्तमिदमाकाशं फलौघाश्चाफलादिकाः ॥४६॥\nसुरासुरयुतं विश्वमेतन्मयमकृत्रिमम् ।\nपुंस्त्वकर्ममयी सेना सर्वं मृन्मात्रकं यथा ॥४७॥\nद्रष्टृदृश्यमयी सत्ता चिन्मात्रैक्यमयी तथा ।\nइदमैक्यमिदं द्वित्वमहं नाहमितीति च ॥४८॥\nक इव भ्रमसंमोहः कथं कस्य कुतः क्व वा ।\nस्वमनन्तमनायासमुपशान्तास्मि संस्थिता ॥४९॥\nनिर्वाणपरिनिर्वाणा गतमासे गतज्वरम् ।\nअचेतनं चेतन वा योऽयमाभाति चेतति ॥५०॥\nभासमानात्म तद्रूपं खं महाचिति संस्थितम् ।\nनेदं नाहं न चान्यच्च न भावाभावसंभवः ।\nशान्तं सर्वं निरालम्बं केवलं संस्थितं परम् ॥५१॥\nइत्थंविचारणपरा परमप्रबोधा-\nद्बुद्ध्वा यथास्थितमिदं परमात्मतत्त्वम् ।\nसंशान्तरागभयमोहतमोविलासा\nशान्ता बभूव शरदम्बरलेखिकेव ॥५२॥"
  },
  {
    "text": "इत्यार्षे श्रीवासिष्ठमहारामायणे वा० दे० मो० निर्वाणप्रकरणे पूर्वार्धे चूडालाप्रबोधो नामाष्टसप्ततितमः सर्गः ॥७८॥"
  }
]
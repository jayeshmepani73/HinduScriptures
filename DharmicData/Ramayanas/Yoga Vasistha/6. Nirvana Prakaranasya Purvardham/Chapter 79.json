[
  {
    "text": "श्रीवसिष्ठ उवाच ।\nदिनानुदिनमित्येषा स्वात्मारामतया तया ।\nनित्यमन्तर्मुखतया बभूव प्रकृतिस्थिता ॥१॥\nनीरागा निरुपासङ्गा निर्द्वन्द्वा निःसमीहिता ।\nन जहाति न चादत्ते प्रकृताचारचारिणी ॥२॥\nपरितीर्णभवाम्भोधिः शान्तसंदेहजालिका ।\nपरमात्ममहालाभपरिपूर्णान्तरात्मना ॥३॥\nविश्रान्ता सुचिरं श्रान्ता घनलब्धपदान्तरे ।\nसर्वोपमातीततया जगामाव्यपदेश्यताम् ॥४॥\nइति सा भामिनी तस्य चूडाला वरवर्णिनी ।\nस्वल्पेनैव हि कालेन ययौ विदितवेद्यताम् ॥५॥\nयथायमागतः कश्चिज्जागतः स्पन्दविभ्रमः ।\nतथा विलीयते सर्वं तत्त्वज्ञानवति स्वयम् ॥६॥\nअदृष्टसकले शान्ते पदे विश्रान्तिमेत्य सा ।\nरराज शरदच्छाभ्रमालेव गतसंभ्रमा ॥७॥\nअनाकुला समालोकमसंबन्धात्मनात्मनि ।\nजरद्गवीव शैलाग्रं सतृणं प्राप्य संस्थिता ॥८॥\nस्वविवेकघनाभ्यासवशादात्मोदयेन सा ।\nशुशुभे शोभना पुष्पलतेवाभिनवोद्गता ॥९॥\nअथ तामनवद्याङ्गीं कदाचित्स शिखिध्वजः ।\nअपूर्वशोभामालोक्य स्मयमान उवाच ह ॥१०॥\nभूयो यौवनयुक्तेव मण्डितेव पुनःपुनः ।\nअधिकं राजसे तन्वि जगद्राजवती यथा ॥११॥\nप्रपीतामृतसारेव लब्धा लभ्यपदेव च ।\nआनन्दापूरपूर्णेव राजसे नितरां प्रिये ॥१२॥\nउपशान्तं च कान्तं च दधाना सुन्दरं वपुः ।\nअभिभूयेन्दुमायासि श्रियं कामपि कामिनि ॥१३॥\nअभोगकृपणं शान्तमूर्जितं समतां गतम् ।\nगम्भीरं च प्रशान्तं च चेतः पश्यामि ते प्रिये ॥१४॥\nतृणीकृत्य त्रिभुवनं पीताखिलजगद्रसम् ।\nअनन्तोड्डामरं सौम्यं मनः पश्यामि ते प्रिये ॥१५॥\nन केनचिन्महाभागे विभवानन्दवस्तुना ।\nचेतस्तव तुलामेति मरुक्षीराब्धिसुन्दरम् ॥१६॥\nतैरेव बालकदलीमृणालाङ्कुरकोमलैः ।\nअङ्गैः स्थितिमनुप्राप्तैर्वृद्धिं यातेव लक्ष्यसे ॥१७॥\nतथा तेनैव तेनैव संनिवेशेन संस्थिता ।\nअन्यतामुपयातासि लतेव ऋतुपर्यये ॥१८॥\nकिं त्वया पीतममृतं प्राप्तं साम्राज्यमेव वा ।\nअमृत्युमेव संप्राप्ता प्रयोगायोगयुक्तितः ॥१९॥\nराज्याच्चिन्तामणेर्वापि त्रैलोक्याद्वा त्वयाधिकम् ।\nअप्राप्तं किमनुप्राप्तं नीलोत्पलविलोचने ॥२०॥\nचूडालोवाच ।\nनाकिंचित्किंचिदाकारमिदं त्यक्त्वाहमागता ।\nनकिंचित्किंचिदाकारं तेनास्मि श्रीमती स्थिता ॥२१॥\nइदं सर्वं परित्यज्य सर्वमन्यन्मयाश्रितम् ।\nयत्तत्सत्यमसत्यं च तेनास्मि श्रीमती स्थिता ॥२२॥\nयत्किंचिद्यन्न किंचिच्च तज्जानामि यथास्थितम् ।\nयथोदयं यथानाशं तेनास्मि श्रीमती स्थिता ॥२३॥\nभोगैरभुक्तैस्तुष्यामि भुक्तैरिव सुदूरगैः ।\nन हृष्यामि न कुप्यामि तेनास्मि श्रीमती स्थिता ॥२४॥\nएकैवाकाशसंकाशे केवले हृदये रमे ।\nन रमे राजलीलासु तेनास्मि श्रीमती स्थिता ॥२५॥\nआत्मन्येव हि तिष्ठामि ह्यासनोद्यानसद्मसु ।\nन भोगेषु न लज्जासु तेनाहं श्रीमती स्थिता ॥२६॥\nजगतां प्रभुरेवास्मि नकिंचिन्मात्ररूपिणी ।\nइत्यात्मन्येव तुष्यामि तेनाहं श्रीमती स्थिता ॥२७॥\nइदं चाहमिदं नाहं सत्या चाहं न चाप्यहम् ।\nसर्वमस्मि न किंचिच्च तेनाहं श्रीमती स्थिता ॥२८॥\nन सुखं प्रार्थये नार्थं नानर्थं नेतरां स्थितिम् ।\nयथाप्राप्तेन हृष्यामि तेनाहं श्रीमती स्थिता ॥२९॥\nतनुविद्वेषराजाभिः प्रज्ञाभिः शास्त्रदृष्टिभिः ।\nरमे सह वयस्याभिस्तेनाहं श्रीमती स्थिता ॥३०॥\nपश्यामि यन्नयनरश्मिभिरिन्द्रियैर्वा\nचित्तेन चेह हि तदङ्ग नकिंचिदेव ।\nपश्यामि तद्विरहितं तु नकिंचिदन्तः\nपश्यामि सम्यगिति नाथ चिरोदयास्मि ॥३१॥"
  },
  {
    "text": "इत्यार्षे श्रीवासिष्ठमहारामायणे वाल्मी० दे० मोक्षोपायेषु निर्वाणप्रकरणे पू० चू० चूडालात्मलाभो नामैकोनाशीतितमः सर्गः ॥७९॥"
  }
]
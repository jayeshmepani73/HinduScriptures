[
  {
    "text": "श्रीवसिष्ठ उवाच ।\nईषद्दृष्टो यथा तेन भिक्षुणा चेतसि भ्रमः ।\nभूतं प्रयत्नमेवैष पृथक्कृत्वा सुपश्यति ॥१॥\nसर्वस्याभासजीवस्य मृतिजन्ममयी स्थितिः ।\nभवत्येव चिदाकाशरूपिण्येवाकृतिं गता ॥२॥\nपृथक्कृत्यैक्यमभ्येति स्वात्मा संसारखण्डकम् ।\nसर्व एव मृतो जन्तुः पृथक्स्वप्ननिभात्मकम् ॥३॥\nएवंततस्वरूपोऽपि देही चामोक्षमाकुलः ।\nजीवयूथं मया तुभ्यं कथितं कथयाऽनया ॥४॥\nपरात्प्रस्पन्दितात्मेति न भिक्षू राम केवलम् ।\nमोहान्मोहान्तरं याति जीवोऽहरहरेव नः ॥५॥\nपर्वताग्रपरिभ्रष्टो ह्यधोध उपलो यथा ।\nपरमात्मपरिभ्रष्टो जीवः स्वप्नमिमं दृढम् ॥६॥\nपश्यत्यस्मादपि स्वप्नाद्याति स्वप्नान्तरं पुनः ।\nस्वप्नात्स्वप्ने विनिपतन्मृषैवेदं दृढं किल ॥७॥\nपरिपश्यति जीवोऽन्तर्मायया जर्जरीकृतः ।\nक्वचित्केनचिदेवेह कदाचिदपि वा स्वयम् ॥८॥\nदेहनाम्नोऽहमित्यन्तो मुच्यते स्वं प्रपद्यते ।\nश्रीराम उवाच ।\nअहो नु विषमो मोहो जीवस्यास्योपजायते ॥९॥\nयथा सुप्तस्य स्तोकेन नानाकारविकारया ।\nमिथ्याज्ञानोग्रयामिन्या मायया निपतत्यलम् ॥१०॥\nअहो नु खलु वैषम्यं भीमं निजवदुच्यते ।\nभगवन्सर्वदा सर्वं सर्वदैव जगत्स्थितौ ॥११॥\nत्वया संभवतीत्युक्तं यथा तच्चानुभूयते ।\nएवंगुणविशिष्टात्मा तन्मोहात्मा स भिक्षुकः ॥१२॥\nक्वचिदस्ति न वास्त्यन्तरालोक्य कथयाशु मे ।\nश्रीवसिष्ठ उवाच ।\nअद्य रात्रौ समाधिस्थस्त्रिलोकीमठिकामिमाम् ॥१३॥\nभिक्षुरेकोऽस्तिनास्तीति प्रेक्ष्य प्रातर्वदाम्यहम् ।\nवाल्मीकिरुवाच ।\nमुनौ चैवं कथयति बहिर्मध्याह्नडिण्डिमः ॥१४॥\nउदभूत्प्रलयक्षुब्धघनगर्जितमांसलः ।\nतत्यजुः पादयोस्तस्य पुष्पाञ्जलिपरम्पराः ॥१५॥\nमृषाः पौरा विटपिनः पुष्पं वातधुता इव ।\nपूजयित्वा मुनिश्रेष्ठानुदतिष्ठन्स्वविष्टरात् ॥१६॥\nसभा तदनु सोत्तस्थौ सप्रणामपरम्परा ।\nक्रमेण ह्यस्तनेनैव जग्मुः खेचरभूचराः ॥१७॥\nस्वास्पदेषु यथाशास्त्रमहर्व्यापारमादृताः ।\nसर्वे संपादयामासुर्निजधर्मं क्रमोचितम् ॥१८॥\nचिन्तयन्तो मुनिप्रोक्तं महीचरनभश्चराः ।\nज्ञानं क्षपां क्षणमिव निन्युः कल्पमिवापि च ॥१९॥\nप्रातः पुनः प्रसृतकार्यपरम्परेऽस्मि-\nञ्जाते जने खचरभूचरभूतसङ्घः ।\nआख्यानलोकरचनेन तथैव तस्था-\nवन्योन्यसंवदनपूजितपूज्यलोकः ॥२०॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे पू० विद्योतरविस्मयवर्णनं नाम पञ्चषष्टितमः सर्गः ॥६५॥"
  }
]
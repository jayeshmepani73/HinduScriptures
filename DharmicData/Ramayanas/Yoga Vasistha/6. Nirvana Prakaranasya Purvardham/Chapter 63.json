[
  {
    "text": "श्रीवसिष्ठ उवाच ।\nस कदाचिद्ददर्शाथ रुद्रं रुद्रपुरे खगः ।\nवैरिञ्चनलिनीनाललीलालाभेन लीलया ॥१॥\nतत्र बुद्धिरभूत्तस्य रुद्रोऽहमिति निश्चिता ।\nप्रतिबिम्बवदादर्शे द्रागित्येव हि बिम्बिता ॥२॥\nरुद्रभूतवपुस्तत्र तनुं तत्याज तामसौ ।\nगन्धः पवनतां गच्छन्कुसुमस्तबकं यथा ॥३॥\nस रुद्रो रुद्रभवने विजहार यथेच्छया ।\nतैस्तैः शिवपुराचारैर्गणकोटिगरिष्ठया ॥४॥\nरुद्रस्त्वनुत्तमज्ञानविलासैकतया तया ।\nस्वप्नशेषं च वृत्तान्तमपश्यत्प्राक्तनं धिया ॥५॥\nनिरावरणविज्ञानवपुः स भगवांस्तदा ।\nउवाच स्वयमेकान्ते स्वस्वप्नशतविस्मितः ॥६॥\nअहो तु चित्रा मायेयं तता विश्वविमोहिनी ।\nअसत्यैवापि सद्रूपा मरुभूमिषु वारिवत् ॥७॥\nइति प्रथममाज्ञातं चिद्योऽहं चित्ततां गतः ।\nसर्वसंपन्नसर्वज्ञगगनादिविभावनात् ॥८॥\nयदृच्छया स्थितो जीवो भूततन्मात्ररञ्जितः ।\nकस्मिंश्चिदभवत्सर्गे भिक्षुरक्षुभितोऽभितः ॥९॥\nतेनावयवबन्धेन बहिः स्वैरविहारिणी ।\nलीलाऽविलुलिताकारा यदा रम्येति भावतः ॥१०॥\nसर्वभावोपमर्देन तदभ्यासवशात्तदा ।\nतामेव सोऽन्वभूद्भिक्षुस्त्यक्त्वान्यं मननोदयम् ॥११॥\nचमत्कृतिश्चेतसि या रूढा सैव विजृम्भते ।\nवल्ली त्यजति नैदाघी पीतमप्यम्बु माधवम् ॥१२॥\nस भिक्षुर्जीवटो भूत्वा जन्तुर्जरठवासनः ।\nतेषु देहेषु बभ्राम रन्ध्रेष्विव पिपीलिका ॥१३॥\nआत्मनि द्विजभक्तत्वात्सोऽपश्यद्द्विजतामथ ।\nभावाभावविपर्यासे बलवानेव वर्धते ॥१४॥\nसामन्ततामवापासौ विप्रः संततचिन्तिताम् ।\nसातत्येन रसः पतिः फलतामेति पादपे ॥१५॥\nराज्यार्थं धर्मकार्याणां कर्तृत्वात्सोऽभवन्नृपः ।\nसकामुकतया राजा सुरस्त्रीत्वमवाप ह ॥१६॥\nलोला लोचनलोभेन सा मृगी रसशालिनी ।\nबभूव वासनामोहश्चाहो दुःखाय जन्तुषु ॥१७॥\nमृगी सा बत चित्तस्था बभूव विपिने लता ।\nअवश्यंभावि लवनं लतिकाऽनुबभूव ह ॥१८॥\nअन्तःसंज्ञाचिराभ्यस्तं भ्रमरत्वमथात्मनि ।\nसाऽपश्यत्सावमर्देन तदा तद्भावभाविता ॥१९॥\nसवारणखुरक्षोदमनुभूयाथ भावितम् ।\nभूयोभूयः प्रबभ्राम महासंसृतिसंभ्रमान् ॥२०॥\nसंसारशतपर्यन्ते रुद्रः सोऽहमहं स्थितः ।\nअस्मिन्संसारसंरम्भे स्वमनोमात्रसंभ्रमे ॥२१॥\nएवमत्यन्तचित्रासु संसारारण्यभूमिषु ।\nबह्वीष्वहमतिभ्रान्तस्त्वशून्यास्विव भूरिशः ॥२२॥\nकस्मिंश्चिदभवं सर्गे त्वहं जीवटनामकः ।\nकस्मिंश्चिद्ब्राह्मणश्रेष्ठः कस्मिंश्चिद्वसुधाधिपः ॥२३॥\nहंसः पद्मवने भूत्वा विन्ध्यकच्छे च वारणः ।\nहरिणो देहयन्त्रादौ दशामहमिमां गतः ॥२४॥\nअत्र वर्षसहस्राणि चतुर्युगशतानि च ।\nसमतीतान्यनन्तानि दिनर्तुचरितानि च ॥२५॥\nमम प्रथममेव प्राक्चलितस्य परात्पदात् ।\nतत्त्वज्ञानितया रूढो भिक्षुत्वे योग्यताक्रमः ॥२६॥\nभूयोभूयोऽप्यतिक्रम्य गतश्च ब्रह्महंसताम् ।\nस एव प्राक्तनोऽभ्यासः फलितः संगमोदयात् ॥२७॥\nदृढाभ्यासो य एवास्य जीवस्योदेत्यविघ्नतः ।\nसोऽत्यन्तमरसेनापि तमेवाश्वनुधावति ॥२८॥\nकाकतालीययोगेन कदाचित्साधुसंगमात् ।\nअशुभो भावनाभ्यासो जीवस्य विनिवर्तते ॥२९॥\nसंगत्यधिगतं चैष केवलं स्वोदयं प्रति ।\nप्राक्तनो वासनाभ्यासो हातुरुद्यममीक्षते ॥३०॥\nयच्चेहाभ्यस्यतेऽजस्रं यच्च देहान्तरेऽपि च ।\nजाग्रत्स्वप्नेष्वसदपि तत्सदित्यनुभूयते ॥३१॥\nतत्तदर्थक्रियाकारि दुःखाय च सुखाय च ।\nउदेति भावनं तस्माद्भावनाभावनं जयः ॥३२॥\nभावनैव स्वमात्मानं देहोऽयमिति पश्यति ।\nअसत्तामात्रविस्तारं गुल्मकत्वमिवाङ्कुरः ॥३३॥\nभावना प्रेक्ष्यमाणैषा न किंचिदिह शिष्यते ।\nन च विद्यत एवेति तद्भ्रमेणालमस्तु नः ॥३४॥\nभ्रमस्य जागतस्यास्य जातस्याकाशवर्णवत् ।\nअसंवेदनमात्रैकं मार्जनायालमस्तु नः ॥३५॥\nअसन्मयीस्वरूपैषा परं सत्तैव लालनी ।\nवर्तते चेद्विनोदाय किंचित्सा न करिष्यति ॥३६॥\nतत्तान्सर्वान्स्वसंसारानुत्थायालोकयाम्यहम् ।\nसम्यगालोकदानेन तेभ्य एकीकरोम्यहम् ॥३७॥\nइति संचिन्त्य रुद्रोऽसौ तं सर्गं प्रजगाम ह ।\nयत्र भिक्षुर्विहारस्थः सुप्तः शव इव स्थितः ॥३८॥\nबोधयित्वाथ तं भिक्षुं चेतसा चेतनेन च ।\nयोजयामास सस्मार भिक्षुरप्यात्मनो भ्रमम् ॥३९॥\nरुद्रमात्मानमालोक्य जीवटादिमयं तथा ।\nबोधादविस्मयार्होऽपि स भिक्षुर्विस्मयं ययौ ॥४०॥\nअथ रुद्रस्तथा भिक्षुर्द्वावेवोत्थाय जग्मतुः ।\nक्वापि जीवटसंसारं चिदाकाशैककोणगम् ॥४१॥\nतत्र तद्भवनं गत्वा तद्द्वीपं तच्च मण्डलम् ।\nविषयं तत्पुरं तच्च तं च पाणावसिग्रहम् ॥४२॥\nसुप्तं ददृशतुर्नष्टसंज्ञं जीवटकं शवम् ।\nस्थापयित्वा वपुर्भावं प्रभान्तं भवभूमिषु ॥४३॥\nतं प्रबोध्य नियोज्याशु चेतसा चेतनेन च ।\nएकरूपास्त्रिरूपास्ते रुद्रजीवटभिक्षुकाः ॥४४॥\nबोधवन्तोऽप्यबुद्धाभा विस्मिता अप्यविस्मिताः ।\nबभुस्तूष्णींस्थिताश्चित्रकृताकारा इव क्षणम् ॥४५॥\nअथ जग्मुश्च ते सर्वे क्वचिद्व्योमनि संस्थितम् ।\nविप्रसंसारमारब्धं परिभूतसघुंघुमम् ॥४६॥\nते तत्र भुवनं गत्वा तद्वीपं तच्च मण्डलम् ।\nविषयं तच्च तं ग्रामं प्रापुस्तं ब्राह्मणालयम् ॥४७॥\nविप्रं ते ददृशुः सुप्तं कलत्रवलितं गृहे ।\nकण्ठे गृहीतं ब्राह्मण्या बहिर्जीवमिव स्थितम् ॥४८॥\nतं प्रबोध्य नियोज्याशु चेतसा चेतनेन च ।\nतत्स्थास्ते बहवोऽप्यन्ये सविस्मयविविस्मयाः ॥४९॥\nअथ जग्मुश्चिदाकाशकचितं चेतितं चितेः ।\nसामन्तं नृपसंसारं भ्रमणाभोगसुन्दरम् ॥५०॥\nततस्ते भुवनं प्राप्तास्तद्द्वीपं तच्च मण्डलम् ।\nसामन्तं ददृशुर्मत्तं सुप्तं पर्यङ्कपङ्कजे ॥५१॥\nहेमावदातं हेमांग्या निहितं कुचकोटरे ।\nभ्रमर्येवान्वितं पद्मकोशसुप्तं मधुव्रतम् ॥५२॥\nकान्ताभिरभ्यावलितं मञ्जरीभिरिव द्रुमम् ।\nदीपजालकमध्यस्थं रत्नौघ इव काञ्चनम् ॥५३॥\nतं प्रबोध्य नियोज्याशु चेतसा चेतनेन च ।\nतत्स्थास्ते बहवोऽप्येके सविस्मयविविस्मयाः ॥५४॥\nअथ ते राजसंसारं जग्मुस्तत्र विबोध्य तम् ।\nचेतसैवमथान्यासु भ्रेमुः संसारभूमिषु ॥५५॥\nप्राप्य तां ब्रह्महंसेहां रुद्रतां सर्व एव ते ।\nसमाजग्मुर्विरेजुश्च रुद्राणामुत्तमं शतम् ॥५६॥\nएकसंविद्भिन्नतनु चित्रचेष्टितवेष्टितम् ।\nएकरूपमनेकाभं रूपं तत्पारमेश्वरम् ॥५७॥\nरुद्राणां तच्छतमथ निरावरणचिन्मयम् ।\nसर्वसंसारसंबन्धि स्थितं सर्वजगत्स्थितम् ॥५८॥\nशतरुद्रशतानीह सन्ति राम महान्ति हि ।\nएतदेकादशं विद्धि संसारं प्रतिसंस्थितम् ॥५९॥\nयो योऽभितः स जीवस्य संसारः समुदेति हि ।\nतत्राप्रबुद्धा जीवौघाः पश्यन्ति न परस्परम् ॥६०॥\nमिलन्ति हि मनोबुद्धास्तरङ्गा इव वारिधौ ।\nअप्रबुद्धास्तु तन्मात्रनिष्ठा लोष्टवदास्थिताः ॥६१॥\nयथा द्रवत्वाद्वीच्यम्बु त्वन्योन्यं संमिलत्यलम् ।\nतथा प्रबुद्धा जीवौघा मिथश्चित्त्वान्मिलन्त्यलम् ॥६२॥\nप्रत्येकमुदिते चैते संसारे जीवराशयः ।\nचिद्धातोः सर्वगत्वेन त्वसत्याः सत्यवत्स्थिताः ॥६३॥\nयद्यदाखन्यते भूमेस्तत्तन्नाम यथा नभः ।\nसर्वगायाश्चितेर्यद्यदुह्यते तत्तथैव चित् ॥६४॥\nसर्वप्रपञ्चभूतानि यथानुभवसीह हि ।\nतथेह सर्वभूतात्म चित्त्वं सर्वत्र विद्यते ॥६५॥\nयच्छालभञ्जिका वृक्षे शैले श्वभ्रे गतेऽन्तकम् ।\nप्रेक्ष्यते तद्वदेकात्मा तथा चिति जगत्स्थितम् ॥६६॥\nअवेदने परे शुद्धे वेदनं यज्जगत्स्थितम् ।\nअकारणमचैतन्यं शून्यत्वेन यथा नभः ॥६७॥\nविद्यते वेदनं दृश्यबन्धो मोक्षस्त्ववेदनम् ।\nयदेव रुचिरं ते स्यात्तदेवाशु दृढीकुरु ॥६८॥\nसर्गासर्गौ बन्धमोक्षौ वेदनावेदनात्मकौ ।\nअभिन्नौ बोधनाच्चोभौ यथेच्छसि तथा कुरु ॥६९॥\nअसंवित्तेस्तु यन्नास्ति तन्नाशे का कदर्थना ।\nतूष्णींभावेन यत्प्राप्यं प्राप्तमेवाशु विद्धि तत् ॥७०॥\nयद्वै वेदनमात्रात्म तदंगावेदनक्षयम् ।\nतद्वेदनं वेदनाया यदिष्टं तत्समाचरेत् ॥७१॥\nवीचिर्यथाम्भसः स्पन्दो जगच्चैव तथा चितौ ।\nएतावन्मात्र एवात्र भेदो यद्रघुनन्दन ॥७२॥\nदेशकालस्वरूपेषु सत्सु वीच्यादिताम्भसि ।\nजगदादौ तु देशाद्या असन्तो जगतीक्षिताः ॥७३॥\nआभास्वरं त्रिजगदित्यतिभाति भास्व-\nत्स्वं वेदनं विदनमेव चितेः स्वरूपम् ।\nवाचि स्थितं भवति चैतदुपोह भेद-\nक्लिष्टं प्रशान्तवचनस्तु शिवः परात्मा ॥७४॥\nसंवेदनं सर्वं इतीह शब्दा-\nदर्थादभिन्नौ न कदाचिदेतौ ।\nवीच्यम्भसी द्वे इति नोचितोक्ति-\nयस्याज्ञतायां त्विदमेव युक्तम् ॥७५॥"
  },
  {
    "text": "इत्यार्षे श्रीवासिष्ठमहारामायणे वाल्मी० दे० मो० निर्वाणप्रकरणे पू० जीवटोपाख्याने स्वप्नशतरुद्रीयकथनं नाम त्रिषष्टितमः सर्गः ॥६३॥"
  }
]
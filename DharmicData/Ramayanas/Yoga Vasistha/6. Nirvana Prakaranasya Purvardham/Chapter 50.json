[
  {
    "text": "श्रीराम उवाच ।\nज्ञातं ज्ञातव्यमखिलं दृष्टं द्रष्टव्यमक्षतम् ।\nपरेण परिपूर्णाः स्मो ब्रह्मज्ञानामृतेन ते ॥१॥\nपूर्णात्पूर्णमिदं पूर्णं पूर्णात्पूर्णं प्रसूयते ।\nपूर्णेनापूरितं पूर्णं स्थिता पूर्णे च पूर्णता ॥२॥\nलीलयेदं तु पृच्छामि भूयोबोधाभिवृद्धये ।\nबालस्येव पिता ब्रह्मन्न कोपं कर्तुमर्हसि ॥३॥\nश्रोत्रं चक्षुः स्पर्शनं च रसनं घ्राणमेव च ।\nविद्यमानमपि ब्रह्मन्दृश्यमानमपि स्फुटम् ॥४॥\nकथं मृतस्य वै जन्तोर्विषयं स्वं न पश्यति ।\nजीवतश्च कथं सर्वं विषयं स्वं प्रपश्यति ॥५॥\nकथं घटादिबाह्यत्वमिन्द्रियाणि जडान्यपि ।\nशरीरेऽनुभवन्त्यन्तःपुनर्नानुभवन्त्यपि ॥६॥\nअयःशलाकोपमयोर्घटादीन्द्रिययोः किल ।\nअश्लिष्टयोरन्तरसौ कथं तन्नोदिता मिथः ॥७॥\nजानन्नपि यदेतान्वै विशेषाञ्छतधा पुनः ।\nपृच्छामि तदशेषेण कथयस्वानुकम्पया ॥८॥\nश्रीवसिष्ठ उवाच ।\nइन्द्रियाद्यपि चित्तादि घटाद्यपि न किंचन ।\nपृथक् संभवतीहाङ्ग निर्मलाच्चेतनादृते ॥९॥\nगगनादपि याऽच्छा चित्तया रूपं स्वमात्मना ।\nचित्त्वात्पुर्यष्टकत्वेन भाववृत्त्यैव भावितम् ॥१०॥\nतदेव च प्रकृतितां गतं जगदवस्थितेः ।\nतस्या अवयवाज्जातमिन्द्रियादि घटादि च ॥११॥\nपुर्यष्टकत्वमायातं यच्चित्तं स्वस्वभावतः ।\nस्व एवावयवस्तस्मिन्घटादि प्रतिबिम्बति ॥१२॥\nश्रीराम उवाच ।\nजगत्सहस्रनिर्माणमहिम्नो दर्पणस्य च ।\nपुर्यष्टकस्य भगवन्रूपं कथय कीदृशम् ॥१३॥\nश्रीवसिष्ठ उवाच ।\nअनाद्यन्तं जगद्बीजं यद्ब्रह्मास्ति निरामयम् ।\nभारूपं शुद्धचिन्मात्रं कलाकलनवर्जितम् ॥१४॥\nकलनोन्मुखतां यातमन्तर्जीव इति स्मृतः ।\nस जीवः खलु देहेऽस्मिंश्चिनोति स्पन्दते स्फुटम् ॥१५॥\nअहंभावादहंकारो मननान्मन उच्यते ।\nबोधनिश्चयतो बुद्धिरिन्द्रदृष्टेस्तथेन्द्रियम् ॥१६॥\nदेहभावनया देहो घटभावनया घटः ।\nएष एव स्वभावात्मा जनैः पुर्यष्टकं स्मृतः ॥१७॥\nज्ञत्वकर्तृत्वभोक्तृत्वसाक्षित्वाद्यभिपातिनी ।\nया संविज्जीव इत्युक्ता तद्धि पुर्यष्टकं विदुः ॥१८॥\nकाले काले ततो जीवस्त्वन्योन्यो भवति स्वतः ।\nभाविताकारयानन्तवासनाकणिकोदयम् ॥१९॥\nपुर्यष्टकस्वभावेन कालेनाकारमृच्छति ।\nयथावासनतः सेकाद्बीजं पल्लवतामिव ॥२०॥\nआकारोऽहं शरीरादि स्थावरादि चरादि च ।\nनाहमाद्यश्चिदात्मेति मिथ्या ज्ञानेन चेतति ॥२१॥\nभ्रमत्येव जगज्जीवो वासनावलितश्चिरम् ।\nऊर्ध्वाधोगमनैरब्धौ काष्ठं वीचिहतं यथा ॥२२॥\nकश्चिद्विशुद्धजातित्वाद्भवबन्धादनन्तरम् ।\nबुद्ध्वात्मानं समभ्येति पदमाद्यन्तवर्जितम् ॥२३॥\nकश्चित्कालेन बहुना भुक्तयोनिगणातुरः ।\nआत्मज्ञानवशादेति परमं पदमात्मनः ॥२४॥\nएवंरूपश्च सुमते जीवो यातः शरीरताम् ।\nनेत्रादिना घटाद्यन्तर्यथा वेत्ति तथा श्रृणु ॥२५॥\nचित्त्वस्य कलनान्तस्य संप्रयातस्य जीवताम् ।\nमनःषष्ठेन्द्रियग्रामो देहोऽयमवतिष्ठते ॥२६॥\nयदान्यः सर्वदेहेभ्यः खे पतत्यक्षरूपिणा ।\nतदा तज्जीवसंस्पर्शाज्जीवात्मैकत्वमृच्छति ॥२७॥\nबाह्यार्थवेदने नित्यं संबन्धोऽक्षस्य कारकः ।\nसमन्वितस्य चित्तेन न मुक्तस्य कदाचन ॥२८॥\nयद्यदच्छतरं तस्मिन्नभःस्थं प्रतिबिम्बति ।\nजीवेन भवति श्लिष्टो बहिर्जीवोऽप्यजीवति ॥२९॥\nनिघृष्टनवरत्नाभे यदा नयनतारके ।\nतदा तयोर्बाह्यगतः पदार्थः प्रतिबिम्बति ॥३०॥\nजीवेन भवति श्लिष्टः प्रतिबिम्बतया ततः ।\nजीवज्ञेयत्वमायाति बाह्यं वस्त्विति राघव ॥३१॥\nयत्संश्लेषमुपायाति तद्बालोऽपि हि विन्दति ।\nपशुर्वा स्थावरो वापि जीवः कस्मान्न वेत्स्यति ॥३२॥\nअच्छस्य नयनस्याथो रश्मयो जीववेष्टिताः ।\nक्रोडीकुर्वन्त्यलं दृश्यं जीवस्तत्त्वेन विन्दति ॥३३॥\nएष एव क्रमः स्पर्शे संबन्धः प्रत्ययोद्भवः ।\nरसे गन्धे च कथितो जीवसंस्पर्शसंभवः ॥३४॥\nशब्दस्त्वाकाशनिष्ठत्वात्कर्णाकाशगतः क्षणात् ।\nजीवाकाशं विशत्यन्तरित्थमिन्द्रियसंविदः ॥३५॥\nश्रीराम उवाच ।\nदृश्यते मानसादर्शे यन्त्रदार्वौदरेषु तत् ।\nप्रतिबिम्बितमेतन्मे ब्रूहि ब्रह्मन्किमात्मकम् ॥३६॥\nश्रीवसिष्ठ उवाच ।\nअत्यन्तजडयोरेव जीवयोरिव तन्मिथः ।\nप्रतिबिम्बं दृशो भ्रान्ति विद्धि वेद्यविदां वर ॥३७॥\nतावन्मात्रं जगत्त्वेतद्विश्वासो मा तवास्त्विह ।\nअहमित्यादिस्तरङ्गो वर्तमानं सदा जलम् ॥३८॥\nपराम्भोधौ तु नास्त्येव देशकालक्रियादिकम् ।\nतन्मयैकतया नित्यमात्मा सर्वत्र सर्वगः ॥३९॥\nनित्यमसक्तमतिर्मुदितात्मा\nशान्तमृषासुखदुःखविदन्तः ।\nतिष्ठ निविष्टमतिः समताया-\nमस्तसमस्तभवामयमायः ॥४०॥"
  },
  {
    "text": "इत्यार्षे श्रीवासिष्ठमहारामायणे वाल्मी० दे० मो० निर्वाणप्रकरणे पूर्वा० अक्षसंवेदनविचारयोगोपदेशो नाम पञ्चाशः सर्गः ॥५०॥"
  }
]
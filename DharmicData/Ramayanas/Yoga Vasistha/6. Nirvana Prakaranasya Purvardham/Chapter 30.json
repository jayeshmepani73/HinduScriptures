[
  {
    "text": "ईश्वर उवाच ।\nएवं सर्वमिदं विश्वं परमात्मैव केवलम् ।\nब्रह्मैव परमाकाशमेष देवः परः स्मृतः ॥१॥\nतदेतत्पूजनं श्रेयस्तस्मात्सर्वमवाप्यते ।\nतदेव सर्गभूः सर्वमिदं तस्मिन्व्यवस्थितम् ॥२॥\nअकृत्रिममनाद्यन्तमद्वितीयमखण्डितम् ।\nअवहिःसाधनासाध्यं सुखं तस्मादवाप्यते ॥३॥\nप्रबुद्धस्त्वं मुनिश्रेष्ठ तेनेदं तव कथ्यते ।\nनातिदेवार्चने योग्यः पुष्पधूपचयो महान् ॥४॥\nअव्युत्पन्नधियो ये हि बालपेलवचेतसः ।\nकृत्रिमार्चामयं तेषां देवार्चनमुदाहृतम् ॥५॥\nशमबोधाद्यभावे हि पुष्पाद्यैर्वार्चयन्ति हि ।\nमिथ्यैव कल्पितैरेवमाकारे कल्पितात्मके ॥६॥\nस्वसंकल्पकृतैः कृत्वा क्रमैरर्चनमादृताः ।\nबालाः संतोषमायान्ति पुष्पधूपलवार्चनैः ॥७॥\nस्वसंकल्पकृतैरर्थैः कृत्वा देवार्चनं मुधा ।\nयतः कुतश्चिन्मिथ्यात्म फलमात्रं नयन्ति ते ॥८॥\nपुष्पधूपार्चनं ब्रह्मन्कल्पितं बालबुद्धिषु ।\nयत्स्याद्भवादृशां योग्यमर्चनं तद्वदाम्यहम् ॥९॥\nअस्मदादिस्त्वसौ कश्चिद्देवो मतिमतां वर ।\nदेवस्त्रिभुवनाधारः परमात्मैव नेतरत् ॥१०॥\nशिवः सर्वपदातीतः सर्वसंकल्पनातिगः ।\nसर्वसंकल्पवलितो न सर्वो न च सर्वकः ॥११॥\nदिक्कालाद्यनवच्छिन्नः सर्वारम्भप्रकाशकृत् ।\nचिन्मात्रमूर्तिरमलो देव इत्युच्यते मुने ॥१२॥\nसंवित्सर्वकलातीता सर्वभावान्तरस्थिता ।\nसर्वसत्ताप्रदा देवी सर्वसत्तापहारिणी ॥१३॥\nब्रह्म ब्रह्मन्सदसतोर्मध्यं तद्देव उच्यते ।\nपरमात्मपराभिख्यं तत्सदोमित्युदाहृतम् ॥१४॥\nमहासत्तास्वभावेन सर्वत्र समतां गतम् ।\nमहाचिदिति संप्रोक्तं परमार्थ इति श्रुतम् ॥१५॥\nस्थितं सर्वत्र सर्वं तु लतास्वन्तर्यथा रसः ।\nसत्तासामान्यरूपेण महासत्तात्मनापि च ॥१६॥\nयच्चित्तत्त्वमरुन्धत्या यच्चित्तत्त्वं तवानघ ।\nयच्चित्तत्त्वं च पार्वत्या यच्चित्तत्त्वं गणेषु च ॥१७॥\nचित्तत्त्वं यन्ममेदं च चित्तत्त्वं यज्जगत्रये ।\nतद्देव इति तत्त्वज्ञा विदुरुत्तमबुद्धयः ॥१८॥\nपादपाण्यादिमानन्यो यो वा देवः प्रकल्प्यते ।\nसंविन्मात्रादृते ब्रह्मन्किंसारः किल कथ्यताम् ॥१९॥\nचिन्मात्रमेव संसारसारः सकलसारताम् ।\nगतः स देवः सर्वोऽहं तस्मात्सर्वमवाप्यते ॥२०॥\nन स दूरे स्थितो ब्रह्मन्न दुष्प्रापः स कस्यचित् ।\nसंस्थितः स सदा देहे सर्वत्रैव च खे तथा ॥२१॥\nस करोति स चाश्नाति स बिभर्ति प्रयाति च ।\nसनिःश्वसिति संवेत्तासोऽङ्गान्यङ्गानि वेत्ति च  ॥२२॥\nसोऽस्यां विचित्रचेष्टायां प्रकाशिन्यां च तद्वशात् ।\nतत्स्वरूपनिबद्धायां पुर्यामास्ते मुनीश्वर ॥२३॥\nशरीरावसथायां च चलायां तत्प्रसादतः ।\nसोऽस्यां गहनकोशायां ह्रद्गुहायां गुहेश्वरः ॥२४॥\nमनःषष्ठेन्द्रियाचारसत्तातीतामलात्मनः ।\nतस्य संव्यवहारार्थं संज्ञा चिदिति कल्पिता ॥२५॥\nस एष चिन्मयः सूक्ष्मः सर्वव्यापी निरञ्जनः ।\nइमं भास्वरमाभासं करोति न करोति च ॥२६॥\nसा चिदत्यन्तविमला जगदर्थं जगत्क्रियाम् ।\nइमां रञ्जयति प्राज्ञ रसेनेव मधुर्लताम् ॥२७॥\nचारवो ये चमत्काराश्चितश्चिति यथास्थितम् ।\nचमत्कुर्वन्ति किल ते तेन केचिन्नभोभिधाः ॥२८॥\nकेचिज्जीवाभिधानाश्च केचिच्चित्ताभिधानकाः ।\nकेचित्कलाभिधानाश्च केचिद्देशाभिधानकाः ॥२९॥\nकेचित्क्रियाभिधानाश्च केचिद्रव्याभिधानकाः ।\nकेचिद्भावविकारादिजात्यौचित्याभिधानकाः ॥३०॥\nप्रकाशाभिधानाः केचित्केचिच्छैलतमोभिधाः ।\nअर्केन्द्राद्यभिधाः केचित्केचिद्यक्षाभिधानकाः ॥३१॥\nनिरिच्छस्वस्वभावेन वसन्तेन यथाङ्कुरः ।\nतन्यते तद्वदेवेयं जगल्लक्ष्मीश्चिदात्मना ॥३२॥\nचिदेवासु समग्रासु सर्वदैवैकिकैव हि ।\nत्रैलोक्याम्भोधिसंस्थासु शरीरजलजालिका ॥३३॥\nशरीरपङ्कजभ्रान्तमनोभ्रमरसंभृताम् ।\nआस्वादयति संकल्पमधुसत्तां चिदीश्वरी ॥३४॥\nससुरासुरगन्धर्वं सशैलार्णवकं जगत् ।\nचिति स्थितं प्रवहति जलावर्ते जलं यथा ॥३५॥\nबन्धचित्तमयाचारचारुचञ्चुरचक्रिकम् ।\nसंसारचक्रं चिच्चक्रे भ्राम्यति भ्रमभाजनम् ॥३६॥\nचिच्चतुर्भुजरूपेण जघानासुरमण्डलम् ।\nकालो जलदखण्डेन सायुधेन यथाऽऽतपम् ॥३७॥\nचित्र्त्रिनेत्रतया ब्रह्मन्वृषशीतांशुचिह्नया ।\nगौरीकमलिनीवक्रपद्मषट्पदतां गता ॥३८॥\nविष्णोः पद्मालितामेत्य चिद्ध्यानाधीनमानसा ।\nत्रयी नलिन्याः सरसीं धत्ते पैतामहीं स्थितिम् ॥३९॥\nचितो ब्रह्मन्विचित्राणि शरीराणीह भूरिशः ।\nपत्राणीव तरोर्हेम्नि केयूरादिक्रियेव च ॥४०॥\nचित्समस्तसुरानीकपरिवन्दितपादया ।\nत्रैलोक्यचूडामणितां धत्ते वासवलीलया ॥४१॥\nचित्सुभास्वरतामेत्य त्रैलोक्योदरडम्बरे ।\nपतत्युदेति संयाति स्वात्मन्येवाब्धिवारिवत् ॥४२॥\nचिच्चन्द्रिका चतुर्दिक्षु अवभासं वितन्वती ।\nविकासयति निःशेषभूतसत्ताकुमुद्वतीम् ॥४३॥\nचिद्दर्पणमहालक्ष्मीस्त्रिजगत्प्रतिबिम्बितम् ।\nगृह्णात्यनुग्रहेणान्तः स्वगर्भमिव गर्भिणी ॥४४॥\nचिच्चतुर्दशभूतानां मण्डलानि महान्ति च ।\nभूतीकरोति वारिश्रीः समुद्रस्वमिवाम्बुधिः ॥४५॥\nविचित्रालोककुसुमा घनसंकल्पपल्लवा ।\nव्योमकेदारिकारूढा सत्तौघफलशालिनी ॥४६॥\nजीवजालरजःपुञ्जवासनारसरञ्जिता ।\nसंवेदनत्वग्वलिता चित्तेहाकलिकाकुला ॥४७॥\nअतीतासंख्यत्रिजगत्केसरोज्ज्वलरूपिणी ।\nअनारतस्पन्दमहाविलासोल्लासहासिनी ॥४८॥\nसर्वर्तुपर्वपरुषा जडशैलादिगुल्मका ।\nविग्रहग्रन्थिवलिता मूलाग्रपरिवर्तिता ॥४९॥\nचिल्लतेयं विकसिता पेलवं सदसद्वपुः ।\nविचित्रं दृश्यकुसुमं परामर्शासहं बहु ॥५०॥\nअनयेह हि सर्वत्र च्छायाच्छमिव जन्यते ।\nमन्यते तन्यते वस्तु गीयते क्रियतेऽपि च ॥५१॥\nमहाचितानया नित्यं भासन्ते भास्करादयः ।\nदेहाः स्वदन्ते च मिथस्तत्सच्चिज्जडविभ्रमैः ॥५२॥\nचिता चावर्तवर्तिन्या सिद्धान्येव प्रनृत्यति ।\nजगज्जालरजोलेखा तत्सत्ता दृश्यदेहिनी ॥५३॥\nचित्सर्वं जगदारम्भमिमं प्रकटयत्यलम् ।\nत्रैलोक्यदीपकशिखादीपो वर्णाश्रयं यथा ॥५४॥\nचिच्चन्द्रबिम्बे विमले शशवत्प्राप्य संगमम् ।\nसर्वत्र लक्ष्यतामेति पदार्थश्रीर्जगद्गता ॥५५॥\nचिद्रसायनसेकेन पदार्थपटलावली ।\nरूपमेति फलं चैव प्रावृट्सिक्तेव सल्लता ॥५६॥\nचिच्छाययैव सर्वस्य जाड्यं सम्यगुदेति च ।\nसर्वस्यास्य शरीरस्य गृहस्येव तमस्त्विह ॥५७॥\nचिच्चमत्कृतयो देहे न भवेयुरिमा यदि ।\nत्रैलोक्यदेहास्त्यक्त्वैते न स्पृशेयुः किलाकृतिम् ॥५८॥\nचिदाकाशप्रकाशेऽस्मिन्संकल्पशिशुधारिणी ।\nक्रियाकुलवधूर्देहगृहे स्फुरति चञ्चला ॥५९॥\nचिदालोकं विना कस्य रसनाग्रे स्फुरन्नपि ।\nकथं कदा प्रकटतामेति दृष्टः क्व वा रसः ॥६०॥\nश्रृण्वङ्ग स्वाङ्गशाखोऽपि कुन्तलालिलतोऽप्यलम् ।\nचिन्मज्जनं विना देहवृक्षः क इव राजते ॥६१॥\nवर्धते विलुठत्यत्ति चिच्चराचरकारिणी ।\nचिदेवास्तीतरन्नास्ति चिन्मात्रमिदमुत्थितम् ॥६२॥\nश्रीवसिष्ठ उवाच ।\nइत्युक्तवांस्तदा त्र्यक्षः सुधांशुस्वच्छया गिरा ।\nपुनः पृष्टो मया राम सुधांशुस्वच्छया गिरा ॥६३॥\nयदि सर्वगता देव चिदस्त्येका तदात्मकः ।\nतदयं चावनिस्फारमयान्धेव न चेतति ॥६४॥\nअयं चित्वान्पुरा भूत्वा चिद्धीनः संप्रति स्थितः ।\nइतीयं कल्पना लोके प्रत्यक्षानुभवा कथम् ॥६५॥\nईश्वर उवाच ।\nश्रृण्वेतदखिलं ब्रह्मन्यदा पृष्टं वदामि ते ।\nमहानयं त्वया प्रश्नः कृतो ब्रह्मविदां वर ॥६६॥\nचिदस्ति हि शरीरेह सर्वभूतमयात्मिका ।\nचलोन्मुखात्मिकैका तु निर्विकल्पा परा स्मृता ॥६७॥\nसंकल्पबुद्धा सैवान्तः स्वयमन्येव संस्थिता ।\nसंकल्पितेतरवरा दौःशील्यं स्त्री यथा गता ॥६८॥\nस एव हि पुमान्कोपाद्यथेहान्य इव क्षणात् ।\nभवत्येवं विकल्पाङ्का चित्स्वरूपान्यतां गता ॥६९॥\nविकल्पकल्पिता ब्रह्मंश्चित्स्वरूपपरिच्युता ।\nजाड्यं क्रमाद्भावयन्ती प्रयाति कलनापदम् ॥७०॥\nचित्स्वयं चेत्यतामेति साकाशपरमाणुताम् ।\nशब्दबीजात्मिकां पश्चाद्वाततन्मात्रगामिनी ॥७१॥\nदेशकालविभागान्ता तन्मात्रवलिता क्रमात् ।\nजीवो भूत्वा भवत्याशु बुद्धिः पश्चादहं मनः ॥७२॥\nमनस्त्वं समुपायाता संसारमवलम्बते ।\nचण्डालोऽस्मीति मननाच्चण्डालत्वमिव द्विजः ॥७३॥\nसंकल्पिताऽप्रबोधेन जाड्याऽविश्वप्रबोधिनी ।\nशबलं रूपमासाद्य संकल्पाद्यात्यनारतम् ॥७४॥\nअनन्तसंकल्पमयी जाड्यसंकल्पपीवरा ।\nचिज्जाड्यान्मोदमायाति पयः पाषाणतामिव ॥७५॥\nततश्चित्तं मनोमोहो मायेति विहिताभिधा ।\nजाड्यं निपुणमाश्रित्य संसारे जायते मुने ॥७६॥\nमोहमान्द्यमुपायाता तृष्णानिगडपीडिता ।\nकामक्रोधभयोपेता भावाभावातिपातिनी ॥७७॥\nत्यक्तानन्तनिजाभोगा व्यवच्छेदविकारिणी ।\nदुःखदावानलातप्ता शोकाशिवकृशाशया ॥७८॥\nइयमस्मीति भावेन शून्येन विकलीकृता ।\nदेहमात्रगृहीतास्था परं दैन्यमुपागता ॥७९॥\nमग्ना मोहमहापङ्के जीर्णेव वनदन्तिनी ।\nभावाभावलतादोला परिलोलशरीरका ॥८०॥\nअसारापारसंसारविकारव्यवहारिणी ।\nतापोपतप्तहृदया रागतेजोनुरञ्जिता ॥८१॥\nनिजयूथपरिभ्रष्टा मृगीवावशतां गता ।\nआविर्भावोदिताकारा तिरोभावेऽस्तमागता ॥८२॥\nस्वसंकल्पोपयातासु भीता संभ्रमदृष्टिषु ।\nपलायते वाष्वन्यासु वेतालेष्विव बालिका ॥८३॥\nउष्ट्रीव मधुरं विन्दुं वाञ्छते भावितं सुखम् ।\nअवान्तरपरिभ्रष्टा दोषाद्दोषं पतत्यधः ॥८४॥\nपरं वैषम्यमायाति संकटात्संकटं गता ।\nदुःखाद्दुःखं निपतिता विपदो विपदि स्थिता ॥८५॥\nनानानर्थगणोपेता चेष्टापरवशाशया ।\nकष्टात्कष्टमनुप्राप्ता परितापानुतापिनी ॥८६॥\nक्रमादाबद्धवैदग्ध्याद्वैदग्ध्याङ्गमुपागता ।\nविचित्रबन्धनिर्माणपराक्रमपदं गता ॥८७॥\nसर्वतः शङ्कते भीता प्राणात्ययमुपागता ।\nक्षीणतोयेव शफरी विवर्तनपरायणा ॥८८॥\nबाल्ये विवशसर्वार्था यौवने चिन्तयाऽऽवृता ।\nवार्धकेऽप्यतिदुःखार्ता मृता कर्मवशीकृता ॥८९॥\nजायते स्वर्गनगरे नागी पातालकोटरे ।\nआसुरी दैत्यविवरे नरस्त्री वसुधातले ॥९०॥\nराक्षसी राक्षसाधारे वानरी वनकोटरे ।\nसिंही गिरीन्द्रशिखरे किन्नरी कुलपर्वते ॥९१॥\nविद्याधरी देवगिरौ व्याली च वनगर्तके ।\nलता तरौ खगी नीडे वीरुत्सानौ वने मृगी ॥९२॥\nशेते नारायणोऽम्भोधौ ध्यानी ब्रह्मपुरेऽब्जजः ।\nकान्तागतो हरः शैले स्वर्गे सुरवरो हरिः ॥९३॥\nदिनं करोति तीक्ष्णांशुर्वर्षत्यम्बुधरो जलम् ।\nकरोति श्वसनं संवित्सपर्वतमहोदधिम् ॥९४॥\nऋतुचक्रं प्रवहति सहसा कालमण्डलम् ।\nदिनरात्रितयोपैति तेजस्तिमिरतां क्रमात् ॥९५॥\nक्वचिद्बीजरसोल्लासात्क्वचित्पाषाणमौनिनी ।\nक्वचिन्नदी रसवती क्वचित्कुमुदविस्तृतिः ॥९६॥\nक्वचित्फलावलीपाकैः क्वचित्काष्ठानलादिभिः ।\nक्वचिच्छैत्यहिमद्वारि क्वचित्खादि न किंचन ॥९७॥\nक्वचिदुज्ज्वलिताकारा क्वचित्कष्टा शिला क्वचित् ।\nक्वचिन्नीलाथ हरिता क्वचिदग्निः क्वचिन्मही ॥९८॥\nसर्वात्मत्वात्सर्वगत्वात्सर्वशक्तित्वयोगतः ।\nसर्वत्वादेवंरूपैव खादप्यच्छैव सा परा ॥९९॥\nचिच्चिनोति यथात्मानं येन यत्र यदा यदा ।\nतत्तथानुभवत्यम्बु स्पन्दाद्वीच्यादितां यथा ॥१००॥\nहंसी क्रौञ्ची बकी काकी सारसी तुरगी वृकी ।\nबकी बलाका हरिणी वानरी किन्नरी शुनी ॥१०१॥\nवटीका पिङ्गली शाली मक्षिका भ्रमरी शुकी ।\nधीः श्रीर्ह्रीः प्रीती रतिश्च शंबरी शर्वरी शशी ॥१०२॥\nएतास्वन्यासु चान्यासु परिभ्रमति योनिषु ।\nविवर्तमानसंसारे जलावर्ते तृणं यथा ॥१०३॥\nबिभेत्यथ स्वसंकल्पात्स्वशब्दादिव गर्दभी ।\nनानया सदृगन्यास्ति मुग्धा बाला चलाऽबला ॥१०४॥\nएषा सा कथिता तुभ्यं जीवशक्तिर्महामुने ।\nप्राकृताचारविवशा वराकी पशुधर्मिणी ॥१०५॥\nकर्मात्मेत्यभिधां प्राप्ता शोच्यास्य परमात्मनः ।\nअनन्तं दुःखबहुलं स्वयं विभ्रममाश्रिता ॥१०६॥\nअसदेवानयाक्रान्तं विनाशि सहजं मलम् ।\nतण्डुलेनेव कञ्चूकमनन्ययाऽव्यवस्थितम् ॥१०७॥\nअनन्तविभवभ्रष्टा दौर्भाग्यपरितापिनी ।\nशोचन्ती प्राप्य जीवत्वं भर्तृहीनेव नायिका ॥१०८॥\nजडगतेरवलोकय शक्ततां\nनिजपदस्मरणेन विनेह चित् ।\nव्रजति कष्टमधः पतनाय या\nयदरघट्टघटीघनपीठवत् ॥१०९॥"
  },
  {
    "text": "इत्यार्षे श्रीवा०रामायणे वाल्मीकीये दे०मो० निर्वाणप्रकरणे पू० शिवपूजोपाख्याने चेत्योन्मुखचिद्विचारो नाम त्रिंशः सर्गः  ॥३०॥"
  }
]
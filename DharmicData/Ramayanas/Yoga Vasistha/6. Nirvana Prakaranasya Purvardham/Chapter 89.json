[
  {
    "text": "चूडालोवाच ।\nअथेममपरं रम्यं वृत्तान्तं शृणु भूमिप ।\nपरं प्रबोधनं बुद्धेः साधो सदृशमात्मनः ॥१॥\nअस्ति विन्ध्यवने हस्ती महायूथपयूथपः ।\nआगस्त्या शुद्धया बुद्ध्या विन्ध्येनेवोदितः स्वतः ॥२॥\nवज्रार्चिर्विषमौ दीर्घौ तस्यास्तां दशनौ सितौ ।\nकल्पानलशिखातुल्यौ सुमेरून्मूलनक्षमौ ॥३॥\nस बद्धो लोहजालेन हस्तिपेन किलाभितः ।\nमुनीन्द्रेणेव विन्ध्याद्रिरुपेन्द्रेणेव वा बलिः ॥४॥\nनिबद्धो यन्त्रणामाप शस्त्रकुम्भर्दितो गजः ।\nतां जगाम व्यथां धीरो नवाग्नौ पुरमेति याम् ॥५॥\nरिपौ हस्तिपके दूरादपश्यति स वारणः ।\nअयःसमुद्गके यस्मिन्निनाय दिवसत्रयम् ॥६॥\nखेदान्निगडनिर्भेदे यत्नवान्स मतंगजः ।\nचकार किकिणीक्वाणं मुखोद्धातैरथान्यदा ॥७॥\nदन्ताभ्यां यत्नतस्ताभ्यां मुहूर्तद्वितयेन सः ।\nबभञ्ज शृङ्खलाजालं स्वर्गार्गलमिवासुरः ॥८॥\nतं तस्य निगडच्छेदमपश्यद्दूरतो रिपुः ।\nबलेः स्वर्गावदलनं हरिर्मेरुतलादिव ॥९॥\nतस्य विच्छिन्नपाशस्य मूर्ध्नि तालतरो रिपुः ।\nपपात क्रमतः स्वर्गं हरिर्मेरोर्बलेरिव ॥१०॥\nस पतन्पादपद्माभ्यामप्राप्य करिणः शिरः ।\nपपातोर्व्यां फलं पक्वं वाताहतमिवाकुलः ॥११॥\nतं पुरः पतितं दृष्ट्वा महेभः करुणां ययौ ।\nस्फुरत्स्फारगुणाः सन्तः सन्ति तिर्यग्गतावपि ॥१२॥\nपतितं दलयामीति किं नाम मम पौरुषम् ।\nवारणोऽपीति कलयन्न जघान स तं रिपुम् ॥१३॥\nकेवलं निगडव्यूहं विदार्याभिजगाम ह ।\nविततं सेतुमुत्सार्य विपुलौघ इवाम्भसः ॥१४॥\nदयामाश्रित्य मातङ्गो भङ्क्त्वा जालं जगाम ह ।\nविदार्य मेघसंघातं नभसीव दिवाकरः ॥१५॥\nगते गजे समुत्तस्थौ हस्तिपः स्वस्थदेहधीः ।\nगजेनैव समं तस्य व्यथा दूरतरं गता ॥१६॥\nप्रोच्चलत्तालशिखरात्स तथा पतितोऽपि सन् ।\nन भेदमाप दुर्भेदा मन्ये देहा दुरात्मनाम् ॥१७॥\nवर्धते प्रावृषीवाभ्रं कुकार्येष्वसतां बलम् ।\nआसीदधिकमुत्साही स च चंक्रमणे तदा ॥१८॥\nवारणारिरसिद्धाङ्गो गतेभो दुःखमाययौ ।\nआगत्योपगतेऽन्तर्धिं निधान इव वर्धनः ॥१९॥\nसोऽन्वियेष गजं यत्नाद्गुल्मकान्तरितं वने ।\nपयोदपिण्डितं भोक्तुं राहुरिन्दुमिवाम्बरे ॥२०॥\nचिरेणालभतेभेन्द्रं कस्मिंश्चित्कानने स्थितम् ।\nविश्रान्तं तं तरुतले समरादिव निर्गतम् ॥२१॥\nअथ यत्र स्थितो नागस्तत्र तद्बन्धनक्षमम् ।\nपरया राजसामग्र्या गजलम्पटभूमया ॥२२॥\nस खातवलयं चक्रे हस्तिपः काननेऽभितः ।\nसर्वदिक्कं विधिर्भूमौ समुद्रवलयं यथा ॥२३॥\nउपर्यस्थगयद्वाललतौघेन स तं शठः ।\nशून्यतातन्तुजालेन शरत्काल इवाम्बरम् ॥२४॥\nदिनैः कतिपयैरेव वारणो विहरन्वने ।\nतस्मिन्निपतितः खाते शुष्काब्धाविव पर्वतः ॥२५॥\nव्रजन्पर्याकृतौ कूपे पातालतलभीषणे ।\nखातशुष्काब्ध्यधोभागे गजरत्नसमुद्गके ॥२६॥\nइति भूयो दृढं बद्धस्तेन हस्तिपकेन सः ।\nतिष्ठत्यद्यापि दुःखेन भूसद्मनि यथा बलिः ॥२७॥\nअहनिष्यत्पुरैवासौ यद्यग्रे पतितं रिपुम् ।\nतन्नालप्स्यत्ततो दुःख गजः खातनिबन्धनम् ॥२८॥\nमौर्ख्यादागामिन कालं वर्तमानक्रियाक्रमैः ।\nअशोधयन्नरो दुःखं याति विन्ध्यगजो यथा ॥२९॥\nमुक्तोऽस्मि शस्त्रनिगडादिति तुष्टो हि वारणः ।\nदूरस्थोऽपि पुनर्बद्धो मौर्ख्यं क्व च न बाधते ॥३०॥\nमौर्ख्यं हि बन्धनमवेहि परं महात्म-\nन्बद्धो न बद्ध इति चेतसि तद्विमुक्त्यै ।\nआत्मोदयं त्रिजगदात्ममयं समस्तं\nमौर्ख्ये स्थितस्य सहसा ननु सर्वभूमिः ॥३१॥"
  },
  {
    "text": "इत्यार्षे श्रीवासिष्ठमहारामायणे वा० दे० मोक्षो० निर्वाणप्रकरणे पू० चू० हस्तिकोपाख्यानं नामैकोननवतितमः सर्गः ॥८९॥"
  }
]
[
  {
    "text": "शिखिध्वज उवाच ।\nनष्टो मोहः स्मृतिर्लब्धा त्वत्प्रसादान्महामुने ।\nस्थितोऽस्मि गतसंदेहो विश्रान्तमतिरात्मवान् ॥१॥\nज्ञातज्ञेयो महामौनी तीर्णमायामहार्णवः ।\nशान्तोऽहमनहंरूपो ज्ञः स्थितोऽस्मि निरामयः ॥२॥\nअहो नु सुचिरं कालं प्रभ्रान्तोऽहं भवाम्बुधौ ।\nस्थानमक्षयमक्षुब्धमधुना प्राप्तवानहम् ॥३॥\nएवं स्थिते मुने नास्ति साहंतादिजगत्त्रयम् ।\nमूर्खबुद्धमिदं भाति यत्तद्ब्रह्मेति वेद्म्यहम् ॥४॥\nकुम्भ उवाच ।\nजगदेव न यत्रास्ते तत्राहंत्वंविभासनम् ।\nइत्थमम्बरसंसारः क्व कुतः कीदृशः कथम् ॥५॥\nयथास्थितव्यवहृतिर्मौनी शान्तमना मुनिः ।\nसौम्यार्णवोदरावर्तपरिस्पन्दवदास्व भो ॥६॥\nब्रह्मरूपमिदं शान्तमित्थमस्ति यथास्थितम् ।\nअहं जगदिदं चेति शब्दार्थात्म नभोमयम् ॥७॥\nइदमाद्यन्तरहितं सर्वं संसारनामकम् ।\nचिच्चमत्कृतिनामात्म नभः कचकचायते ॥८॥\nसंनिवेशदृशः शान्तौ तदस्ति कनकं यथा ।\nजगदाद्यर्थसंशान्तौ ब्रह्मेदं विद्यते तथा ॥९॥\nयथा स्वयंभूः संकल्पः स्वयं नाम तथैव हि ।\nएतौ स्ववेदनायत्तौ बन्धमोक्षौ व्यवस्थितौ ॥१०॥\nअहमित्येव संकल्पो बन्धायातिविनाशिने ।\nनाहमित्येव संकल्पो मोक्षाय विमलात्मने ॥११॥\nयद्बन्धमोक्षसंकल्पशब्दार्थानां सदा सताम् ।\nस्वरूपवेदनं तत्सत्केवलत्वं च कथ्यते ॥१२॥\nअनहंवेदनं सिद्धिरहंवेदनमापदः ।\nसोऽहमेवानहमिति शुद्धबोधो भवात्मवान् ॥१३॥\nअसंकल्पनमात्रेण सम्यग्ज्ञानोदयात्मना ।\nसंकल्पः क्षीयते सिद्ध्यै स्वयमेवासदात्मकः ॥१४॥\nअप्रतर्क्ये स्वरूपे हि नास्ति कारणता शिवे ।\nकारणाभावतः कार्यपदार्थोऽपि न विद्यते ॥१५॥\nपदार्थाभावसंसिद्धौ वेदनं नोपपद्यते ।\nकारणाभावतो नित्यमहंभावस्य नोदयः ॥१६॥\nअहंभावानुदयतः संसारः कस्य कीदृशः ।\nसंसाराभावतः सर्वं परमेवावशिष्यते ॥१७॥\nयदिदं भासते तत्सत्परमेवात्मनि स्थितम् ।\nपरं परे परापूर्णं सममेव विजृम्भते ॥१८॥\nतेन निस्तिमितं सर्वं शिलाकीर्णमिवाचलम् ।\nविद्धि रश्मिमयाकारमिव ब्रह्म जगत्स्थितम् ॥१९॥\nपुरः संकल्पके नष्टे संकल्पनगरस्य यत् ।\nरूपं तद्विद्धि जगतः खादच्छं सदसन्मयम् ॥२०॥\nछायापुरुषवत्स्पन्दि शान्तं निर्मननं जगत् ।\nजगच्छब्दार्थरहितं यः पश्यति स पश्यति ॥२१॥\nरूपालोकमनस्कारा नीरसागमभावना ।\nसम्यग्ज्ञानावबोधस्य निर्वाणं वै विदुर्बुधाः ॥२२॥\nयथास्ति वातो निःस्पन्दो यथास्ति खगतोपि वा ।\nयथा हेमासंनिवेशमस्ति ब्रह्म जगत्तथा ॥२३॥\nनीरसा असदाभासा जगत्प्रत्ययकारिणः ।\nरूपालोकमनस्काराः सन्तीमे ब्रह्मरूपिणः ॥२४॥\nऊर्मिशब्दार्थरहितं यादृगम्बु बहून्यपि ।\nसर्गशब्दार्थरहितं तादृग्ब्रह्म निसर्गवत् ॥२५॥\nसर्ग एव परं ब्रह्म परं ब्रह्मैव सर्गदृक् ।\nसर्गशब्दार्थरहितो वाक्यार्थस्त्वेष शाश्वतः ॥२६॥\nब्रह्मशब्दार्थसंपत्तौ सर्गशब्दार्थधीः कृता ।\nसर्गशब्दार्थसंसिद्धौ ब्रह्मशब्दार्थधीः कृता ॥२७॥\nसमस्तशब्दशब्दार्थभावनाभावनोदयम् ।\nशुद्धं तिष्ठति चिद्व्योम ब्रह्मशब्देन कथ्यते ॥२८॥\nसम्यग्दर्शनसंसिद्धावुभयोरप्यवेदने ।\nयच्छिष्टमजरं शान्तं ततो वाग्विनिवर्तते ॥२९॥\nसंशान्तसर्वात्मकवेदनौघ-\nमस्तीदमेकात्मकस्वस्वरूपम् ।\nयथास्थितं सर्वजगत्स्वरूपं\nपाषाणरूपं च परं ज्ञरूपम् ॥३०॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे पू० चू० शिखिध्वजावबोधनं नामैकोनशततमः सर्गः ॥९९॥"
  }
]
[
  {
    "text": "श्रीवसिष्ठ उवाच ।\nअथ तां दयितां दृष्ट्वा विस्मयोत्फुल्ललोचनः ।\nशिखिध्वज उवाचेदमाश्चर्याकुलया गिरा ॥१॥\nका त्वमुत्पलपत्राक्षि कुतः प्राप्तासि सुन्दरि ।\nकिमिहासि कियत्कालं किमर्थमिह तिष्ठसि ॥२॥\nअङ्गेन व्यवहारेण स्मितेनानुनयेन च ।\nमम जायाविलासेन तत्कलेवोपलक्ष्यसे ॥३॥\nचूडालोवाच ।\nएवमेव प्रभो विद्धि चूडालास्मि न संशयः ।\nअकृत्रिमेण देहेन लब्धोऽस्यद्य मया स्वयम् ॥४॥\nकुम्भादिदेहनिर्माणैस्त्वां बोधयितुमेव मे ।\nप्रपञ्चः शतशाखत्वमिह यातो वनान्तरे ॥५॥\nयदा राज्यं परित्यज्य मोहेन तपसे वनम् ।\nत्वमागास्तत्प्रभृत्येव त्वद्बोधायाहमुद्यता ॥६॥\nअनेन कुम्भदेहेन मयैव त्वं विबोधितः ।\nकुम्भादिदेहनिर्माणं त्वां बोधयितुमेव मे ॥७॥\nमायया न तु कुम्भादि किंचित्सत्यं महीपते ।\nअथो विदितवेद्यस्त्वं ध्यानेनैतदखण्डितम् ॥८॥\nसर्वं पश्यसि तत्त्वज्ञ ध्यानेनाश्ववलोकय ।\nअथ चूडालयेत्युक्तो बद्ध्वा परिकरं नृपः ॥९॥\nआत्मोदन्तं विशेषेण ध्यानेनामलमैक्षत ।\nअभिराज्यपरित्यागाच्चूडालादर्शनावधि ॥१०॥\nसर्वं मुहूर्तध्यानेन चात्मोदन्तं ददर्श सः ।\nआराज्यसंपरित्यागाद्वर्तमानक्षणक्रमम् ॥११॥\nसर्वमालोक्य भूपालो विरराम समाधितः ।\nसमाधिविरतो हर्षविकासिनयनाम्बुजः ॥१२॥\nविसार्य तरसा बाहू पुलकोज्ज्वलतां गतौ ।\nगलदङ्गं घनस्नेहं मुञ्चद्बाष्पं स्फुरत्स्पृहम् ॥१३॥\nआलिलिङ्ग चिरं कान्तां नकुलो नकुलीमिव ।\nतयोरालिङ्गने तस्मिंस्तत्र भावो बभूव यः ॥१४॥\nन स वासुकिजिह्नाभिर्वक्तुं हर्षेण शक्यते ।\nदिविस्थाविव पङ्केन कृताविव मिलत्तनू ॥१५॥\nशैलाविव समुत्कीर्णौ श्लिष्टावास्तां चिरं प्रियौ ।\nमुहूर्तेन गलद्धर्मजलौ पुलकपीवरौ ॥१६॥\nबाहू विश्लथतामीषन्निन्यतुस्तौ शनैः प्रियौ ।\nअमृतापूर्णहृदयौ संशून्यहृदयोपमौ ॥१७॥\nउन्मुक्तभुजमास्तां तावलक्षस्थितलोचनम् ।\nघनानन्दक्षणं स्थित्वा तूष्णीं प्रणयपेशलम् ॥१८॥\nकान्तां चिबुकसंलग्नकरः प्रोवाच भूपतिः ।\nअत्यन्तमधुरस्निग्धः कान्तः स्वकुलयोषिताम् ॥१९॥\nपुण्यश्च रतिनिष्पन्दः स्वादुर्नामामृतादपि ।\nकियत्प्रमाणस्तन्वंग्या त्वया बालेन्दुमुग्धया ॥२०॥\nअनुभूतश्चिरं क्लेशो भर्तुरर्थेन दारुणः ।\nएवं दुरुत्तरात्तस्मात्संसारकुहरादहम् ॥२१॥\nउत्तारितो यया बुद्ध्या सा हि केनोपमीयते ।\nअरुन्धती शची गौरी गायत्री श्रीः सरस्वती ॥२२॥\nसमस्ताः पेलवायन्ते तव तन्व्या गुणश्रिया ।\nधीः श्रीः कान्तिः क्षमा मैत्री करुणाद्यास्तु सुन्दरि ॥२३॥\nकान्तास्वाकारकान्तासु प्रथमेवाभिलक्ष्यसे ।\nपरेणाध्यवसायेन त्वयाहमवबोधितः ॥२४॥\nकेन प्रत्युपकारेण परितुष्यति ते मनः ।\nमोहादनादिगहनादनन्तगहनादपि ॥२५॥\nपतितं व्यवसायिन्यस्तारयन्ति कुलस्त्रियः ।\nशास्त्रार्थगुरुमन्त्रादि तथा नोत्तारणक्षमम् ॥२६॥\nयथैताः स्नेहशालिन्यो भर्तृणां कुलयोषितः ।\nसखा भ्राता सुहृद्भृत्यो गुरुर्मित्रं धने सुखम् ॥२७॥\nशास्त्रमायतनं दासः सर्वम भर्तुः कुलाङ्गनाः ।\nसर्वदा सर्वयत्नेन पूजनीयाः कुलाङ्गनाः ॥२८॥\nलोकद्वयसुखं सम्यक्सर्वं यासु प्रतिष्ठितम् ।\nनिरिच्छायाः प्रयातायाः पारं संसारवारिधेः ॥२९॥\nकथमस्योपकारस्य करिष्ये ते प्रतिक्रियाः ।\nमन्ये कुलाङ्गनां लोके लोके सर्वास्त्वयाधुना ॥३०॥\nनारीसौजन्यचर्चासु व्यपदेश्या भविष्यसि ।\nत्वां निर्मितवतो धातुर्गुणजालातिशायिनीम् ॥३१॥\nमन्ये प्रकुपिता नूनमरुन्धत्यादिकाः स्त्रियः ।\nसती त्वं रूपसौजन्यगुणरत्नसमुद्गिके ॥३२॥\nएहि मे त्वद्गुणोत्कस्य पुनरालिङ्गनं कुरु ।\nश्रीवसिष्ठ उवाच ।\nइत्युक्त्वा मृगशावाक्षीं चूडालां तां शिखिध्वजः ॥३३॥\nआलिलिङ्ग पुनर्गाढं नकुलो नकुलीमिव ।\nचूडालोवाच ।\nदेव शुष्कक्रियाजालपरे त्वय्याकुलात्मनि ॥३४॥\nभूयोभूयो भृशमहं त्वदर्थं दुःखिताभवम् ।\nतेन त्वदवबोधात्मा स्वार्थं एवोपपादितः ॥३५॥\nमया तदत्र किं देव करोषि मम गौरवम् ।\nशिखिध्वज उवाच ।\nत्वया यथा वरारोहे स्वार्थः संपाद्यते शुभः ॥३६॥\nतमिदानीं तथा सर्वाः साधयन्तु कुलाङ्गनाः ।\nचूडालोवाच ।\nबुध्यसे कान्त विश्रान्तो जगज्जालतटे विभो ॥३७॥\nअद्य तं प्राक्तनं किंचिन्मोहं समनुपश्यसि ।\nइदं करोमि नेदं तु प्राप्नोमीदमिति स्थितिम् ॥३८॥\nअन्तर्हससि तां कच्चिद्दशापेलवतां धियः ।\nतास्तुच्छतृष्णाकलनास्ताः संकल्पकुकल्पनाः ॥३९॥\nत्वयि नाद्यावलोक्यन्ते देव व्योम्नीव पर्वताः ।\nकिं त्वमद्याङ्ग संपन्नः किंनिष्ठोऽसि किमीहसे ॥४०॥\nकथं पश्यसि पाश्चात्यं देहचेष्टाक्रमं विभो ।\nशिखिध्वज उवाच ।\nसुमनःपूर्णनीलाब्जमालासारविलोचने ॥४१॥\nत्वमेव यस्य यस्यान्तस्तत्तस्याहमुपास्थितः ।\nनिरीहोऽस्मि निरंशोऽस्मि नभःस्वच्छोऽस्मि निस्पृहः ॥४२॥\nशान्तोऽहमर्थरूपोऽस्मि चिरायाहमहं स्थितः ।\nतां दशामुपयातोऽस्मि यतश्चित्तैकवर्त्मनि ॥४३॥\nप्रतिषेधन्ति सहसा न यां हरिहरादयः ।\nनकिंचिन्मात्रचिन्मात्रनिष्ठोऽस्मि स्वस्थ आस्थितः ॥४४॥\nभ्रमेणाहं विमुक्तोऽस्मि संसारेणालिलोचने ।\nन तुष्टोस्मि न खिन्नोऽस्मि नायमस्मि न चेतरत् ॥४५॥\nन स्थूलोऽस्मि न सूक्ष्मोऽस्मि सत्यमस्मि च सुन्दरि ।\nतेजोबिम्बात्प्रयातेन भित्तावपतितेन च ॥४६॥\nक्षयातिशयमुक्तेन प्रकाशेनास्मि वै समः ।\nशान्तोस्मि साम्यं नेतास्मि स्वस्थोस्मि विगताशयः ॥४७॥\nपरिनिर्वाण एवास्मि सदृशोऽस्मि पतिव्रते ।\nयत्तदस्मि तदेवास्मि वक्तुं शक्रोमि नेतरत् ॥४८॥\nतरङ्गतरलापाङ्गे गुरुस्त्वं मे नमोऽस्तु ते ।\nप्रसादेन विशालाक्ष्यास्तीर्णोऽस्मि भवसागरात् ॥४९॥\nपुनर्मलं न गृह्णामि शतध्मातसुवर्णवत् ।\nशान्तः स्वस्थो मृदुर्यत्तो वीतरागो निरंशधीः ॥५०॥\nसर्वातीतः सर्वगश्च खमिवायमहं स्थितः ।\nचूडालोवाच ।\nएवं स्थिते महासत्त्व प्राणेश हृदयप्रिय ॥५१॥\nकिमिदानीं प्रभो ब्रूहि रोचते ते महामते ।\nशिखिध्वज उवाच ।\nप्रतिषेधं न जानामि न जानाम्यभिवाञ्छितम् ॥५२॥\nयदाचरसि तन्वि त्वं कदाचिद्वेद्मि तत्तथा ।\nयद्यन्मतं ते सकलं तथास्त्वविकलं प्रिये ॥५३॥\nन किंचिदनुसंधातुं जानाम्यम्बरसुन्दरः ।\nयदेव किंचिज्जानासि तदेव कुरु सुन्दरि ॥५४॥\nतदेव धारयिष्यामि प्रतिबिम्बं यथा मणिः ।\nचेतसा गलितेष्टेन यथाप्राप्तमनिन्दितम् ॥५५॥\nन स्तौमि न च निन्दामि यदिच्छसि तदाचर ।\nचूडालोवाच ।\nयद्येवं तन्महाबाहो समाकर्णय मन्मतम् ॥५६॥\nआकर्ण्य जीवन्मुक्तात्मस्तदेवाहर्तुमर्हसि ।\nसर्वत्रैक्यावबोधेन मौर्ख्यक्षयभुवान्विताः ॥५७॥\nनिरिच्छास्तावदाकाशविशदाः संस्थिता वयम् ।\nयादृगेषणमस्माकं तादृशं तदनेषणम् ॥५८॥\nयत्प्राणानैषणे कोऽत्र चिन्मात्रोऽभ्यसते हि कः ।\nतस्मादाद्यन्तमध्येषु ये वयं पुरुषोत्तम ॥५९॥\nशेषमेकं परित्यज्य त एवेमे स्थिता वयम् ।\nराज्येन सांप्रतेनेमं कालं नीत्वा क्रमेण वै ॥६०॥\nविदेहतां प्रयास्यामः प्रभो कालेन केनचित् ।\nशिखिध्वज उवाच ।\nवयमाद्यन्तमध्येषु कीदृशास्तरले वद ॥६१॥\nशेषमेकं परित्यज्य तिष्ठामः कथमेव वा ।\nचूडालोवाच ।\nवयमाद्यन्तमध्येषु राजानो राजसत्तम ॥६२॥\nमोहमेकं परित्यज्य भवामः पुनरेव ते ।\nस्व एव नगरे राजा भव त्वं स्वासने स्थितः ॥६३॥\nललामो ननु कान्तानां महिषी ते भवाम्यहम् ।\nसनृपा मत्तवास्तव्या नृत्यन्नवनवाङ्गना ॥६४॥\nसपताका ध्वनत्तूर्या पुष्पप्रकरिणी पुरी ।\nलसद्वल्ल्या समञ्जर्या रणत्पुष्पालिमालया ।\nमधुमासलतालक्ष्म्या चिराद्भवतु सा समा ॥६५॥\nश्रीवसिष्ठ उवाच ।\nइति चूडालया प्रोक्तो विहस्य स शिखिध्वजः ।\nप्रोवाच मधुरं वाक्यमक्षुब्धं विगतज्वरः ॥६६॥\nएवं चेत्तद्विशालाक्षि स्वायत्ता नस्त्रिविष्टपे ।\nसिद्धभोगश्रियस्तासु निवसामि न किं प्रिये ॥६७॥\nचूडालोवाच ।\nन राजन्मम भोगेषु वाञ्छा नापि विभूतिषु ।\nस्वभावस्य वशादेव यथाप्राप्तेन मे स्थितिः ॥६८॥\nन सुखाय मम स्वर्गो न राज्यं नापि च क्रिया ।\nयथास्थितमविक्षुब्धं तिष्ठामि स्वस्थचेष्टिता ॥६९॥\nइदं सुखमिदं नेति मिथुने क्षयमागते ।\nसममेव पदे शान्ते तिष्ठामीह यथासुखम् ॥७०॥\nशिखिध्वज उवाच ।\nयुक्तमुक्तं विशालाक्षि त्वयैतत्समया धिया ।\nको वार्थः किल राज्यस्य ग्रहे त्यागेऽपि वा भवेत् ॥७१॥\nसुखदुःखदशाचिन्तां त्यक्त्वा विगतमत्सरम् ।\nयथासंस्थानमेवेमौ तिष्ठावः स्वस्थतां गतौ ॥७२॥\nइति तत्र कथालापकथनेन तयोर्द्वयोः ।\nकान्तयोश्चिरदंपत्योर्वासरस्तनुतां ययौ ॥७३॥\nअथोत्थाय दिनाचारं यथाप्राप्तमनिन्दितौ ।\nसोत्कण्ठावप्यनुत्कण्ठौ चक्रतुः कार्यकोविदौ ॥७४॥\nस्वर्गसिद्धिमनादृत्य तस्थतुः पूर्णचेतसौ ।\nएकस्मिन्नेव शयने तैस्तैः प्रणयचेष्टितैः ।\nसा व्यतीयाय रजनी तयोर्जीवद्विमुक्तयोः ॥७५॥\nतद्भोगमोक्षसुखमुत्तमयोः स्वय स-\nमाशंसतोः प्रणयवाक्यविलासगर्भम् ।\nउत्कण्ठतां प्रणयिनोर्धियमानयन्ती\nदीर्घा मुहूर्तवदसौ रजनी जगाम ॥७६॥"
  },
  {
    "text": "इत्यार्षे श्रीवासिष्ठमहारामायणे वा० दे० मो० निर्वाणप्रकरणे पू० चू० चूडालाप्रकटीकरणं नाम नवोत्तरशततमः सर्गः ॥१० ९॥"
  }
]
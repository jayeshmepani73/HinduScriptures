[
  {
    "text": "चूडालोवाच ।\nअस्ति कश्चित्पुमान् श्रीमान् स्थानं नित्यविरुद्धयोः ।\nगुणलक्ष्म्योरशेषेण यथाब्धिर्वाडवाम्बुनोः ॥१॥\nकलावानस्त्रकुशलो व्यवहारविचक्षणः ।\nसर्वसंकल्पसीमान्तो न तु जानाति तत्पदम् ॥२॥\nअनन्तयत्नसंसाध्ये स चिन्तामणिसाधने ।\nप्रवृत्तो वाडवो वह्निरब्धिसंशोषणे यथा ॥३॥\nतस्य यत्नेन महता कालेनाध्यवसायिनः ।\nसिद्धश्चिन्तामणिः किंवा न सिद्ध्यत्युद्यतात्मनाम् ॥४॥\nप्रवृत्तिमुद्यमं प्रज्ञां प्रयुंक्ते चेदखेदवान् ।\nअकिंचनोऽपि शक्तत्वं समवाप्नोत्यविघ्नतः ॥५॥\nमणिमग्रे स्थितप्रायं हस्तप्राप्यं ददर्श सः ।\nमेरावुदयश्रृङ्गस्थो मुनिरिन्दुमिवोदितम् ॥६॥\nबभूव मणिराजेन्द्रे न तु निश्चयवानसौ ।\nराज्ये द्रागिति संप्राप्ते सुदीन इव पामरः ॥७॥\nइदं संचिन्तयामास मनसा स्मयशालिना ।\nसंप्राप्तोपेक्षया दीर्घदुःखसंभ्रमशालिना ॥८॥\nअयं मणिर्मणिर्नायं मणिश्चेत्तद्भवेन्न सः ।\nस्पृशामि न स्पृशाम्येनं कदाचित्स्पर्शतो व्रजेत् ॥९॥\nनैतावतैव कालेन मणीन्द्रः किल सिद्ध्यति ।\nयत्नेन जीवितान्तेन सिद्ध्यतीत्यागमक्रमः ॥१०॥\nकृपणः कूणितेनाक्ष्णा लोलालातलतोपमम् ।\nरत्नालोकं प्रपश्यामि द्विचन्द्रत्वमिव भ्रमात् ॥११॥\nकुत एतावती स्फीता भाग्यसंपन्ममागता ।\nअधुनैव यदाप्नोमि मणीन्द्रं सर्वसिद्धिदम् ॥१२॥\nकेचिदेव महान्तस्ते महाभाग्या भवन्ति हि ।\nयेषामल्पेन कालेन भवन्त्यभिमुखाः श्रियः ॥१३॥\nअहमल्पतपाः साधुवराको मानुषः किल ।\nसिद्धयः कथमायान्ति मामभाग्यैकभाजनम् ॥१४॥\nएवं विकल्पसंकल्पैश्चिरमज्ञः परामृशन् ।\nन मणिग्रहणे यत्नमकार्षीन्मौर्ख्यमोहितः ॥१५॥\nन यदा येन लब्धव्यं न तत्प्राप्नोत्यसौ तदा ।\nचिन्तामणिरवाप्तोऽपि दुर्धिया हेलयोज्झितः ॥१६॥\nइति तस्मिन्स्थिते यातो मणिरुड्डीय सिद्धयः ।\nत्यजन्ति ह्यवमन्तारं शरो गुणमिवोज्झितः ॥१७॥\nहत्वा प्राज्ञपदं पुंसः संयान्ति किल सिद्धयः ।\nआगताः संप्रयच्छन्ति सर्वं यान्त्यसहत्यलम् ॥१८॥\nपुमान्भूयः क्रियायत्नं चक्रे रत्नेन्द्रसाधने ।\nनोद्विजन्ते स्वकार्येषु जना अध्यवसायिनः ॥१९॥\nददर्शाथ कचद्रूपं काचखण्डमखण्डितम् ।\nहसद्भिर्वञ्चकैः सिद्धैः पुरस्कृतमलक्षितैः ॥२०॥\nअयं चिन्तामणिरिति मूढस्तस्मिन्स वस्तुताम् ।\nबुबुधे मोहितो ह्यज्ञो मृदं हेमेति पश्यति ॥२१॥\nअष्टौ षष्ठं द्विषं मित्रं रज्जुं सर्पं स्थलं जलम् ।\nचन्द्रौ द्वौ कुरुते चित्तगतो मोहोऽमृतं विषम् ॥२२॥\nतं दग्धमणिमादाय प्राक्तनीं च श्रियं जहौ ।\nसर्वं चितामणेरस्मात्प्राप्यते किं धनैरिह ॥२३॥\nदेशोऽयमसुखो रूक्षो जनैः पापिभिरावृतः ।\nकिं तद्गेहं गतप्रायं किं नाम मम बन्धवः ॥२४॥\nदूरं गत्वा यथाकामं सुखं तिष्ठामि संपदा ।\nइत्यादाय मणिं मूढः शून्यकाननमाययौ ॥२५॥\nतत्र काचकणेनासौ तेन तामापदं ययौ ।\nकज्जलाद्रेरिव निभा मौर्ख्यस्यैवाङ्ग या समा ॥२६॥\nदुःखानि मौर्ख्यविभवेन भवन्ति यानि\nनैवापदो न च जरामरणेन तानि ।\nसर्वापदां शिरसि तिष्ठति मौर्ख्यमेकं\nकृष्णं जनस्य वपुषामिव केशजालम् ॥२७॥"
  },
  {
    "text": "इत्यार्षे श्रीवासिष्ठमहारामायणे वा० दे० मोक्षो० निर्वाणप्रकरणे पू० चूडा- मणिकाचोपाख्यानं नामाष्टाशीतितमः सर्गः ॥८८॥"
  }
]
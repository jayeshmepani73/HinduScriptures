[
  {
    "text": "मनुरुवाच ।\nशास्त्रसज्जनसंपर्कैः प्रज्ञामादौ विवर्धयेत् ।\nप्रथमा भूमिकैषोक्ता योगस्यैव च योगिनः ॥१॥\nविचारणा द्वितीया स्यात्तृतीयाऽसङ्गभावना ।\nविलापनी चतुर्थी स्याद्वासनाविलयात्मिका ॥२॥\nशुद्धसंविन्मयानन्दरूपा भवति पञ्चमी ।\nअर्धसुप्तप्रबुद्धाभो जीवन्मुक्तोऽत्र तिष्ठति ॥३॥\nस्वसंवेदनरूपा च षष्ठी भवति भूमिका ।\nआनन्दैकघनाकारा सुषुप्तसदृशस्थितिः ॥४॥\nतुर्यावस्थोपशान्ताथ मुक्तिरेवेह केवलम् ।\nसमता स्वच्छता सौम्या सप्तमी भूमिका भवेत् ॥५॥\nतुर्यातीता तु यावस्था परा निर्वाणरूपिणी ।\nसप्तमी सा परिप्रौढा विषयः स्यान्न जीवताम् ॥६॥\nपूर्वावस्थात्रयं त्वत्र जाग्रदित्येव संस्थितम् ।\nचतुर्थी स्वप्न इत्युक्ता स्वप्नाभं यत्र वै जगत् ॥७॥\nआनन्दैकघनीभावात्सुषुप्ताख्या तु पञ्चमी ।\nअसंवेदनरूपाथ षष्ठी तुर्यपदाभिधा ॥८॥\nतुर्यातीतपदावस्था सप्तमी भूमिकोत्तमा ।\nमनोवचोभिरग्राह्या स्वप्रकाशपदात्मिका ॥९॥\nअन्तः प्रत्याहृतिवशाच्चेत्यं चेन्न विभावितम् ।\nमुक्त एवास्य संदेहो महासमतया तया ॥१०॥\nयद्भोगसुखदुःखांशैरपरामृष्टपूर्णधीः ।\nसशरीरोऽशरीरो वा भवत्येवंमतिः पुमान् ॥११॥\nन म्रिये न च जीवामि नाहं सन्नाप्यसन्नयम् ।\nआत्मारामो नरस्तिष्ठेत्तनमुक्तत्वमुदाहृतम् ॥१२॥\nव्यवहार्युपशान्तो वा गृहस्थो वाथवैककः ।\nअहं न किंचिच्चिदिति मत्वा जीवो न शोचति ॥१३॥\nअलेपकोऽहमजरो नीरागः शान्तवासनः ।\nनिर्मलोऽस्मि चिदाकाश इति मत्वा न शोचति ॥१४॥\nअहमन्तादिरहितः शुद्धो बुद्धोऽजरामरः ।\nशान्तः समासमाभास इति मत्वा न शोचति ॥१५॥\nतृणाग्रेष्वम्बरे भानौ नरनागामरेषु च ।\nयत्तदस्ति तदेवेति मत्वा भूयो न शोचति ॥१६॥\nतिर्यगूर्ध्वमधस्तान्मे व्यापको महिमा चितः ।\nतस्यानन्तविलासस्य ज्ञात्वेति क इव क्षयी ॥१७॥\nबद्धवासनमर्थो यः सेव्यते सुखयत्यसौ ।\nयत्सुखाय तदेवाशु वस्तु दुःखाय नाशतः ॥१८॥\nअविनाभावनिष्ठत्वं प्रसिद्धं सुखदुःखयोः ।\nतनुवासनमर्थो यः सेव्यते वा विवासनम् ॥१९॥\nनासौ सुखायते नासौ नाशकाले न दुःखदः ।\nक्षीणवासनया बुद्ध्या यत्कर्मक्रियतेऽनघ ॥२०॥\nतद्दग्धबीजवद्भूयो नाङ्कुरं प्रविमुञ्चति ।\nदेहेन्द्रियादिना कर्म करणौघेन कल्प्यते ॥२१॥\nएकः कर्ता च भोक्ता च क इवाङ्गोपपद्यते ।\nभावनां सर्वभावेभ्यः समुत्सृज्य समुत्थितः ॥२२॥\nशशाङ्कशीतलः पूर्णो भाति भासेव भास्करः ।\nक्रियमाणा कृता कर्मतूलश्रीर्देहशाल्मलेः ॥२३॥\nज्ञानानिलसमुद्भूता प्रोड्डीय क्वापि गच्छति ।\nसर्वैव हि कला जन्तोरनभ्यासेन नश्यति ॥२४॥\nएषा ज्ञानकला त्वन्तः सकृज्जाता दिने दिने ।\nवृद्धिमेति बलादेव सुक्षेत्रव्युप्तशालिवत् ॥२५॥\nएकः स्फुरत्यखिलवस्तुषु विश्वरूप\nआत्मा सरःसु जलधिष्विव तोयमच्छम् ।\nसंशान्तसंकलनभूरिकलापमेकं\nसत्तांशमात्रमखिलं जगदङ्ग विद्धि ॥२६॥"
  },
  {
    "text": "इत्यार्षे श्रीवासिष्ठमहारामायणे वा० दे० मोक्षो० निर्वाणप्रकरणे पू० सप्तभूमिकाविभागो नाम विंशत्यधिकशततमः सर्गः ॥१२०॥"
  }
]
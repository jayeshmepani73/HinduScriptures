[
  {
    "text": "शिखिध्वज उवाच ।\nएवं चेत्तन्महाबुद्धे यादृशं कारणं परम् ।\nकार्यं तादृशमेवेदं जगदित्येव वेद्म्यहम् ॥१॥\nकुम्भ उवाच ।\nयत्र कारणता तस्य कार्यं तदुपपद्यते ।\nयन्न कारणमेवादौ तस्मात्कार्यं कुतो भवेत् ॥२॥\nनेहास्ति कारणं किंचिन्न च कार्यं कदाचन ।\nविद्यमानमिदं सर्वं सर्वं शान्तमजं जगत् ॥३॥\nजायते कारणात्कार्यं यत्तत्कारणवद्भवेत् ।\nयन्न जायत एवेह तस्मिन्सदृशता कुतः ॥४॥\nबीजमेव न यस्यास्ति तत्कथं वद जायते ।\nअप्रतर्क्यमनाख्यं च यत्तस्य क्वेव बीजता ॥५॥\nदेशकालवशात्सर्वे हेतुमन्तः प्रमाणगाः ।\nअकर्तृब्रह्मविषयः प्रमा कारणयोः कथम् ॥६॥\nअकर्तृकर्मकरणे नास्ति कारणता शिवे ।\nतस्मात्तत्कारणं नास्ति जगच्छब्दार्थवेदनम् ॥७॥\nब्रह्मैव त्वं स्वरूपं सद्यत्स्थितं धारयस्व तत् ।\nअसम्यग्दर्शिविषयं तदेव जगदाचितम् ॥८॥\nचिन्मात्रमजरं शान्तं यदेकं तत्प्रमीयते ।\nतेनैवायं जगद्ब्रह्म सच्छान्तं बुद्ध्यते वपुः ॥९॥\nअन्यथैव च यो भावश्चेतसः पृथिवीपते ।\nस एव नाशः कथितः स्वानुभूतश्च पण्डितैः ॥१०॥\nचित्तं नाशस्वभावं तद्विद्धि नाशात्मकं नृप ।\nक्षणनाशो यतः कल्पचित्तशब्देन कथ्यते ॥११॥\nअसंकल्पनमात्रेण सम्यग्ज्ञानोदयात्मना ।\nसंकल्पः क्षीयते सिद्ध्यै स्वयमेवासदात्मकः ॥१२॥\nनाम्नैवाङ्गीकृताभावं यदि विश्वं हि कथ्यते ।\nविद्यमानं कथं तत्स्यान्ननु तामरसेक्षण ॥१३॥\nहस्तावुत्क्षिप्य यो ब्रूते शद्रोऽस्मीति भृशं गिरा ।\nकथं स विप्रो भवति विप्रत्वं त्वस्य कीदृशम् ॥१४॥\nविवृत्तधातुरत्युच्चैर्मृतोऽस्मीति विरौति यः ।\nमृतिमेवागतं विद्धि जीवनं तस्य संभ्रम ॥१५॥\nभ्रमाकृति यदस्तीह दृश्यतेऽलातचक्रवत् ।\nमृगतृष्णाद्विचन्द्रादिबालवेतालकादिवत् ॥१६॥\nतत्कथं किल नाम स्यात्सत्यं श्रमभरात्मकम् ।\nअज्ञानभ्रान्तिरेवान्तश्चित्तमित्येव कथ्यते ॥१७॥\nअज्ञानमुच्यते चित्तमसत्सदिव संस्थितम् ।\nअसंवेदनमज्ञानं ज्ञानं संवेदनं भवेत् ॥१८॥\nअज्ञानसत्त्वसंवित्तेर्ज्ञानात्संवेदनात्क्षयः ।\nजलज्ञानं मुधा भ्रान्तिः साधो मरुमरीचिषु ॥१९॥\nनैतज्जलमिति ज्ञानात्संवित्तेः प्रविलीयते ।\nइदं चित्तमिति प्रौढं यदज्ञानमलं हृदि ॥२०॥\nनास्ति चित्तमिति ज्ञानात्तत्समूलं विनश्यति ।\nयथा रज्ज्वां भुजङ्गत्वमज्ञानभ्रमसंभवम् ॥२१॥\nन सर्पोऽयमिति ज्ञानाद्हृदि रूढात्प्रणश्यति ।\nतथात्मनि मनोभूतमज्ञानभ्रमसंभवम् ॥२२॥\nचित्तं नास्तीति विज्ञानाद्हृदि रूढाद्विनश्यति ।\nचित्तं मनोऽहमित्यन्तर्यावदज्ञानसंभवम् ॥२३॥\nन चित्तमस्ति नो चैवमहंकारादिसंयुतम् ।\nकिंचिदेव जगत्यस्मिन्संविदेकान्तनिर्मला ॥२४॥\nतया संकल्पचित्तादि कृतमासीद्विमूढया ।\nअद्यासंकल्पतः सर्वं परित्यक्तं प्रबुद्धया ॥२५॥\nसंकल्पेन यदा याति त्वसंकल्पेन गच्छति ।\nपवनेन महाबाहो ज्वालाजालमिवानले ॥२६॥\nआत्मतत्त्वैकघनया ततया ब्रह्मसत्तया ।\nजगत्सर्वमिति व्याप्तं समुद्र इव वारिणा ॥२७॥\nनाहमस्मि न चान्योस्ति न त्वं नैते न चित्तकम् ।\nनेन्द्रियाणि न चाकाशमात्मा त्वेकोऽस्ति निर्मलः ॥२८॥\nघटाद्याकाररूपेण स एवायं विलोक्यते ।\nइदं चित्तमयं चाहमिति कैव कुकल्पना ॥२९॥\nन जायते न म्रियते किंचिदस्मिञ्जगत्त्रये ।\nकेवलोऽयं चिदुल्लासः सदसद्भावनात्मना ॥३०॥\nसर्वमात्मा परंब्रह्म सकृत्प्रकटमाततम् ।\nद्वित्वैकत्वे न विद्येते न भ्रान्तिर्न च संभ्रमः ॥३१॥\nसर्वेन्द्रियगणाकारे सन्नेवासि सखे ततः ।\nन दह्यसे महाबुद्धे न च क्वचन लिप्यसे ॥३२॥\nन ते विनश्यति सखे न च किंचिद्विवर्धते ।\nनिर्मलाकाशरूपस्य कैवल्यानन्तरूपिणः ॥३३॥\nइच्छानिच्छात्मिके शक्ती येतरापि त्वमेव च ।\nन ह्यंशुव्यतिरेकेण शशाङ्क उपलभ्यते ॥३४॥\nअजमजरमनाद्यजस्वभावं\nसकृदमलं विलसत्सदैकरूपम् ।\nविगलितकलनं कलाख्यलीलं\nसदुदितमाद्यमजं तदात्मतत्त्वम् ॥३५॥"
  },
  {
    "text": "इत्यार्षे श्रीवासिष्ठमहारामायणे वाल्मी० दे० मोक्षो० निर्वाणप्रकरणे पू० चू० शिखिध्वजपरमावबोधनं नाम शततमः सर्गः ॥१००॥"
  }
]
[
  {
    "text": "ईश्वर उवाच ।\nचिनोत्यलीकमेवैवं सदुःखास्मीति भावनात् ।\nचित्स्वप्नक्षीबतामोहपतिता संभ्रमे यथा ॥१॥\nअमृतापि मृतास्मीति विपर्यस्तमतिर्वधूः ।\nयथा रोदित्यनष्टैव नष्टास्मीति तथैव चित् ॥२॥\nअकारणं विपर्यस्ता मतिर्भ्रान्तमपि स्थिरम् ।\nयथा जगत्पश्यतीदं तथाहंताभ्रमाच्चितिः ॥३॥\nचित्तं हि कारणं त्वस्याः संसारानुभवे चितेः ।\nन च तत्कारणं किंचिच्चित्त्वान्यत्वात्यसंभवात् ॥४॥\nएवं हि कारणाभावाच्चेत्यस्यासंभवादिति ।\nनासौ चित्तं ततश्चेत्यं यत्नतश्चेत्यते यया ॥५॥\nन दृश्यदर्शनद्रष्ट्ररूपं तैलमिवोपले ।\nन कर्तृकर्मकरणं दृशीन्दाविव कृष्णता ॥६॥\nन मातृमेयमानानि नभसीव नवाङ्कुरः ।\nन चिच्चेतनचेत्यादि नन्दने खदिरो यथा ॥७॥\nनाहंत्वत्वंत्वतत्त्वादि पर्वतत्वमिवाम्बरे ।\nसदेहत्वान्यदेहत्वे शङ्खत्वमिव कज्जले ॥८॥\nनानाऽनाना न चाप्यन्तरणाविव सुमेरवः ।\nन च शब्दार्थशब्दश्रीर्महोषरलता यथा ॥९॥\nनेति नेति न चैवार्कमण्डले रजनी यथा ।\nन वस्तुतावस्तुते च तुषारे तु यथोष्णता ॥१०॥\nन शून्यताशून्यते वा शिलाकोश इव द्रुमः ।\nशून्यताशून्यता नाम महती ख इवाखता ॥११॥\nकेवल केवलीभावस्वच्छतैवावशिष्यते ।\nन चित्तात्कस्यचिद्दोषाज्जातयैतदवाप्यते ॥१२॥\nतत्सर्वभावनामात्रेणानर्थः प्रकृतः स्थितः ।\nतज्ज्ञेऽप्यभावनामात्रेणानर्थ उपशाम्यति ॥१३॥\nतज्ज्ञेऽप्यभावनामात्रादृतेऽन्यत्रोपयुज्यते ।\nन तृणं न च त्रैलोक्यमिति स्वायत्ततात्र या ॥१४॥\nस्वायत्त एव चैषोऽर्थो दुःसाध्यो भावनास्थितः ।\nयद्यन्न साध्यते पुंसा तत्कथं क्वेव लभ्यते ॥१५॥\nनिर्विकल्पाद्वितीया चिद्यासौ सकलगा सती ।\nपरमैका परा साच्छा दीपिका तेजसामपि ॥१६॥\nसैषावभासनकरी सर्वगा नित्यनिर्मला ।\nनित्योदिता निर्मनस्का निर्विकारा निरञ्जना ॥१७॥\nघटे पटे वटे कुड्ये शकटे वानरे खरे ।\nअसुरे सागरे भूते नरे नागे च संस्थिता ॥१८॥\nसाक्षिवत्तिष्ठति सती स्पन्दते न च कुत्रचित् ।\nदीपः प्रकाशनायेव करोति न पुनः क्रियाम् ॥१९॥\nमलिनाप्यमुनैषा साऽविकल्पाढ्या विकल्पिनी ।\nजडेवाप्यजडाभासा न सर्वा सर्वगैव च ॥२०॥\nनिर्विकल्पा परा सूक्ष्मा चिच्चिनोति स्वसंविदम् ।\nवातावाताङ्गमर्मादि यथा यन्त्रादिवेष्टने ॥२१॥\nरूपालोकमनस्कारवलिता चिदबोधतः ।\nबोधतश्चैव भवति निद्रां सदसती यतः ॥२२॥\nसा परैव चिदत्यच्छा चिन्तामायाति चेतनात् ।\nसाधुरेव यथाऽसाधुर्भाविते दुर्जनैषणाः ॥२३॥\nमलेन स्वर्णमायाति ताम्रतां मलमार्जनात् ।\nपुनः कनकतामेति यथा चित्परमा तथा ॥२४॥\nस्वारोपशान्त्या स्वादर्शो यथैति प्रतिमास्थितिम् ।\nतथा सर्गमिवागम्य बोधात्स्वं याति तत्पदम् ॥२५॥\nअभाववेदनादस्याः संसारः संप्रवर्तते ।\nस्वभाववेदनादेष त्वसदेवोपशाम्यति ॥२६॥\nयदा चित्त्वाच्चिनोत्यन्तरन्यतामसतीं तदा ।\nअहंतामिव संप्राप्य नश्यतीवाप्यनाशिनी ॥२७॥\nईषत्स्पन्दादधो याति भृगुप्रान्तात्तरोः फलम् ।\nयथा तथैष संवित्तेरधःपातो महानिव ॥२८॥\nरूपादीनां तु सत्तैषा चित एवामलैव चित् ।\nद्वित्वैकत्वे त्वबोधोत्थे बोधेन विलयं गते ॥२९॥\nसत्तामात्रेण चित्तस्य बोधश्चित्तेन्द्रियादिषु ।\nआलोकसत्तामात्रेण व्यवहारः क्रियास्विव ॥३०॥\nवातात्कनीनिकास्पन्दस्तद्दीप्तिर्दृष्टिरुच्यते ।\nतद्बाह्यवति तद्रूपरूपबोधस्तु चित्परा ॥३१॥\nत्वङ्मारुतौ जडौ तुच्छौ तत्सङ्गः स्पर्श उच्यते ।\nमननं स्पर्शसंवित्तिस्तत्संवित्तिस्तु चित्परा ॥३२॥\nगन्धतन्मात्रपवनसंबन्धो गन्धसंविदः ।\nआसां तु मनसा हीनं वेदनं परमैव चित् ॥३३॥\nशब्दतन्मात्रश्रवणवातसङ्गान्मनो विना ।\nसुषुप्तसदृशी संवित्परमा चिदुदाहृता ॥३४॥\nक्रियोन्मुखत्वं संकल्पात्संकल्पो मननक्रमः ।\nमननं चित्तकालुष्यमात्मा चिन्निर्मला भवेत् ॥३५॥\nचित्प्रकाशात्मिका नित्या स्वात्मन्येवावसंस्थिता ।\nइदमन्तर्जगद्धत्ते सन्निवेशं यथा शिला ॥३६॥\nअद्वितीया दधानेदं विकारादिविवर्जितम् ।\nनास्तमेति न चोदेति स्पन्दते नो न वर्धते ॥३७॥\nसंकल्पाज्जीवतामेत्य निःसंकल्पात्मनात्मना ।\nचिज्जडं नो जडं भावं भावयन्ती स्वसंस्थिता ॥३८॥\nरथस्त्वस्याश्चितेर्जीवो जीवस्याहंकृती रथः ।\nअहंकृते रथो बुद्धिस्ततो बुद्धेर्मनो रथः ॥३९॥\nमनसस्तु रथः प्राणः प्राणस्याक्षगणो रथः ।\nअक्षौघस्य रथो देहो देहस्य स्यन्दनो रथः ॥४०॥\nस्पन्दनं कर्म संसारे जरामरणपञ्जरम् ।\nएवं प्रवर्तितं चक्रमिदमादिविभूतिजम् ॥४१॥\nप्रतिभासत एवात्मन्यसत्स्वप्न इवाततः ।\nमनागपि न सत्यात्म मृगतृष्णाम्बुवत्स्थितम् ॥४२॥\nरथस्त्वत्र स्मृतः प्राणः कल्पनाया मुनीश्वर ।\nयत्र प्राणमरुत्तत्र मननं परितिष्ठति ॥४३॥\nआलोकश्रीः स्थिता यत्र रूपं तत्रैव राजते ।\nप्राणो बली स्थितो यत्र तदेव परिवेपति ॥४४॥\nयत्प्रयाति वनं वात्या तदेव परिघूर्णते ।\nमनस्याकाशसंलीने न प्राणः परिवेपति ॥४५॥\nतेजस्यसत्तामायाते न रूपमिव राजते ।\nप्राणे प्रशान्ते मरुति मनोन्तर्न मनागपि ॥४६॥\nवात्यायामुपशान्तायां रजो न परिकम्पते ।\nयत्र प्राणो मरुद्याति मनस्तत्रैव तिष्ठति ॥४७॥\nयत्र यत्रानुसरति रथस्तत्रैव सारथिः ।\nप्राणसंप्रेरितं चित्तं याति देशान्तरे क्षणात् ॥४८॥\nक्षेपणोन्मुक्तपाषाण इव तत्रान्यथा क्षयि ।\nयत्र पुष्पं तत्र गन्धो यत्राग्निस्तत्र सोष्णता ॥४९॥\nयत्र प्राणो मरुद्याति यत्रेन्दुस्तत्र तच्छविः ।\nसंवित्तिः पवनस्पन्दान्नाडीसंस्पर्शनश्च सः ॥५०॥\nसंवित्तिस्फारता चित्तं मनस्तत्प्राणकोटरे ।\nसर्वत्र विद्यते संविद्व्योमस्वच्छा जडाजडे ॥५१॥\nक्षुभ्यन्तीव तु सा प्राणस्पन्दादित्यनुभूयते ।\nसत्तामात्रस्वरूपेण जडेषु समवस्थिता ॥५२॥\nप्राणसंबोधिता वेत्ति वेदनात्मतया जडे ।\nनानास्फारसमुल्लासैर्यः पूर्वं परिवल्गति ।\nप्राणेऽतीते त्वमननः स एवाशु न वेपति ॥५३॥\nपुर्यष्टके चित्परमा स्वे मुने प्रतिबिम्बति ।\nआदर्श एव प्रतिमा दृश्यते नोपलादिषु ॥५४॥\nमनः पुर्यष्टकं विद्धि सर्वकार्यैककारणम् ।\nतदैव भेदैः कथितमन्यैः स्वाशयकल्पितैः ॥५५॥\nयस्मादुदेति कलनाकुलदृश्यजालं\nयत्तत्र च स्थितवदित्यनुभूतमुच्चैः ।\nयस्मान्मनो विपरिवर्तति देहदृष्ट्या\nसर्वं तु तत्परमवस्त्विति विद्धि विश्वम् ॥५६॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे पू० मनःप्राणैक्यप्रतिपादनं नामैकत्रिंशः सर्गः ॥३१॥"
  }
]
[
  {
    "text": "श्रीवसिष्ठ उवाच ।\nभवतामादिपुरुष इक्ष्वाकुर्नाम भूपतिः ।\nइक्ष्वाकुवंशप्रभव यथा मुक्तस्तथा श्रृणु ॥१॥\nइक्ष्वाकुर्नाम भूपालः स्वराज्यं परिपालयन् ।\nकदाचिदेकान्तगतो मनसा समचिन्तयत् ॥२॥\nजरामरणसंक्षोभसुखदुःखभ्रमस्थितेः ।\nअस्य दृश्यप्रपञ्चस्य को हेतुः स्यादिति स्वयम् ॥३॥\nजगतो न विवेदासौ कारणं चिन्तयन्नपि ।\nअथैकदा पृच्छदसौ ब्रह्मलोकागतं मनुम् ॥४॥\nपूजितं स्वसभासंस्थं भगवन्तं प्रजापतिम् ।\nइक्ष्वाकुरुवाच ।\nमां योजयति धार्ष्ट्येन भगवन्करुणानिधे ॥५॥\nभवत्प्रसाद एवायं भवन्तं प्रष्टुमञ्जसा ।\nकुतः सर्गोऽयमायातः स्वरूपं चास्य कीदृशम् ॥६॥\nकियदेतज्जगत्कस्य कदा केनेति कथ्यते ।\nअहं कथं च विषमादस्मात्संसृतिविभ्रमात् ॥७॥\nविमुच्येय घनास्तीर्णाज्जालादिव विहंगमः ।\nमनुरुवाच ।\nअहो नु चिरकालेन विवेके सुविकासिनि ॥८॥\nवितथानर्थविच्छेत्ता सारः प्रश्नस्त्वया कृतः ।\nयदिदं दृश्यते किंचित्तन्नास्ति नृप किंचन ॥९॥\nयथा गन्धर्वनगरं यथा वारि मरुस्थले ।\nयत्तु नो दृश्यते किंचित्तन्न किंचिदिव स्थितम् ॥१०॥\nमनःषष्ठेन्द्रियातीतं यत्स्यादपि न किंचन ।\nअविनाशं तदस्तीह तत्सदात्मेति कथ्यते ॥११॥\nइयं तु सर्वदृश्याढ्या राजन्सर्गपरंपरा ।\nतस्मिन्नेव महादर्शे प्रतिबिम्बमुपागता ॥१२॥\nभाः स्वभावसमुत्पन्ना ब्रह्मस्फुरणशक्तयः ।\nकाश्चिद्ब्रह्माण्डतां यान्ति काश्चिद्गच्छन्ति भूतताम्॥\nअन्यास्त्वन्यत्वमायान्ति भवत्येवं जगत्स्थितिः ।\nन बन्धोऽस्ति न मोक्षोऽस्ति ब्रह्मैवास्ति निरामयम् ।\nनैकमस्ति न च द्वित्वं संवित्सारं विजृम्भते ॥१४॥\nएकं यथा स्फुरति वारि तरङ्गभङ्गै-\nरेवं परिस्फुरति चिन्न च किंचिदेव ।\nत्वं बन्धमोक्षकलने प्रविमुच्य दूरे\nस्वस्थो भवाऽभवभयोऽभयसार एव ॥१५॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मो० निर्वाणप्रकरणे पू० इक्ष्वाकुमनुसंवादे सप्तदशाधिकशततमः सर्गः ॥११७॥"
  }
]
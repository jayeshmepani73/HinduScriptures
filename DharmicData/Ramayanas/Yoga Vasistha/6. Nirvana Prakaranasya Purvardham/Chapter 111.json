[
  {
    "text": "श्रीवसिष्ठ उवाच ।\nएतत्ते सर्वमाख्यातं शिखिध्वजकथानकम् ।\nअनेन गच्छन्मार्गेण न कदाचन खिद्यसे ॥१॥\nएतां दृष्टिमवष्टभ्य रागद्वेषविनाशिनीम् ।\nनित्यं नीरागया बुद्ध्या तिष्ठावष्टब्धतत्पदः ॥२॥\nयथा शिखिध्वजो राज्यं कृतवानेवमीदृशम् ।\nराम व्यवहरन्राज्ये भोगमोक्षमयो भव ॥३॥\nशिखिध्वजक्रमेणैव यथा बोधमवाप्तवान् ।\nकचो बृहस्पतेः पुत्रस्तथा बुध्यस्व राघव ॥४॥\nश्रीराम उवाच ।\nबृहस्पतेर्भगवतः पुत्रोऽसौ भगवान्कचः ।\nयथा प्रबुद्धो भगवन्समासेन तथा वद ॥५॥\nश्रीवसिष्ठ उवाच ।\nश्रृणु राजन्कथां श्रीमाञ्छिखिध्वजवदेव सः ।\nप्रबोधं परमं यातो देवदेशिकजः कचः ॥६॥\nबालभावात्समुत्तीर्णः संसारोत्तरणोन्मुखः ।\nकचः पदपदार्थज्ञो बृहस्पतिमभाषत ॥७॥\nकच उवाच ।\nभगवन्सर्वधर्मज्ञ कथं संसृतिपञ्जरात् ।\nअस्मान्निर्गम्यते ब्रूहि जन्तुना जीवतन्तुना ॥८॥\nबृहस्पतिरुवाच ।\nअनर्थमकरागारादस्मात्संसारसागरात् ।\nउड्डीयते निरुद्वेगं सर्वत्यागेन पुत्रक ॥९॥\nश्रीवसिष्ठ उवाच ।\nइत्याकर्ण्य कचो वाक्यं पितुः परमपावनम् ।\nसर्वमेव परित्यज्य जगामैकान्तकाननम् ॥१०॥\nबृहस्पतेस्तद्गमनं नोद्वेगाय बभूव ह ।\nसंयोगे च वियोगे च महान्तो हि महाशयाः ॥११॥\nअथ वर्षेषु जातेषु त्रिषु पञ्चसु सोऽनघ ।\nपुनः प्राप महारण्ये कस्मिंश्चित्पितरं कचः ॥१२॥\nपरिपूज्याभिवाद्यैनं समालिङ्गितपुत्रकम् ।\nअपृच्छद्वाक्पतिं भूयः स कचः कान्तया गिरा ॥१३॥\nकच उवाच ।\nअद्येदमष्टमं वर्षं सर्वत्यागः कृतो मया ।\nतथापि तात विश्रान्तिं नाधिगच्छाम्यनिन्दिताम्॥\nश्रीवसिष्ठ उवाच ।\nएवमार्तवचस्तस्मिन्कचे वदति कानने ।\nसर्वमेव त्यजेत्युक्त्वा वाक्पतिर्दिवमुद्ययौ ॥१४॥\nगते तस्मिन्कचो देहाद्वल्कलाद्यप्यथात्यजत् ।\nगतेन्द्वभ्रार्कतारेण शरद्व्योम्ना समोऽभवत् ॥१६॥\nपुनर्वर्षत्रयेणैष कस्मिंश्चित्काननान्तरे ।\nतत्याजाम्बुदवर्षादि शरदीव नभस्तलम् ॥१७॥\nउपासैको दिगन्तेषु शान्तशून्यवपुः श्वसन् ।\nदूयमानमनाः प्राप तमेव पितरं गुरुम् ॥१८॥\nकृतपूजाक्रमो भक्त्या समालिङ्गितपुत्रकम् ।\nअपृच्छत्स कचो भूयः खेदगद्गदया गिरा ॥१९॥\nकच उवाच ।\nतात सर्वं परित्यक्तं कन्थां वेणुलताद्यपि ।\nतथापि नास्ति विश्रान्तिः स्वपदे किं करोम्यहम् ॥२०॥\nबृहस्पतिरुवाच ।\nचित्तं सर्वमिति प्राहुस्तत्त्यक्त्वा पुत्र राजसे ।\nचित्तत्यागं विदुः सर्वत्यागं सर्वविदो जनाः ॥२१॥\nश्रीवसिष्ठ उवाच ।\nइत्युक्त्वा वाक्पतिः पुत्रं पुप्लुवे तरसा नभः ।\nअन्वियेष कचश्चित्तं परित्यक्तुमखिन्नधीः ॥२२॥\nचिन्तयन्नप्यसौ चित्तं न यदा वेद कानने ।\nतदा संचिन्तयामास धियैव पितरं ययौ ॥२३॥\nपदार्थवृन्दं देहादि न चित्तमिति कथ्यते ।\nतदेतत्किं क्व वा व्यर्थं निरागस्कं त्यजाम्यहम् ॥२४॥\nपितुः सकाशं गच्छामि ज्ञातुं चित्तं महारिपुम् ।\nज्ञात्वा तत्संत्यजाम्याशु ततस्तिष्ठामि विज्वरः ॥२५॥\nश्रीवसिष्ठ उवाच ।\nइति संचिन्त्य स कच उज्जगाम त्रिविष्टपम् ।\nवाक्पतिं प्राप्य सस्नेहं ववन्दे प्रणनाम च ॥२६॥\nअपृच्छच्चैनमेकान्ते किं चित्तं भगवन्वद ।\nस्वरूपं ब्रूहि चित्तस्य येन तत्संत्यजाम्यहम् ॥२७॥\nबृहस्पतिरुवाच ।\nचित्तं निजमहंकारं विदुश्चित्तविदो जनाः ।\nअन्तर्योऽयमहंभावो जन्तोस्तच्चित्तमुच्यते ॥२८॥\nकच उवाच ।\nत्रयस्त्रिंशन्महाकोटिप्रमाणस्य महामते ।\nगुरो गीर्वाणवृन्दस्य कथमेतद्वदेति मे ॥२९॥\nमन्येऽस्य दुष्करस्त्यागो न सिद्धिमुपगच्छति ।\nकथमेष किल त्यक्तुं शक्यते योगिनां वर ॥३०॥\nबृहस्पतिरुवाच ।\nअपि पुष्पावदलनादपि लोचनमीलनात् ।\nसुकरोऽहंकृतेस्त्यागो न क्लेशोऽत्र मनागपि ॥३१॥\nयथैतदेवं तनय तथा श्रृणु वदामि ते ।\nअज्ञानमात्रसंसिद्धं वस्तु ज्ञानेन नश्यति ॥३२॥\nवस्तुतो नास्त्यहंकारः पुत्र मिथ्याभ्रमो यथा ।\nअसन्सन्निव संपन्नो बालवेतालवत्स्थितः ॥३३॥\nयथा रज्ज्वां भुजंगत्वं मरावम्बुमतिर्यथा ।\nमिथ्यावभासः स्फुरति तथा मिथ्याप्यहंकृतिः ॥३४॥\nअसदेव यथा द्वित्वं मोहादिन्दौ विलोक्यते ।\nतथा स्फुरत्यहंकारो न सत्यो वाप्यसन्न च ॥३५॥\nएकमाद्यन्तरहितं चिन्मात्रममलान्तरम् ।\nखादप्यतितरामच्छं विद्यते सर्ववेदनम् ॥३६॥\nसर्वत्र सर्वदा सर्वप्रकाशं सर्वजन्तुषु ।\nतदेवैकं कचत्यम्बु विलोलास्वब्धिवीचिषु ॥३७॥\nअत्र कोऽयमहंभावः कुतो वा कथमुत्थितः ।\nक्वाप्सु जातो रजोराशिः क्वानलादुत्थितं जलम् ॥३८॥\nअयं सोऽहमिति व्यर्थं प्रत्ययं त्यज पुत्रक ।\nतुच्छं परिमिताकारं दिक्कालविवशीकृतम् ॥३९॥\nदिक्कालाद्यनवच्छिन्नं स्वच्छं नित्योदितं ततम् ।\nसर्वार्थमयमेकार्थचिन्मात्रममलं भवान् ॥४०॥\nफलकुसुमदलानां सर्वदिक्संस्थितानां\nरस इव जगतां त्वं संस्थितः सर्वदैव ।\nविमलतरचिदात्मा नित्यमेवास्यनन्तः\nक इव कच तवाहंनिश्चयो भावमूर्तेः ॥४१॥"
  },
  {
    "text": "इत्यार्षे श्रीवासिष्ठमहारामायणे वा० दे० मो० निर्वाणप्रकरणे पू० कचोपाख्याने कचप्रबोधो नामैकादशोत्तरशततमः सर्गः ॥१११॥"
  }
]
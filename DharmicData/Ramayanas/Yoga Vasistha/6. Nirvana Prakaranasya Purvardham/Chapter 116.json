[
  {
    "text": "श्रीराम उवाच ।\nभगवन्सर्वधर्मज्ञ चित्तेऽहंकारनामनि ।\nगलिते वा गलद्रूपे लिङ्गं सत्त्वस्य किं भवेत् ॥१॥\nश्रीवसिष्ठ उवाच ।\nबलादपि हि संजाता न लिम्पन्त्याशयं सितम् ।\nलोभमोहादयो दोषाः पयांसीव सरोरुहम् ॥२॥\nमुदिताद्याः श्रियो वक्रं न मुञ्चन्ति कदाचन ।\nगलत्यहंकारमये चित्ते गलति दुष्कृते ॥३॥\nवासनाग्रन्थयश्छिन्ना इव त्रुट्यन्त्यलं शनैः ।\nकोपस्तानवमायाति मोहो मान्द्यं हि गच्छति ॥४॥\nकामः क्लमं गच्छति च लोभः क्वापि पलायते ।\nनोल्लसन्तीन्द्रियाण्युच्चैः खेदः स्फुरति नोच्चकैः ॥५॥\nन दुःखान्यपब्रंहन्ति न वल्गन्ति सुखानि च ।\nसर्वत्र समतोदेति हृदि शैत्यप्रदायिनी ॥६॥\nसुखदुःखादयस्त्वेते दृश्यन्ते यदि वा मुखे ।\nदृश्यन्त एव तुच्छत्वान्नानुलिम्पन्ति ते मनः ॥७॥\nचित्ते गलति गीर्वाणगणस्य स्पृहणीयताम् ।\nसाधुर्गच्छत्युदेत्यस्य समता शीतचन्द्रिका ॥८॥\nउपशान्तं च कान्तं च सेव्यमप्रतिरोधि च ।\nनिभृतं चोर्जितं स्वच्छं वहतीत्थं महद्वपुः ॥९॥\nभावाभावविरुद्धोऽपि विचित्रोऽपि महानपि ।\nनानन्दाय न खेदाय सतां संसृतिविभ्रमः ॥१०॥\nबुद्ध्यालोकेन साध्येऽस्मिन्वस्तुन्यस्तमितापदि ।\nप्रवर्तते न यो मोहात्तं धिगस्तु नराधमम् ॥११॥\nविश्रान्तिमाप्तुमुचितां चिरमंग दुःख-\nरत्नाकरं जननसागरमुत्तितीर्षोः ।\nकोऽहं कथं जगदिदं च परं च किं स्या-\nत्किं भोगकैरिति मतिः परमोऽभ्युपायः ॥१२॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मो० निर्वाणप्रकरणे पू० गलितचित्तलक्षणकथनं नाम षोडशाधिकशततमः सर्गः ॥११६॥"
  }
]
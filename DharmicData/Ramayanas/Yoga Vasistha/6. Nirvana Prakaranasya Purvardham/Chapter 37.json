[
  {
    "text": "ईश्वर उवाच ।\nइत्यादिकानां शब्दानामर्थश्रीः सत्यरूपिणि ।\nतस्मिन्सर्वेश्वरे सर्वसत्तामणिसमुद्गके ॥१॥\nका नाम विमलाभासास्तस्मिन्परमचिन्मणौ ।\nन कचन्ति विचिन्वन्ति विचित्राणि जगन्ति याः ॥२॥\nएषा बीजकणान्तस्था चित्सत्ता स्ववपुर्मयम् ।\nलब्ध्वा मृत्कालवार्यादि करोत्यङ्कुरमोदनम् ॥३॥\nफेनावर्तविवर्तान्तर्वर्तिनी रसरूपिणी ।\nकठिनेन्द्रियसंबन्धे करोति स्पन्दमम्भसाम् ॥४॥\nएषा कुसुमगुच्छेषु रसरूपेण संस्थिता ।\nकचति घ्राणरन्ध्रेषु करोति परिफुल्लताम् ॥५॥\nशिलाङ्गस्था शिलाङ्गाभामसतीं सत्यतापदम् ।\nसर्गाधारदशां धत्ते गिरीन्द्रः स्थितिलीलया ॥६॥\nपवनस्पन्दकोशात्मरूपिणीव त्वगिन्द्रियम् ।\nसंसाधयत्यात्मसुतं पितेवात्मतयानया ॥७॥\nअशेषसारसंपिण्डमध्यात्मानं स्वसिद्धये ।\nभावयित्वा नकिंचित्त्वमिव खत्वं करोत्यलम् ॥८॥\nस्वसत्ताप्रतिबिम्बाभमाकाशमुकुरोदरे ।\nधत्ते कल्पनिमेषाङ्कं कालाख्यममलं वपुः ॥९॥\nआमहापञ्चमेशानं परिणाममया इमे ।\nइदमित्थमिदं नेति नियतिर्भवति स्वयम् ॥१०॥\nसाक्षिणि स्फार आभासे गृहे दीप इव क्रियाः ।\nसत्ये तस्मिन्प्रकाशन्ते जगच्चित्रपरम्पराः ॥११॥\nपरमाकाशनगरनाट्यमण्डपभूमिषु ।\nस्वशक्तिवृत्तं संसारं पश्यन्ती साक्षिवत्स्थिता ॥१२॥\nश्रीवसिष्ठ उवाच ।\nशिवस्यास्य जगन्नाथ शक्तयः काः कथं स्थिताः ।\nसाक्षिता का च किं तासां वृत्तं स्यात्कियदेव तते ॥१३॥\nईश्वर उवाच ।\nअप्रमेयस्य शान्तस्य शिवस्य परमात्मनः ।\nसौम्य चिन्मात्ररूपस्य सर्वस्यानाकृतेरपि ॥१४॥\nइच्छासत्ता व्योमसत्ता कालसत्ता तथैव च ।\nतथा नियतिसत्ता च महासत्ता च सुव्रत ॥१५॥\nज्ञानशक्तिः क्रियाशक्तिः कर्तृताऽकर्तृतापि च ।\nइत्यादिकानां शक्तीनामन्तो नास्ति शिवात्मनः॥१६॥\nश्रीवसिष्ठ उवाच ।\nशक्तयः कुत एवैता बहुत्वं कथमासु च ।\nउदयश्च कथं देव भेदाभेदश्च कीदृशः ॥१७॥\nईश्वर उवाच ।\nशिवस्यानन्तरूपस्य सैषा चिन्मात्रतात्मनः ।\nएषा हि शक्तिरित्युक्ता तस्माद्भिन्ना मनागपि ॥१८॥\nज्ञत्वकर्तृत्वभोक्तृत्वसाक्षित्वादिविभावनात् ।\nशक्तयो विविधं रूपं धारयन्ति बहूदकम् ॥१९॥\nएवं जगति नृत्यन्ति ब्रह्माण्डे नृत्यमण्डपे ।\nकालेन नर्तकेनेव क्रमेण परिशिक्षिताः ॥२०॥\nयैषा परपराभासा सैषा नियतिरुच्यते ।\nक्रियाथ कृतिरिच्छा वा कालेत्यादिकृताभिधा ॥२१॥\nआमहारुद्रपर्यन्तमिदमित्थमिति स्थितेः ।\nआतृणापद्मजस्पन्दं नियमान्नियतिः स्मृता ॥२२॥\nनियतिर्नित्यमुद्वेगवर्जिताऽपरिमार्जिता ।\nएषा नृत्यति वै नृत्यं जगज्जालकनाटकम् ॥२३॥\nनानारसविलासाढ्यं विवर्ताभिनयान्वितम् ।\nकल्पक्षणहतानेकपुष्करावर्तघर्घरम् ॥२४॥\nसर्वर्तुकुसुमाकीर्णं धारागोलकमन्दिरम् ।\nभूयोभूयः पतद्वर्षभूरिस्वेदजलोत्करम् ॥२५॥\nपयोदपल्लवालोलनीलाम्बरकृतभ्रमम् ।\nपूर्णं संशुद्धसप्ताब्धिरत्नौघवलयाकुलम् ॥२६॥\nयामपक्षदिनप्रेक्षाकटाक्षोद्भासिताम्बरम् ।\nमज्जनोन्मज्जनव्यग्रकुलाद्रिकुलशेखरम् ॥२७॥\nभ्रमच्छशिमणिप्रोतगङ्गामुक्ताफलत्रयम् ।\nसंदृष्टादृष्टसंध्याभ्रविलोलकरपल्लवम् ॥२८॥\nअनारतरणल्लोललोकालंकारकोमलम् ।\nभूरिभूतलपातालनभस्तलपदक्रमम् ॥२९॥\nमग्नोन्मग्नमहानेकताराघर्मकणोत्करम् ।\nचन्द्रार्ककुण्डलस्पन्दस्मितस्फुटनभोमुखम् ॥३०॥\nकल्पितानेकब्रह्माण्डकपाटकवितानकम् ।\nलुठल्लोकान्तरव्यूहध्वनन्मुक्ताङ्कपल्लवम् ।\nसुखदुःखदशादोषभावाभावरसान्तरम् ॥३१॥\nअस्मिन्विकारवलिते नियतेर्विलासे\nसंसारनाम्नि चिरनाटकनाट्यसारे ।\nसाक्षी सदोदितवपुः परमेश्वरोऽय-\nमेकः स्थितो न च तया न च तेन भिन्नः ॥३२॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मो० निर्वाणप्रकरणे पू० नियतिनृत्यं नाम सप्तत्रिंशः सर्गः ॥३७॥"
  }
]
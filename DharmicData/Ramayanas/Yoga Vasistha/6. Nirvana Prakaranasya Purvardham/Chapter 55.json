[
  {
    "text": "श्रीभगवानुवाच ।\nन कुर्याद्भोगसंत्यागं न कुर्याद्भोगभावनम् ।\nस्थातव्यं सुसमेनैव यथाप्राप्तानुवर्तिना ॥१॥\nअनात्मन्यात्मतां देहे मा भावय भवात्मनि ।\nआत्मन्येवात्मतां सत्ये भावयाऽभवरूपिणि ॥२॥\nदेहनाशे महाबाहो न किंचिदपि नश्यति ।\nआत्मनाशो हि नाशः स्यान्न चात्मा नश्यति ध्रुवः ॥३॥\nन हि शीर्यत्यचित्तात्मा त्यक्तसर्वपरिग्रहः ।\nकर्मण्यभिप्रवृत्तोऽपि नैव किंचित्करोति सः ॥४॥\nआसक्तिमाहुः कर्तृत्वमकर्तुरपि तद्भवेत् ।\nमौर्ख्यस्थिते हि मनसि तस्मान्मौर्ख्यं परित्यजेत् ॥५॥\nपरं तत्त्वज्ञमाश्रित्य निरासक्तेर्महात्मनः ।\nसर्वकर्मरतस्यापि कर्तृतोदेति न क्वचित् ॥६॥\nअविनाशमनाद्यन्तमात्मानमजरं विदुः ।\nनश्यत्यात्मेति दुर्बोधो मा तवास्त्विह दुःखदः ॥७॥\nन तथा परिपश्यन्ति विदितात्मान उत्तमाः ।\nपश्यन्त्यनात्मनात्मानं स्वमात्मन्यात्ममानिनः ॥८॥\nअर्जुन उवाच ।\nएवं चेत्त्रिजगन्नाथ मूढानामपि मानद ।\nदेहनाशे समुत्पन्ने इष्टं नष्टं न किंचन ॥९॥\nश्रीभगवानुवाच ।\nएवमेतन्महाबाहो न किंचिन्नश्यति क्वचित् ।\nआत्मैवास्त्यविनाशात्मा किं तस्य क्व विनश्यति ॥१०॥\nइदं नष्टमिदं युक्तमिति मोहभ्रमादृते ।\nअन्यत्तथा न पश्यामि वन्ध्यास्त्रीतनयं यथा ॥११॥\nनासतो विद्यते भावो नाभावो विद्यते सतः ।\nउभयोरपि दृष्टोऽन्तस्त्वनयोस्तत्त्वदर्शिभिः ॥१२॥\nअविनाशि तु तद्विद्धि येन सर्वमिदं ततम् ।\nविनाशमव्ययस्यास्य न कश्चित्कर्तुमर्हति ॥१३॥\nअन्तवन्त इमे देहा नित्यस्योक्ताः शरीरिणः ।\nअनाशिनोऽप्रमेयस्य तस्माद्युध्यस्व भारत ॥१४॥\nआत्मा चैकोऽस्ति न द्वित्वमसतः संभवः कुतः ।\nअविनाशस्त्वनन्तोऽसौ सतो नाशो न विद्यते ॥१५॥\nद्वित्वैकत्वपरित्यागे शेषं यत्परिशिष्यते ।\nशान्तं सदसतोर्मध्यं तदस्तीह परं पदम् ॥१६॥\nअर्जुन उवाच ।\nतन्मृतोऽस्मीति भगवन्किंकृता तु नृणां स्थितिः ।\nकथं स्थितौ च लोकानां तौ स्वर्गनरकौ प्रभो ॥१७॥\nश्रीभगवानुवाच ।\nभूमिरापोऽनलो वायुः खं मनो बुद्धिरेव च ।\nएतत्तन्मात्रजालात्मा जीवो देहेषु तिष्ठति ॥१८॥\nस कृष्यते वासनया रज्वेव पशुपोतकः ।\nस तिष्ठति शरीरान्तः पञ्जरे विहगो यथा ॥१९॥\nस कालदेशतो देहाज्जर्जरत्वमुपागतात् ।\nवासनावशतो याति प्लक्षपर्णाद्रसो यथा ॥२०॥\nश्रोत्रं चक्षुः स्पर्शनं च रसनं घ्राणमेव च ।\nगृहीत्वैतानि संयाति वायुर्गन्धानिवाशयात् ॥२१॥\nवासनावत्त्वमेवास्य देहो नेतरयुक्तिजः ।\nक्षीयते वासनात्यागे क्षीणे भवति तत्पदम् ॥२२॥\nवासनावान्परापुष्टो भूत्वा भ्राम्यति योनिषु ।\nजीवो भ्रमभराभारो मायापुरुषको यथा ॥२३॥\nअक्षस्वभावानखिलाञ्छरीराद्वासनावशः ।\nजीवो गृहीत्वा संयाति पुष्पाद्गन्धमिवानिलः ॥२४॥\nदेहो निस्पन्दतामेति जीवे कौन्तेय निर्गते ।\nनिस्पन्दावयवाभोगः शान्तवात इव द्रुमः ॥२५॥\nअचेष्टं छेदभेदादिदोषैरायात्यदृश्यताम् ।\nमृत इत्युच्यते तेन देहो विगतजीवितः ॥२६॥\nस जीवः प्राणमूर्तिः खे यत्र यत्रावतिष्ठते ।\nतं तं स्ववासनाभ्यासात्पश्यत्याकारमाततम् ॥२७॥\nअयं देहो हि जीवेन त्वसन्नेवावलोकितः ।\nअस्य नाशे त्वमप्येवं पश्य मा वा सुषुप्तवत् ॥२८॥\nयथैव पश्यत्याकारांस्तेषां नाशांस्तथैव सः ।\nआदिसर्गे भावनया किलैष्वेवं विभावतः ॥२९॥\nझटित्युद्भवकाले हि यद्यथा दृश्यते पुरः ।\nआनिपातं तदेवास्या अविनाभाविसंविदः ॥३०॥\nप्राक्तनं वासनामूलं पुरुषार्थेन जीयते ।\nयत्नेनाद्यतनेनाशु ह्यस्तनायतनं यथा ॥३१॥\nय एव पुरुषार्थेन दृष्टो बलवता क्षणात् ।\nपूर्वोत्तरविशेषांशः स एव जयति स्फुटम् ॥३२॥\nअपि स्फुटति विन्ध्याद्रौ वाति वा प्रलयानिले ।\nपौरुषं हि यथाशास्त्रमतस्त्याज्यं न धीमता ॥३३॥\nनरकस्वर्गसर्गादिवासनावशतोऽभितः ।\nप्रपश्यति चिराभ्यस्तं जीवो जरठमोहधीः ॥३४॥\nअर्जुन उवाच ।\nनरकस्वर्गसर्गादिसंभ्रमेषु जगत्पते ।\nकिमस्य कारणं ब्रूहि जीवस्य जगतः स्थितेः ॥३५॥\nश्रीभगवानुवाच ।\nस्वप्नोपमाना तेनेह श्रेयसे वासना क्षयः ।\nचिराभ्यासवशात्प्रौढा संसारभ्रमकारिणी ॥३६॥\nअर्जुन उवाच ।\nकिमुत्था देवदेवेश क्षीयते वासना कथम् ।\nश्रीभगवानुवाच ।\nमौर्ख्यमोहसमुत्थाना त्वनात्मन्यात्मभावना ।\nआत्मज्ञानान्महाबोधाद्विलयं याति वासना ॥३७॥\nभावितात्मासि कौन्तेय सत्यं विज्ञातवानसि ।\nअयं सोहं जना एते मयेति त्यज वासनाम् ॥३८॥\nअर्जुन उवाच ।\nवासनाविलये जीवो विलीनो भवति स्वयम् ।\nयो हि यत्सत्तयोच्छूनस्तन्नाशात्स विलीयते ॥३९॥\nजीवे विलयमायाते देशकालान्यथाकृतौ ।\nकोऽसौ भाजनतामेति जन्मनो मरणस्य च ॥४०॥\nश्रीभगवानुवाच ।\nस्वयं कल्पितसंकल्पमात्मरूपं यदाविलम् ।\nतदेव वासनाकारं जीवं विद्धि महामते ॥४१॥\nअनायत्तमसंकल्पमात्मरूपं यदव्ययम् ।\nप्रबोधाद्वासनामुक्तं तन्मोक्षं विद्धि भारत ॥४२॥\nजीवन्नेव महाबाहो तत्त्वं प्रेक्ष यथास्थितम् ।\nवासनावागुरोन्मुक्तो मुक्त इत्यभिधीयते ॥४३॥\nयो न निर्वासनो नूनं सर्वधर्मपरोऽपि सः ।\nसर्वज्ञोऽप्यभितो बद्धः पञ्जरस्थो यथा खगः ॥४४॥\nदुर्दर्शनस्य गगने शिखिपिच्छिकेव\nसूक्ष्मा परिस्फुरति यस्य तु वासनान्तः ।\nमुक्तः स एव भवतीह हि वासनैव\nबन्धो न यस्य ननु तत्क्षय एव मोक्षः ॥४५॥"
  },
  {
    "text": "इत्यार्षे श्रीवासिष्ठमहारामायणे वा० दे० मो० निर्वाणप्रकरणे पू० अर्जुनोपाख्याने जीवतत्त्वनिर्णयो नाम पञ्चपञ्चाशः सर्गः ॥५५॥"
  }
]
[
  {
    "text": "श्रीभगवानुवाच ।\nइति निर्वासनत्वेन जीवन्मुक्ततयार्जुन ।\nअन्तः शीतलतामेत्य बन्धुदुःखमलं त्यज ॥१॥\nजरामरणनिःशङ्क आकाशविशदाशयः ।\nत्यक्तेष्टानिष्टसंकल्पो वीतरागो भवानघ ॥२॥\nप्रवाहपतितं कार्यमिदं किंचिद्यथागतम् ।\nकुरु कार्याणि कर्माणि न किंचिदिह नश्यति ॥३॥\nप्रवाहपतितं कर्म स्वमेव क्रियते तु यत् ।\nजीवन्मुक्तस्वभावोऽयं सा जीवन्मुक्तता तथा ॥४॥\nइदं कर्म त्यजामीदमाश्रयामीति निर्णयः ।\nमूढस्य मनसो रूपं ज्ञानिनस्तु समा स्थितिः ॥५॥\nप्रवाहपतितं कर्म कुर्वन्तः शान्तचेतसः ।\nजीवन्मुक्ताः सुषुप्तस्थाः स्फुरन्त्यत्र सुषुप्तवत् ॥६॥\nस्थिरां संस्थितिमायान्ति कूर्माङ्गानीव सर्वशः ।\nइन्द्रियाणीन्द्रियार्थेभ्यो हृदि यस्य स्वभावतः ॥७॥\nविश्वात्मनि तथा विश्वं कालत्रयमयोदितम् ।\nअभित्ति त्रिजगच्चित्रं कुरुते चित्तचित्रकृत् ॥८॥\nव्योम्नि व्योमात्मकमपि प्रस्फुटं वृत्तिवर्तिभिः ।\nचित्तचित्रकरेणादौ चित्रं चित्रं वितानितम् ॥९॥\nपश्चाद्भित्तिः कृता व्योमरूपा चासावहो भ्रमः ।\nअपूर्वैवातिमायेयं तृणकुड्यमयी शुभा ॥१०॥\nन मनागपि भेदोऽस्ति स्फुटमप्युपलब्धयोः ।\nइमा या उपलक्ष्यन्ते भित्तयश्चित्तचित्रजाः ॥११॥\nव्योम्नः शून्यतमा विद्धि तास्तामरसलोचन ।\nक्षणेन चेतसि यथा भ्रान्तौ लोकक्षयोदयौ ॥१२॥\nआत्मा जगत्तथैवेदं सबाह्याभ्यन्तरं नभः ।\nचिरंतनमनोराज्यं यत्तस्मात्किल सत्यता ॥१३॥\nकिं त्वनालोकितेऽपि स्यात्सत्यं नास्त्येव विभ्रमे ।\nक्रमेणालोकतः सत्यमालोकेन विलीयते ॥१४॥\nदृश्यमानमपि क्षामं शरदीवाभ्रमण्डलम् ।\nचित्तचित्रकृतश्चित्रे संस्थिताश्चित्रपुत्रिकाः ॥१५॥\nभित्त्यभावादनाकारा बहिस्त्रिभुवनादिकाः ।\nन ताः सन्ति न वासि त्वं किं केन परिरोध्यते ॥१६॥\nरोध्यरोधकसंमोहं त्यक्त्वा खे विमलो भव ।\nप्रवृत्तिरेव न व्योम्नः प्रवृत्तिश्चैव खात्मिका ॥१७॥\nअतः कालक्रियाकुड्यकलादिविमलं नभः ।\nचित्तसंस्थं यथा चित्रं सरूपमखिलात्मकम् ॥१८॥\nव्योम्नः शून्यतमं विद्धि तथेदमखिलं जगत् ।\nचित्तभित्तौ कृतं चित्रं यच्चिच्चित्रकरेण तत् ॥१९॥\nसर्वशून्यतया व्योम्नो मनागपि न भिद्यते ।\nयथा प्रकचतश्चित्ते जगन्निर्माणसंक्षयौ ॥२०॥\nक्षणेनैव तथैवेमौ भुविस्थाविति विद्धि हे ।\nअद्य क्षीणा मनोराज्ये नानानुभवनात्मनि ॥२१॥\nक्षणभावितमोहेन कल्पना परिकल्पिता ।\nअसदेव मनोराज्यं कर्तुं शक्तं यथा मनः ॥२२॥\nक्षणस्य कल्पीकरणे तथैव बलवन्मनः ।\nक्षणं कल्पीकरोत्येतत्तच्चाल्पं कुरुते बहु ॥२३॥\nअसत्सत्कुरुते क्षिप्रमितीयं भ्रान्तिरुत्थिता ।\nक्षणेनैव मनोराज्यं प्रतिभातं स्वभावतः ॥२४॥\nयद्विचित्रात्म तदिदं जगज्जालमिति स्थितम् ।\nसर्गे निर्वाणनिष्ठत्वान्निमेषमयमुत्थितम् ॥२५॥\nप्रतिभामात्रतोऽत्रैव कल्पिता वज्रसारता ।\nप्रतिभासविपर्यासमात्रं ह्यविदिताकृतेः ॥२६॥\nप्रवृत्तौ वा निवृत्तौ वा कैव सा वज्रसारता ।\nचित्तचित्रकृतश्चित्स्थं जगच्चित्रं कदा स्थितम् ॥२७॥\nअकुड्यमप्यरङ्गाढ्यमिदं स्फारमिवाग्रतः ।\nअहो नु चित्रं निर्भित्ति चित्रमुज्ज्वलमुत्थितम् ॥२८॥\nसुरञ्जनं जगदिति स्फुटं दृष्टिविलोभनम् ।\nनानातमोमषीलेखं नानातेजोंशुरञ्जनम् ॥२९॥\nनानाकल्पाङ्गावयवं नानारागानुरञ्जितम् ।\nनानादृष्टिविलासाढ्यं नानानुभवलोचनम् ॥३०॥\nनानाग्रहोग्रकचनं नानाकाराग्रपश्चिमम् ।\nव्योमनीलसरः फुल्लताराचन्द्रार्कपङ्कजम् ॥३१॥\nविचित्ररचनोद्युक्तमेघालीपत्रमञ्जरि ।\nप्रकोष्ठकामिलिखितसुरासुरनृपुत्रिकम् ।\nपरमालोकमङ्कोलयुवताकाशकुडयकम् ॥३२॥\nआकाश एव रचिता प्रतिभैकरङ्गा\nमुग्धा जगत्त्रयमनोहरपुत्रिकेयम् ।\nचिन्मात्रचक्रपरिरञ्जितसर्वलोका\nलीलाकुला चपलचित्तकचित्रकर्त्रा ॥३३॥\nहेमाचलाङ्गलतिका घनकेशपाशा\nचन्द्रार्कलोचनविचालनदृष्टलोका ।\nधर्मार्थकामविनियन्त्रितशास्त्रवस्त्रा\nपातालजालचरणोन्नतभूनितम्बा ॥३४॥\nब्रह्मेन्द्ररुद्रहरिबाहुचतुष्टयोग्रा\nसत्त्वावृतोन्नतकुचस्फुरदङ्गयष्टिः ।\nसुव्यालवेष्टितमहीतलपद्मपीठा\nपत्रीकृताचलमहाभुवनोदरी च ॥३५॥\nरात्र्यन्धकारचपलत्वहराक्षिचेष्टा\nताराकरालपुलका पविदन्तपङ्क्तिः ।\nचञ्चच्चतुर्दशविधातुलभूतजात-\nरोमाञ्चना प्रलयवादकदम्बपुष्पा ॥३६॥\nजीवान्विता गगन एव कृता विचित्रा\nव्योमात्मिका चिरविलक्षणचित्रकर्त्रा ।\nचित्तेन चित्रपरिकर्मविदा त्रिलोकी\nनानाविलासवलिता वरपुत्रिकेति ॥३७॥"
  },
  {
    "text": "इत्यार्षे श्रीवासिष्ठमहारामायणे वाल्मी० दे० मो० निर्वाणप्रकरणे पू० अर्जुनोपाख्याने चित्तवर्णनं नाम षट्पंचाशः सर्गः ॥५६॥"
  }
]
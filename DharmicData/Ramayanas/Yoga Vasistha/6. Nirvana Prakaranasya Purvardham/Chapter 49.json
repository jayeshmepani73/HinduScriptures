[
  {
    "text": "श्रीराम उवाच ।\nयदि नास्ति विकारादि ब्रह्मन्ब्रह्मणि बृंहिते ।\nतदिदं कथमाभाति भावाभावमयं जगत् ॥१॥\nश्रीवसिष्ठ उवाच ।\nअपुनःप्रागवस्थानं यत्स्वरूपविपर्ययः ।\nत्तद्विकारादिकं तात यत्क्षीरादिषु वर्तते ॥२॥\nपयस्तां पुनरभ्येति दधित्वान्न पुनः पयः ।\nबुद्धमाद्यन्तमध्येषु ब्रह्म ब्रह्मैव निर्मलम् ॥३॥\nक्षीरादेरिव तेनास्ति ब्रह्मणो न विकारिता ।\nअनाद्यन्तविभागस्य न चैषोऽवयविक्रमः ॥४॥\nसमस्याद्यन्तयोर्येयं दृश्यते विकृतिः क्षणात् ।\nसंविदः संभ्रमं विद्धि नाविकारेऽस्ति विक्रिया ॥५॥\nन संवेद्यं न संवित्तिस्तत्र ब्रह्मणि विद्यते ।\nतद्ब्रह्मशब्दकथितं निःसंबन्धचिदात्मवत् ॥६॥\nयादृगाद्यन्तयोर्वस्तु तादृगेव तदुच्यते ।\nमध्ये यस्य यदन्यत्वं तदबोधाद्विजृम्भितम् ॥७॥\nआत्मा त्वाद्यन्तमध्येषु समः सर्वत्र सर्वदा ।\nस्वमप्यन्यत्वमायाति नात्मतत्त्वं कदाचन ॥८॥\nअरूपत्वात्तथैकत्वान्नित्यत्वादयमीश्वरः ।\nवशं भावविकाराणां न कदाचन गच्छति ॥९॥\nश्रीराम उवाच ।\nविद्यमाने सदैकस्मिन्ब्रह्मण्येकान्तनिर्मले ।\nसंविद्भ्रमस्वरूपाया अविद्यायाः क आगमः ॥१०॥\nश्रीवसिष्ठ उवाच ।\nब्रह्मतत्त्वमिदं सर्वमासीदस्ति भविष्यति ।\nनिर्विकारमनाद्यन्तं नाविद्यास्तीति निश्चयः ॥११॥\nयस्तु ब्रह्मेति शब्देन वाच्यवाचकयोः क्रमः ।\nतत्रापि नान्यताभावमुपदेष्टुं क्रमो ह्यसौ ॥१२॥\nत्वमहं जगदाशाश्च द्यौर्भूश्चाप्यनलादि वा ।\nब्रह्ममात्रमनाद्यन्तं नाविद्यास्ति मनागपि ॥१३॥\nनामैवेदमविद्येति भ्रममात्रमसद्विदुः ।\nन विद्यते या सा सत्या कीदृग्राम भवेत्किल ॥१४॥\nश्रीराम उवाच ।\nउपशमप्रकरणे ह्यस्तने तु त्वयेरितम् ।\nअविद्येयं तथेत्थं च विचार्यत इति प्रभो ॥१५॥\nश्रीवसिष्ठ उवाच ।\nएतावन्तमबुद्धस्त्वमभूः कालं रघूद्वह ।\nकल्पिताभिः किलैताभिर्बोधितोसि स्वयुक्तिभिः ॥१६॥\nअविद्येयमयं जीव इत्यादिकलनाक्रमः ।\nअप्रबुद्धप्रबोधाय कल्पितो वाग्विदां वरैः ॥१७॥\nअप्रबुद्धं मनो यावत्तावदेव भ्रमं विना ।\nन प्रबोधमुपायाति तदाक्रोशशतैरपि ॥१८॥\nयुक्त्यैव बोधयित्वैष जीव आत्मनि योज्यते ।\nयद्युक्त्यासाद्यते कार्यं न तद्यत्नशतैरपि ॥१९॥\nसर्वं ब्रह्मेति यो ब्रूयादप्रबुद्धस्य दुर्मतेः ।\nस करोति सुहृद्वृत्त्या स्थाणोर्दुःखनिवेदनम् ॥२०॥\nयुक्त्या प्रबोध्यते मूढः प्राज्ञस्तत्त्वेन बोध्यते ।\nमूढः प्राज्ञत्वमायाति न युक्त्या बोधनं विना ॥२१॥\nएतावन्तमबुद्धस्त्वं कालं युक्त्या प्रबोधितः ।\nइदानीं संप्रबुद्धस्त्वं मया येनावबोध्यसे ॥२२॥\nब्रह्माहं त्रिजगद्ब्रह्म त्वं ब्रह्म खलु दृश्यभूः ।\nद्वितीया कलना नास्ति यथेच्छसि तथा कुरु ॥२३॥\nअसंवेद्यमहासंवित्कोटिमात्रं जगत्त्रयम् ।\nएकप्रत्ययवानन्तः कुर्वन्नपि न लिप्यसे ॥२४॥\nभारूपश्चेतनो व्यापी परमात्माहमित्ययम् ।\nराघवानुभवान्तस्त्वं तिष्ठन्गच्छञ्छ्वसन्स्वपन् ॥२५॥\nनिर्ममो निरहंकारो बुद्धिमानसि साधु चेत् ।\nतद्ब्रह्म वेदनं शान्तं सर्वभूतस्थितं भव ॥२६॥\nतदनाद्यन्तमाभासं सत्त्वमेव परं पदम् ।\nस्थितोऽसि सर्वगैकात्मशुद्धसंविन्मयात्मकः ॥२७॥\nयद्ब्रह्मात्मापि तुर्यश्च याऽविद्या प्रकृतिश्च या ।\nतदभिन्नसदैकात्म यथा कुम्भशतेषु मृत् ॥२८॥\nनात्मनः प्रकृतिर्भिन्ना घटान्मृन्मयता यथा ।\nसन्मृन्मात्रं यथा चान्तरात्मैवं प्रकृतिः स्थिता ॥२९॥\nआवर्तः सलिलस्येव यः स्पन्दस्त्वयमात्मनः ।\nप्रोक्तः प्रकृतिशब्देन तेनैवेह स एव हि ॥३०॥\nयथैकः स्पन्दपवनौ नाम्ना भिन्नौ न सत्तया ।\nतथैकमात्मप्रकृती नाम्रा भिन्ने न सत्तया ॥३१॥\nअबोधादेतयोर्भेदो बोधेनैव विलीयते ।\nअबोधात्सन्मयो याति रज्ज्वां सर्पभ्रमो यथा ॥३२॥\nचित्क्षेत्रे कलनाबीजं यदेतत्पतति स्फुरन् ।\nचित्ताङ्कुरं तदेतस्माद्भाविसंसारखण्डकः ॥३३॥\nएतदेवात्मविज्ञानाद्दग्धं सद्वासनाजलैः ।\nसंसिक्तमपि यत्नेन न भवत्यङ्कुरक्षमम् ॥३४॥\nनो चेत्पतति चित्क्षेत्रे कलनाबीजकं ततः ।\nचित्ताङ्कुरा न जायन्ते सुखदुःखलवद्रुमाः ॥३५॥\nद्वित्वं जगत्यसदुपात्तमबोधजातं\nबोधक्षयं जहिहि बोधमुपागतोऽसि ।\nआत्मैकभावविभवेन भवाभयात्मा\nनास्त्येव दुःखमिति नः परमार्थसारः ॥३६॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये देव० मोक्षोपायेषु निर्वाणप्रकरणे पूर्वा० संसृतिविचारयोगो नामैकोनपञ्चाशः सर्गः ॥४९॥"
  }
]
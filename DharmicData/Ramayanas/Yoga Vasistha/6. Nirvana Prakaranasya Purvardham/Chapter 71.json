[
  {
    "text": "श्रीवसिष्ठ उवाच ।\nइत्युक्तवति वेताले वक्तुं प्रश्नान्विहस्य सः ।\nउवाच वचनं राजा दन्तांशुधवलाम्बरः ॥१॥\nराजोवाच ।\nआस्ते कदाचिच्चेदं हि ब्रह्माण्डमजरं फलम् ।\nउत्तरोत्तरं दशगुणभूतत्वक्परिवेष्टितम् ॥२॥\nतादृशानां सहस्राणि फलानि यत्र सन्ति हि ।\nअत्युच्चैस्तादृशी शाखा विपुला चलपल्लवा ॥३॥\nतादृशानां सहस्राणि शाखानां यत्र सन्त्यथ ।\nतादृशोऽस्ति महावृक्षो दुर्लक्ष्यो विपुलाकृतिः ॥४॥\nतादृशानां सहस्राणि यत्र सन्ति महीरुहाम् ।\nतादृशं वनमत्युच्चैरनन्ततरुगुल्मकम् ॥५॥\nतादृशानां सहस्राणि वनानां यत्र सन्त्यथ ।\nतादृगस्ति वृहच्छृङ्गमत्युच्चैर्भरिताकृति ॥६॥\nतादृशानां सहस्राणि श्रृङ्गाणां यत्र सन्त्यथ ।\nतादृशोऽस्त्यतिविस्तीर्णो देशो विपुलकोटरः ॥७॥\nतादृशानां सहस्राणि देशानां यत्र सन्त्यथ ।\nतादृगस्ति वृहद्द्वीपं महाह्रदनदीयुतम् ॥८॥\nतादृशानां सहस्राणि द्वीपानां यत्र सन्त्यथ ।\nतादृगस्ति महीपीठं विचित्ररचनान्वितम् ॥९॥\nतादृशानां सहस्राणि पृथ्वीनां यत्र सन्त्यथ ।\nतादृगस्ति महास्फारं महाभुवनडम्बरम् ॥१०॥\nतादृशानां सहस्त्राणि जगतां यत्र सन्त्यथ ।\nतादृगस्ति महच्चाण्डं चण्डमम्बरपीठवत् ॥११॥\nतादृशानां सहस्राणि यत्राण्डानि करण्डकाः ।\nतादृशोऽस्ति गतस्पन्दो विपुलाब्धिश्च सागरः ॥१२॥\nतादृक्सागरलक्षाणि तरङ्गो यत्र पेलवः ।\nतादृशः स्वविलासात्मा निर्मलोऽस्ति महार्णवः ॥१३॥\nतादृगब्धिसहस्राणि यस्योदरजलान्यथ ।\nतादृशोऽस्ति पुमान्कश्चिदत्युच्चैर्भरिताकृतिः ॥१४॥\nतादृशानां नृणां लक्षैर्यस्य मालोरसि स्थिता ।\nप्रधानं सर्वसत्तानां तादृशोऽस्ति परः पुमान् ॥१५॥\nतादृशानां सहस्राणि पुरुषाणां महात्मनाम् ।\nस्फुरन्ति मण्डले यस्य स्वतनूरुहजालवत् ॥१६॥\nतादृशोऽस्ति महादित्यः शतमन्यासु दृष्टिषु ।\nया एताः कलनाः सर्वास्ता एतास्तस्य दीप्तयः ॥१७॥\nअस्यादित्यस्य दीप्तीनां ब्रह्माण्डास्त्रसरेणवः ।\nमया चित्सूर्य इत्युक्तः सर्वमेतत्तपत्यसौ ॥१८॥\nविज्ञानात्मैव परमो भास्करो भाविताशयः ।\nइमे ये भुवनाभोगास्तस्यैव त्रसरेणवः ॥१९॥\nविज्ञानपरमार्कस्य भासा भान्ति भवन्ति च ।\nइमा जगदहर्लक्ष्म्यः क्वचिल्लक्ष्म्यो रवेरिव ॥२०॥\nविज्ञानमात्रकचितात्मनि जन्तुजाते\nत्रैलोक्यमण्डपमणेरविकासभाजि ।\nचिज्जन्मनोर्भवनसंभ्रमतावलेखाः\nसन्तीह रे न हि मनागपि शान्तमास्स्व ॥२१॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये देव० मोक्षोपायेषु निर्वाणप्रकरणे पू० वेतालप्रथमप्रश्नोत्तरवर्णनं नामैकसप्ततितमः सर्गः ॥७१॥"
  }
]
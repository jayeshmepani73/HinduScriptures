[
  {
    "text": "श्रीराम उवाच ।\nभगवन्सर्वसारज्ञ त्वयैषा बिल्वरूपिणी ।\nमहाचिद्धनसत्तेह कथितेति मतिर्मम ॥१॥\nचिन्मज्जारूपमखिलमहंतादीदमाततम् ।\nन मनागपि भेदोऽस्ति द्वैतैक्यकलनात्मकः ॥२॥\nश्रीवसिष्ठ उवाच ।\nयथा ब्रह्माण्डकूश्माण्डमज्जामेर्वादिसंस्थितिः ।\nतथा चिद्विल्वमज्जेयं ब्रह्माण्डादिजगत्स्थितिः ॥३॥\nसृष्टिचिद्विल्वमज्जा स्यात्स्वाधारान्यत्वसंभवे ।\nविनाशः सर्वगस्यास्य न चैतत्संभवत्यलम् ॥४॥\nचितेर्मरीचबीजस्य जगदाख्या चमत्कृतिः ।\nस्थिता सौषुप्तसौम्यान्तः शिलान्तःसंनिवेशवत् ॥५॥\nअत्रेमामिन्दुवदन चित्रां विस्मयकारिणीम् ।\nवर्ण्यमानां मया रम्यामन्यामाख्यायिकां श्रृणु ॥६॥\nस्निग्धा स्पष्टा मृदुस्पर्शा महाविस्तारशालिनी ।\nनिविडा नित्यमक्षुब्धा क्वचिदस्ति महाशिला ॥७॥\nतस्यामन्तः प्रफुल्लानि पद्मानि सुबहून्यपि ।\nसरस्यामिव रम्याणि तान्यनन्तानि सन्ति वै ॥८॥\nअन्योन्यप्रोतपत्राणि मिथो विघटितानि च ।\nमिथश्चोपनिगूढानि गूढानि प्रकटानि च ॥९॥\nअधोमुखान्यूर्ध्वमुखान्यपि तिर्यङ्मुखानि च ।\nमिथोमिलितमूलानि मिथःप्रोतमुखान्यपि ॥१०॥\nकर्णिकाजालमूलानि मूलान्तःकर्णिकानि च ।\nऊर्ध्वमूलान्यधोमूलान्यमूलानीतराणि च ॥११॥\nतेषां च निकटे सन्ति शङ्खाः शतसहस्रशः ।\nचक्रौघाश्च महाकाराः पद्मवत्संनिवेशिनः ॥१२॥\nश्रीराम उवाच ।\nसत्यमेतन्मया दृष्टा तादृशी सा महाशिला ।\nशालग्रामे हरेर्धाम्नि विद्यते परिवारिणी ॥१३॥\nश्रीवसिष्ठ उवाच ।\nएवमेतद्विजानासि दृष्टवानसि तां शिलाम् ।\nयो यश्च तत्र वै प्राणः समस्तादृगनन्तरः ॥१४॥\nमया त्वियमपूर्वैव शिलेह कथिता तव ।\nयस्यामन्तर्महाकुक्षौ सर्वमस्ति च नास्ति च ॥१५॥\nचिच्छिलैषा मयोक्ता ते यस्यामन्तर्जगन्ति वै ।\nघनत्वैकात्मकत्वादिवशादेषा शिलैव चित् ॥१६॥\nअप्यत्यन्तघनाङ्गायाः सुनीरन्ध्राकृतेरपि ।\nविद्यतेऽन्तर्जगद्वृन्दं व्योम्नीव विपुलानिलः ॥१७॥\nद्यौः क्षमा वायुराकाशं पर्वताः सरितो दिशः ।\nसन्ति तस्यां शिलायां च सुषिरं न मनागपि ॥१८॥\nअस्यामेव घनाङ्गात्म जगत्पद्मं विजृम्भते ।\nएतस्माद्वस्तुतो नान्यदन्यच्छुद्धात्मकं च वा ॥१९॥\nशङ्खपद्मादिकं लोकं पाषाणे लिख्यते यथा ।\nभूतं भवद्भविष्यच्च शिलायां शालभञ्जिका ॥२०॥\nतथास्ति तत्र तत्सर्वं संस्थानं वस्तुतो यथा ।\nउपलान्तः संनिवेशो नानात्माप्येकपिण्डताम् ॥२१॥\nयथादत्ते तथैषा चित्पिण्डाकारैकिकां घनाम् ।\nयथा पद्मः शिलाकोशादभिन्नस्तद्वपुर्मयः ॥२२॥\nतथा सर्गश्चितो रूपादभिन्नोऽपि वपुर्मयः ।\nसुषुप्तावस्थया चक्रपद्मलेखाः शिलोदरे ॥२३॥\nयथा स्थिताश्चितेरन्तस्तथेयं जगदावली ।\nशिलान्तः पद्मलेखाली मरिचान्तश्चमत्कृतिः ॥२४॥\nनोदेति नास्तमायाति यथा सर्गस्तथा चितौ ।\nयथा पुरन्ध्र्यां मर्त्योऽन्तर्मज्जा वा बिल्वगा यथा ॥२५॥\nतथाऽनन्तविकाराढ्या चितौ ब्रह्माण्डमण्डली ।\nविकारादि तदेवेति मुधैवोक्तिरनर्थिका ॥२६॥\nतत्तां समुपयात्याशु जलबिन्दुरिवाम्भसि॥\nअनन्तत्वाच्चितेरेतद्विकारादि चितेरिति ॥२७॥\nउक्त्या संपद्यते यच्च तल्लयेन विलीयते ।\nब्रह्मैवेदं विकारादि विकाराद्यर्थवर्जितम् ॥२८॥\nवर्जनावर्जनेऽर्थस्य ब्रह्मैवानन्ततावशात् ।\nब्रह्म स्थितं विकारादि ब्रह्मैवोत्पादितं क्रमात् ॥२९॥\nअत्रान्यार्थमिदं विद्धि मृगतृष्णाम्भसा समम् ।\nबीजं पुष्पफलान्तस्थं बीजान्तर्नान्यदात्मकम् ॥३०॥\nयादृशी बीजसत्ता सा भवन्ती यात्यथोत्तरम् ।\nचिद्धने चिद्धनत्वं यत्स एव त्रिजगत्क्रमः ॥३१॥\nएकत्वमेतयोर्द्वित्वमेकाभावे द्वयोः क्षतिः ।\nजगदन्यभवोद्भूतिर्न कदाचित्तदीदृशम् ॥३२॥\nचिदचिन्न कदाचिच्च द्वयमन्तर्मिथोऽद्वयम् ।\nमहाशिलान्तरे भेदो लेखात्मास्ति यथा बहुः ।\nतदन्यानन्यमज्जादि चिद्धने त्रिजगत्तथा ॥३३॥\nरेखोपरेखावलिता यथैका पीवरी शिला ।\nतथा त्रैलोक्यवलितं ब्रह्मैकमिति दृश्यते ॥३४॥\nएतच्छिलान्तरब्जादि यथा नित्यं सुषुप्तकम् ।\nनास्तमेति न चोदेति तथाऽहंता जगद्गतिः ॥३५॥\nयथा शिलान्तर्लेखादि भिद्यते न शिलान्तरात् ।\nतत्सारत्वाज्जगत्कर्तृ कर्तृत्वादिजगच्चितिः ॥३६॥\nयथा शिलान्तरब्जानां स्पन्दास्पन्दभवाभवाः ।\nविषयत्वं न गच्छन्ति कर्तारो जगतस्तथा ॥३७॥\nनेदं कदाचित्क्रियते न कदाचन नश्यति ।\nअद्रिवत्प्रभवोल्लासविलासावेदनात्मकम् ॥३८॥\nयथा यत्र यदाकारं तथा तत्र तदेव हि ।\nब्रह्मसत्तात्मकं सर्वं सुषुप्तस्थमिव स्थितम् ॥३९॥\nभूरिभावविकाराढ्यो योऽयं जगदुरुभ्रमः ।\nसुषुप्तमेव तद्विद्धि शिलान्तः पङ्कजादिवत् ॥४०॥\nनित्यं सुषुप्तपदमेव जगद्विलासः\nसम्यक्प्रशान्तसमचिद्धनखात्मकत्वात् ।\nपद्माः शिलान्तरिव सर्गदशास्त्वसारा\nदृष्टा न देहमुपयान्ति कदाचिदेव ॥४१॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे पू० शिलाकोशोपदेशो नाम षट्चत्वारिंशः सर्गः ॥४६॥"
  }
]
[
  {
    "text": "श्रीराम उवाच ।\nसप्तानां योगभूमीनामभ्यासः क्रियते कथम् ।\nकीदृशानि च चिह्नानि भूमिकां प्रति योगिनः ॥१॥\nश्रीवसिष्ठ उवाच ।\nप्रवृत्तश्च निवृत्तश्च भवति द्विविधः पुमान् ।\nस्वर्गापवर्गोन्मुखयोः शृणु लक्षणमेतयोः ॥२॥\nकियत्तन्नाम निर्वाणं वरं संसृतिरेव मे ।\nइतिकर्तव्यकर्ता यः स प्रवृत्त इति स्मृतः ॥३॥\nचलार्णवयुगच्छिद्रकूर्मग्रीवाप्रवेशवत् ।\nअनेकजन्मनामन्ते विवेकी जायते पुमान् ॥४॥\nअसारा बत संसारव्यवस्थालं ममैतया ।\nकिं कर्मभिः पर्युषितैर्दिनं तैरेव नीयते ॥५॥\nक्रियातिशयनिर्मुक्तं किं स्याद्विश्रमणं परम् ।\nइति निश्चयवान्योऽन्तः स निवृत्त इति स्मृतः ॥६॥\nकथं विरागवान्भूत्वा संसाराब्धिं तराम्यहम् ।\nएवंविचारणपरो यदा भवति सन्मतिः ॥७॥\nविरागमुपयात्यन्तर्भावनास्वनुवासरम् ।\nक्रियासूदाररूपासु क्रमते मोदतेऽन्वहम् ॥८॥\nग्राम्यासु जडचेष्टासु सततं विचिकित्सति ।\nनोदाहरति मर्माणि पुण्यकर्माणि सेवते ॥९॥\nमनोनुद्वेगकारीणि मृदुकर्माणि सेवते ।\nपापाद्बिभेति सततं न च भोगमपेक्षते ॥१०॥\nस्नेहप्रणयगर्भाणि पेशलान्युचितानि च ।\nदेशकालोपपन्नानि वचनान्यभिभाषते ॥११॥\nतदासौ प्रथमामेकां प्राप्तो भवति भूमिकाम् ।\nमनसा कर्मणा वाचा सज्जनानुपसेवते ॥१२॥\nयतः कुतश्चिदानीय ज्ञानशास्त्राण्यवेक्षते ।\nएवंविचारवान्यः स्यात्संसारोत्तारणं प्रति ॥१३॥\nस भूमिकावानित्युक्तः शेषः स्वार्थ इति स्मृतः ।\nविचारनाम्नीमितरामागतो योगभूमिकाम् ॥१४॥\nश्रुतिस्मृतिसदाचारधारणाध्यानकर्मणाम् ।\nमुख्यया व्याख्यया ख्याताञ्श्रयते श्रेष्ठपण्डितान् ॥१५॥\nपदार्थप्रविभागज्ञः कार्याकार्यविनिर्णयम् ।\nजानात्यधिगतश्रव्यो गृहं गृहपतिर्यथा ॥१६॥\nमदाभिमानमात्सर्यमोहलोभातिशायिताम् ।\nबहिरप्याश्रितामीषत्त्यजत्यहिरिव त्वचम् ॥१७॥\nइत्थंभूतमतिः शास्त्रगुरुसज्जनसेवनात् ।\nसरहस्यमशेषेण यथावदधिगच्छति ॥१८॥\nअसंसङ्गाभिधामन्यां तृतीयां योगभूमिकाम् ।\nततः पतत्यसौ कान्तः पुष्पशय्यामिवामलाम् ॥१९॥\nयथावच्छास्त्रवाक्यार्थे मतिमाधाय निश्चलम् ।\nतापसाश्रमविश्रामैरध्यात्मकथनक्रमैः ॥२०॥\nसंसारनिन्दकैस्तद्वद्वैराग्यकरणक्रमैः ।\nशिलाशय्यासमासीनो जरयत्यायुराततम् ॥२१॥\nवनवासविहारेण चित्तोपशमशोभिना ।\nअसङ्गसुखसौम्येन कालं नयति नीतिमान् ॥२२॥\nअभ्यासात्साधुशास्त्राणां करणात्पुण्यकर्मणाम् ।\nजन्तोर्यथावदेवेयं वस्तुदृष्टिः प्रसीदति ॥२३॥\nतृतीयां भूमिकां प्राप्य बुधोऽनुभवति स्वयम् ।\nद्विःप्रकारमसंसङ्गं तस्य भेदमिमं शृणु ॥२४॥\nद्विविधोऽयमसंसङ्गः सामान्यः श्रेष्ठ एव च ।\nनाहं कर्ता न भोक्ता च न बाध्यो न च बाधकः ॥२५॥\nइत्यसञ्जनमर्थेषु सामान्यासङ्गनामकम् ।\nप्राक्कर्मनिर्मितं सर्वमीश्वराधीनमेव च ॥२६॥\nसुखं वा यदि वा दुःख कैवात्र मम कर्तृता ।\nभोगाभोगा महारोगाः संपदः परमापदः ॥२७॥\nवियोगायैव संयोगा आधयो व्याधयो धियः ।\nकालः कवलनोद्युक्तः सर्वभावाननारतम् ॥२८॥\nअनास्थयेति भावानां यदभावनमान्तरम् ।\nवाक्यार्थलग्नमनसः सामान्योऽसावसंगमः ॥२९॥\nअनेकक्रमयोगेन संयोगेन महात्मनाम् ।\nवियोगेनासतामन्तः प्रयोगेणात्मसंविदाम् ॥३०॥\nपौरुषेण प्रयत्नेन संतताभ्यासयोगतः ।\nकरामलकवद्वस्तुन्यागते स्फुटतां दृढम् ॥३१॥\nसंसाराम्बुनिधेः पारे सारे परमकारणे ।\nनाहं कर्तेश्वरः कर्ता कर्म वा प्राकृतं मम ॥३२॥\nकृत्वा दूरतरे नूनमिति शब्दार्थभावनम् ।\nयन्मौनमासनं शान्तं तच्छ्रेष्ठासङ्ग उच्यते ॥३३॥\nयन्नान्तर्न बहिर्नाधो नोर्ध्वं नाशासु नाम्बरे ।\nन पदार्थे नापदार्थे न जडे न च चेतने ॥३४॥\nआसितं भासनं शान्तमभासं नभसा समम् ।\nअनाद्यन्तमजं कान्तं तच्छ्रेष्ठासङ्ग उच्यते ॥३५॥\nसंतोषामोदमधुरः सत्कार्यामलपल्लवः ।\nचित्तनालाग्रसंलीनो विघ्नकण्टकसंकटः ॥३६॥\nविवेकपद्मो रूढोऽन्तर्विचारार्कविलासितः ।\nफलं फलत्यसंसङ्गां तृतीयां भूमिकामिमाम् ॥३७॥\nसमवायाद्विशुद्धानां संचयात्पुण्यकर्मणाम् ।\nकाकतालीययोगेन प्रथमोदेति भूमिका ॥३८॥\nभूमिः प्रोदितमात्रा तैरमृताङ्कुरिकेव सा ।\nविवेकेनाम्बुसेकेन रक्ष्या पाल्या प्रयत्नतः ॥३९॥\nयेनांशेनोल्लसत्येषा विचारेणोदयं नयेत् ।\nतमेवानुदिनं यत्नात्कृषीवल इवाङ्कुरम् ॥४०॥\nएषा हि परिमृष्टान्तरन्यासां प्रसवैकभूः ।\nद्वितीयां भूमिकां यत्नात्तृतीयां प्राप्नुयात्ततः ॥४१॥\nश्रेष्ठा संसङ्गता ह्येषा तृतीया भूमिकात्र हि ।\nभवति प्रोज्झिताशेषसंकल्पकलनः पुमान् ॥४२॥\nश्रीराम उवाच ।\nमूढस्यासत्कुलोत्थस्य प्रवृत्तस्याधमस्य च ।\nअप्राप्तयोगिसङ्गस्य कथमुत्तरणं भवेत् ॥४३॥\nएकामथ द्वितीयां वा तृतीयां चेतरा च वा ।\nआरूढस्य मृतस्याथ कीदृशी भगवन्गतिः ॥४४॥\nश्रीवसिष्ठ उवाच ।\nमूढस्यारूढदोषस्य तावत्संसृतिरातता ।\nयावज्जन्मान्तरशतैः काकतालीययोगतः ॥४५॥\nअथवा साधुसंगत्या वैराग्यं नाभ्युदेति हि ।\nवैराग्येऽभ्युदिते जन्तोरवश्यं भूमिकोदयः ॥४६॥\nततो नश्यति संसार इति शास्त्रार्थसंग्रहः ।\nयोगभूमिकयोत्क्रान्तजीवितस्य शरीरिणः ॥४७॥\nभूमिकांशानुसारेण क्षीयते पूर्वदुष्कृतम् ।\nततः सुरविमानेषु लोकपालपुरेषु च ॥४८॥\nमेरूपवनकुञ्जेषु रमते रमणीसखः ।\nततः सुकृतसंभारे दुष्कृते च पुरा कृते ॥४९॥\nभोगजाले परिक्षीणे जायन्ते योगिनो भुवि ।\nशुचीनां श्रीमतां गेहे गुप्ते गुणवतां सताम् ॥५०॥\nजनित्वा योगमेवैते सेवन्ते योगवासिताः ।\nतत्र प्राग्भावनाभ्यस्तयोगभूमिक्रमं बुधाः ।\nस्मृत्वा परिपतन्त्युच्चैरुत्तरं भूमिकाक्रमम् ॥५१॥\nभूमिकात्रितयं त्वेतद्राम जाग्रदिति स्मृतम् ।\nयथावद्भेदबुद्ध्येदं तज्जाग्रदिति दृश्यते ॥५२॥\nउदेति योगयुक्तानामत्र केवलमार्यता ।\nयां दृष्ट्वा मूढबुद्धीनामभ्युदेति मुमुक्षुता ॥५३॥\nकर्तव्यमाचरन्काममकर्तव्यमनाचरन् ।\nतिष्ठति प्राकृताचारो यः स आर्य इति स्मृतः ॥५४॥\nयथाचारं यथाशास्त्रं यथाचित्तं यथास्थितम् ।\nव्यवहारमुपादत्ते यः स आर्य इति स्मृतः ॥५५॥\nप्रथमायामङ्कुरितं द्वितीयायां विकासितम् ।\nफलीभूतं तृतीयायामार्यत्वं योगिनो भवेत् ॥५६॥\nआर्यतायां मृतो योगी शुभसंकल्पसंभृतान् ।\nभोगान्भुक्त्वा चिरं कालं योगवाञ्जायते पुनः ॥५७॥\nभूमिकात्रितयाभ्यासादज्ञाने क्षयमागते ।\nसम्यग्ज्ञानोदये चित्ते पूर्णचन्द्रोदयोपमे ॥५८॥\nनिर्विभागमनाद्यन्तं योगिनो युक्तचेतसः ।\nसमं सर्वं प्रपश्यन्ति चतुर्थी भूमिकामिताः ॥५९॥\nअद्वैते स्थैर्यमायाते द्वैते प्रशममागते ।\nपश्यन्ति स्वप्नवल्लोकांश्चतुर्थीं भूमिकामिताः ॥६०॥\nभूमिकात्रितयं जाग्रच्चतुर्थी स्वप्न उच्यते ।\nविच्छिन्नशरदभ्रांशविलयं प्रविलीयते ॥६१॥\nसत्तावशेष एवास्ते पञ्चमीं भूमिकां गतः ।\nपञ्चमीं भूमिकामेत्य सुषुप्तपदनामिकाम् ॥६२॥\nशान्ताशेषविशेषांशस्तिष्ठत्यद्वैतमात्रके ।\nगलितद्वैतनिर्भासमुदितोऽन्तः प्रबुद्धवान् ॥६३॥\nसुषुप्तघन एवास्ते पञ्चमीं भूमिकामितः ।\nअन्तर्मुखतया तिष्ठन्बहिर्वृत्तिपरोऽपि सन् ॥६४॥\nपरिशान्ततया नित्यं निद्रालुरिव लक्ष्यते ।\nकुर्वन्नभ्यासमेतस्यां भूमिकायां विवासनः ॥६५॥\nषष्ठीं तुर्याभिधामन्यां क्रमात्क्रमति भूमिकाम् ।\nयत्र नासन्न सद्रूपो नाहं नाप्यनहंकृतिः ॥६६॥\nकेवलं क्षीणमननमास्ते द्वैतैक्यनिर्गतः ।\nनिर्ग्रन्थिः शान्तसंदेहो जीवन्मुक्तो विभावनः ॥६७॥\nअनिर्वाणोऽपि निर्वाणश्चित्रदीप इव स्थितः ।\nअन्तःशून्यो बहिःशून्य- शून्यः कुम्भ इवाम्बरे ॥६८॥\nअन्तःपूर्णो बहिःपूर्णः पूर्णकुम्भ इवार्णवे ।\nकिंचिदेवैष संपन्नस्त्वथ वैष न किंचन ॥६९॥\nषष्ठ्यां भूम्यामसौ स्थित्वा सप्तमीं भूमिमाप्नुयात् ।\nविदेहमुक्तता तूक्ता सप्तमी योगभूमिका ॥७०॥\nअगम्या वचसां शान्ता सा सीमा भवभूमिषु ।\nकैश्चित्सा शिवमित्युक्ता कैश्चिद्ब्रह्मेत्युदाहृता ॥७१॥\nकैश्चित्प्रकृतिपुंभावविवेक इति भाविता ।\nअन्यैरप्यन्यथा नानाभेदैरात्मविकल्पितैः ॥७२॥\nनित्यमव्यपदेश्यापि कथंचिदुपदिश्यते ।\nसप्तैता भूमिकाः प्रोक्ता मया तव रघूद्वह ॥७३॥\nआसामभ्यासयोगेन न दुःखमनुभूयते ।\nअस्त्यत्यन्तमदोन्मत्ता मृदुमन्थरचारिणी ॥७४॥\nकरिणी विग्रहव्यग्रा महादशनशंसिनी ।\nसा चेन्निहन्यते नूनमनन्तानर्थकारिणी ॥७५॥\nतदेतासु समग्रासु भूमिकासु नरो जयी ।\nकरिणी मदमत्ता सा यावन्न विजितौजसा ॥७६॥\nको नाम सुभटस्तावत्संपत्समरभूमिषु ।\nश्रीराम उवाच ।\nकासौ प्रमत्ता करिणी काश्च ता रणभूमयः ॥७७॥\nकथं निहन्यते चैषा क्व चैषा रमते चिरम् ।\nश्रीवसिष्ठ उवाच ।\nरामेच्छा नाम करिणी इदं मेऽस्त्वितिरूपिणी ॥७८॥\nशरीरकानने मत्ता विविधोल्लासकारिणी ।\nमत्तेन्द्रियोग्रकलभा रसनाकलभाषिणी ॥७९॥\nमनोगहनसंलीना कर्मदन्तद्वयान्विता ।\nमदोऽस्या वासनाव्यूहः सर्वतः प्रसरद्वपुः ॥८०॥\nसंसारदृष्टयो राम तस्याः समरभूमयः ।\nभूयो यत्रानुभवति नरो जयपराजयौ ॥८१॥\nइच्छानागी निहन्त्येषा कृपणाञ्जीवसंचयान् ।\nवासनेहा मनश्चित्तं संकल्पो भावनं स्पृहा ॥८२॥\nइत्यादिनिवहो नाम्नामस्यास्त्वाशयकोशगः ।\nधैर्यनाम्ना वरास्त्रेण प्रसृतामवहेलया ॥८३॥\nनागीं सर्वात्मिकामेतामिच्छां सर्वात्मना जयेत् ।\nयावद्वस्त्विदमित्येवमियमन्तर्विजृम्भते ॥८४॥\nतावदुग्रा कुसंसारमहाविषविषूचिका ।\nएतावानेव संसार इदमस्त्विति यन्मनः ॥८५॥\nअस्य तूपशमो मोक्ष इत्येवं ज्ञानसंग्रहः ।\nप्रसादकारिणी स्वच्छा निरिच्छे विमलाकृतौ ॥८६॥\nतैलबिन्दुरिवादर्शे विश्राम्यत्युपदेशवाक् ।\nअसंवेदनमात्रेण नोदेतीच्छाभवाङ्कुरः ॥८७॥\nमनागभ्युदितैवेच्छा छेत्तव्यानर्थकारिणी ।\nअसंवेदनशस्त्रेण विषस्येवाङ्कुरावली ॥८८॥\nइच्छाविच्छुरितो जीवो विजहाति न दीनताम् ।\nस्वसंवेदनयत्नस्तु तूष्णीमेवान्तरासनम् ॥८९॥\nअवधानविनिर्मुक्तं सुप्तं शवशतं यथा ।\nतां प्रत्याहारबडिशेनेच्छामत्सीं नियच्छत ॥९०॥\nइदं मेऽस्त्विति संवेगमाहुः कल्पनमुत्तमाः ।\nअर्थस्याभावनं यत्तत्कल्पनात्याग उच्यते ॥९१॥\nस्मरणं विद्धि संकल्पं शिवमस्मरणं विदुः ।\nतत्र प्रागनुभूतं च नानुभूतं च भाव्यते ॥९२॥\nअनुभूतां नानुभूतां स्मृतिं विस्मृत्य काष्ठवत् १\nसर्वमेवाशु विस्मृत्य गूढस्तिष्ठ महामतिः ॥९३॥\nऊर्ध्वबाहुर्विरौम्येष न च कश्चिच्छृणोति तत् ।\nअसंकल्पः परं श्रेयः स किमन्तर्न भाव्यते ॥९४॥\nकिल तूष्णीं स्थितेनैव तत्पदं प्राप्यते परम् ।\nपरमं यत्र साम्राज्यमपि राम तृणायते ॥९५॥\nगम्यदेशैकनिष्ठस्य यथा पान्थस्य पादयोः ।\nस्पन्दो विगतसंकल्पस्तथा स्पन्दः स्वकर्मसु ॥९६॥\nबहुनात्र किमुक्तेन संक्षेपादिदमुच्यते ।\nसंकल्पनं परो बन्धस्तदभावो विमुक्तता ॥९७॥\nसर्वमेवमजं शान्तमनन्तं ध्रुवमव्ययम् ।\nपश्यन्भूतार्थचिद्रूपं शान्तमास्व यथासुखम् ॥९८॥\nअवेदनं विदुर्योगं शान्तमासितमक्षयम् ।\nयोगस्थः कुरु कर्माणि निर्वासनोऽथ मा कुरु ॥९९॥\nअवेदनं विदुर्योगं चित्तक्षयमकृत्रिमम् ।\nअत्यन्तं तन्मयो भूत्वा तथा तिष्ठ यथासि भो ॥१००॥\nशिवं सर्वगतं शान्तं बोधात्मकमजं शुभम् ।\nतदेकभावनं राम सर्वत्याग इति स्मृतः ।\nभावयञ्छश्वदन्तः स्वं कार्यं कर्म समाचर ॥१०१॥\nअहंममेति संविदन्न दुःखतो विमुच्यते ।\nअसंविदन्विमुच्यते यदीप्सितं समाचर ॥१०२॥"
  },
  {
    "text": "इत्यार्षे श्रीवासिष्ठमहारामायणे वा० दे० मो० निर्वा० पू० परमार्थस्वरूपवर्णनं नाम षड्विंशत्युत्तरशततमः सर्गः ॥१२६॥"
  }
]
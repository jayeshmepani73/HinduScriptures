[
  {
    "text": "भुशुण्ड उवाच ।\nएकैव केवला दृष्टिर्निरापाया गतभ्रमा ।\nविद्यते सर्ववित्त्वेषु सर्वश्रेष्ठा समुन्नता ॥१॥\nआत्मचिन्ता समस्तानां दुःखानामन्तकारिणी ।\nचिरसंभृतदुःस्वप्नसंसारभ्रमहारिणी ॥२॥\nनिष्कलङ्कमनोमार्गविपुलाङ्गणचारिणी ।\nतथा समस्तदुःखानां चिन्तानर्थविनाशिनी ॥३॥\nज्योत्स्नयेवान्धकाराणामलमन्तः प्रजायते ।\nसा स्वात्मचिन्ता भगवन्सर्वसंकल्पवर्जिता ॥४॥\nयुष्मदादिषु सुप्रापा दुष्प्रापैवास्मदादिषु ।\nसमस्तकलनातीतं परां कोटिमुपागतम् ॥५॥\nपदमासादयन्त्येतत्कथं सामान्यबुद्धयः ।\nआत्मचिन्ताविलासिन्यास्तस्याः सख्यो महामुने ॥६॥\nकिंचित्साम्यमुपायाता विज्ञानशशिशीतलाः ।\nआत्मचिन्तासमानानां विविधानां मुनीश्वर ॥७॥\nआत्मचिन्तावयस्यानां मध्यादेकतमा मया ।\nसर्वदुःखक्षयकरी सर्वसौभाग्यवर्धिनी ॥८॥\nकारणं जीवितस्येह प्राणचिन्ता समाश्रिता ।\nश्रीवसिष्ठ उवाच ।\nइत्युक्तवन्तं विहगं भुशुण्डं पुनरप्यहम् ।\nजानन्नपीदमव्यग्रः पृष्टवान्क्रीडया मुनिम् ॥९॥\nसर्वसंशयविच्छेदिन्नत्यन्तचिरजीवित ।\nयथार्थम ब्रूहि मे साधो प्राणचिन्ता किमुच्यते ॥१०॥\nभुशुण्ड उवाच ।\nसर्ववेदान्तवेत्तासि सर्वसंशयनाशकः ।\nमामेतत्परिहासार्थं मुने पृच्छसि वायसम् ॥११॥\nअथवा भवतामेव भगवन्परिशिक्षितुम् ।\nपुनः प्रत्युत्तराणीदं का मे क्षतिरुपस्थिता ॥१२॥\nभुशुण्डजीवितकरं भुशुण्डस्वात्मलाभदम् ।\nशृणु प्राणसमाधानं वक्ष्यमाणमिदं मया ॥१३॥\nपश्येदं भगवन्सर्वं देहगेहं मनोरमम् ।\nत्रिप्रकारमहास्थूणं नवद्वारसमावृतम् ॥१४॥\nपुर्यष्टककलत्रेण तन्मात्रस्वजनेन च ।\nअहंकारगृहस्थेन सर्वतः परिपालितम् ॥१५॥\nअन्तः पश्यसि सत्कर्णशष्कुलीचन्द्रशालिकम् ।\nशिरोरुहाच्छादनवद्विपुलाक्षिगवाक्षकम् ॥१६॥\nआस्यप्रधानसुद्वार भुजपार्श्वोपमन्दिरम् ।\nदन्तालिकेसरस्रग्भिर्भूषितद्वारकोटरम् ॥१७॥\nअनारतं रूपरसस्पर्शनद्वारपालवत् ।\nसंकुलालोकवलितं तारालिन्दकृतस्थिति ॥१८॥\nरक्तमांसवसादिग्धं स्नायुसंततिवेष्टितम् ।\nस्थूलास्थिकाष्ठसंबद्धं सुकुडयं सुसमाहितम् ॥१९॥\nइडा च पिङ्गला चास्य देहस्य मुनिनायक ।\nसुस्थिते कोमले मध्ये पार्श्वकोष्ठे निमीलिते ॥२०॥\nपद्मयुग्मत्रयं यन्त्रमस्थिमांसमयं मृदु ।\nऊर्ध्वाधोनालमन्योन्यमिलत्कोमलसद्दलम् ॥२१॥\nसेकेन विकसत्पत्रं सकलाकाशचारिणा ।\nचलन्ति तस्य पत्राणि मृदु व्याप्तानि वायुना ॥२२॥\nचलत्सु तेषु पत्रेषु स मरुत्परिवर्धते ।\nवाताहते लतापत्रजाले बहिरिवाभितः ॥२३॥\nवृद्धिं नीतः स नाडीषु कृत्वा स्थानमनेकधा ।\nऊर्ध्वाधोवर्तमानासु देहेऽस्मिन्प्रसरत्यथ ॥२४॥\nप्राणापानसमानाद्यैस्ततः स हृदयानिलः ।\nसंकेतैः प्रोच्यते तज्ज्ञैर्विचित्राचारचेष्टितैः ॥२५॥\nहृत्पद्मयन्त्रत्रितये समस्ताः प्राणशक्तयः ।\nऊर्ध्वाधः प्रसृता देहे चन्द्रबिम्बादिवांशवः ॥२६॥\nयान्त्यायान्ति विकर्षन्ति हरन्ति विहरन्ति च ।\nउत्पतन्ति पतन्त्याशु ता एताः प्राणशक्तयः ॥२७॥\nस एष हृत्पद्मगतः प्राण इत्युच्यते बुधैः ।\nअस्य काचिन्मुने शक्तिः प्रस्पन्दयति लोचने ॥२८॥\nकाचिस्पर्शमुपादत्ते काचिद्वहति नासया ।\nकाचिदन्नं जरयति काचिद्वक्ति वचांसि च ॥२९॥\nबहुनात्र किमुक्तेन सर्वमेव शरीरके ।\nकरोति भगवान्वायुर्यन्त्रेहामिव यान्त्रिकः ॥३०॥\nतत्रोर्ध्वाधोद्विसंकेतौ प्रसृतावनिलौ मुने ।\nप्राणापानाविति ख्यातौ प्रकटौ द्वौ वरानिलौ ॥३१॥\nतयोरनुसरन्नित्यं मुने गतिमहं स्थितः ।\nशीतोष्णवपुषोर्नित्यं नित्यमम्बरपान्थयोः ॥३२॥\nकलेवरमहायन्त्रवाहयोः श्रमहीनयोः ।\nहृदाकाशार्कशशिनोस्त्वग्नीषोमस्वरूपयोः ॥३३॥\nशरीरपुरपालस्य मनसो रथचक्रयोः ।\nअहंकारनृपस्यास्य प्रशस्येष्टतुरङ्गयोः ॥३४॥\nतयोर्ममानुसरतः प्राणापानाभिधानयोः ।\nगतिं शरीरमरुतोराशरीरमरुद्धयोः ॥३५॥\nजाग्रत्स्वप्नसुषुप्तेषु सदैव समरूपयोः ।\nसुषुप्तसंस्थितस्येव ब्रह्मन् गच्छन्ति वासराः ॥३६॥\nसहस्रविनिकृत्ताङ्गाद्बिसतन्तुलवादपि ।\nदुर्लक्ष्या विद्यमानापि गतिः सूक्ष्मतराऽनयोः ॥३७॥\nअविरतगतयोर्गतिं विदित्वा हृदि मरुतोरनुसृत्य चोदितां ताम् ।\nन पुनरिह हि जायते महात्मन्मुदितमनाः पुरुषः प्रणष्टपाशः ॥३८॥"
  },
  {
    "text": "इत्यार्षे श्रीवासिष्ठमहारामायणे वा० दे० मोक्षोपायेषु निर्वाणप्र० पू० भुशुण्डोपाख्याने प्राणविचारणं नाम चतुर्विंशः सर्गः ॥२४॥"
  }
]
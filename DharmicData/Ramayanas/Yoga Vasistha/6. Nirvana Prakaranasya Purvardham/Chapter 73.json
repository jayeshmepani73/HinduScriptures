[
  {
    "text": "श्रीवसिष्ठ उवाच ।\nइति राजमुखाच्छ्रुत्वा वेतालः शान्तिमाययौ ।\nभावितात्मतया तत्र विचारोचितया धिया ॥१॥\nउपशान्तमना भूत्वा मत्वैकान्तमनिन्दितम् ।\nबभूवाविचलध्यानी विस्मृत्य विषमां क्षुधाम् ॥२॥\nएतद्राम मयोक्तं ते वेतालप्रश्नजालकम् ।\nएवंक्रमेण चिदणौ तेनेदं संस्थितं जगत् ॥३॥\nचिदणोः कोशगं विश्वं विचारेण विलीयते ।\nकायो वेतालकस्येव शिष्यते यत्पदं तु तत् ॥४॥\nसंहृत्य सर्वतश्चित्तं स्तिमितेनान्तरात्मना ।\nस्वभावापतितं कुर्वन्निरिच्छं तिष्ठ शान्तधीः ॥५॥\nआकाशविशदं कृत्वा मनसैव मनो मुने ।\nतिष्ठैकशमशान्तात्मा सर्वत्र समदर्शनः ॥६॥\nस्थिरबुद्धिरसंमूढो यथाप्राप्तानुवर्तिनः ।\nराज्ञो भगीरथस्येव दुःसाध्यमपि सिद्ध्यति ॥७॥\nसंपूर्णशान्तमनसः परितृप्तवृत्ते-\nर्नित्यं समे सुखमयात्मनि तिष्ठतोऽन्तः ।\nसिद्ध्यन्ति दुर्लभतरा अपि वाञ्छितार्था\nगङ्गावतार इव सागरखातवस्तु ॥८॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे पू० वेतालाख्यानं नाम त्रिसप्ततितमः सर्गः ॥७३॥"
  }
]
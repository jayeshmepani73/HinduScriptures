[
  {
    "text": "श्रीवसिष्ठ उवाच ।\nइति प्राप्य परं योगमुपदेशमनुत्तमम् ।\nजीवन्मुक्तो बभूवासौ ततो देवगुरोः सुतः ॥१॥\nनिर्ममो निरहंकारश्छिन्नग्रन्थिः प्रशान्तधीः ।\nकचो यथा स्थितो राम तथा तिष्ठाविकारवान् ॥२॥\nअहंकारमसद्विद्धि मैनमाश्रय मा त्यज ।\nअसतः शशशृङ्गस्य किल त्यागग्रहौ कुतः ॥३॥\nअसंभवत्यहंकारे क्व ते मरणजन्मनी ।\nनभःक्षेत्रे तथा व्युप्तं केन संगृह्यते फलम् ॥४॥\nनिरंशं शान्तसंकल्पं सर्वभावात्मकं ततम् ।\nपरमादप्यणोः सूक्ष्मं चिन्मात्रं त्वमनोमयम् ॥५॥\nयथाम्भसस्तरङ्गादि यथा हेम्नोऽङ्गदादि च ।\nतदेवातदिवाभासं तथाहंभावभावितः ॥६॥\nअबोधेन जगत्सर्वं मायामयमिव स्थितम् ।\nबोधेन सकलं ब्रह्मरूपं संपद्यतेऽनघ ॥७॥\nद्वित्वैकत्वमती त्यक्त्वा शेषस्थः सुखितो भव ।\nमा दुःखितो भव व्यर्थं त्वं मिथ्यापुरुषो यथा ॥८॥\nमायेयमतिदुष्पारा सांसारी गाढतां गता ।\nशरदा मिहिकेवाशु बोधेनायाति तानवम् ॥९॥\nश्रीराम उवाच ।\nपरमामागतोऽस्म्यन्तस्तृप्तिं ज्ञानामृतेन ते ।\nअवग्रहभयाक्रान्तः स्वासारेणेव चातकः ॥१०॥\nअमृतेनेव सिक्तोऽहमन्तर्गच्छामि शीतताम् ।\nउपर्यपि समस्तानां तिष्ठाम्यतुलसंपदाम् ॥११॥\nन तृप्तिमनुगच्छामि वचांसि वदतस्तव ।\nऐन्दवीनां मरीचीनां चकोरस्तृषितो यथा ॥१२॥\nतृप्तोऽपि भूयः पृच्छामि त्वां प्रश्नमिममीश्वर ।\nको नाम तृप्तोऽप्यग्रस्तं न पिबत्यमृतासवम् ॥१३॥\nकिमुच्यते मुनिश्रेष्ठ मिथ्यापुरुषनामकम् ।\nवस्त्ववस्तु कृतं जगद्वस्तुजातं वदाशु मे ॥१४॥\nश्रीवसिष्ठ उवाच ।\nमिथ्यापुरुषबोधाय श्रृणु राघव शोभनाम् ।\nइमामाख्यायिकां हासजननीं मदुदीरिताम् ॥१५॥\nअस्ति कश्चिन्महाबाहो मायायन्त्रमयः पुमान् ।\nबालपेलवधीमूढो गूढो मौर्ख्येण केवलम् ॥१६॥\nस एकान्ते क्वचिज्जातः शून्ये तत्रैव तिष्ठति ।\nकेशोण्ड्रकमिव व्योम्नि मृगतृष्णेव वा मरौ ॥१७॥\nतस्मादन्यन्न तत्रास्ति यदस्ति च स एव तत् ।\nयच्चान्यत्तत्तदाभासं न च पश्यति दुर्मतिः ॥१८॥\nसंकल्पस्तस्य संजातस्तत्र वृद्धिमुपेयुषः ।\nखस्याहं खमहं खं मे खं रक्षामीति निश्चलः ॥१९॥\nखं स्थापयित्वा रक्षामि वस्त्विष्टं स्वयमादरात् ।\nइति संचिन्तयन्व्योमरक्षार्थं सोऽकरोद्गृहम् ॥२०॥\nतस्य कोशे बबन्धास्थां रक्षितं खं मयेत्यसौ ।\nगृहाकाशेन संतुष्टस्ततः स रघुनन्दन ॥२१॥\nअथ कालेन तत्तस्य गृहं नाशमुपाययौ ।\nऋत्वन्तरेणाब्द इव वातेनेव तरङ्गकः ॥२२॥\nहा गृहाकाश नष्टं त्वं हा क्व यातमसि क्षणात् ।\nहा हा भग्नमसि स्वच्छमित्येवैतच्छुशोच सः ॥२३॥\nइति शोकशतं कृत्वा पुनस्तत्रैव दुर्मतिः ।\nकूपं चक्रे खरक्षार्थं कूपाकाशपरोऽभवत् ॥२४॥\nततो नाशं स कालेन नीतः कूपोऽपि तस्य वै ।\nकूपाकाशे गते शोकनिमग्नोऽसौ ततोऽभवत् ॥२५॥\nकूपाकाशप्रलापान्ते कुम्भं शीघ्रमथाकरोत् ।\nकुम्भाकाशपरो भूत्वा स्वयं निर्वृतिमाययौ ॥२६॥\nकुम्भोऽपि तस्य कालेन नाशं नीतो रघूद्वह ।\nयामेव दिशमादत्ते दुर्भगः सा हि नश्यति ॥२७॥\nकुम्भाकाशप्रलापान्ते खरक्षार्थं चकार सः ।\nकुण्डं तथैव तेनासौ कुण्डाकाशपरोऽभवत् ॥२८॥\nकुण्डमप्यस्य कालेन केनचिन्नाशमाययौ ।\nतेजसेव तमस्तेन कुण्डाकाशं शुशोच सः ॥२९॥\nकुण्डाकाशस्य शोकान्ते खरक्षार्थं चकार सः ।\nचतुःशालं महाशालं तदाकाशमयोऽभवत् ॥३०॥\nतदप्यस्य जहाराशु कालः कवलितप्रजः ।\nजीर्णपर्णं यथा वातस्ततः शोकपरोऽभवत् ॥३१॥\nस चतुःशालशोकान्ते खरक्षार्थं चकार ह ।\nकुसूलमम्बुदाकारं तदाकाशपरः स्थितः ॥३२॥\nतदप्यस्य जहाराशु कालो वात इवाम्बुदम् ।\nकुसूलनाशशोकेन तेनासौ पर्यतप्यत ॥३३॥\nएवं गृहचतुःशालकुम्भकुण्डकुसूलकैः ।\nतस्यापर्यवसानात्मा कालोऽयमतिवर्तते ॥३४॥\nएवं स्थितः स विवशो गगनं गुहायां\nगृह्णन्गृहेण गहनेन किलात्मबुद्ध्या ।\nदुःखान्तराद्धनतराद्धनदुःखजात-\nमायाति याति च गतागतिसङ्गमूढः ॥३५॥"
  },
  {
    "text": "इत्यार्षे श्रीवासिष्ठमहा० वा० दे०मो०निर्वाणप्रकरणे पू०चू०मिथ्यापुरुषोपाख्याने आकाशरक्षणं नाम द्वादशोत्तरशततमः सर्गः ॥११२॥"
  }
]
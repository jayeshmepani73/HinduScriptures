[
  {
    "text": "श्रीवसिष्ठ उवाच ।\nसिद्धान्तोऽध्यात्मशास्त्राणां सर्वापह्नव एव हि ।\nनाविद्यास्तीह नो माया शान्तं ब्रह्मेदमक्रमम् ॥१॥\nशान्त एव चिदाभासे स्वच्छे समसमात्मनि ।\nसमग्रशक्तिखचिते ब्रह्मेति कलिताभिधे ॥२॥\nनिर्णीय केचिच्छून्यत्वं केचिद्विज्ञानमात्रताम् ।\nकेचिदीश्वररूपत्वं विवदन्ते परस्परम् ॥३॥\nसर्वमेव परित्यज्य महामौनी भवानघ ।\nनिर्वाणवान्निर्मननः क्षीणचित्तः प्रशान्तधीः ॥४॥\nआत्मन्येवास्स्व शान्तात्मा मूकान्धबधिरोपमः ।\nनित्यमन्तर्मुखो भूत्वा स्वात्मनान्तः प्रपूर्णधीः ॥५॥\nजाग्रत्येव सुषुप्तस्थः कुरु कर्माणि राघव ।\nअन्तः सर्वपरित्यागी बहिः कुरु यथागतम् ॥६॥\nचित्तसत्ता परं दुःखं चित्तासत्ता परं सुखम् ।\nअतश्चित्तं चिदेकात्मा नय क्षयमवेदनात् ॥७॥\nदृष्टा रम्यमरम्यं वा स्थेयं पाषाणवत्समम् ।\nएतावतात्मयत्नेन जिता भवति संसृतिः ॥८॥\nसंवेदनीयं न सुखं नासुखं न च मध्यमम् ।\nएतावतात्मयत्नेन दुःखान्तोऽनन्त आप्यते ॥९॥\nआपीनमण्डलशशाङ्कवदन्तरेव\nश्रीमद्रसायनमयः सुखमेति तज्ज्ञः ।\nविज्ञातसर्वभुवनत्रयवस्तुसारः\nकुर्वन्न नाम कुरुते परमभ्युपेतः ॥१०॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मो० निर्वाणप्रकरणे पू० तुर्ये स्थैर्योपायकथनंनाम पञ्चविंशत्युत्तरशततमः सर्गः ॥१२५॥"
  }
]
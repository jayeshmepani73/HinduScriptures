[
  {
    "text": "श्रीवाल्मीकिरुवाच ।\nशान्तो दान्तश्चोपरतो निषिद्धात्काम्यकर्मणः ।\nविषयेन्द्रियसंश्लेषसुखाच्च श्रद्धयान्वितः ॥१॥\nमृद्वासने समासीनो जितचित्तेन्द्रियक्रियः ।\nओमित्युच्चारयेत्तावन्मनो यावत्प्रसीदति ॥२॥\nप्राणायामं ततः कुर्यादन्तःकरणशुद्धये ।\nइन्द्रियाण्याहरेत्पश्चाद्विषयेभ्यः शनैःशनैः ॥३॥\nदेहेन्द्रियमनोबुद्धिक्षेत्रज्ञानां च संभवः ।\nयस्माद्भवति तज्ज्ञात्वा तेषु पश्चाद्विलापयेत् ॥४॥\nविराजि प्रथमं स्थित्वा तत्रात्मनि ततः परम् ।\nअव्याकृते स्थितः पश्चात्स्थितः परमकारणे ॥५॥\nमांसादिपार्थिवं भागं पृथिव्यां प्रविलापयेत् ।\nआप्यं रक्तादिकं चाप्सु तैजसं तेजसि क्षिपेत् ॥६॥\nवायव्यं च महावायौ नाभसं नभसि क्षिपेत् ।\nपृथिव्यादिषु विन्यस्य चेन्द्रियाण्यात्मयोनिषु ॥७॥\nश्रोत्रादिलक्षणोपेतां कर्तुर्भोगप्रसिद्धये ।\nदिक्षु न्यस्यात्मनः श्रोत्रं त्वचं विद्युति निक्षिपेत् ॥८॥\nचक्षुरादित्यबिम्बे च जिह्वामप्सु विनिक्षिपेत् ।\nप्राणं वायौ वाचमग्नौ पाणिमिन्द्रे विनिक्षिपेत् ॥९॥\nविष्णौ तथात्मनः पादौ पायुं मित्रे तथैव च ।\nउपस्थं कश्यपे न्यस्य मनश्चन्द्रे निवेशयेत् ॥१०॥\nबुद्धिं ब्रह्मणि संयच्छेदेताः करणदेवताः ।\nइन्द्रियव्यपदेशेन व्यादिश्यन्ते च देवताः ॥११॥\nश्रुतिवाक्यमनुस्मृत्य न स्वतः प्रकटीकृताः ।\nएवं न्यस्यात्मनो देहं विराडस्मीति चिन्तयेत् ॥१२॥\nब्रह्माण्डान्तः स्थितो योऽसावर्धनारीश्वरः प्रभुः ।\nआधारः सर्वभूतानां कारणं तदुदाहृतम् ॥१३॥\nस यज्ञसृष्टिरूपोऽसौ जगद्वृत्तौ व्यवस्थितः ।\nद्विगुणाण्डाद्वहिः पृथ्वी पृथिव्या द्विगुणं जलम् ॥१४॥\nसलिलाद्द्विगुणं तेजस्तेजसो द्विगुणोऽनिलः ।\nवायोर्द्विगुणमाकाशमूर्ध्वमेकैकशः क्रमात् ॥१५॥\nव्यस्तेन च समस्तेन व्यापिना ग्रथितं जगत् ।\nक्षितिं चाप्सु समावेश्य सलिलं चानले क्षिपेत् ॥१६॥\nअग्निं वायौ समावेश्य वायुं च नभसि क्षिपेत् ।\nनभश्च महदाकाशे समस्तोत्पत्तिकारणे ॥१७॥\nस्थित्वा तस्मिन्क्षणं योगी लिङ्गमात्रशरीरधृक् ।\nवासना भूतसूक्ष्माश्च कर्माविद्ये तथैव च ॥१८॥\nदशेन्द्रियमनोबुद्धिरेतल्लिङ्गं विदुर्बुधाः ।\nततोऽर्धोण्डाद्बहिर्यातस्तत्रात्मास्मीति चिन्तयेत् ॥१९॥\nचतुर्मुखोऽग्रके चायं भूतसूक्ष्मव्यवस्थितः ।\nलिङ्गमव्याकृते सूक्ष्मे न्यस्याव्यक्ते च बुद्धिमान् ॥२०॥\nनामरूपविनिर्मुक्तं यस्मिन्संतिष्ठते जगत् ।\nतमाहुः प्रकृतिं केचिन्मायामेके परे त्वणून् ॥२१॥\nअविद्यामपरे प्राहुस्तर्कविभ्रान्तचेतसः ।\nतत्र सर्वे लयं गत्वा तिष्ठन्त्यव्यक्तरूपिणः ॥२२॥\nनिःसंबन्धा निरास्वादाः संभवन्ति ततः पुनः ।\nतत्स्वरूपा हि तिष्ठन्ति यावत्सृष्टिः प्रवर्तते ॥२३॥\nआनुलोम्यात्स्मृता सृष्टिः प्रातिलोम्येन संहृतिः ।\nअतः स्थानत्रयं त्यक्त्वा तुरीयं पदमव्ययम् ॥२४॥\nध्यायेत्तत्प्राप्तये लिङ्गं प्रविलाप्य परं विशेत् ।\nभूतेन्द्रियमनोबुद्धिवासनाकर्मवायवः ॥२५॥\nअज्ञानं च प्रतिष्ठाः स्युर्लिङ्गमव्याकृते सति ।\nभरद्वाज उवाच ।\nइदानीं लिङ्गनिगडान्मुक्तोऽहं सर्वथा यतः ॥२६॥\nचिदंशत्वात्प्रविष्टोऽहं चैतन्यानन्दसागरे ।\nअभेदात्परमात्मास्मि सर्वोपाधिविवर्जितः ॥२७॥\nकूटस्थः केवलो व्यापी चिदचिच्छक्तिमानहम् ।\nघटाभावे घटाकाशकलशाकाशयोर्यथा ॥२८॥\nतमाहुः श्रुतयो बह्व्य एवमेवैक्यमादरात् ।\nयथाग्निरग्नौ संक्षिप्तः समानत्वमनुव्रजेत् ॥२९॥\nतदाख्यस्तन्मयो भूत्वा गृह्यते न विशेषतः ।\nयथा तृणादिकं क्षिप्तं रुमायां लवणं भवेत् ॥३०॥\nअचेतनं जगन्न्यस्तं चैतन्ये चेतनी भवेत् ।\nयथा वै लवणग्रन्थिः समुद्रे सैन्धवो यथा ॥३१॥\nनामरूपाद्विनिर्मुक्तः प्रविश्यैति समुद्रताम् ।\nयथा जले जलं न्यस्तं क्षीरे क्षीरं घृते घृतम् ॥३२॥\nअविनष्टा भवन्त्येते गृह्यन्ते न विशेषतः ।\nतथाहं सर्वभावेन प्रविष्टश्चेतने सति ॥३३॥\nनित्यानन्दे समस्तज्ञे परे परमकारणे ।\nनित्यं सर्वगतं शान्तं निरवद्यं निरञ्जनम् ॥३४॥\nनिष्कलं निष्क्रियं शुद्धं तद्ब्रह्मास्मि परं परम् ।\nहेयोपादेयनिर्मुक्तं सत्यरूपं निरिन्द्रियम् ॥३५॥\nकेवलं सत्यसंकल्पं शुद्धं ब्रह्मास्म्यहं परम् ।\nपुण्यपापविनिर्मुक्तं कारणं जगतः परम् ॥३६॥\nअद्वितीयं परं ज्योतिर्ब्रह्मास्म्यानन्दमव्ययम् ।\nएवमादिगुणैर्युक्तं सत्त्वादिगुणवर्जितम् ॥३७॥\nप्रविष्टं सकलं ब्रह्म सदा ध्यायेत्स्वकर्मकृत् ।\nएवमभ्यसतः पुंसो मनोऽस्तं याति तत्र वै ॥३८॥\nमनस्यस्तं गते तस्य स्वयमात्मा प्रकाशते ।\nप्रकाशे सर्वदुःखानां हानिः स्यात्सुखमात्मनि ॥३९॥\nस्वयमेवात्मनात्मानमानन्दं प्रतिपद्यते ।\nन मत्तोऽस्त्यपरः कश्चिच्चिदानन्दमयः प्रभुः ॥४०॥\nअहमेकः परं ब्रह्म इत्यात्मान्तः प्रकाशते ।\nश्रीवाल्मीकिरुवाच ।\nसखे संन्यस्य कर्माणि ब्रह्मणः प्रणयी भव ॥४१॥\nनेष्यसे यदि संसारचक्रावर्तभ्रमः शमम् ।\nभरद्वाज उवाच ।\nत्वयोक्तं सर्वमेवेदं ज्ञानं बुद्धं मया गुरो ॥४२॥\nबुद्धिश्च निर्मला जाता संसारो न विलम्बते ।\nइदानीं ज्ञातुमिच्छामि ज्ञानिनः कर्म कीदृशम् ॥४३॥\nप्रवृत्तं वा निवृत्तं वा कर्तव्यं च न वा प्रभो॥\nश्रीवाल्मीकिरुवाच ।\nतस्माद्यन्न कृते दोषस्तत्कर्तव्यं मुमुक्षुभिः ॥४४॥\nकाम्यं कर्म निषिद्धं च न कर्तव्यं विशेषतः ।\nयदा ब्रह्मगुणैर्जीवो युक्तस्त्यक्त्वा मनोगुणान् ॥४५॥\nसंशान्तकरणग्रामस्तदा स्यात्सर्वगः प्रभुः ।\nदेहेन्द्रियमनोबुद्धेः परस्तस्माच्च यः परः ॥४६॥\nसोऽहमस्मि यदा ध्यायेत्तदा जीवो विमुच्यते ।\nकर्तृभोक्त्त्रादिनिर्मुक्तः सर्वोपाधिविवर्जितः ॥४७॥\nसुखदुःखविनिर्मुक्तस्तदानीं विप्रमुच्यते ।\nसर्वभूतेषु चात्मानं सर्वभूतानि चात्मनि ॥४८॥\nयदा पश्यत्यभेदेन तदा जीवो विमुच्यते ।\nजाग्रत्स्वप्नसुषुप्ताख्यं हित्वा स्थानत्रयं यदा ॥४९॥\nविशेत्तुरीयमानन्दं तदा जीवो विमुच्यते ।\nजीवस्य च तुरीयाख्या स्थितिर्या परमात्मनि ॥५०॥\nअवस्थाबीजनिद्रादिनिर्मुक्ता चित्सुखात्मिका ।\nयोगस्य सेयं वा निष्ठा सुखं संवेदनं महत् ॥५१॥\nमनस्यस्तं गते पुंसां तदन्यन्नोपलभ्यते ।\nप्रशान्तामृतकल्लोले केवलामृतवारिधौ ॥५२॥\nमज्ज मज्जसि किं द्वैतग्रहक्षाराब्धिवीचिषु ।\nभज संभरिताभोगं परमेशं जगद्गुरुम् ॥५३॥\nइति ते वर्णितं सर्वं वसिष्ठस्योपदेशनम् ।\nअनेन ज्ञानमार्गेण योगमार्गेण पुत्रक ॥५४॥\nभरद्वाज महाप्राज्ञ सर्वं ज्ञास्यसि निश्चितम् ।\nपरामर्शेन शास्त्रस्य गुरुवाक्यार्थबोधनात् ॥५५॥\nअभ्यासात्सर्वसिद्धिः स्यादिति वेदानुशासनम् ।\nतस्मात्त्वं सर्वमुत्सृज्य कुर्वभ्यासे स्थिरं मनः ॥५६॥\nभरद्वाज उवाच ।\nरामः प्राप्तः परं योगं स्वात्मनात्मनि हे मुने ।\nकथं वसिष्ठदेवेन व्यवहारपरः कृतः ॥५७॥\nइति ज्ञात्वाहमप्येवमभ्यासार्थं यते यथा ।\nतथैव व्यवहारोऽपि व्युत्थाने मे भविष्यति ॥५८॥\nश्रीवाल्मीकिरुवाच ।\nयदा परिणतः साधुः स्वस्वरूपे महामनाः ।\nविश्वामित्रस्तदोवाच वसिष्ठमृषिसत्तमम् ॥५९॥\nविश्वामित्र उवाच ।\nहे वसिष्ठ महाभाग ब्रह्मपुत्र महानसि ।\nगुरुत्वं शक्तिपातेन तत्क्षणादेव दर्शितम् ॥६०॥\nदर्शनात्स्पर्शनाच्छब्दात्कृपया शिष्यदेहके ।\nजनयेद्यः समावेशं शांभवं स हि देशिकः ॥६१॥\nरामोऽप्ययं विशुद्धात्मा विरक्तः स्वात्मनैव हि ।\nविभ्रान्तिमात्राकाङ्क्षी च संवादात्प्राप्तवान्पदम् ॥६२॥\nशिष्यप्रज्ञैव बोधस्य कारणं गुरुवाक्यतः ।\nमलत्रयमपक्वं चेत्कथं बुद्ध्यति पक्ववत् ॥६३॥\nज्ञानं प्रत्यक्षमेवेदं गुरुशिष्यप्रयोजनम् ।\nउभावपि यतो योग्यौ सर्वेषामीदृशामपि ॥६४॥\nइदानीं कृपया रामव्युत्थानं कर्तुमर्हसि ।\nपदे परिणतस्त्वं हि कार्याविष्टा वयं यतः ॥६५॥\nस्मरन्कार्यं मम विभो यदुद्दिश्याहमागतः ।\nप्रार्थितश्चातिकष्टेन राजा दशरथः स्वयम् ॥६६॥\nतद्वृथा मा कृथाः सर्वं शुद्धेन मनसा मुने ।\nदेवकार्यं चरामान्यदवतारप्रयोजनम् ॥६७॥\nसिद्धाश्रमं मया नीतो रामो राक्षसमर्दनम् ।\nकरिष्यति ततोऽहल्यामुक्तिं च जनकात्मजाम् ॥६८॥\nपरिणेष्यति कोदण्डभङ्गेन कृतनिश्चयः ।\nरामस्य जामदग्न्यस्य कर्ता नष्टां गतिं ध्रुवम् ॥६९॥\nपितृपैतामहं राज्यं विगतोऽभयनिस्पृहः ।\nवनवासच्छलेनेह दण्डकारण्यवासिनः ॥७०॥\nउद्धरिष्यति तीर्थानि प्राणिनो विविधानि हि ।\nसीताहरणदौर्गत्यच्छलेन भुवि शोच्यताम् ॥७१॥\nदर्शयिष्यति सर्वेषां रावणादिवधादपि ।\nस्त्रीसङ्गिनामथास्वास्थ्यं वानरादेः परावृतिम् ॥७२॥\nसीताविशुद्धिमन्विच्छँल्लोकानुमतिमात्मनः ।\nजीवन्मुक्तो निस्पृहोपि क्रियाकाण्डपरायणः ॥७३॥\nभविष्यति गतिं द्रष्टुं ज्ञानकर्मसमुच्चयौ ।\nयैर्दृष्टो यैः स्मृतो वापि यैः श्रुतो बोधितस्तु यैः ॥७४॥\nसर्वावस्थागतानां तु जीवन्मुक्तिं प्रदास्यति ।\nइति कार्यमशेषेण त्रैलोक्यस्य ममापि हि ॥७५॥\nअनेन रामचन्द्रेण पुरुषेण महात्मना ।\nनमोऽस्मै जितमेवैते कोऽप्येवं चिरमेधताम् ॥७६॥\nश्रीवाल्मीकिरुवाच ।\nइति श्रुत्वा च ते सर्वे विश्वामित्रेण भाषितम् ।\nसिद्धाश्च वरयोगीन्द्रा वसिष्ठप्रमुखाः पुनः ॥७७॥\nरामाङ्गिपद्मरजसामादरस्मरणास्थिताः ।\nदूरश्रुतोत्तरकथाः कथया मैथिलीपतेः ॥७८॥\nन संतुतोष भगवान्वसिष्ठोऽन्ये महर्षयः ।\nगुणान्गुणनिधेस्तस्य ब्रुवन्नाकर्णयञ्छ्रुतम् ॥७९॥\nविश्वामित्रमुनिं प्राह वसिष्ठो भगवानृषिः ।\nश्रीवसिष्ठ उवाच ।\nब्रूहि विश्वामित्र मुने रामो राजीवलोचनः ।\nकोऽयमभूद्बुधः किं वा मनुष्यो वाथ राघवः ॥८०॥\nविश्वामित्र उवाच ।\nअत्रैव कुरु विश्वासमयं स पुरुषः परः ।\nविश्वार्थमथिताम्भोधिर्गम्भीरागमगोचरः ॥८१॥\nपरिपूर्णपरानन्दः समः श्रीवत्सलाञ्छनः ।\nसर्वेषां प्राणिनां रामः प्रदाता सुप्रसादितः ॥८२॥\nअयं निहन्ति कुपितः सृजत्ययमसत्सकान् ।\nविश्वादिर्विश्वजनको धाता भर्ता महासखः ॥८३॥\nअयं व्युत्क्रान्तनिःसारमृदुसंसारधूर्तकैः ।\nआनन्दसिन्धुर्विततो वीतरागैर्विगाह्यते ॥८४॥\nक्वचिन्मुक्त इवात्मस्थः क्वचित्तुर्यपदाभिधः ।\nक्वचित्प्रणीतप्रकृतिः क्वचित्तत्स्थः पुमानयम् ॥८५॥\nअयं त्रयीमयो देवस्त्रैगुण्यगहनातिगः ।\nजयत्यङ्गैरयं षड्भिर्वेदात्मा पुरुषोऽद्भुतः ॥८६॥\nअयं चतुर्बाहुरयं विश्वस्रष्टा चतुर्मुखः ।\nअयमेव महादेवः संहर्ता च त्रिलोचनः ॥८७॥\nअजोऽयं जायते योगाज्जागरूकः सदा महान् ।\nबिभर्ति भगवानेतद्विरूपो विश्वरूपवान् ॥८८॥\nविजयो विक्रमेणेव प्रकाश इव तेजसा ।\nप्रज्ञोत्कर्षः श्रुतेनेव सुपर्णेनायमुह्यते ॥८९॥\nअयं दशरथो धन्यः सुतो यस्य परः पुमान् ।\nधन्यः स दशकण्ठोऽपि चिन्त्यश्चित्तेन योऽमुना ॥९०॥\nहा स्वर्गममुना शून्यं हा पातालादिहागतः ।\nतस्यागमादयं लोको मध्यमः श्रेष्ठतां गतः ॥९१॥\nराम इत्यवतीर्णोऽयमर्णवान्तःशयः पुमान् ।\nचिदानन्दघनो रामः परमात्मायमव्ययः ॥९२॥\nनिगृहीतेन्द्रियग्रामा रामं जानन्ति योगिनः ।\nवयं त्ववरमेवास्य रूपं रूपयितुं क्षमाः ॥९३॥\nरघोरघोच्छेदकरो भगवानिति शुश्रुम ।\nवसिष्ठ कृपया त्वं हि व्यवहारपरं कुरु ॥९४॥\nश्रीवाल्मीकिरुवाच ।\nइत्युक्त्वावस्थितस्तूष्णीं विश्वामित्रो महामुनिः ।\nवसिष्ठस्तु महातेजा रामचन्द्रमभाषत ॥९५॥\nश्रीवसिष्ठ उवाच ।\nराम राम महाबाहो महापुरुष चिन्मय ।\nनायं विश्रान्तिकालो हि लोकानन्दकरो भव ॥९६॥\nयावल्लोकपरामर्शो निरूढो नास्ति योगिनः ।\nतावद्रूढसमाधित्वं न भवत्येव निर्मलम् ॥९७॥\nतस्माद्राज्यादिविषयान्पर्यालोक्य विनश्वरान् ।\nदेवकार्यादिभारांश्च भज पुत्र सुखी भव ॥९८॥\nश्रीवाल्मीकिरुवाच ।\nइत्युक्तोऽपि यदा रामः किंचिन्नोचे लयं गतः ।\nतदा सुषुम्नया सोऽपि विवेश हृदयं शनैः ॥९९॥\nशक्तिप्राणमनःप्रसक्तिकरणो जीवः प्रकाशात्मको\nनाडीरन्ध्रसुपुष्टसर्वकरणः प्रोन्मील्य नेत्रे शनैः ।\nदृष्ट्वोत्कृष्टवसिष्ठमुख्यविदुषो निर्मुक्तसर्वैषणः\nकृत्याकृत्यविचारणादिरहितः सर्वान्प्रतीक्ष्य स्थितः ॥१००॥\nश्रुत्वा वसिष्ठवचनं गुरुवाक्यमिति स्वयम् ।\nश्रुत्वा प्रोवाच भगवान्रामचन्द्रः समाहितः ॥१०१॥\nश्रीराम उवाच ।\nन विधेर्न निषेधस्य त्वत्प्रसादादयं प्रभुः ।\nतथापि तव वाक्यं तु करणीयं हि सर्वदा ॥१०२॥\nवेदागमपुराणेषु स्मृतिष्वपि महामुने ।\nगुरुवाक्यं विधिः प्रोक्तो निषेधस्तद्विपर्ययः ॥१०३॥\nइत्युक्त्वा चरणौ तस्य वसिष्ठस्य महात्मनः ।\nशिरसा धार्य सर्वात्मा सर्वान्प्राह घृणानिधिः॥१०४॥\nश्रीराम उवाच ।\nसर्वे श्रृणुत भद्रं वो निश्चयेन सुनिश्चितम् ।\nआत्मज्ञानात्परं नास्ति गुरोरपि च तद्विदः ॥१०५॥\nसिद्धादय ऊचुः ।\nरामैवमेव सर्वेषां मनसि स्थितिमागतम् ।\nत्वत्प्रसादाच्च सकलं संवादेन दृढीकृतम् ॥१०६॥\nसुखी भव महाराज रामचन्द्र नमोऽस्तु ते ।\nवसिष्ठेनाप्यनुज्ञाता गच्छामोऽद्य यथागतम् ॥१०७॥\nश्रीवाल्मीकिरुवाच ।\nएवमुक्त्वा गताः सर्वे रामसंस्तवने रताः ।\nरामचन्द्रस्य शिरसि पौष्पी वृष्टिः पपात ह ॥१०८॥\nएतत्ते सर्वमाख्यातं रामचन्द्रकथानकम् ।\nअनेन क्रमयोगेन भरद्वाज सुखी भव ॥१०९॥\nइति रघुपतिसिद्धिः प्रोदिता या मया ते\nवरमुनिवचनालीरत्नमालाविचित्रा ।\nनिखिलकविकुलानां योगिनां सेव्यरूपा\nपरमगुरुकटाक्षान्मुक्तिमार्गं ददाति ॥११०॥\nय इमं श्रृणुयान्नित्यं विधिं रामवसिष्ठयोः ।\nसर्वावस्थोऽपि श्रवणान्मुच्यते ब्रह्म गच्छति ॥१११"
  },
  {
    "text": "इत्यार्षे श्रीवासिष्ठमहारामायणे वाल्मीकीये देवदूतोक्ते द्वात्रिंशत्साहस्त्र्यां संहितायां बालकाण्डे मोक्षोपायेषु निर्वाणप्रकरणे पूर्वार्धे ब्रह्मदर्शने रामव्युत्थानं नामाष्टाविंशत्युत्तरशततमः सर्गः ॥१२८॥"
  }
]
[
  {
    "text": "श्रीवसिष्ठ उवाच ।\nपरस्माद्ब्रह्मणः पूर्वं मनः प्रथममुत्थितम् ।\nमननात्मकमाभोगि तत्स्थमेव स्थितिं गतम् ॥१॥\nपुष्पकोश इवामोदो महोर्मिरिव सागरे ।\nरश्मिजालमिवादित्ये मनो ब्रह्मणि राघव ॥२॥\nतस्यादृश्यात्मतत्त्वस्य विस्मृत्यैव गतं स्थितिम् ।\nनान्यस्मादागतं राम जगद्रज्जुभुजङ्गवत् ॥३॥\nआदित्यव्यतिरेकेण यो भावयति राघव ।\nरश्मिजालमिदं ह्येतत्तस्यान्यदिव भास्वतः ॥४॥\nकनकव्यतिरेकेण केयूरं येन भावितम् ।\nकेयूरमेव तत्तस्य न तस्य कनकं हि तत् ॥५॥\nआदित्याव्यतिरेकेण रश्मयो येन भाविताः ।\nआदित्य एव ते तस्य निर्विकल्पः स उच्यते ॥६॥\nसलिलव्यतिरेकेण तरङ्गो येन भावितः ।\nतरङ्गबुद्धिरेवैका स्थिता तस्य न वारिधीः ॥७॥\nसलिलाव्यतिरेकेण तरङ्गो येन भाव्यते ।\nअम्बुसामान्यताबुद्धिर्निर्विकल्पः स उच्यते ॥८॥\nकनकाव्यतिरेकेण केयूरं येन भाव्यते ।\nकनकैकमहाबुद्धिर्निर्विकल्पः स उच्यते ॥९॥\nपावकव्यतिरेकेण ज्वालाली येन भाविता ।\nतस्याग्निबुद्धिर्गलति ज्वालाधीरेव तिष्ठति ॥१०॥\nज्वालाजालाभ्रलेखेव रञ्जिता सा तथा स्थितिः ।\nतामेवास्थां समादत्ते तद्गतान्याकुला मतिः ॥११॥\nपावकाव्यतिरेकेण ज्वालाली येन भाव्यते ।\nतस्याग्निबुद्धिरेकास्ति निर्विकल्पः स उच्यते ॥१२॥\nयो निर्विकल्पः सुमहान्सोऽसंक्षीणमहामतिः ।\nप्राप्तव्यं तेन संप्राप्तं नासौ वस्तुषु मज्जति ॥१३॥\nनानातामखिलां त्यक्त्वा शुद्धचिन्मात्रकोटरे ।\nसंवेद्येन विनिर्मुक्ते संवित्तत्त्वे स्थितो भव ॥१४॥\nस्वयमेवात्मनैवात्मा शक्तिं संकल्पनामिकाम् ।\nयदा करोति स्फुरता स्पन्दशक्तिमिवानिलः ॥१५॥\nतदा पृथगिवाभासं संकल्पकलनामयम् ।\nमनो भवति विश्वात्मा भावयन्स्वाकृतिं स्वयम् ॥१६॥\nतत्संकल्पात्मकं चेतो यथेदमखिलं जगत् ।\nसंकल्पयति संकल्पैस्तथैव भवति क्षणात् ॥१७॥\nकीटत्वमब्जजत्वं च मेरुत्वं मरुतां तथा ।\nमनो जीवमहंकारबुद्धिचित्तादिनामकम् ॥१८॥\nसंकल्पतो द्वितैकत्वमेत्य चेतो जगत्स्थितिम् ।\nतनोति तस्यां तदनु नानातां गच्छति स्वयम् ॥१९॥\nसंकल्पमयमेवेदं जगदाभोगि दृश्यते ।\nन सत्यं न च मिथ्यैव स्वप्नजालमिवोत्थितम् ॥२०॥\nजन्तोर्यथा मनोराज्यं विविधारम्भभासुरम् ।\nब्राह्मं तथेदं विततं मनोराज्यं विराजते ॥२१॥\nयथाभूतार्थभावित्वात्तदेतत्प्रविलीयते ।\nपरमार्थेन दृष्टं चेत्तदिदं नैव किंचन ॥२२॥\nदृश्यं त्वपरमार्थेन प्रयाति शतशाखताम् ।\nजलमूर्मितरङ्गादिकलनार्हं परिस्फुरन् ॥२३॥\nयथाम्बुधिर्वपुर्धत्ते स्वभावेन तथा चितः ।\nकुर्वन्कर्मसहस्राणि ह्यणुचित्स्पन्दनादृते ॥२४॥\nनापूर्वं कुरुते किंचित्किंचिद्भेदमतस्त्यजन् ।\nगच्छन्श्रृण्वन्स्पृशन्जिघ्रन्वदन्व्यवहरन्स्वपन् ॥२५॥\nनापूर्वं विद्यते किंचित्सत्यमित्येव भावयन् ।\nयद्यत्करोषि तद्विद्धि चिन्मात्रममलं ततम् ॥२६॥\nब्रह्म प्रबृंहिताकारं तस्मादन्यन्न विद्यते ।\nपदार्थजाते सर्वस्मिन्संवित्सारमये स्थिते ॥२७॥\nसंविदेवेदमखिलं जगन्नान्यास्ति कल्पना ।\nसंवित्स्फुरणमात्रेऽस्मिञ्जगज्जालकनामनि ॥२८॥\nइदमन्यदिदं चान्यदिति मिथ्याग्रहः कुतः ।\nसंभवादखिलाकारेष्वेकस्या एव संविदः ।\nसंवेद्यमपि नास्त्येव बन्धमोक्षावतः कथम् ॥२९॥\nमोक्षोऽयमेष खलु बन्ध इति प्रसह्य\nचिन्तां निरस्य सकलां विफलाभिमानाम् ।\nमौनी वशी विगतमानमदो महात्मा\nकुर्वन्स्वकार्यमनहंकृतिरेव तिष्ठ ॥३०॥"
  },
  {
    "text": "इत्यार्षे श्रीवासिष्ठमहारामायणे वा० दे० मोक्षोपायेषु निर्वाणप्रकरणे पू० परमार्थोपदेशो नाम चतुर्दशाधिकशततमः सर्गः ॥११४॥"
  }
]
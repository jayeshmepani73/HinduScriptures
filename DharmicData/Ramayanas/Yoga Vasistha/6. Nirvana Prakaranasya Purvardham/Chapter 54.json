[
  {
    "text": "श्रीभगवानुवाच ।\nभूय एव महाबाहो श्रृणु मे परमं वचः ।\nयत्तेऽहं प्रीयमाणाय वक्ष्यामि हितकाम्यया ॥१॥\nमात्रास्पर्शा हि कौन्तेय शीतोष्णसुखदुःखदाः ।\nआगमापायिनो नित्यास्तांस्तितिक्षस्व भारत ॥२॥\nते तु नैकात्मनश्चान्ये क्वाऽतो दुःखं क्व वा सुखम् ।\nअनाद्यन्तेऽनवयवे कुतः पूरणखण्डने ॥३॥\nसंस्थिता स्पर्शमात्राख्या मात्रास्पर्शभ्रमात्मकः ।\nसमदुःखसुखो धीरः सोऽमृतत्वाय कल्पते ॥४॥\nसर्वत्वादात्मनश्चैते सुभेदाः संस्थिता इव ।\nअसद्रूपास्त्वसद्रूपं कथं सोढुं न शक्यते ॥५॥\nमनागपि न विद्यन्ते सुखदुःखे तु सर्वशः ।\nसर्वत्वादात्मतत्त्वस्य सत्ता कथमनात्मनः ॥६॥\nनासतो विद्यते भावो नाभावो विद्यते सतः ।\nनास्त्येव सुखदुःखादि परमात्मास्ति सर्वगः ॥७॥\nसत्त्वासत्त्वमती त्यक्त्वा चैतयोर्जगदात्मनोः ।\nत्यक्त्वा न किंचिन्मध्ये च शेषे बद्धपदो भव ॥८॥\nन हृष्यति सुखैरात्मा दुःखैर्ग्लायति नोऽर्जुन ।\nदृश्यदृक्वेतनात्मापि शरीरान्तर्गतोऽपि सन् ॥९॥\nजडं चित्तादि दुःखस्य भाजनं देहतां गतम् ।\nन चैतस्मिन्क्षते क्षीणे किंचिदेवात्मनः क्षतम् ॥१०॥\nजडं देहादि दुःखादेर्यदिदं भोक्तृसंस्थितम् ।\nतन्मायाभ्रममेवाङ्ग विद्ध्यबोधवशोत्थितम् ॥११॥\nन किंचिदेव देहादि न च दुःखादि विद्यते ।\nआत्मनो यत्पृथग्भूतं किं केनातोऽनुभूयते ॥१२॥\nयदिदं कथयाम्यत्र तेनैवातो विनश्यति ।\nभ्रान्तिर्दुःखमबोधोत्था सम्यग्बोधेन भारत ॥१३॥\nयथा रज्ज्वामहिभयं बोधान्नश्यत्यबोधजम् ।\nतथा देहादिदुःखादि बोधान्नश्यत्यबोधजम् ॥१४॥\nविष्वग्विश्वमजं ब्रह्म न नश्यति न जायते ।\nइति सत्यं परं विद्धि बोधः परम एष सः ॥१५॥\nब्रह्माम्बुधौ तरङ्गत्वं किंचिद्भूत्वा विलीयते ।\nब्रह्मावर्ते स्फुरस्यद्य ब्रह्मैवासि निरामयम् ॥१६॥\nयावत्कालक्रियादेशास्त्वमहंसैनिका इव ।\nब्रह्मणीव परिस्पन्दा नात्र स्तः सदसद्भ्रमौ ॥१७॥\nजहि मानं मदं शोकं भयमीहां सुखासुखे ।\nद्वैतमेतदसद्रूपमेकः सद्रूपवान्भव ॥१८॥\nपुरुषाक्षौहिणीनां च क्षयेणानुभवात्मना ।\nब्रह्मणा बृहितं शुद्धं ब्रह्म ब्रह्ममयं कुरु ॥१९॥\nअसंविदन्सुखं दुःखं लाभालाभौ जयाजयौ ।\nशुद्धं ब्रह्मैकतां गच्छ ब्रह्माब्धिस्त्वं हि भारत ॥२०॥\nलाभालाभसमो भूत्वा भूत्वा नूनं न किंचन ।\nखण्डवात इवास्पन्दी प्रकृतं कार्यमाचर ॥२१॥\nयत्करोषि यदश्नासि यज्जुहोषि ददासि यत् ।\nयत्करिष्यसि कौन्तेय तदात्मेति स्थिरो भव ॥२२॥\nयन्मयो यो भवत्यन्तः स तदाप्नोत्यसंशयम् ।\nब्रह्मसत्यमवाप्तुं त्वं ब्रह्मसत्यमयो भव ॥२३॥\nअनपेक्षफलं ब्रह्म भूत्वा ब्रह्मेति भावितम् ।\nक्रियते केवलं कर्म ब्रह्मज्ञेन यथागतम् ॥२४॥\nकर्मण्यकर्म यः पश्यत्यकर्मणि च कर्म यः ।\nस बुद्धिमान्मनुष्येषु स चोक्तः कृत्स्नकर्मकृत् ॥२५॥\nमा कर्मफलहेतुर्भूर्मा ते सङ्गोऽस्त्वकर्मणि ।\nयोगस्थः कुरु कर्माणि सङ्गं त्यक्त्वा धनंजय ॥२६॥\nकर्मासक्तिमनाश्रित्य तथा नाश्रित्य मूढताम् ।\nनैष्कर्म्यमप्यनाश्रित्य समस्तिष्ठ यथास्थितम् ॥२७॥\nत्यक्त्वा कर्मफलासङ्गं नित्यतृप्तो निराश्रयः ।\nकर्मण्यभिप्रवृत्तोऽपि नैव किंचित्करोति सः ॥२८॥\nआसक्तिमाहुः कर्तृत्वमकर्तुरपि तद्भवेत् ।\nमौर्ख्ये स्थिते हि मनसि तस्मान्मौर्ख्यं परित्यजेत् ॥२९॥\nपरं तत्त्वज्ञमाश्रित्य निरासक्तेर्महात्मनः ।\nसर्वकर्मरतस्यापि कर्तृतोदेति न क्वचित् ॥३०॥\nअकर्तृत्वादभोक्तृत्वमभोक्तृत्वात्समैकता ।\nसमैकत्वादनन्तत्वं ततो ब्रह्मत्वमाततम् ॥३१॥\nनानातामलमुत्सृज्य परमात्मैकतां गतः ।\nकुर्वन्कार्यमकार्यं च नैव कर्ता त्वमर्जुन ॥३२॥\nयस्य सर्वे समारम्भाः कामसंकल्पवर्जिताः ।\nज्ञानाग्निदग्धकर्माणं तमाहुः पण्डितं बुधाः ॥३३॥\nसमः सौम्यः स्थिरः स्वस्थः शान्तः सवार्थनिस्पृहः ।\nयस्तिष्ठति स सव्यग्रोऽप्यलमव्यग्रतां गतः ॥३४॥\nनिर्द्वन्द्वो नित्यसत्त्वस्थो निर्योगक्षेम आत्मवान् ।\nयथाप्राप्तानुवर्ती त्वं भव भूषितभूतलः ॥३५॥\nकर्मेन्द्रियाणि संयम्य य आस्ते मनसा स्मरन् ।\nइन्द्रियार्थान्विमूढात्मा मिथ्याचारः स उच्यते ॥३६॥\nयस्त्विन्द्रियाणि मनसा नियम्यारभतेऽर्जुन ।\nकर्मेन्द्रियैः कर्मयोगमसक्तः स विशिष्यते ॥३७॥\nआपूर्यमाणमचलप्रतिष्ठं\nसमुद्रमापः प्रविशन्ति यद्वत् ।\nतद्वत्कामा यं प्रविशन्ति सर्वे\nस शान्तिमाप्नोति न कामकामी ॥३८॥"
  },
  {
    "text": "इत्यार्षे श्रीवासिष्ठमहारामायणे वाल्मी० दे० मो० निर्वाणप्रकरणे पू० अर्जुनोपाख्याने आत्मज्ञानोपदेशो नाम चतुष्पञ्चाशः सर्गः ॥५४॥"
  }
]
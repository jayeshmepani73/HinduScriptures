[
  {
    "text": "श्रीराम उवाच ।\nएवं स्थिते हि भगवञ्जीवन्मुक्तस्य सन्मतेः ।\nअपूर्वोऽतिशयः कोऽसौ भवत्यात्मविदां वर ॥१॥\nश्रीवसिष्ठ उवाच ।\nज्ञस्य कस्मिंश्चिदेवांशे भवत्यतिशयेन धीः ।\nनित्यतृप्तः प्रशान्तात्मा स आत्मन्येव तिष्ठति ॥२॥\nमन्त्रसिद्धैस्तपःसिद्धैस्तन्त्रसिद्धैश्च भूरिशः ।\nकृतमाकाशयानादि का तत्र स्यादपूर्वता ॥३॥\nअणिमाद्यपि संप्राप्तं तादृशैरेव भूरिशः ।\nयत्नेन साधितत्वात्तैर्नेतरेणात्मदर्शिना ॥४॥\nएष एव विशेषोऽस्य न समो मूढबुद्धिभिः ।\nसर्वत्रास्थापरित्यागान्नीरागममलं मनः ।\nभवेत्तस्य महाबुद्धेर्नासौ वस्तुषु मज्जति ॥५॥\nएतावदेव खलु लिंगमलिंगमूर्तेः\nसंशान्तसंसृतिचिरभ्रमनिर्वृतस्य ।\nतज्ज्ञस्य यन्मदनकोपविषादमोह-\nलोभापदामनुदिनं निपुणं तनुत्वम् ॥६॥"
  },
  {
    "text": "इत्यार्षे श्रीवासिष्ठमहारामायणे वा० दे० मो० निर्वाण० पू० अज्ञादेर्ज्ञस्य विशेषकथनं नाम त्रयोविंशत्युत्तरशततमः सर्गः ॥१२३॥"
  }
]
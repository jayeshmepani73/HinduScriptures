[
  {
    "text": "शिखिध्वज उवाच ।\nसर्गे स्फुरद्भिर्मत्पुण्यैर्मन्ये संप्रेषितो भवान् ।\nअलक्ष्यैः संभृतैरद्रौ बृहद्वातैरिवाम्बुदः ॥१॥\nअद्य तिष्ठाम्यहं साधो धन्यानां धुरि धर्मतः ।\nअमृतस्यन्दिवचसा यत्त्वयास्मि समागतः ॥२॥\nन केचन तथा भावाश्चेतः शीतलयन्ति मे ।\nराज्यलाभादयोऽप्येते यथा साधुसमागमः ॥३॥\nनिरर्गलरसो यत्र सामान्येन विजृम्भते ।\nमुक्तरागादिमननं तत्कल्पनसुखावहम् ॥४॥\nश्रीवसिष्ठ उवाच ।\nएवंवादिनि सैवास्य वाक्यमाक्षिप्य भूपतेः ।\nभूयः प्रोवाच चूडाला मुनिदारकरूपिणी ॥५॥\nचूडालोवाच ।\nआस्तामेषा कथा तावत्सर्वं ते वर्णितं मया ।\nत्वं मे कथय हे साधो कस्त्वमद्रौ करोषि किम् ॥६॥\nकियत्पर्यवसानेयं भवतो वनवासिता ।\nसत्यं कार्यं च नोऽसत्यं वक्तुं जानन्ति तापसाः ॥७॥\nशिखिध्वज उवाच ।\nदेवपुत्रोऽसि जानासि सर्वमेव यथास्थितम् ।\nलोकवृत्तान्ततज्ज्ञोऽसि किमन्यत्कथयाम्यहम् ॥८॥\nसंसारभयभीतत्वान्निवसामि वनान्तरे ।\nजानतोपि हि मामार्य कथयाम्येव ते मनाक् ॥९॥\nशिखिध्वजोऽहं भूपालस्त्यक्त्वा राज्यमिहास्थितः ।\nभृशं भीतोस्मि तत्त्वज्ञ संसृतौ जन्मनः पुनः ॥१०॥\nसुखं पुनः पुनर्दुःखं पुनर्मरणजन्मनी ।\nभवतस्तेन तप्येऽहं तत्त्वज्ञ वनवीथिषु ॥११॥\nभ्रमन्नपि दिगन्तेषु चरन्नपि परंतपः ।\nनासादयामि विश्रान्तिमेकां निधिमिवाधनः ॥१२॥\nअयत्नोऽप्यफलोऽप्येको ह्यपूर्णोऽप्यस्तसंगतिः ।\nशुष्याम्यत्र वने साधो घुणक्षुण्ण इव द्रुमः ॥१३॥\nइमामखण्डितां सम्यक् क्रियां संपादयन्नपि ।\nदुःखाद्गच्छामि दुःखौघममृतं मे विषं स्थितम् ॥१४॥\nचूडालोवाच ।\nपितामहमहं पूर्वं कदाचित्पृष्टवानिदम् ।\nयत्क्रियाज्ञानयोरेकं श्रेयस्तद्ब्रूहि मे प्रभो ॥१५॥\nब्रह्मोवाच ।\nज्ञानं हि परमं श्रेयः कैवल्यं तेन वेत्त्यलम् ।\nकालातिवाहनायैव विनोदायोदिता क्रिया ॥१६॥\nअलब्धज्ञानदृष्टीनां क्रिया पुत्रपरायणम् ।\nयस्य नास्त्यम्बरं पट्टं कम्बलं किं त्यजत्यसौ ॥१७॥\nवासनामात्रसारत्वादज्ञस्य सफलाः क्रियाः ।\nसर्वा एवाफला ज्ञस्य वासनामात्रसंक्षयात् ॥१८॥\nसर्वा हि वासनाभावे प्रयान्त्यफलतां क्रियाः ।\nअशुभाः फलवन्त्योपि सेकाभावे लता इव ॥१९॥\nऋत्वन्तरे यथा याति विलयं पूर्वमार्तवम् ।\nतथैव वासनानाशे नाशमेति क्रियाफलम् ॥२०॥\nन स्वभावेन फलति यथा शरलता फलम् ।\nक्रिया निर्वासना पुत्र फलं फलति नो तथा ॥२१॥\nसयक्षवासनो बालो यक्षं पश्यति नान्यथा ।\nसदुःखवासनो मूढो दुःखं पश्यति नान्यथा ॥२२॥\nआकारभासुरात्युच्चैर्न ददाति फलं क्रिया ।\nशुभाशुभा वा तज्ज्ञस्य फुल्ला शरलता यथा ॥२३॥\nवासना चेह नास्त्येव साहंकारादिरूपिणी ।\nअसत्यैवोदिता मौर्ख्यान्मरुभूमाविवाम्बुधिः ॥२४॥\nयस्य मौर्ख्यं क्षयं यातं सर्वं ब्रह्मेति भावनात् ।\nनोदेति वासना तस्य प्राज्ञस्येवाम्बुधिर्मरौ ॥२५॥\nवासनामात्रसंत्यागाज्जरामरणवर्जितम् ।\nपदं भवति जीवोऽन्तर्भूयो जन्मविवर्जितम् ॥२६॥\nसवासनं मनो ज्ञेयं ज्ञानं निर्वासनं मनः ।\nज्ञानेन ज्ञेयमभ्येत्य पुनर्जीवो न जायते ॥२७॥\nचूडालोवाच ।\nज्ञानमेव परं श्रेय इति ब्रह्मादयोऽपि ते ।\nप्राहुर्महान्तो राजर्षे त्वं किमज्ञानवान्स्थितः ॥२८॥\nइतः कमण्डलुरितो दण्डकाष्ठमितो बृसी ।\nइत्यनर्थविलासेऽस्मिन्रमसे किं महीपते ॥२९॥\nकोऽहं कथमिदं जातं कथं शाम्यति चेति भोः ।\nराजन्नावेक्षसे कस्मात्किमज्ञ इव तिष्ठसि ॥३०॥\nकथं बन्धः कथं मोक्ष इति प्रश्रानुदाहरन् ।\nपारावारविदां पादान्कस्माद्राजन्न सेवसे ॥३१॥\nदुःस्पन्दसंविदा शैलकोटरे क्रिययानया ।\nजीवितं क्षिपयन्किं त्वं शिलाकीटवदास्थितः ॥३२॥\nसाधूनां समदृष्टीनां परिप्रश्नेन सेवया ।\nसंगमेन च सा युक्तिर्लभ्यते मुच्यते यया ॥३३॥\nसाधुनैव समं ग्रासं भुञ्जानो वनकोटरे ।\nतिष्ठावष्टब्धदुश्चेष्टो धराविवरकीटवत् ॥३४॥\nश्रीवसिष्ठ उवाच ।\nकान्तया देवरूपिण्या तयैवं प्रतिबोधितः ।\nअश्रुपूर्णमुखो वाक्यं शिखिध्वज उवाच ह ॥३५॥\nशिखिध्वज उवाच ।\nअहो नु बोधितोऽस्म्यद्य चिरात्सुरसुत त्वया ।\nमौर्ख्यादार्यसमासङ्गं मुक्त्वाहमवसं वने ॥३६॥\nअहो नु मे क्षयं यातं मन्ये पापमशेषतः ।\nयत्त्वमेव समागत्य संप्रबोधयसीह माम् ॥३७॥\nगुरुस्त्वं मे पिता त्वं मे मित्रं त्वं मे वरानन ।\nशिष्यो नमस्करोम्यद्य पादौ तव कृपां कुरु ॥३८॥\nयदुदारतमं वेत्सि यस्मिन् ज्ञाते न शोच्यते ।\nभवामि निर्वृतो येन तद्ब्रह्मोपदिशाशु मे ॥३९॥\nघटज्ञानादयो ज्ञाने विभागाः सन्त्यनेकशः ।\nज्ञानानां परमं ज्ञानं कतरत्तारकं भवेत् ॥४०॥\nचूडालोवाच ।\nयद्युपादेयवाक्योऽहं राजर्षे तद्वदामि ते ।\nयथा ज्ञानमिदं किंचिन्न वक्ष्ये स्थाणुकाकवत् ॥४१॥\nअनुपादेयवाक्यस्य वक्तुः पृष्टस्य लीलया ।\nव्रजन्त्यफलतां वाचस्तमसीवाक्षसंविदः ॥४२॥\nशिखिध्वज उवाच ।\nयद्वक्षि तदुपादेयं मया विधिरिव श्रुतेः ।\nअविचारितमेवाशु सत्यमेतद्वचो मम ॥४३॥\nचूडालोवाच ।\nयथा बालः पितुर्वाक्यं मुक्तहेतूपपादनम् ।\nआदत्ते हि तथैव त्वं गृहाणैतद्वचो मम ॥४४॥\nश्रवणानन्तरं बुद्ध्या शुभमित्येव भावयन् ।\nश्रृणु गीतमिव त्यक्त्वा हेत्वर्थित्वं वचो मम ॥४५॥\nस्वचरितसदृशं तथोदयन्त्या-\nश्चिरसमयेन विबोधनं च बुद्धेः ।\nभवभयसुतरं महामतीनां\nश्रृणु कथयामि कथाक्रमं मनोज्ञम् ॥४६॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाण० पू० चू० शिखिध्वजावबोधो नाम सप्ताशीतितमः सर्गः ॥८७॥"
  }
]
[
  {
    "text": "अर्जुन उवाच ।\nनष्टो मोहः स्मृतिर्लब्धा त्वत्प्रसादान्मयाच्युत ।\nस्थितोऽस्मि गतसंदेहः करिष्ये वचनं तव ॥१॥\nश्रीभगवानुवाच ।\nवृत्तयो यदि बोधेन संशान्ता हृदये स्फुटम् ।\nतच्चित्तं शान्तमेवान्तर्विद्धि सत्त्वमुपागतम् ॥२॥\nअत्र तच्चेत्यरहितं प्रत्यक्चेतननामकम् ।\nयत्त्वशेषविनिर्मुक्तं यत्सर्वं सर्वतश्च यत् ॥३॥\nन केचन विदन्त्येते तत्पदं जागतादयः ।\nभूतलाद्गगनोड्डीनं विहंगममिवोन्नतम् ॥४॥\nप्रत्यक्चेतनमाभासं शुद्धं संकल्पवर्जितम् ।\nअगम्यमेनमात्मानं विद्धि दूरं दृशामिव ॥५॥\nसर्वातीतं यदत्यच्छं विना शुद्धं स्ववासना ।\nन शक्नोति पदं द्रष्टुं जनदृष्टिरणूनिव ॥६॥\nयत्प्राप्तौ सर्व एवेमे क्षीणा घटपटादयः ।\nवराकी वासना तत्र किं करोतु परे पदे ॥७॥\nयथाऽनलगिरिं प्राप्य हिमलेशो विलीयते ।\nशुद्धमासाद्य चित्तत्त्वमविद्या लीयते तथा ॥८॥\nक्व वराकी रजस्तुच्छा वासना भोगबन्धनम् ।\nक्व पूरितजगज्जालश्चित्तत्त्वविपुलानिलः ॥९॥\nतावत्स्फुरत्यविद्येयं नानाकारविकारिणी ।\nयावन्न संपरिज्ञातः शुद्धः स्वात्माऽयमात्मना ॥१०॥\nसर्वा दृश्यदृशः क्षीणाः स्वच्छतैवोदिता तथा ।\nनभसीव पदे तस्मिन्स्वात्मन्यखिलपूरणे ॥११॥\nसमग्राकाररूपं तत्समग्राकारवर्जितम् ।\nवागतीतं परं वस्तु केन नामोपमीयते ॥१२॥\nविषयविषविषूचिकामतस्त्वं\nनिपुणमहंस्थितिवासनामपास्य ।\nअभिमतपरिहारमन्त्रयुक्त्या\nभव विभवो भगवान्भियामभूमिः ॥१३॥\nश्रीवसिष्ठ उवाच ।\nइति गदितवति त्रिलोकनाथे\nक्षणमिव मौनमुपस्थिते पुरस्तात् ।\nअथ मधुप इवाऽसिताब्जखण्डे\nवचनमुपैष्यति तत्र पाण्डुपुत्रः ॥१४॥\nअर्जुन उवाच ।\nपरिगलितसमस्तशोकभारा\nपरमुदयं भगवन्मतिर्गतेयम् ।\nमम तव वचनेन लोकभर्तु-\nर्दिनपतिना परिबोधिताब्जिनीव ॥१५॥\nइत्युक्त्वोत्थाय गाण्डीवधन्वा स हरिसारथिः ।\nअर्जुनो गतसंदेहो रणलीलां करिष्यति ॥१६॥\nकरिष्यति क्षतगजवाजिसारथि-\nद्रुतक्षरद्रुधिरमहानदीं भुवम् ।\nशरोत्करप्रसरमहारजःस्थली-\nतिरोहितद्युमणिविलोचनां दिवम् ॥१७॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मो० निर्वाणप्रकरणे पू० अर्जुनोपाख्याने अर्जुनकृतार्थता नामाष्टपञ्चाशः सर्गः ॥५८॥\nअर्जुनोपाख्यानं समाप्तम् ।"
  }
]
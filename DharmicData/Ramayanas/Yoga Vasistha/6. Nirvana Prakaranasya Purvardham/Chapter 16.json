[
  {
    "text": "श्रीवसिष्ठ उवाच ।\nअथ तत्याहमपतं दीप्यमानवपुः पुरः ।\nकिंचिद्विक्षोभितसभः खान्नक्षत्रमिवाचले ॥१॥\nचुक्षोभ वायसास्थानं नीलोत्पलसरःसमम् ।\nमत्पातमन्दवातेन भूकम्पेनेव सागरः ॥२॥\nअशङ्कितमपि प्राप्तं दर्शनान्मामनन्तरम् ।\nभुशुण्डस्तु वसिष्ठोऽयं प्राप्त इत्यवबुद्धवान् ॥३॥\nपत्रपुञ्जात्समुत्तस्थौ मेघशाव इवाचलात् ।\nहे मुने स्वागतमिति प्रोवाच मधुराक्षरम् ॥४॥\nसंकल्पमात्रजाताभ्यां कराभ्यां कुसुमाञ्जलिम् ।\nमह्यमाशु तदैवादान्मेघो हैममिवोत्करम् ॥५॥\nइदमासनमिप्युक्त्वा नवं कल्पतरुच्छदम् ।\nउपानीतवति त्यक्तभृत्ये वायसनायके ॥६॥\nभुशुण्ड उत्थिते स्वीयकलापक्षेषु पक्षिषु ।\nउपविष्टं मुनिं दृष्ट्वा स्वासनोन्मुखदृष्टिषु ॥७॥\nसमन्तात्खगवृन्देन भुशुण्डेन समं ततः ।\nतस्मिन्कल्पलतापुञ्जे ह्युपविष्टोऽहमासने ॥८॥\nअर्घ्यपाद्यादि संपाद्य भुशुण्डस्तुष्टमानसः ।\nमामुवाच महातेजाः सौहृदान्मधुराक्षरम् ॥९॥\nभुशुण्ड उवाच ।\nअहो भगवताऽस्माकं प्रसादो दर्शितश्चिरात् ।\nदर्शनामृतसेकेन यत्सिक्ताः सद्द्रुमा वयम् ॥१०॥\nमत्पुण्यचिरसंभारप्रेरितेन त्वयाधुना ।\nमुने मान्यैकमान्येन कुतश्चागमनं कृतम् ॥११॥\nकच्चिदस्मिन्महामोहे चिरं विहरतस्तव ।\nअखण्डितैव समता स्थिता चेतसि पावने ॥१२॥\nकिमर्थमद्यागमनक्लेशेनात्मा कदर्थितः ।\nवचनश्रवणोत्कानामाज्ञां नो वक्तुमर्हसि ॥१३॥\nत्वत्पाददर्शनादेव सर्वं ज्ञातं मया मुने ।\nत्वदागमनपुण्येन वयमायोजितास्त्वया ॥१४॥\nचिरंजीवितचर्चाभिर्वयं वः स्मृतिमागताः ।\nतेनेदमास्पदं पादैस्त्वं पवित्रितवानयम् ॥१५॥\nज्ञातत्वदागमोऽप्येवं त्वां पृच्छामीह यन्मुने ।\nभवद्वाक्यामृतास्वादवाञ्छितं प्रविजृम्भते ॥१६॥\nइत्युक्तवानसौ पक्षी भुशुण्डश्चिरजीवितः ।\nत्रिकालामलसंवेदी तत्र प्रोक्तमिदं मया ॥१७॥\nश्रीवसिष्ठ उवाच ।\nविहंगम महाराज सत्यमेतत्त्वयोच्यते ।\nद्रष्टुमभ्यागतोऽस्म्यद्य त्वामेव चिरजीवितम् ॥१८॥\nआशीतलान्तःकरणो दिष्ट्या कुशलवानसि ।\nपतितोऽसि न बुद्धात्मा भीषणां भववागुराम् ॥१९॥\nतदेतं संशयं छिन्धि भगवन्मम सत्यतः ।\nकस्मिन्कुले भवाञ्जातो ज्ञातज्ञेयः कथं भवान् ॥२०॥\nकियदायुश्च ते साधो वृत्तं स्मरसि किंच वा ।\nकेनायं वा निवासस्ते निर्दिष्टो दीर्घदर्शिनः ॥२१॥\nभुशुण्ड उवाच ।\nयत्पृच्छसि मुने सर्वं तदिदं वर्णयाम्यहम् ।\nअनुद्वेगितया यत्नात्कथा श्राव्या महात्मना ॥२२॥\nयुष्मद्विधास्त्रिभुवनप्रभुपूज्यरूपा\nआकर्णयन्ति यमुदारधियो महान्तः ।\nतेनाशुभं प्रकथितेन विनाशमेति\nमेघास्पदेन विभवेन यथार्कतापः ॥२३॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे पू० वसिष्ठभुशुण्डसमायोगो नाम षोडशः सर्गः ॥१६॥"
  }
]
[
  {
    "text": "श्रीवसिष्ठ उवाच ।\nसंसारवनखण्डेऽस्मिंश्चित्पर्वततटे स्थिता ।\nकीदृशी सृष्ट्यविद्याख्या लता विकसिता कदा ॥१॥\nबृहत्पर्वतपर्वाढ्या ब्रह्माण्डत्वक्समावृता ।\nदेहयष्टिरियं यस्यास्त्रिलोकी लोककासिनी ॥२॥\nसुखं दुःखं भवो भावो ज्ञानमज्ञानमेव च ।\nअत्रैतान्युरुवृत्तानि मूलानि च फलानि च ॥३॥\nसुखादविद्योदेत्युच्चैस्तदेवान्ते प्रयच्छति ।\nदुःखादविद्योदेत्युच्चैस्तदेवैषा फलत्यलम् ॥४॥\nभवादविद्योदेत्येषा तमेव फलति स्फुटम् ।\nभावात्सत्तामवाप्नोति तमेव फलति क्षणम् ॥५॥\nअज्ञानाद्वृद्धिमायाति तदेव स्यात्फलं स्फुटम् ।\nज्ञानेनायाति संवित्तिस्तामेवान्ते प्रयच्छति ॥६॥\nनानाविधोल्लासवती वासना मोदशालिनी ।\nघनप्रवालतरला तनुरस्या विजृम्भते ॥७॥\nदिवसव्यूहकुसुमा यामिनीलोलषट्पदा॥\nअजस्रं स्पन्दमानैषा प्रपतद्भूतपल्लवा ॥८॥\nआगत्यागत्य पतति विवेककरिणीं क्वचित् ।\nविधूयते धूतरजाः प्रसक्तिं पुनरेति च ॥९॥\nजायमानप्रवालाढ्या संजाताङ्कुरदन्तुरा ।\nसर्वर्तुकुसुमोपेता समग्ररसशालिनी ॥१०॥\nजन्मपर्वाहिनीरन्ध्रा विनाशच्छिद्रचञ्चुरा ।\nभोगाभोगरसापूर्णा विचारैकघुणक्षता ॥११॥\nविकसन्त्यः प्रतिदिनं चन्द्रार्कावलयोऽभितः ।\nव्योम्नि वातविलोलानि पुष्पाण्यस्याः किल ग्रहाः ॥१२॥\nअस्याः प्रस्फुरिताकाराः कोरकत्वमुपागताः ।\nपूरिताकाशकोशायास्तारका रघुनन्दन ॥१३॥\nचन्द्रार्कदहनालोका यस्यास्तत्कौसुमं रजः ।\nअनेनेयं हि गौराङ्गी स्त्रीव चेतांसि कर्षति ॥१४॥\nमनोमातङ्गविधुता संकल्पकलकोकिला ।\nइन्द्रियव्यालसंबाधा तृष्णात्वगुपरञ्जिता ॥१५॥\nनीलाकाशतमालाङ्गसंश्रयेणोन्नतिं गता ।\nरोदसीजानुसुस्तम्भा भुवनोद्यानभूषिता ॥१६॥\nअधोब्रह्माण्डखण्डेषु स्वालवालेन जालिता ।\nविधृताशेषजलधिजलक्षीरादिसेचना ॥१७॥\nत्रयीविलोलभ्रमरा रमणीपुष्पपुञ्जिका ।\nचित्स्पन्दवातचलिता क्रियाविपुलपुत्तिका ॥१८॥\nकुकर्माजगरव्याप्ता स्वर्गश्रीपुष्पमण्डपा ।\nजीवजीवननीरन्ध्रा नानामोदमदप्रदा ॥१९॥\nनानोपशमवैचित्र्यनानाकुसुमभासिनी ।\nनानाफलावलीव्याप्ता नानावर्षविकासिनी ॥२०॥\nनानालवालवलया नानाविहगधारिणी ।\nनानापरागपरुषा नानाभूधरजालिका ॥२१॥\nनानाकलाकुड्मलिनी नानावनगणोत्थिता ।\nनानागिरितटारूढा नानादलनिरन्तरा ॥२२॥\nजाता च जायमाना च म्रियमाणा तथा मृता ।\nअर्धच्छिन्ना तथाऽच्छिन्ना नित्यमच्छेदिनी तथा ॥२३॥\nअतीता वर्तमाना च सत्येवासत्यवत्सदा ।\nनित्यमत्यन्ततरुणी नित्यं शोषमुपेयुषी ॥२४॥\nमहाविषलतैषा हि संसारविषमूर्च्छनाम् ।\nददाति रभसाश्लिष्टा परामृष्टा विनश्यति ॥२५॥\nस्फीतेऽन्तर्गलिता तस्य अज्ञेऽन्तः संस्थितान्विता ।\nइतो जलमितः शैला इतो नागाः सुरा इतः ॥२६॥\nइतः पृथ्वीत्वमायाता तथेतो द्युतया स्थिता ।\nइतश्चन्द्रार्कतां प्राप्ता तथेतस्तारकाकृतिः ॥२७॥\nइतस्तम इतस्तेज इतः खमित उर्वरा ।\nइतः शास्त्रमितो वेदा इतो द्वयविवर्जिता ॥२८॥\nक्वचित्खगतयोड्डीना क्वचिद्देवतयोत्थिता ।\nक्वचित्स्थाणुतया रूढा क्वचित्पवनतां गता ॥२९॥\nक्वचिन्नरकसंलीना क्वचित्स्वर्गविलासिनी ।\nक्वचित्सुरपदं प्राप्ता क्वचित्कृमितया स्थिता ॥३०॥\nक्वचिद्विष्णुः क्वचिद्ब्रह्मा क्वचिद्रुद्रः क्वचिद्रविः ।\nक्वचिदग्निः क्वचिद्वायुः क्वचिच्चन्द्रः क्वचिद्यमः ॥३१॥\nयत्किंचनाङ्ग भुवनेषु महामहिम्ना-\nव्याप्तं जरत्तृणलवत्वमुपागतं वा ।\nदृश्यं स्फुरन्ननु हराद्यपि तामविद्यां\nविद्धि क्षयाय तदतीततयात्मलाभः ॥३२॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे पू० अविद्यालताविलासोपदेशो नामाष्टमः सर्गः ॥८॥"
  }
]
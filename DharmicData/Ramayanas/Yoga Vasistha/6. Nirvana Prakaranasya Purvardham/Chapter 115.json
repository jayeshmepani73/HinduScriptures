[
  {
    "text": "श्रीवसिष्ठ उवाच ।\nमहाकर्ता महाभोक्ता महात्यागी भवानघ ।\nसर्वाः शङ्काः परित्यज्य धैर्यमालम्ब्य शाश्वतम् ॥१॥\nश्रीराम उवाच ।\nकिमुच्यते महाकर्ता महात्यागी किमुच्यते ।\nकिमुच्यते महाभोक्ता सम्यक्कथय मे प्रभो ॥२॥\nश्रीवसिष्ठ उवाच ।\nएतद्व्रतत्रयं राम पुरा चन्द्रार्धमौलिना ।\nभृङ्गीशाय तु संप्रोक्तं येनासौ विज्वरः स्थितः ॥३॥\nसुमेरावुत्तरे श्रृङ्गे पूर्वं शशिकलाधरः ।\nअतिष्ठदग्निसंकाशे समग्रपरिवारवान् ॥४॥\nतमपृच्छन्महातेजास्तनुविज्ञानवान्स्थितः ।\nभृङ्गीशः प्रणतो राम बद्धाञ्जलिरुमापतिम् ॥५॥\nभृङ्गीश उवाच ।\nभगवन्देवदेवेश सर्वज्ञ परमेश्वर ।\nयदहं परिपृच्छामि कृपया तद्वदाशु मे ॥६॥\nसंसाररचनां नाथ तरङ्गतरलामिमाम् ।\nअवलोक्य विमुह्यामि तत्त्वविश्रान्तिवर्जितः ॥७॥\nकमन्तर्निश्चयं कान्तमुररीकृत्य सुस्थितम् ।\nअस्मिञ्जगज्जीर्णगृहे तिष्ठामि विगतज्वरम् ॥८॥\nईश्वर उवाच ।\nसर्वाः शङ्काः परित्यज्य धैर्यमालम्ब्य शाश्वतम् ।\nमहाभोक्ता महाकर्ता महात्यागी भवानघ ॥९॥\nभृङ्गीश उवाच ।\nकिमुच्यते महाकर्ता महाभोक्ता किमुच्यते ।\nकिमुच्यते महात्यागी सम्यक्कथय मे प्रभो ॥१०॥\nईश्वर उवाच ।\nधर्माधर्मौ महाभाग शङ्काविरहिताक्षयः ।\nयः करोति यथाप्राप्तौ महाकर्ता स उच्यते ॥११॥\nरागद्वेषौ सुखं दुःखं धर्माधर्मौ फलाफले ।\nयः करोत्यनपेक्षेण महाकर्ता स उच्यते ॥१२॥\nमौनवान्निरहंभावो निर्मलो मुक्तमत्सरः ।\nयः करोति गतोद्वेगं महाकर्ता स उच्यते ॥१३॥\nशुभाशुभेषु कार्येषु धर्माधर्मैः कुशङ्कया ।\nमतिर्न लिप्यते यस्य महाकर्ता स उच्यते ॥१४॥\nसर्वत्र विगतस्नेहो यः साक्षिवदवस्थितः ।\nनिरिच्छं वर्तते कार्ये महाकर्ता स उच्यते ॥१५॥\nउद्वेगानन्दरहितः समया स्वच्छया धिया ।\nन शोचते यो नोदेति महाकर्ता स उच्यते ॥१६॥\nयथार्थकाले मतिमानसंसक्तमना मुनिः ।\nकार्यानुरूपवृत्तस्थो महाकर्ता स उच्यते ॥१७॥\nउदासीनः कर्तृतां च कर्माकर्माचरंश्च यः ।\nसमं यात्यन्तरत्यन्तं महाकर्ता स उच्यते ॥१८॥\nस्वभावेनैव यः शान्तः समतां न जहाति वै ।\nशुभाशुभं ह्याचरन्यो महाकर्ता स उच्यते ॥१९॥\nजन्मस्थितिविनाशेषु सोदयास्तमयेषु च ।\nसममेव मनो यस्य महाकर्ता स उच्यते ॥२०॥\nन किंचन द्वेष्टि तथा न किंचिदभिकाङ्क्षति ।\nभुङ्क्ते च प्रकृतं सर्वं महाभोक्ता स उच्यते ॥२१॥\nनादत्तेऽप्याददानश्च नाचरत्याचरन्नपि ।\nभुञ्जानोऽपि न यो भुङ्क्ते महाभोक्ता स उच्यते ॥२२॥\nसाक्षिवत्सकलं लोकव्यवहारमखिन्नधीः ।\nपश्यत्यपगतेच्छं यो महाभोक्ता स उच्यते ॥२३॥\nसुखैर्दुःखैः क्रियायोगैर्भावाभावैर्भ्रमप्रदैः ।\nयस्य नोत्क्रामति मतिर्महाभोक्ता स उच्यते ॥२४॥\nजरा मरणमापच्च राज्ये दारिद्र्यमेव च ।\nरम्यमित्येव यो वेत्ति महाभोक्ता स उच्यते ॥२५॥\nमहान्ति सुखदुःखानि यः पयांसीव सागरः ।\nसमं समुपगृह्णाति महाभोक्ता स उच्यते। ॥२६॥\nअहिंसा समता तुष्टिश्चन्द्रबिम्बादिवांशवः ।\nनोप यस्माच्चोपयाता महाभोक्ता स उच्यते ॥२७॥\nकट्वम्ललवणं तिक्तममृष्टं मृष्टमुत्तमम् ।\nअधमं योऽत्ति साम्येन महाभोक्ता स उच्यते ॥२८॥\nसरसं नीरसं चैव सुरतं विरतं तथा ।\nयः पश्यति समं सौम्यो महाभोक्ता स उच्यते ॥२९॥\nक्षारे खण्डप्रकारे च शुभे वाप्यशुभे तथा ।\nसमता सुस्थिरा यस्य महाभोक्ता स उच्यते ॥३०॥\nइदं भोज्यमभोज्यं चेत्येवं त्यक्त्वा विकल्पितम् ।\nगताभिलाषं यो भुङ्क्ते महाभोक्ता स उच्यते ॥३१॥\nआपदं संपदं मोहमानन्दमपरं परम् ।\nयो भुङ्क्ते समया बुद्ध्या महाभोक्ता स उच्यते ॥३२॥\nधर्माधर्मौ सुखं दुःखं तथा मरणजन्मनी ।\nधिया येनेति संत्यक्तं महात्यागी स उच्यते ॥३३॥\nसर्वेच्छाः सकलाः शङ्काः सर्वेहाः सर्वनिश्चयाः ।\nधिया येन परित्यक्ता महात्यागी स उच्यते ॥३४॥\nदेहस्य मनसो दुःखैरिन्द्रियाणां मनःस्थितेः ।\nनूनं येनोज्झिता सत्ता महात्यागी स उच्यते ॥३५॥\nन मे देहो न जन्मापि युक्तायुक्ते न कर्मणी ।\nइति निश्चयवानन्तर्महात्यागी स उच्यते ॥३६॥\nयेन धर्ममधर्मं च मनोमननमीहितम् ।\nसर्वमन्तः परित्यक्तं महात्यागी स उच्यते ॥३७॥\nयावती दृश्यकलना सकलेयं विलोक्यते ।\nसा येन सुष्ठु संत्यक्ता महात्यागी स उच्यते ॥३८॥\nइत्युक्तं देवदेवेन भृङ्गीशाय पुरानघ ।\nएतां दृष्टिमवष्टभ्य तिष्ठ राम गतज्वरः ॥३९॥\nनित्योदितं विमलरूपमनन्तमाद्यं\nब्रह्मास्ति नेतरकलाकलनं हि किंचित् ।\nइत्येव भावय निरञ्जनतामुपेतो\nनिर्वाणमेहि सकलामलशान्तवृत्तिः ॥४०॥\nअनामयं ब्रह्म समस्तकल्प\nकार्यैकबीजं परमात्मरूपम् ।\nबृहच्च तद्ब्रंहितसर्वभावं\nखमस्ति भातीह यदङ्ग किंचित् ॥४१॥\nअन्यत्क्वचित्किंचिदिदं कदाचि-\nन्न संभवत्येव सदप्यसच्च ।\nइत्येव साधो दृढनिश्चयोऽन्तः\nस्थित्वा गताशङ्कविलासमास्स्व ॥४२॥\nअन्तर्मुखः सन्सततं समस्तं\nकुर्वन्बहिष्ठं खलु कार्यजातम् ।\nन खेदमायासि कदाचिदेव\nनिराकृताहंकृतितामुपैषि ॥४३॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे०मो० निर्वाणप्रकरणे पू० व्रतत्रयनिरूपणं नाम पञ्चदशाधिकशततमः सर्गः ॥११५॥"
  }
]
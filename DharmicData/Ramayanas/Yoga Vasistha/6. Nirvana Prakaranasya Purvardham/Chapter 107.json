[
  {
    "text": "श्रीवसिष्ठ उवाच ।\nअथ सूर्याख्यरङ्गेण रञ्जिते भुवनोदरे ।\nशिखिध्वजाङ्गना प्रातर्मदनी कुम्भतां ययौ ॥१॥\nएवं महेन्द्रदर्यां तावुभौ कुम्भशिखिध्वजौ ।\nस्वयं विवाहिताविष्टौ संपन्नौ देवदंपती ॥२॥\nविलेसतुर्विचित्रासु प्रत्यहं वनराजिषु ।\nप्रपक्वफलभारासु पुष्पपल्लविनीषु च ॥३॥\nदिवा प्रीततरौ मित्रे यामिन्यामिष्टदंपती ।\nप्रभादीपाविव श्लिष्टौ न वियुक्तौ बभूवतुः ॥४॥\nरेमाते वनकुञ्जेषु गुहासु च महीभृताम् ।\nतमालजालखण्डेषु मन्दारगहनेषु च ॥५॥\nसह्यदर्दुरकैलासमहेन्द्रमलयेषु च ।\nगन्धमादनविन्ध्याद्रिलोकालोकतटेषु च ॥६॥\nदिनैस्त्रिभिस्त्रिभिर्गत्वा निद्रां गतवति प्रिये ।\nचूडाला राजकार्याणि कृत्वा स्वभ्याययौ पुनः ॥७॥\nतौ दिवा सुहृदौ मित्रे दंपती कुम्भभूमिपौ ।\nनानाकुसुमसंवीतौ तस्थतुर्मुदितौ मिथः ॥८॥\nमासमेकं महेन्द्राद्रौ रम्ये सरलसंकुले ।\nरत्नकुड्ये गुहागेहे पूजितौ सुरकिंनरैः ॥९॥\nहस्तलभ्योदितामोघमन्दारवनमालिते ।\nएवं शुक्तिमतः पृष्ठे पक्षं कल्पलतागृहे ॥१०॥\nमासद्वयं पक्षवतो गिरेर्दक्षिणदिक्तटे ।\nपारिजातवने देवपुष्पस्तबकमण्डपे ॥११॥\nजम्बूखण्डतले मेरोः पादे जम्बूनदीतटे ।\nजाम्बूनदमये मासं जम्बूफलरसासवैः ॥१२॥\nदशोत्तरकुरूणां च मण्डले दिवसानि तौ ।\nकोसलेषूत्तरस्थेषु सप्तविंशतिवासरान् ॥१३॥\nएवमन्येषु देशेषु विचित्रेषु महीभृताम् ।\nस्थितवन्तौ महाभागौ सुहृदौ निशि दम्पती ॥१४॥\nततो यातेषु मासेषु शनैः कतिपयेषु सा ।\nचूडाला चिन्तयामास देवपुत्रकरूपिणी ॥१५॥\nसुरूपभोगभारेण परीक्षेऽहं शिखिध्वजम् ।\nमा कदाचन चेतोऽस्य भोगेषु रतिमेष्यति ॥१६॥\nइति संचिन्त्य चूडाला मायया विपिनावनौ ।\nआगतं दर्शयामास ससुराप्सरसं हरिम् ॥१७॥\nइन्द्रमभ्यागतं दृष्ट्वा परिवारसमन्वितम् ।\nयथावत्पूजयामास वनसंस्थः शिखिध्वजः ॥१८॥\nशिखिध्वज उवाच ।\nआत्मना किं कृता दूरादभ्यागमकदर्थना ।\nदेवराज यथा तन्मे प्रसादाद्वक्तुमर्हसि ॥१९॥\nइन्द्र उवाच ।\nइमे वयमिहायातास्त्वद्गुणातिशयेन खात् ।\nहृदि लग्नेन सूत्रेण खगा वनगता इव ॥२०॥\nउत्तिष्ठ स्वर्गमागच्छ तत्र सर्वे त्वदुन्मुखाः ।\nत्वद्गुणश्रवणाश्चर्याः स्थिता देवाङ्गनागणाः ॥२१॥\nपादुकागुटिकाखङ्गरसादीदमथापि च ।\nगृहीत्वा सिद्धमार्गेण स्वीकुरु स्वर्गमण्डलम् ॥२२॥\nआगत्य विविधा भोगास्त्वया विबुधसद्मनि ।\nजीवन्मुक्तेन भोक्तव्यास्तेन त्वामहमागतः ॥२३॥\nविमानयन्ति संप्राप्तां न तिरस्करणैः श्रियम् ।\nनाभिवाञ्छन्ति न प्राप्तां त्वादृशाः साधु साधवः ॥२४॥\nअविघ्नमागतेनाद्य सुखं विहरता त्वया ।\nस्वर्गः पवित्रतां यातु हरिणेव जगत्त्रयम् ॥२५॥\nशिखिध्वज उवाच ।\nसर्व स्वर्गसमाचारं वेद्मि देवाधिनायक ।\nकिंतु सर्वत्र मे स्वर्गो नियतो न तु कुत्रचित् ॥२६॥\nसर्वत्रैव हि तुष्यामि सर्वत्रैव रमे प्रभो ।\nअवाञ्छनत्वान्मनसः सर्वत्रानन्दवानहम् ॥२७॥\nनियतं किंचिदेकत्र स्थितं स्वर्गकमीदृशम् ।\nशक्र गन्तुं न जानामि त्वदाज्ञां न करोम्यहम् ॥२८॥\nशक्र उवाच ।\nसाधो विदितवेद्यानां परिपूर्णधियां समम् ।\nसज्जनाचरितं युक्तं मन्ये भोगोपसेवनम् ॥२९॥\nदेवेशे प्रोक्तवत्येवं तूष्णीमेव स्थिते नृपे ।\nकिमितो नापयाम्येष त्वमिति प्रोक्तवान् हरिः ॥३०॥\nनाहमद्यैव कालेन वदतीति शिखिध्वजे ।\nकल्याणं तेऽस्तु कुम्भेति वदन्नन्तर्धिमाययौ ॥३१॥\nतद्देववृन्दमखिलं त्रिदशेशयुक्तं\nतत्र क्षणादलमदृश्यमभूद्द्वितीयम् ।\nकल्लोलराशिरिव वारिनिधौ प्रशान्ते\nवाते स्फुरन्मकरफेनफणीन्द्रवृन्दम् ॥३२॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मो० निर्वाणप्रकरणे पू० चू० शक्रगमनं नाम सप्तोत्तरशततमः सर्गः ॥१०७॥"
  }
]
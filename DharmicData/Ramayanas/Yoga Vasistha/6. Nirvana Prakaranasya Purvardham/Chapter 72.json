[
  {
    "text": "राजोवाच ।\nकालसत्ता नभःसत्ता स्पन्दसत्ता च चिन्मयी ।\nशुद्धचेतनसत्ता च सर्वमित्यादि पावनम् ॥१॥\nपरमात्ममहावायौ रजः स्फुरति चञ्चलम् ।\nकुसुमाङ्ग इवामोदस्तदतद्रूपकं स्वतः ॥२॥\nजगदाख्ये महास्वप्ने स्वप्नात्स्वप्नान्तरं व्रजत् ।\nरूपं त्यजति नो शान्तं ब्रह्मशान्तत्वबृंहणम् ॥३॥\nरम्भास्तम्भो यथा पत्रमात्रमेवान्तरान्तरम् ।\nअन्तरन्तस्तथेदं हि विश्वं ब्रह्म विवर्त्यपि ॥४॥\nसद्ब्रह्मात्मादिभिः शब्दैर्यदेताभिर्विगीयते ।\nशून्यमव्यपदेशं ते न तत्किंचिच्च किंचन ॥५॥\nया या विभाव्यते सत्ता सा सानुभवनिर्मितान् ।\nरम्भास्तम्भवदेतावच्चिन्मात्रममलं ततम् ॥६॥\nसूक्ष्मत्वादप्यलभ्यत्वात्परमात्मा परोऽणुकः ।\nअनन्तत्वादसावेव प्राप्तो मेर्वादिमूलताम् ॥७॥\nअणोरप्यत्यनन्तस्य पुंसोऽस्य जगदाद्यपि ।\nपरमाणुवदाभाति प्रतीतत्वादरूपवत् ॥८॥\nपरोऽणुरेषोऽलभ्यत्वात्पूरकत्वान्महागिरिः ।\nसर्वावयवरूपोऽपि निरस्तावयवः पुमान् ॥९॥\nअस्य वै ज्ञप्तिमात्रस्य मज्जामात्रं जगत्त्रयी ।\nविज्ञानमात्रमध्यं हि साधो विद्धि जगत्त्रयम् ॥१०॥\nविज्ञानमात्रकलनाकलितं जगन्ति\nशान्तस्वभावसुकुमारमनन्तरूपम् ।\nवेतालबालक पदं तदलङ्घनीय-\nमेवं स्वयं समनुभावय शान्तमास्स्व ॥११॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये मोक्षोपायेषु निर्वाणप्रकरणे पू० वेतालप्रश्नभेदो नाम द्विसप्ततितमः सर्गः ॥७२॥"
  }
]
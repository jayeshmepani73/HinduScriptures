[
  {
    "text": "श्रीवाल्मीकिरुवाच ।\nउपशमप्रकरणादनन्तरमिदं श्रृणु ।\nत्वं निर्वाणप्रकरणं ज्ञातं निर्वाणदायि यत् ॥१॥\nकथयत्येवमुद्दामवचने मुनिनायके ।\nश्रवणैकरसे मौनस्थिते राजकुमारके ॥२॥\nमुनिवागर्थनिक्षिप्तमनस्यस्ततपःक्रिये ।\nराजलोके गतस्पन्दे चित्रार्पित इव स्थिते ॥३॥\nवसिष्ठवचसामर्थं विचारयति सादरम् ।\nलसदङ्गुलिभङ्गेन मुनिसार्थे स्फुरद्भुवि ॥४॥\nविस्मयालोकनोल्लासप्रोत्फुल्लनयनालिनि ।\nपुरन्ध्रिवर्गे गम्भीरतरुमञ्जरितां गते ॥५॥\nखे वासरचतुर्भागदेशे दिनकरे स्थिते ।\nकिंचिज्ज्ञानोदयात्सौम्ये किंचिच्छममुपेयुषि ॥६॥\nश्रवणायेव संशान्ते वितानस्पन्दमालिते ।\nमौनं मरुति मन्दारमधुरामोददायिनि ॥७॥\nपुष्पदामसुषुप्तासु महाभ्रमरपंक्तिषु ।\nज्ञातज्ञेयतया नूनं सम्यग्ध्यानवतीष्विव ॥८॥\nमुक्ताजालकलापान्तर्गतास्वन्तरभूमिषु ।\nकचत्यपगतस्पन्दं तोये श्रोतुमिवास्थिते ॥९॥\nगृहान्तरं प्रविष्टेषु गवाक्षे दूरमंशुषु ।\nविश्रामार्थमिवादीर्घं नभःपान्थेषु शीतलम् ॥१०॥\nमुक्ताजालप्रभाजालभस्मनोद्धूलितात्मनि ।\nशंसतीव शमं शाम्यद्दिनदेहे दिवातपे ॥११॥\nकरे लीलासरोजेषु शेखरेषु च भूभृताम् ।\nश्रुत्वा सुरसमामोदादवृत्तिषु मनस्स्विव ॥१२॥\nबालकेष्वज्ञलोकेषु लीलापक्षिषु सादरम् ।\nभोजनार्थं वधूलोकमुपरुन्धत्स्वनारतम् ॥१३॥\nभ्रमद्भ्रमरपक्षोत्थवातधूतरजस्यलम् ।\nकौमुदे परिविश्रान्ते चामरेष्वक्षिपक्ष्मसु ॥१४॥\nरश्मिष्वगगुहोन्मुक्तच्छायाजालभयादिव ।\nगवाक्षादिष्विवोड्डीय प्रविष्टेषु गृहान्तरम् ॥१५॥\nआसीद्दिनचतुर्भागसत्तावेदनतत्परः ।\nभेरीपटहशङ्खानां दिङ्मुखापूरको ध्वनिः ॥१६॥\nतेन तत्तारमप्याशु वचोऽन्तर्धानमाययौ ।\nमौनं जलदनादेन मायूर इव निस्वनः ॥१७॥\nआक्षुब्धा क्षुब्धपक्षालिः पञ्जरस्था खगावली ।\nभूकम्पे तरसाऽऽतालीपल्लवेव वनावली ॥१८॥\nआययुर्भयवित्रस्ता बाला धात्रीकुचान्तरम् ।\nसारवं प्रावृषीवाब्दाः प्रोन्नतं श्रृङ्गकोटरम् ॥१९॥\nउत्तस्थुरवतंसेभ्यो भूभृतां भ्रमरस्रजः ।\nईषत्करालवाहाभ्यः सरिद्भ्योऽम्बुकणा इव ॥२०॥\nएवं प्रक्षुभिते तस्मिन्गृहे दाशरथे तदा ।\nप्राप्ते वासरवृद्धत्वे शान्तशङ्खस्वने शनैः ॥२१॥\nसंहरन्प्रस्तुतं वस्तु वचो मधुरवृत्तिमत् ।\nउवाच मुनिशार्दूलः सभामध्ये रघूद्वहम् ॥२२॥\nराघवानघ वाग्जालं मयैतत्प्रविसारितम् ।\nतेन चित्तखगं बद्ध्वा क्रोडीकृत्यात्मतां नय ॥२३॥\nकच्चिद्गृहीतो भवता मद्गिरामर्थ ईदृशः ।\nत्यक्त्वा दुर्बोधमक्षीणो हंसेनेवाम्भसः पयः ॥२४॥\nविचार्यैतदशेषेण स्वधियैवं पुनःपुनः ।\nअनेनैव पथा साधो गन्तव्यं भवताधुना ॥२५॥\nअनयैव धिया राम विहरन्नैव बध्यसे ।\nअन्यथाधः पतस्याशु विन्ध्यखाते यथा गजः ॥२६॥\nसुगृहीतं धिया राम मद्वचो न करोषि चेत् ।\nतत्पतस्यवटे त्यक्तदीपो वान्धो निशास्विव ॥२७॥\nअसङ्गेन यथाप्राप्तो व्यवहारोऽस्य सिद्धये ।\nइत्येव शास्त्रसिद्धान्तमादायोदारवान्भव ॥२८॥\nहे सभ्या हे महाराज रामलक्ष्मणभूमिपाः ।\nसर्व एव भवन्तोऽद्य तावद्व्यापारमाह्निकम् ॥२९॥\nकुर्वन्त्वयं हि दिवसः प्रायः परिणताकृतिः ।\nशेषं विचारयिष्यामो विचार्यं प्रातरागताः ॥३०॥\nश्रीवाल्मीकिरुवाच ।\nइत्युक्ता मुनिना तेन सा सर्वैव तदा सभा ।\nप्रोत्तस्थौ पद्मवदना सविकासेव पद्मिनी ॥३१॥\nराजानः स्तुतराजानः कृतराघववन्दनाः ।\nपरिष्टुते वसिष्ठे ते जग्मुरात्मनिवेशनम् ॥३२॥\nविश्वामित्रेण सहितो वसिष्ठो गन्तुमाश्रमम् ।\nउत्तस्थावासनाच्छ्रीमान्नमस्कृतनभश्चरः ॥३३॥\nदशरथप्रभृतयो राजानो मुनयस्तथा ।\nयथानुरूपं वक्तारमनुगम्य मुनिं चिरम् ॥३४॥\nआपृच्छ्य केचिद्गगनं ययुः केचिद्वनान्तरम् ।\nकेचिद्राजगृहं सन्तो भृङ्गाः पद्मोत्थिता इव ॥३५॥\nवसिष्ठपादयोस्त्यक्त्वा पुष्पाञ्जलिमनाविलम् ।\nदारैरनुगतो राजा प्रविवेश गृहान्तरम् ॥३६॥\nरामलक्ष्मणशत्रुघ्नाः प्राप्तस्य स्वाश्रमं गुरोः ।\nअभ्यर्च्य चरणौ भक्त्या त्वाजग्मुर्नृपमन्दिरम् ॥३७॥\nसदनानि समासाद्य श्रोतारः सर्व एव ते ।\nसस्नुरानर्चुरभ्येयुर्देवान्विप्रान्पितृंस्तथा ॥३८॥\nयथाक्रमं स्वभृत्यान्तैर्विप्राद्यैश्च परिच्छदैः ।\nसमं बुभुजिरे भोज्यं वर्णधर्मक्रमोदितम् ॥३९॥\nअस्तं गते दिनकरे समं दिवसकर्मभिः ।\nअभ्यागते रात्रिकरे समं रजनिकर्मभिः ॥४०॥\nस्थित्वा तल्पेषु कौशेयशयनेष्वासनेषु च ।\nभूचरा मुनिराजानो राजपुत्रा महर्षयः ॥४१॥\nसंसारोत्तरणोपायं वसिष्ठवदनेरितम् ।\nयथावदेकाग्रधियश्चिन्तयामासुरादृताः ॥४२॥\nततः प्रहरमात्रेण निद्रामामुद्रिताननाः ।\nउत्स्वप्नसुन्दरीमीयुः पद्मा इव दिनार्थिनः ॥४३॥\nरामलक्ष्मणशत्रुघ्नाः प्रहरत्रयमेव तत् ।\nवासिष्ठमुपदेशं ते चिन्तयामासुरक्षतम् ॥४४॥\nप्रहरस्यार्धमात्रं ते तत आमुद्रितेक्षणाः ।\nउत्स्वप्नमाययुर्निद्रां क्षणाद्विद्रावितश्रमाम् ॥४५॥\nइति शुभमनसां विवेकभाजा-\nमधिगतसारतयोदिताशयानाम् ।\nअभजत विरतिं तदा त्रियामा\nमलिननिशाकरवक्रतां जगाम ॥४६॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये देवदूतोक्ते मोक्षोपायेषु निर्वाणप्रकरणे पूर्वार्धे दिवसव्यवहारवर्णनं नाम प्रथमः सर्गः ॥१॥"
  }
]
[
  {
    "text": "भुशुण्ड उवाच ।\nएतत्ते कथितं ब्रह्मन्यथास्मि यदिहास्मि च ।\nत्वदाज्ञामात्रसिद्ध्यर्थं धार्ष्ट्येन ज्ञानपारग ॥१॥\nश्रीवसिष्ठ उवाच ।\nअहो नु चित्रं भगवन्भवता भूषणं श्रुतेः ।\nआत्मोदन्तः प्रकथितः परं विस्मयकारणम् ॥२॥\nधन्यास्ते ये महात्मानमत्यन्तचिरजीवनम् ।\nभवन्तं परिपश्यन्ति द्वितीयमिव पद्मजम् ॥३॥\nयावदद्य दृशो धन्याः स्वात्मोदन्तमखण्डितम् ।\nयथावत्पावनं बुद्धेः सर्वं कथितवानसि ॥४॥\nप्रभातं दिक्षु सर्वासु दृष्टा विबुधभूतयः ।\nभवानिव जगत्यस्मिन्न महानवलोकितः ॥५॥\nकथंचित्प्राप्यते कश्चिद्भ्रान्त्वेव हि महाजनः ।\nन भवानिव भव्यात्मा सुलभो जगति क्वचित् ॥६॥\nवंशखण्डे हि कस्मिंश्चिज्जायते मौक्तिकं यथा ।\nजगत्खण्डे हि कस्मिंश्चिद्दृश्यते त्वादृशस्तथा ॥७॥\nमया तु सुमहत्कार्यमद्य संपादितं शुभम् ।\nपुण्यदेहविमुक्तात्मा यद्भवानवलोकितः ॥८॥\nतदस्तु तव कल्याणं प्रविशात्मगुहां शुभाम् ।\nमध्याह्नसमयो यन्मे व्रजामि सुरमन्दिरम् ॥९॥\nइत्याकर्ण्य भुशुण्डोऽसौ जग्राहोत्थाय पादपात् ।\nसंकल्पिताभ्यां हस्ताभ्यामुपात्तं हेमपल्लवम् ॥१०॥\nकल्पवृक्षलतापुष्पकेसरेण हिमत्विषा ।\nतत्पात्रं मौक्तिकार्घ्येण पूरयामास पूर्णधीः ॥११॥\nतेनार्घ्यपाद्यपुष्पेण त्रिनेत्रमिव मामसौ ।\nआपादमस्तकं भक्त्या पूजयामास पूर्वजः ॥१२॥\nअनुव्रज्याकदर्थेन खगेन्द्रालमिति ब्रुवन् ।\nविष्टरादहमुत्थाय ततः खगवदाप्लुतः ॥१३॥\nव्योम्नि योजनमात्रं तु मदनुव्रज्यया गतः ।\nकरं करेणावष्टभ्य बलात्संरोधितः खगः ॥१४॥\nमयि याते क्षणेनैव गगनाध्वन्यदृश्यताम् ।\nनिवृत्तोऽसौ विहंगेन्द्रो दुस्त्यजा संगतिः सताम् ॥१५॥\nअन्योन्यमपि कस्मिंश्चित्तरङ्गक इवाम्बुधौ ।\nव्योमन्यदृश्यतां यातो खगस्मृत्या मुनीनहम् ॥१६॥\nसप्तर्षिमण्डलं प्राप्य जायया परिपूजितः ।\nयाते कृतयुगस्यादौ पुरा वर्षशतद्वये ॥१७॥\nसंगतोऽहं भुशुण्डेन मेरोः शृङ्गद्रुमेऽभवम् ।\nअद्य राम कृते क्षीणे त्रेता संप्रति वर्तते ॥१८॥\nमध्ये त्रेतायुगस्यास्य जातस्त्वं रिपुमर्दन ।\nपुनरद्याष्टमे वर्षे तत्रैवोपरि भूभृतः ।\nमिलितोऽभूद्भुशुण्डो मे तथेवाजररूपवान् ॥१९॥\nइति संकथितं चित्रं भुशुण्डोदन्तमुत्तमम् ।\nश्रुत्वा विचार्य चैवान्तर्यद्युक्तं तत्समाचर ॥२०॥\nश्रीवाल्मीकिरुवाच ।\nइति सुमतिभुशुण्डसत्कथां यो\nविमलमतिः प्रविचारयिष्यतीह ।\nभवभयबहुलाकुलास्थितां स\nप्रसभमसत्सरितं तरिष्यतीति ॥२१॥"
  },
  {
    "text": "इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे पू० भुशुं० समाप्तिर्नाम सप्तविंशः सर्गः ॥२७॥"
  }
]
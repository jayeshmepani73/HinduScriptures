[
  {
    "text": "चूडालोवाच ।\nइदानीं राजशार्दूल वस्तुसंप्रतिपत्तये ।\nशृणु विन्ध्येभवृत्तान्तविवृतिं स्मयकारिणीम् ॥१॥\nयोऽसौ विन्ध्यवने हस्ती सोऽस्मिन्भूमितले भवान् ।\nयौ वैराग्यविवेकौ तौ द्वौ तस्य दशनौ सितौ ॥२॥\nयश्चासौ वारणाक्रान्तितत्परो हस्तिपः स्थितः ।\nतदज्ञानं तवाक्रान्तितत्परं तव दुःखदम् ॥३॥\nअतिशक्तोऽप्यशक्तेन दुःखाद्दुःखं भयाद्भयम् ।\nहस्ती हस्तिपकेनेव राजन्मौर्ख्येण नीयसे ॥४॥\nयल्लोहवज्रसारेण वारणः परियन्त्रितः ।\nतदाशापाशजालेन भवानापदमावृतः ॥५॥\nआशा हि लोहरज्जुभ्यो विषमा विपुला दृढा ।\nकालेन क्षीयते लोहं तृष्णा तु परिवर्धते ॥६॥\nयद्द्वन्द्वं प्रेक्षते वैरी गजमारादलक्षितः ।\nप्रेक्षते त्वां तदज्ञानं क्रीडार्थं बद्धमेककम् ॥७॥\nयद्बभञ्ज गजः शत्रोः शृङ्खलाजालबन्धनम् ।\nतत्तत्याज भवान्भोगभूमिं राज्यमकण्टकम् ॥८॥\nकदाचित्सुकरं शस्त्रशृङ्खलाबन्धभेदनम् ।\nन त्वस्य मनसः साधो भोगाशाविनिवारणम् ॥९॥\nयदिभे पाटयत्युच्चैर्बन्धं हस्तिपकोऽपतत् ।\nत्वयि त्यजति तद्राज्यमज्ञानं पतितं कृतम् ॥१०॥\nयदा विरक्तः पुरुषो भोगाशां त्यक्तुमिच्छति ।\nतदा प्रकम्पतेऽज्ञानं छेद्ये वृक्षे पिशाचवत् ॥११॥\nयदा विवेकी पुरुषो भोगान्संत्यज्य तिष्ठति ।\nतदा पलायतेऽज्ञानं छिन्ने वृक्षे पिशाचवत् ॥१२॥\nभोगौघे नूनमुन्मुक्ते पतत्यज्ञानसंस्थितिः ।\nपादपे क्रकचच्छिन्ने कुलायस्तद्गतो यथा ॥१३॥\nयदा वनं प्रयातस्त्वं तदाऽज्ञानं क्षतं त्वया ।\nपतितं सन्न निहतं मनस्त्यागमहासिना ॥१४॥\nतेन भूयः समुत्थाय स्मृत्वा परिभवं कृतम् ।\nतपःप्रपञ्चखातेऽस्मिन्गहने त्वं नियोजितः ॥१५॥\nतदैवाघातयिष्यस्त्वं यद्यज्ञानं तथागतम् ।\nराज्यत्यागविधौ तत्त्वां नाहनिष्यत्क्षयं गतम् ॥१६॥\nयत्खातवलयस्तेन वैरिणा हस्तिनः कृतः ।\nतत्तपोदुःखमखिलमज्ञानेन तवार्पितम् ॥१७॥\nया तस्य राजराजश्रीर्गजारेर्नृपसत्तम ।\nसा त्ववज्ञाननृपतेश्चिन्ताभ्यन्तरचारिणी ॥१८॥\nत्वं गजेन्द्रस्त्वयं साधो दीर्घे वनेऽगजोऽपि सन् ।\nअज्ञानवैरिणा तेन निक्षिप्तस्तरसामितः ॥१९॥\nयत्खातवलयो बाललताभिरवगुण्ठितः ।\nआवृतं तत्तपोदुःखमीषत्सज्जनवृत्तिमिः ॥२०॥\nइत्यद्यापि तपःखाते दुःखे ह्यस्मिन्सुदारुणे ।\nस्थितोऽसि पातालतले नृप बद्धो यथा बलिः ॥२१॥\nगजस्त्वमाशा निगडानि वैरी\nमोहो निखातः पुनरुग्रबन्धः ।\nमहीतलं विन्ध्य उदन्त इत्थं\nत्वदीय उक्तः कुरु यत्करोषि ॥२२॥"
  },
  {
    "text": "इत्यार्षे श्रीवासिष्ठमहारामायणे वाल्मी० दे० मो० निर्वाणप्र० पू० चू० हस्तिकाख्यानतात्पर्यविवरणं नामैकनवतितमः सर्गः ॥९१॥"
  }
]
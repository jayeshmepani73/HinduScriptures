[
  {
    "text": "श्रीराम उवाच ।\nकुतः शतत्वमायातं रुद्राणां मुनिनायक ।\nये गणास्ते तु ये रुद्रा उत नेति वदाशु मे ॥१॥\nश्रीवसिष्ठ उवाच ।\nस्वप्नानां भिक्षुणा दृष्टं शतं शतशरीरकम् ।\nसर्वमुद्देशतो ज्ञातं तत उक्तं न तन्मया ॥२॥\nय आकाराश्च ते स्वप्ने तत्तद्गणशतं स्मृतम् ।\nतदेतद्रुद्रशतकं रुद्रा अपि गणा विधौ ॥३॥\nश्रीराम उवाच ।\nएकस्माद्भगवंश्चित्तात्कथं चित्तशतं कृतम् ।\nतत्स्वप्नकृतरुद्रेण दीपाद्दीपशतं यथा ॥४॥\nश्रीवसिष्ठ उवाच ।\nनिरावरणसद्भावा यद्यथा कल्पयन्ति हि ।\nतत्तथानुभवन्त्येव रसावरणसंविदः ॥५॥\nसर्वात्मनः सर्वगत्वाद्यद्यथा यत्र भाव्यते ।\nतथानुभूयते तत्र तत्तथा ज्ञतया धिया ॥६॥\nश्रीराम उवाच ।\nकपालमालाभरणो भस्मशाली दिगम्बरः ।\nश्मशाननिलयो ब्रह्मन्कामुकश्च किमीश्वरः ॥७॥\nश्रीवसिष्ठ उवाच ।\nमहेश्वराणां सिद्धानां जीवन्मुक्तशरीरिणाम् ।\nन क्रियानियमोऽस्तीह स ह्यज्ञस्यैव कल्पितः ॥८॥\nअज्ञस्तु दितचित्तत्वात्क्रियानियमनं विना ।\nगच्छन्न्यायेन मात्स्येन परं दुःखं प्रयाति हि ॥९॥\nसुज्ञास्त्विष्टेष्वनिष्टेषु न निमज्जन्ति वस्तुषु ।\nयतेन्द्रियत्वाद्बुद्धत्वान्निर्वासनतया तथा ॥१०॥\nकाकतालीयवद्रूढां क्रियां कुर्वन्ति ते सदा ।\nन कुर्वन्त्यपि वै किंचिन्नैषां क्वचिदपि ग्रहः ॥११॥\nकाकतालीयतो विष्णुरेवंकर्मोदितः पुरा ।\nएवंकर्मा त्रिनयन एवंकर्माम्बुजोद्भवः ॥१२॥\nन निन्द्यमस्ति नानिन्द्यं नोपादेयं न हेयता ।\nन चात्मीयं न च परं कर्म ज्ञविषयं क्वचित् ॥१३॥\nअग्न्यादीनां यथौष्ण्यादि सर्गादौ रूढिमागतम् ।\nहरादीनां तथा कर्म द्विजातीनां च जातयः ॥१४॥\nसर्गे प्ररूढिमायाते संकेतवशतः पृथक् ।\nअनुभूतिफलाश्चर्याः कल्पिताः कल्पिताः स्वयम् ॥१५॥\nविदेहमुक्तविषयं तुर्यमौनमतो मया ।\nनोक्तं तव परं मौनं सदेहस्य रघूद्वह ॥१६॥\nखादप्यतितरामच्छमात्माकाशं चिदात्मकम् ।\nतत्ताप्राप्तिः परं श्रेयः सा कथं प्राप्यते श्रृणु ॥१७॥\nसम्यग्ज्ञानावबोधेन नित्यमेकसमाधिना ।\nसंख्ययैवावबुद्धा ये ते स्मृताः सांख्ययोगिनः ॥१८॥\nप्राणाद्यनिलसंशान्तौ युक्त्या ये पदमागताः ।\nअनामयमनाद्यन्तं ते स्मृता योगयोगिनः ॥१९॥\nउपादेयं तु सर्वेषां शान्तं पदमकृत्रिमम् ।\nतत्केचित्संख्यया प्राप्ताः केचिद्योगेन देहतः ॥२०॥\nएकं सांख्यं च योगं च यः पश्यति स पश्यति ।\nयत्सांख्यैः प्राप्यते स्थानं परं योगैस्तदेव हि ॥२१॥\nयत्र प्राणमनोवृत्तिरत्यन्तं नोपलभ्यते ।\nवासनावागुरोत्क्रान्ता तद्विद्धि परमं पदम् ॥२२॥\nवासनां चित्तमेवाहुः कारणं तद्धि संसृतेः ।\nतदकारणतामेति विलीयोभयकर्मसु ॥२३॥\nमनः पश्यति वै देहं बालो वेतालकं यथा ।\nस्वात्मानं विलयं नीत्वा न भूयस्तं प्रपश्यति ॥२४॥\nमनो मुधैवाभ्युदितमसदेवानवेक्षणात् ।\nस्वप्ने स्वमरणाकारं प्रेक्ष्यमाणं न विद्यते ॥२५॥\nमनोभवस्तु संसारः क्व ममाहं क्व संततिः ।\nउपदेश्योपदेशादिबन्धमोक्षौ च तत्कुतः ॥२६॥\nएकतत्त्वघनाभ्यासः प्राणानां विलयस्तथा ।\nमनोविनिग्रहश्चेति मोक्षशब्दार्थसंग्रहः ॥२७॥\nश्रीराम उवाच ।\nयदि हि प्राणविलयो मुने मोक्षस्य कारणम् ।\nमृता एव विमुच्यन्ते तन्मन्ये सर्वजन्तवः ॥२८॥\nश्रीवसिष्ठ उवाच ।\nत्रिष्वेतेषु प्रयोगेषु मनःप्रशमनं वरम् ।\nसाध्यं विद्धि तदेवाशु यथा भवति तच्छिवम् ॥२९॥\nयदा निर्वाणनं प्राणास्त्यजन्तीदं शरीरकम् ।\nतदानुभूय तन्मात्रैर्यान्ति व्योमनि संगमम् ॥३०॥\nवासनासात्मकान्येव विद्धि तन्मात्रकाणि वै ।\nतदात्मकैर्मनोवद्भिः प्राणैः श्लिष्यन्ति नेतरैः ॥३१॥\nसवासनास्तूत्पद्यन्ते प्राणा मुञ्चन्ति देहकम् ।\nतद्व्योमवायुसंश्लेषं यान्ति दुःखाय गन्धवत् ॥३२॥\nमनः साम्बुरिवाम्भोधौ न शाम्यति सवासनम् ।\nनामनस्काः संभवन्ति प्राणाः सूर्य इव त्विषः ॥३३॥\nन जहाति मनः प्राणान्विना ज्ञानेन कर्हिचित् ।\nतृणान्तरेणैव विना तृणाङ्गमिव तित्तिरिः ॥३४॥\nज्ञानादवासनीभावं स्वनाशं प्राप्नुयान्मनः ।\nप्राणात्स्पदं च नादत्ते ततः शान्तिर्हि शिष्यते ॥३५॥\nज्ञानात्सर्वपदार्थानामसत्त्वं समुदेत्यलम् ।\nततोऽङ्ग वासनानाशाद्वियोगः प्राणचेतसोः ॥३६॥\nततो न पश्यति मनः प्रशान्तं देहतां पुनः ।\nस्वनाशेन पदं प्राप्तं वासनैव मनो विदुः ॥३७॥\nचेतो हि वासनामात्रं तदभावे परं पदम् ।\nतत्त्वं संपद्यते ज्ञानं ज्ञानमाहुर्विचारणम् ॥३८॥\nइत्यस्याः संसृते राम पर्यन्तः संप्रवर्तते ।\nस्वयं विवेकमात्रेण रज्जुसर्पभ्रमाकृतेः ॥३९॥\nएकार्थाभ्यसनप्राणरोधचेतःपरिक्षयाः ।\nएकस्मिन्नेव संसिद्धे संसिद्ध्यन्ति परस्परम् ॥४०॥\nतालवृन्तस्य संस्पन्दे शान्ते शान्तो यथानिलः ।\nप्राणानिलपरिस्पन्दे शान्ते शान्तं तथा मनः ॥४१॥\nप्राणः शरीरविलये प्रयाति व्योमवायुताम् ।\nयथा वासितमेवेदं सर्वं पश्यति तत्र वा ॥४२॥\nयथा विदेहाः पश्यन्ति प्राणा व्योमनि देहकम् ।\nसमनस्कास्तथाचारं सर्वं चानुभवन्ति ते ॥४३॥\nशान्ते वातपरिस्पन्दे यथा गन्धः प्रशाम्यति ।\nतथा शान्ते मनःस्पन्दे शाम्यन्ति प्राणवायवः ॥४४॥\nअविनाभाविनी नित्यं जन्तूनां प्राणचेतसी ।\nकुसुमामोदवन्मिश्रे तिलतैले इव स्थिते ॥४५॥\nमनसः स्पन्दनं प्राणः प्राणस्य स्पन्दनं मनः ।\nएतौ विहरतो नित्यमन्योन्यं रथसारथी ॥४६॥\nआधाराधेयवच्चैतावेकाभावे विनश्यतः ।\nकुरुतश्च स्वनाशेन कार्यं मोक्षाख्यमुत्तमम् ॥४७॥\nएकतत्त्वघनाभ्यासाच्छान्तं शाम्यत्यलं मनः ।\nतल्लीनत्वात्स्वभावस्य तेन प्राणोऽपि शाम्यति ॥४८॥\nविचार्य यदनन्तात्मतत्त्वं तन्मयतां नय ।\nमनस्ततस्तल्लयेन तदेव भवति स्थिरम् ॥४९॥\nयदेवातितरां श्रेयोऽनुपलम्भोपलम्भयोः ।\nद्वयोरप्यसतोस्तत्र शेषे वापि स्थिरो भव ॥५०॥\nएकस्मिन्सुदृढे तत्त्वे तावद्भावं विभावयेत् ।\nभावोऽभावत्वमायाति स्वभ्यासाद्यावदाततम् ॥५१॥\nप्रत्याहारवतां चेतः स्वयं भोग्यक्षयादिव ।\nविलीयते सह प्राणैः परमेवावशिष्यते ॥५२॥\nयदेकतानं भवति चेतस्तद्भवति क्षणात् ।\nशान्ताशेषविशेषौघं चिराभ्यासस्वभावतः ॥५३॥\nअविद्येयं तु नास्तीति बुद्ध्वा युक्तियुतं धिया ।\nज्ञानादेव परावाप्तिस्तदभ्यासस्ततः परम् ॥५४॥\nचित्ते शान्ते शाम्यतीयं संसारमृगतृष्णिका ।\nजरामुपगते मेघे मिहिका तन्मयी यथा ॥५५॥\nचित्तमात्रमविद्येति कुरु तेनैव तत्क्षयम् ।\nतद्रूपं राम चित्तात्मा नाभावो हि परं पदम् ॥५६॥\nमुहूर्तमेव निर्वाणं यदि चेतः परे पदे ।\nतत्तत्परिणतं विद्धि तत्रैवास्वादमागतम् ॥५७॥\nयदि सांख्येन विश्रान्तं चेतो योगेन वापि ते ।\nक्षणं तत्सत्त्वतां यातं न भूय इह जायते ॥५८॥\nचेतो विगलिताविद्यं सत्त्वशब्देन कथ्यते ।\nदग्धसंसारबीजं तन्न ददात्यन्तरं पुनः ॥५९॥\nकश्चिद्विगलिताविद्यः सत्त्वस्थः शान्तवासनः ।\nपरं शून्योपमं सद्यो ज्योतिः पश्यति शाम्यति ॥६०॥\nविगलितात्मपदं विगलन्मनः\nसुभग सत्त्वमितीह हि कथ्यते ।\nन पुनरेति कलामलिनं पदं\nकनकतामिव ताम्रमुपागतम् ॥६१॥"
  },
  {
    "text": "इत्यार्षे श्रीवासिष्ठमहारामायणे वा० दे० मो० निर्वा० पू० प्राणमनःसंयोगविचारणं नामैकोनसप्ततितमः सर्गः ॥६९॥"
  }
]